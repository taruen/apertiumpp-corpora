MAT.1.1	Waha a magahenye aacchinye Yeesso Kiriistohi hiiy Dawuudhi karnate. Dawuud la a hiiy Aburaaham.
MAT.1.2	Aburaaham Isakh dele,
MAT.1.2	Isakh la Yaakoobo dele,
MAT.1.2	Yaakoobo la Yuuda ichoow walaalinyetiis ba dele.
MAT.1.3	Yuuda la Beeres ichoow Seerah dele. Abarticho la a Taamar.
MAT.1.3	Beeres la ꞌHeesiron dele,
MAT.1.3	ꞌHeesiron la Raam dele.
MAT.1.4	Raam la Aminaadab dele,
MAT.1.4	Aminaadab la Nahachoon dele,
MAT.1.4	Nahachoon la Saalmon dele.
MAT.1.5	Saalmon la Boowas dele. Abar Boowas la Raahab iche layadeeh.
MAT.1.5	Boowas la Obeedhi abartiis Ruuꞌd eheet dele,
MAT.1.5	Obeed la Yeesse dele.
MAT.1.6	Yeesse la, Dawuudhi karnat eheet dele.
MAT.1.6	Dawuud la Soolomon dele. Abar Soolomon makhaabál Uuriya eheet.
MAT.1.7	Soolomon la Rehobowaam dele,
MAT.1.7	Rehobowaam la Abiija dele,
MAT.1.7	Abiija la Aassa dele.
MAT.1.8	Aassa la Yeꞌhoochafaat dele,
MAT.1.8	Yeꞌhoochafaat la Yooram dele,
MAT.1.8	Yooram la Uusiya dele.
MAT.1.9	Uusiya la Yooꞌdam dele,
MAT.1.9	Yooꞌdam la Aahas dele,
MAT.1.9	Aahas la Heessekiya dele.
MAT.1.10	Heessekiya la Manaasseh dele,
MAT.1.10	Manaasseh la Aamon dele,
MAT.1.10	Aamon la Yossaaya dele.
MAT.1.11	Yossaaya la Yekooniya ichoow walaalinyetiis dele. Waha la a maanti yaafohi Issiraayel gaasoo ili Baabiloon liibooliye.
MAT.1.12	Inkoo yaafohi Issiraayel gaasoo ili Baabiloon liibooliye Yekooniya Cheeltiyeel dele,
MAT.1.12	Cheeltiyeel la Serubabeel dele.
MAT.1.13	Serubabeel la Abiwuud dele,
MAT.1.13	Abiwuud la Eliyakiim dele,
MAT.1.13	Eliyakiim la Aassor dele,
MAT.1.14	Aassor la Saadok dele,
MAT.1.14	Saadok la Akiim dele,
MAT.1.14	Akiim la Eliyuud dele,
MAT.1.15	Eliyuud la Eliyaasar dele,
MAT.1.15	Eliyaasar la Maaꞌdan dele,
MAT.1.15	Maaꞌdan la Yaakoobo dele,
MAT.1.16	Yaakoobo la Yuussuf dele,
MAT.1.16	Yuussuf la a makhaábal Maariyati Yeessohi Ki Lasubhe layadeeh desse.
MAT.1.17	ꞌDeerka kholo tomon ichoow affare Aburaaham ichoow Dawuud dahche kijirte. Dawuud ichoow maanti yaafohi Issiraayel Baabiloon ka labooliye la, kholo tomon ichoow affare dahcho kajirte. Maanti yaafohi Issiraayel Baabiloon ka labooliye ichoowka maanti Ki Lasubhe desse laka, kholo tomon ichoow affare dahcho kajirte.
MAT.1.18	Delmaat Yeesso Kiriisto iꞌdane eheet. Abartiisti magahiche Maariya layadeeh, etoo Yuussuf layadeehe alkume. Iꞌdaasenyi geeddi icho isidisan on saggi iche miigti Rubeyti Munyee ka uur itahe laarge. 
MAT.1.19	Jeenteti Yuussufhi Maariya soodisti etoo fissan ieheet u, usuhi Maariya ꞌdooꞌd ortiis ka lakhaanyo kadowo ma ꞌdoono, Maariya dagsi ka katabin gooche.
MAT.1.20	Iꞌdaasenyi inkoo us ayta kamasse, hertoo Kamur issillo goyaka isoobahte wihi iche itidah, “Yuussuf, ínam Dawuud, Maariya disan akaroorin. Iꞌdi tahe iche miigti Rubeyti Munyeenye kuurowte. 
MAT.1.21	Iche la inankoo dessa, magahi at ibihisso la a Yeesso. A mehe us ꞌdooꞌdiissa uskeelicho karibaa.”
MAT.1.22	Waha dakkhan a yitaaheene, ꞌdee wihi Kamur eti Waákh íyeyyeedo ka yidah labuuhicha, 
MAT.1.23	“Inanti mejel igaran a uurowta, inankoo dessa. Magahiis la Emmaanuwel
MAT.1.24	Yuussuf inkoo us sooneybaate ka, amuri kootte herti Kamure keleye ibihisse raahe, Maariya diste. 
MAT.1.25	Iꞌdaasenyi Yuussuf Maariya ma leeurꞌdine ichoowka inankoo desse. Ulla magah ibahche, Yeesso yidah.
MAT.2.1	Yeesso ilkerengeetti Beꞌdeleheeme boroofenhi Yaꞌhuudiya kijirto iche lakadele. Maantaas la, ꞌHeroode karnati ilaase. Inkoo Yeesso desse, makhaaballetoo bakkaalle walah kaabatti iloo beri katimiyye, ilkerengeetti weene Yeerusaleem timiy. 
MAT.2.2	Iche la wihi iche worsatte, “Weeli desse karnati Yaꞌhuud yateeh mee? Iꞌdi tahe bakkaali delmaattiis tuso usuhi beri kasookore a agarre, nah la usu nimiyye wahannaa.”
MAT.2.3	Karnati ꞌHerood layadeeh uus yeedaas daage, weyti mal gele, ꞌdooꞌdi ilkerengeetti weene Yeerusaleem kijiro tuumman laka mal gele. 
MAT.2.4	Inkoo us kuhaaniyyohi wewween ichoow tagaammeti amurre tuumman tol iwahe ka, inti Ki Lasubhe lakadelo worsate.
MAT.2.5	Icho la wihi icho ilaabeen, “Ilkerengeetti Beꞌdeleheeme boroofenhi Yaꞌhuudiya kijirto iche lakadela. Iꞌdi tahe waha a wihi goorat etoo Waákh íyeyyeedo chiire.
MAT.2.6	“‘Iꞌdaasenyi atihi ilkerengeetti Beꞌdeleheemenye boroofenhi Yuuda kijirto,
MAT.2.6	ilkerengeetohi addane Yuuda ma karucchul.
MAT.2.6	A mehe berri karnat intane lakadela,
MAT.2.6	ki ꞌdooꞌdeeyki Issiraayel yaakhicho.’
MAT.2.7	ꞌHerood ꞌdeerka makhaaballeti bakkaalle yeyto dagsi ka wahe, ibeenki bakkaal soobahe kaabte. 
MAT.2.8	Ilkerengeetti Beꞌdeleheem ierge, toro la wihi us iyidah, “Nyaama, weel mujjum soohiisda. Maanti atin ꞌhesseen, amiita ani laka isoocheeka, ꞌdee an laka a irdi a wahdi.”
MAT.2.9	Inkoo icho yeedi karnat daageen ka, jit khabteene, bakkaali kootte beri kasokoore icho sooraaheen la orcho raahe, ichoowka meessi weel kijiro sartiis ka tolossate. 
MAT.2.10	Chirri icho toro bakkaal argeen ka weyti hamaadeen. 
MAT.2.11	Chirri icho min geleen ka, weel ichoow Maariyati abartiise argeene, jilbo il kaguꞌddeene weel wahteen. Urgohicho fureene, gaalkahsihi weyti gato miigenye icho sookhaateen soobahcheene, siicheen. Gaalkahsiha la a ꞌdahab ichoow halalle ichoow miricchinye. 
MAT.2.12	Inkoo Waakh issillo ka tootooche, ꞌHerood iinokhanna iyidah ka, jitoo addan tabeene, ilicho inokhteen.
MAT.2.13	Inkoo makhaaballeti bakkaalle yeyto nokhatte ka, hertoo Kamur Yuussuf issillo ka isoobahte. Wihi iche itidah, “Kahe weel ichoow abartiis ba khaate ili Miissiri ifirid. Intaas fiddiye ichoowka ani a kisoocheeko. A mehe ꞌHerood dowwanoha weel ogoose yowtaa.” 
MAT.2.14	Yuussuf ꞌdeerka ibeen on kahe, weel ichoow abartiis ba leefirde ili Miissiri leemiinsate. 
MAT.2.15	Intaas on fiddiyeene ichoowka ꞌHeroodhi karnate yumuy. ꞌDeerka wihi goorat Kamur etoo Waákh íyeyyeedo ka cheeke labuuhiche, “Weeleey ili Miissiri kasoowahe.”
MAT.2.16	Inkoo ꞌHerood saggi makhaaballeti bakkaalle yeyto iekkeysatte kase ka, weyti hollowe. Amur bahche nyaakhuti lallabe guꞌh lamma khabo ichoow ki guꞌh lamma ieleelinne, ilkerengeetti Beꞌdeleheem ichoow ilkerengeetohi isoodow kajiro tuumman a labakkicho yidah. Guꞌhassa lammee ichoow maanti makhaaballeti bakkaalle yeyto karnat icheekte a israahaan. 
MAT.2.17	ꞌDeerka wihi eti Waákh íyeyyeedo Yeeremiya layadeeh ka lacheeke labuuhiche,
MAT.2.18	“Hooyoo ilkerengeetti Raamah ka a ladaage.
MAT.2.18	Hooyi etoo ooyo, weyti uuwwicho.
MAT.2.18	Raaccheel nyaakhuticheeda ooyta,
MAT.2.18	ichehi uur lakhoboocho ꞌdiiꞌdda.
MAT.2.18	Iꞌdi tahe icho tuumman kola a tuumeen.”
MAT.2.19	Inkoo ꞌHerood yumuy ka, hertoo Kamur ili Miissiri ka Yuussuf issillo goyaka isoobahte, 
MAT.2.20	wihi iche itidah, “Kahe, weel ichoow abartiis ba khaate, ili Issiraayel inokho. Iꞌdi tahe ꞌdooꞌdi goorat weel ogoos yowti, a tuume.”
MAT.2.21	Yuussuf ꞌdeerka kahe, weel ichoow abartiis ba khaate, ili Issiraayel inokhte. 
MAT.2.22	Iꞌdaasenyi Yuussuf chirri us saggi inam ꞌHeroodhi Arkeelawus layadeeh boroofenhi Yaꞌhuudiya ka karnat iyitahye meel aabbahiis igele daage ka, intaas iran karoore. Yuussuf issillo ka latootooche, ꞌdeerka boroofenhi Gaalilaaya irte, 
MAT.2.23	ilkerengeettoo Naasaret layadeeh furte. Iꞌdaas ka wihi goorat ꞌdooꞌdi Waákh íyeyyeedo ka lacheeke labuuhiche, “Usu berri eti Naasarete layadeeh.”
MAT.3.1	Inkoo guꞌhassoo kuteen ka, Yoohanahi Enenyet Baattissiyo yimiyye, hidaaddi boroofenhi Yaꞌhuudiya ka Yeedi Waakh cheeke. 
MAT.3.2	Wihi us yidah, “Uskeeliin kasoonokhda, iꞌdi tahe dakhi goobi Waakh a soodowwaatee.” 
MAT.3.3	Yoohana a eti goorat eti Waákh íyeyyeedo Isaaya layadeeh ka lacheeke,
MAT.3.3	“Etoo hidaad ka a rirriira,
MAT.3.3	‘Kamur jit imujjummoocha,
MAT.3.3	jiti us leeyamiit ficcha,’” iche essa.
MAT.3.4	Yoohana la gaaddiis tinti gaale lakahaaggiche, saabi us dabar kakhabe la niibe lakahaaggiche, gololiis la a gubaal ichoow malab. 
MAT.3.5	Enenyet ilkerengeetti weene Yeerusaleem ichoow boroofenhi Yaꞌhuudiya tuumman ichoow ilkerengeetohi hawti Yoordane ꞌdusso idow tuumman kasoobahe, Yoohana iyimiyye, wihi us essi dagansate. 
MAT.3.6	Eti tuummane uskeeliis Waakh icheekte la, Yoohana hawti Yoordane ꞌdusso ka baattissiye.
MAT.3.7	Iꞌdaasenyi Yoohana maanti us rabitti Farissaayo ichoow ti Sadukaayo ittaawenye iche laka baattissiyo timiy arge ka, wihi us iyidah, “Dessi toof! Ayyo atin tootooche ꞌdee holi Waakh dowwanoha ka keeno kafiriddaan? 
MAT.3.8	Taba gurnaanki saggi rumanka atin uskeel ikasoonokhatteen tuso dela. 
MAT.3.9	Taba la iisekkeysanna, ‘Aburaaham a aacchihaanya,’ eelanna. Wihi an atin icheeko, Waakh a geeddi us dagahta urgiyicho us nyaakhut nyaakhut Aburaaham
MAT.3.10	Toolla laka Waakh iꞌdi eti uroti geeyo hiiyyay khabaani goosso dahan kakhabuu, geeyohi gurnaanki haaggan idelin tuumman a goocha ꞌdab goya iseya.”
MAT.3.11	Yoohana toro wihi us yidah, “Ani atinhi tuummane uskeeliin kasoonokhatteen, bicche atin kabaattissiya. Iꞌdaasenyi etoo ꞌdubeey ka yamiit weyti ikaweenyahe, ortiis ka walah an ahe mele, kobtiis laka sinnaan ma muꞌdan. Us Rubeyti Munyee ka ichoow ꞌdab ka a atin baattissiya. 
MAT.3.12	Birtiisti gurnaan lakahafaricho, dahane kakhaba. Inti gurnaan lakatumo hara, ꞌdargaayyetiis koondi kichiba, urfo la ꞌdabi jirtuu ijitin goya kichiba.”
MAT.3.13	Saahka Yeesso boroofenhi Gaalilaaya kayimiyye, hawti Yoordane ꞌdusso ka Yoohana iyimiy, ꞌdee Yoohana usu baattissiya. 
MAT.3.14	Iꞌdaasenyi Yoohana usuhi Yeessó jeycho ꞌdoona wihi us iyidah, “Ati kootte incheenka ani ibaattissita, a iꞌdoh ani ikatamiit?”
MAT.3.15	Iꞌdaasenyi Yeesso wihi us ilaabe, “Toolla iꞌda on a titaahe. A mujjum chiꞌinno iꞌda yeello, ꞌdee mali fissane Waakh buuhinno.” Yoohana ꞌdeerka wihi Yeesso iyidah ayyiche, baattissiye.
MAT.3.16	Yeesso uus labaattissiye, chirraas on bicche goya kasoobahe. Chirraas on sereye bakkaahte, ulla Rubeyti Waakhe iꞌdi kutukuurrug u sooyegto sartiis koorrommatti arge. 
MAT.3.17	Hooyoo la serey kasooyeede, wihi us yidah, “Waha a Weeleeyki an weyti ꞌdoono, weyti ikahamaadicho.”
MAT.4.1	Rubeyti Munyee saahka Yeesso woyte, ichoowka hidaad geesse, ꞌdee Seytaan kajmeti uskeel kaluguꞌddo ikeena. 
MAT.4.2	Inkoo us ibeen tomon affar maalintiche khabto af hiite ka, weyti ankaye. 
MAT.4.3	Seytaanki ꞌDookkaje layadeeh la iyimiyye, iiyeyye, “Chirri at Weeli Waakh tahe, dagahta leeyeede makaate a titaahe.”
MAT.4.4	Yeesso la wihi us ilaabe, “Wihi chiiran, ‘Weeli enenyet golol kalday mee kanoolyahe, iꞌdaasenyi yeedi tuummane afi Waakh kasoobaho kanoolyahe.’ ”
MAT.4.5	Seytaan toro Yeesso khaate, ilkerengeetti weene lagane Yeerusaleem ka minki Waakhe buure guutiis korche.
MAT.4.6	Wihi us Yeesso iyidah, “Chirri at Weeli Waakh tahe, inta kanyaam. Iꞌdi tahe wihi chiiran,
MAT.4.6	“ ‘Waakh hertiis amure ibahcha,
MAT.4.6	iche la dahanohiche ka serey kiokkhissa,
MAT.4.6	uus ꞌdee luhtaah dagah guꞌddine.’ ”
MAT.4.7	Yeesso wihi us ilaabe, “Chiirnaanneti Waakh toro mehe tadeeh ya, ‘Kamuri Waakkhaahe kajme agelin.’  
MAT.4.8	Seytaan toro Yeesso khaate, haloo weyti deer korche, yaafohi harra tuumman ichoow kamurroonkicho ba tuse. 
MAT.4.9	Seytaan wihi us Yeesso iyidah, “Chirri at jilbo il kaguꞌdubte at ani iwahatte, waha tuumman a kisiicha.”
MAT.4.10	Yeesso wihi us iyidah, “Seytaan, nyaam ikatab! A mehe wihi chiiran, ‘Kamuri Waakkhaahe waho toro la usu kalday on ihil.’
MAT.4.11	Seytaan ꞌdeerka Yeesso katabe, herti Waakh la timiyye Yeesso gargaarte.
MAT.4.12	Yeesso inkoo us saggi Yoohana jeela liigesse daage ka, boroofenhi Gaalilaaya inokhte. 
MAT.4.13	Ilkerengeetti Naasaret katabe, ilkerengeetti Kafarnaaꞌhume beyti Gaalilaaya aficheenye ili yaaf Seebulon ichoow Naaftalee irte furte. 
MAT.4.14	Waha la a yateehiine, ꞌdee wihi eti Waákh íyeyyeedo Isaaya layadeeh ka lacheeke, labuuhicha.
MAT.4.15	ꞌDooꞌdi harrati yaaf Seebulon ichoow yaaf Naaftali toolla yaalle,
MAT.4.15	jiti beyti Gaalilaaya liikasohti, hawti ꞌdusso Yoordan bahayhiise yaal,
MAT.4.15	harrati Gaalilaaya ꞌdooꞌdi Waakh igaran yaalliine yaal.
MAT.4.16	Atinhi mugꞌdihi uskeel goya fiddiiteen,
MAT.4.16	banayhi Waakhe buure a agarteen.
MAT.4.16	ꞌDooꞌdi ili oosinti omooteet fiddiye,
MAT.4.16	banay a isookoreen. 
MAT.4.17	Uus maantaas Yeesso Yeedi Waakh ꞌdooꞌd icheeke, wihi us iyidah, “Uskeeliin kasoonokhda, a mehe dakhi goobi Waakh a soodowwaatee.”
MAT.4.18	Yeesso Beyti Buurenye Gaalilaaya afiche kasohtaayi, reeroo lammeenye isleedesse arge. Waha a Siimonhi Beetero layadeeh ichoow Andereeya. Iche la oroohti bahag lakakhabti bey goya isaate, a mehe hiliche a ki bahag lakhabti. 
MAT.4.19	Yeesso la wihi us iyidah, “Kaaleya isooraaha abattiteey ateeha, hiloo husube enenyet Waakh liikeeno a atin korcho.” 
MAT.4.20	Chirraas on oroohti kootte iche bahag kakhabatti ꞌdiisse Yeesso raahte.
MAT.4.21	Toro orey isohte yeeletoo addane lammeenye isleedelatte too Sebedaayee arge. Iche la a Yaakoobo ichoow Yoohana. Lammache aabbahiche khabtaayi kooban goya fiddiita, oroohti bahag lakakhabti haagsatta. Yeesso yeele lammache wahe. 
MAT.4.22	Iche la chirraas on kooban ichoow aabbahiche ba katabte Yeesso raahte.
MAT.4.23	Yeesso boroofenhi Gaalilaaya tuumman goya tabe, minassichoki weysiite Yaꞌhuud ka Wori Haaggane dakhi Waakh miinsan cheeke, ꞌdooꞌdi khakkhannane khannaattetiis fil dakkhan tahe laka samaache. 
MAT.4.24	Woriis boroofenhi Siiriya tuumman kataaꞌhe, ꞌdooꞌd la ꞌdooꞌdi tuummane khakkhannane sugeerreti yeerare khabo ichoow ki bolokkhi uskul khabo ichoow ki ginnayyo dakhtaan ichoow ki sungaal khabo ichoow ki maꞌdee ikeene, ulla icho tuumman samaache. 
MAT.4.25	Ururreti buurenye boroofenhi Gaalilaaya ichoow Dekaabolis
MAT.5.1	Yeesso inkoo us ururi buure arge ka, irte burroo kore, orronte. Abattitiis la isookhayte. 
MAT.5.2	Yeesso ꞌdooꞌd walah abinnaan sookhabte.
MAT.5.3	“ꞌDooꞌdi Waakh imaalo a ki wahanyeyyohi Waakh ka miskiine,
MAT.5.3	a mehe dakhi goobi Waakh a kichooda.
MAT.5.4	ꞌDooꞌdi Waakh imaalo, a ki toolla uskeeli weeli enenyet bolkhicho,
MAT.5.4	Waakh icho uur a khoboochaa.
MAT.5.5	ꞌDooꞌdi Waakh imaalo, a ki samacchaare,
MAT.5.5	Waakh harrati husub icho a siichaa!
MAT.5.6	ꞌDooꞌdi Waakh imaalo, a ki fissanoon iankayo toro isubgaati,
MAT.5.6	Waakh icho a dargichaa.
MAT.5.7	ꞌDooꞌdi Waakh imaalo, a ki uur nugul,
MAT.5.7	Waakh icho uur a inugleestaa.
MAT.5.8	ꞌDooꞌdi Waakh imaalo, a ki uurassicho ka eloo rucchul laka ikhabin,
MAT.5.8	icho Waakh a argaanee.
MAT.5.9	ꞌDooꞌdi Waakh imaalo, a ki enenyet isineybicho,
MAT.5.9	a mehe nyaakhuti Waakhe layadeeh.
MAT.5.10	ꞌDooꞌdi Waakh imaalo, a ki jeenteti icho ifissanyahiin u sina loomhicho,
MAT.5.10	dakhi goobi Waakh a kichoodaa.
MAT.5.11	“Waakh a atin imaala maanti enenyet jeenteteey u atin abaaro, sina atin omhicho, been ka suujoonki nool atin kacheekti. 
MAT.5.12	Girꞌdaama weyti hamaada giꞌde. Waakh goobiis ka kalaꞌddi buurenye atin gutaa. A mehe ꞌdooꞌdi Waákh íyeyyeedo goorat saggaas on sina liiomhiche.
MAT.5.13	“Atin a magaaꞌddi weeli enenyet tuumman. Iꞌdaasenyi magaaꞌde chiꞌiche gimbatiche waayte, saggoh toro liigimbaacha? Kola walah iche iroontahe mele, khubnaanki lakhubo enenyet yabti on menye.
MAT.5.14	“Atin iꞌdi banay u, enenyeti harratane jiti Waakh tussaan, ilkerengeetti hal sartiis kadisan la ma ladabo. 
MAT.5.15	Toro la et taa bolkhicho baakhuul kaankubo mele. Taa a labolkhicha kombor lakorcha, ꞌdee eti tuummane min goya kajiro il kaarga. 
MAT.5.16	Taba giꞌde atin laka iꞌdaasu, haaggi atin yeessaan weeli enenyet tuumman a argo, ꞌdee enenyet tuumman Aabbahiinki serey jiro a inkaanyito.
MAT.5.17	“Kol an harra imiyye ꞌdee Amurre ommos wihi ꞌdooꞌdi Waákh íyeyyeedo enenyet abcho baabiicho akoogeynana. An baabiin ma imaatane, iꞌdaasenyi a imiyye wihi icho enenyet abchaan buuhicha. 
MAT.5.18	Rume atin icheeka, chirri sereyta daayan ichoow harra massataan laka, aytoo rucchul laka amurre Muusa goya ma lakabahcho, ichoowka wihi lachiire tuumman labuuhicha. 
MAT.5.19	Eti tuummane amuri amurreti Waakh goyaka rucchul laka jebche, toro la ꞌdooꞌdi addan laka iꞌdaas yeela iyadeeh, dakhi goobi Waakh ka walah us yahe mele. Iꞌdaasenyi eti tuummane amurretaas raahe, ꞌdooꞌdi addan iꞌdi iche ichiirantahe abche la, dakhi goobi Waakh ka a weenyahe. 
MAT.5.20	A mehe wihi an atin iadeeh, sammata fissanoonkiin ki tagaammeti amurre ichoow Farissaayo ikutin rumanka dakhi goobi Waakh ma gessaan.
MAT.5.21	“Saggi goorat Waakh aacchinyeteen, ‘Weeli enenyet dubunuunu iigaasan, eti tuummane enenyet yigis la a lahukkuma,’ iyidah a daagteen. 
MAT.5.22	Iꞌdaasenyi wihi an atin iadeeh, eti tuummane etoo keeye ihollowe, a lahukkuma. Toro la eti tuummane etoo keeye abaare Jaldaabti Weene Yaꞌhuude liikeena, hukkunta. Iꞌdaasenyi eti tuummane etoo addan, ‘ꞌDalanki marah,’ iyidah, a geeddi meessi ꞌdabi armaanjireen lakalugꞌdo.
MAT.5.23	“Maantaka chirri at soorriyotaah chalagti Waakh soorriyo liikabahcho keente, at intaas ka saggi etoo keeye wohoo ikaakhabo kasooꞌhesse, 
MAT.5.24	soorriyotaas chalag orche katab. Koloo iro, eteeykaas isineyba, ꞌdee amiite soorriyotaah Waakh ibihi.
MAT.5.25	“Chirri etoo kootiin kigeecho wohoo kaacheekti, etaas dowwa isineyba. Geeddi atin kootiin isohattaan isineyba. Chirri at iꞌdaas iyeelin, etaas eti ꞌdooꞌd hukkumo kicheekta, eti ꞌdooꞌd hukkumo la dahanti iskareet kigessa, iche la jeela kigelissa. 
MAT.5.26	Rume atin icheeka, jeelataas goya ma kasoobahto ichoowka mogtiis tuumman hiyyaayta.
MAT.5.27	“Saggi Waakh Chiirnaanne ka, ‘Makhaabassi taah ieheynan aleeurꞌdin,’
MAT.5.28	Iꞌdaasenyi wihi an atin iadeeh, eti tuummane makhaabassi tiis ieheynan yeye, maanjeerte uuriis ka uskeeli us makhaabassi tiis ieheynan leeurꞌdo iche gele. 
MAT.5.29	Maantaka chirri issaahti miigeet uskeel kaaluguꞌddo, issaas bihiche, rog! Atihi sartaah tuumman khabtaayi meessi ꞌdabi armaanjireen lakaalugꞌdo ka, atihi miilaahkoo waayto deefta. 
MAT.5.30	Chiꞌ dahantaahti miigeet uskeel kaaluguꞌddo la, dahantaas gooche, rog! Atihi sartaah tuumman khabtaayi meessi ꞌdabi armaanjireen lakaalugꞌdo ka, atihi miilaahkoo waayto deefta.
MAT.5.31	“Chiirnaanneti Waakh wihi kachiiran, ‘Chiꞌ etoo arantiis tuum riho, khadaabi saggi us iriho tuso a siicho.’
MAT.5.32	Iꞌdaasenyi wihi an atin iadeeh, eti tuummane makhaabassiis tuum rihe chiꞌiche mejeloo addan leeuꞌdurte on menye, makhaabalaas makhaabassaas uskeeli iche mejeloo kiche ieheynan leeuꞌdurto iche kalugꞌda. Eti makhaabassi tuum larihe disti la, uskeeli us makhaabassi tiis ieheynan leeurꞌdo iche gela.
MAT.5.33	“Amuroo addane aacchinyeteen liicheeke a daagteene, wihi us yidah, ‘Wihi at ayyisse yeele, wihi at Kamur idaatatte la yeel.’ 
MAT.5.34	Iꞌdaasenyi wihi an atin iadeeh, adaatanna ba. Goobi Waakh akadaatanna, iꞌdi tahe goobi Waakh a komborti buurenye antoote Waakh. 
MAT.5.35	Ommos harra laka akadaatanna, iꞌdi tahe harra a komborti rucchule Waakh luhlohiis korcho ommos ilkerengeetti weene Yeerusaleem laka akadaatanna, iꞌdi tahe a ilkerengeetti Waakkhi karnatenye weene. 
MAT.5.36	Matakkaah laka akadaatan, iꞌdi tahe at tintaahtoo kalday laka ma dakhnaasso ommolla ma daayisso. 
MAT.5.37	Chirri at, ‘Aa,’ tidah, iꞌdaas on a eheetti. Chirri at, ‘Mele,’ tidah la, iꞌdaas on a eheetti. Wihi addane at kakhayto, ki uskeel lehe kayamiitiin.
MAT.5.38	“Amuri, ‘Eti il kibahche at laka il bihi. Eti ilah kibahche la at laka ilah bihi,’ yidah a daagteen. 
MAT.5.39	Iꞌdaasenyi wihi an atin iadeeh, eti suuje aleetirrimin. Chirri etoo fodoori miigeet kiguꞌdde, fodoori addan laka siiche a kiguꞌddo. 
MAT.5.40	Chirri etoo kootiin kigeen ꞌdoono ꞌdee us ubbaaraahki deer kaakhaato, kabuuꞌdaah laka iduumi. 
MAT.5.41	Chirri etoo iskareet meehiis kihosse, ‘Kiilomittatoo kalday siꞌd,’ kiyidah, at la kiilomittatoo kalday menye, kiilomitta lamma isiꞌd. 
MAT.5.42	Eti walah kidaahe siiche, toro la eti wohoo amah ka kidaahe, wihi us kidaahe atiran.
MAT.5.43	“Saggi goorat ꞌhor amur, ‘Ollokkaah ꞌdoone,
MAT.5.44	Iꞌdaasenyi wihi an atin iadeeh, chiiytiin ꞌdoona,
MAT.5.45	Iꞌdaakka nyaakhuti Aabbahiinki serey jiro tateehiin. Us ꞌdooꞌdi sussuuje ichoow ki hahhaaggan ba orrah a isookorcha, ꞌdooꞌdi fiffissan ichoow ki khokkhollokkhan ba hir siicha. 
MAT.5.46	Chirri atin ꞌdooꞌdi atin ꞌdoono kalday on ꞌdoontaan, kalaꞌd atin sugtaan mele. A mehe ꞌdooꞌdi kooddi goocho laka iꞌdaas on yeela. 
MAT.5.47	Chirri atin ꞌdooꞌdiinna on bariitissaan la walah addane atin ꞌdooꞌdi addan ꞌdirihiis yeesseen mele. ꞌDooꞌdi Waakh igaran laka iꞌdaas a yeela on. 
MAT.5.48	Maantaka saggi Aabbahaahki serey jiro ꞌdooꞌdiis tuum isikasoobahchuu, at laka tuum issoobihiche, ꞌdee wihi Waakh kaaꞌdoono yeel.”
MAT.6.1	Yeesso toro wihi us ꞌdooꞌd iyidah, “Chirri atin ꞌdooꞌd haag iyeessaan, wahaas saggoo ꞌdee enenyet atin ikoolicho iiyeelina. Chirri atin iꞌdaas yeessaan Aabbahiinki serey jiro kalaꞌd us atin guto mele.
MAT.6.2	“Maantaka kolbaaw at etoo miskiine wohoo siisso, enenyet iistuttusin iꞌdi orran ꞌdooꞌdi iskaayyeelo minassi weysiite Yaꞌhuud ichoow jitat ka yeelo ꞌdee ꞌdooꞌd iinkaanyituu. Rume atin icheeka, icho kalaꞌddicho tuum a ꞌheleen. 
MAT.6.3	Iꞌdaasenyi geedda at etoo miskiine wohoo siisso, uus etoo kalday laka saggi at isiisse garanne, 
MAT.6.4	ꞌdee wihi at siisso dagsi on a eheetti. ꞌDeerka Aabbahaahki wihi dagsi ka layeelo argo, kalaꞌd a kiguta.
MAT.6.5	“Kolbaaw atin weysattaan, iꞌdi ꞌdooꞌdi iskaayyeelo iitaahana. Iꞌdi tahe icho wihi icho ꞌdoonaan, a ichohi minassi weysiite Yaꞌhuud ichoow inti enenyet tuumman kaargo ka tolossati weestaane, ꞌdee ꞌdooꞌd tuumman saaꞌdo. Rume atin icheeka, icho kalaꞌddicho tuum a ꞌheleen. 
MAT.6.6	Iꞌdaasenyi kolbaaw at weysatti, meessi liikaargin gele, Aabbahaahki indo ka liiargin waho, ꞌdee Aabbahaahki wihi at dagsi ka yeesso argo kalaꞌd a kiguto. 
MAT.6.7	Kolbaaw atin weysattaan la iꞌdi ꞌdooꞌdi Waakh igaran yeeluu, yeedassi ittaawenye indigir laa eelanna. Wihi tahe icho kol waakkhassicho jeenteti yeedassaas ittaawe u weysihicho daagaane koogyahiin. 
MAT.6.8	Saggi icho iweestaan iiweysanna, wihi tahe, Aabbahaah wihi at ꞌdoonto geeddi at isooidaahan laka a garta.
MAT.6.9	“Chaꞌatin weysattaan, sagga iweesda,
MAT.6.9	“‘Aabbaheenyoki serey jiro,
MAT.6.9	magahaahki munyee a liinkaanyito.
MAT.6.10	At ba enenyet tuumman dakhatta.
MAT.6.10	Saggi goobaah ka in at ꞌdoonto liiyeeluu,
MAT.6.10	harrata ka laka in at ꞌdoonto a layeelo.
MAT.6.11	Gololeenyoki maan dakkhan nah sii.
MAT.6.12	Uskeeli nah yeelle nah ikakut,
MAT.6.12	saggi nah laka ꞌdooꞌdi uskeel nah iyeele uskeel ikakunnuu.
MAT.6.13	Kajmeti uskeel nah kaluguꞌddo nah kajeyiche,
MAT.6.13	iꞌdaasenyi Seytaanki uskeel leh nah karib!’
MAT.6.14	A mehe chaꞌatin ꞌdooꞌdi uskeel atin iyeele uskeel ikakuttaan, Aabbahiinki serey jiro laka uskeeliin a atin ikakuta. 
MAT.6.15	Iꞌdaasenyi chirri atin ꞌdooꞌdi uskeel atin iyeele uskeelaas ikakutin, Aabbahiin uskeeliin ma atin ikakuto.
MAT.6.16	“Kolbaaw at af hidatti, iꞌdi ꞌdooꞌdi iskaayyeeluu fool ariboon. A mehe icho fool a dakhnaata, ꞌdee saggi icho af ihiiteen tusaan. Rume atin icheeka, icho kalaꞌddicho tuum a ꞌheleen. 
MAT.6.17	Iꞌdaasenyi geedda at af hidatti subakki geeyi oolif matah kasubho, foolaah dikho, 
MAT.6.18	ꞌdee ꞌdooꞌdi addan menye, Aabbahaahki indo ka liiargin kalday on saggi at af ihidatte a abti, ꞌdee Aabbahaahki wihi dagsi ka layeelo argo, kalaꞌd a kiguto.
MAT.6.19	“Kamurroonkiin harrata ka meel iisigelinna. A mehe inta ka gubaal ichoow kuuttu a suujaachaane ꞌdooꞌdi walah hato la min a jebcha hata. 
MAT.6.20	Iꞌdaasenyi goobi Waakh ka kamurroonkiin meel isigessa. Intaas ka gubaal ichoow kuuttu ma suujaachaane, toro la ꞌdooꞌdi walah hato min ma jebchaane ma hataan. 
MAT.6.21	A mehe inti kamurroonkaah kajiro, iche uuraah laka kajira.
MAT.6.22	“Ile iꞌdi taa u sar banaye ikeenta. Chirri indohaah haagganyahiin sartaah tuumman banaye buuha. 
MAT.6.23	Iꞌdaasenyi chirri indohaah suujyahiin sartaah mugꞌdi buuha. ꞌDeerka chirri banayhi at khabto lajicche at mugꞌdihi reebenye goya kijirta.
MAT.6.24	“Et kamur lamma ifalo mele. A mehe koo a ꞌdiiꞌdda ki addan la ꞌdoonta, toro la koo inkaanyitta ki addan la ꞌdarraawta. Waakh ichoow chilimme ba koloo kalday ma ifasso.
MAT.6.25	“Maantaka wihi an atin iadeeh, jirotiin akawaꞌdwaaꞌdina, wihi atin tamhiin ommos wihi atin dantaan, ommos sartiin ka wihi atin gessattaan. Jiro golol ma kussan a? Sare la gaad ma kussan a? 
MAT.6.26	Chimbirohi saraat kamalda bal. Ilmo icho gos kachibaan mele, gurnaan bissaate icho meel gessataan la mele. Iꞌdaasenyi Aabbahiinki serey jiro on goollicha! Atin icho weyti kussantahiin gon. 
MAT.6.27	Etiinkoo maanta waꞌdwaaꞌdi us waꞌdwaaꞌdo ka jirotiis sahaꞌddoo kalday kakhayaayi?
MAT.6.28	“A iꞌdoh jeenteti gaadeet u waꞌdwaaꞌd ikhabtaan? Bal fiikhti bahto yeya. Hil iche haaggisso gaad isikayowatti mele. 
MAT.6.29	Iꞌdaasenyi wihi an atin iadeeh, karnati goorat Soolomon layadeeh laka, kamurroonkiis tuumman khabaayi, gaaddiis geeddi fiikhta ma haaggan. 
MAT.6.30	Chirri Waakh hoosi keley baho, toolla jiro saahta ꞌdab lakalugꞌdo gaado, atin geeddaas ꞌdirihiis weyti ma atin gaado? Atin eenna geeddoo rucchul on Waakh kakhuuftaane! 
MAT.6.31	ꞌDeerka awaꞌdwaaꞌdina, ‘Mehe numhe?’ eelanna, ommos, ‘Mehe nubhaabe?’ eelanna, ommos ‘Mehe gessanni?’ eelanna. 
MAT.6.32	Iꞌdi tahe ꞌdooꞌdi Waakh igaranne wahanyeyyohaas kaallooꞌda. Aabbahiinki serey jiro saggi atin waha dakkhan iꞌdoontaan a garta. 
MAT.6.33	Iꞌdaasenyi koloo dakhi Waakh ichoow fissanoonki Waakh ꞌdonꞌdoon, ulla wahanyeyyoha dakkhan a ikaasookhayaa. 
MAT.6.34	Maantaka wihi at saahta ꞌdoonto akawaꞌdwaaꞌdin. Iꞌdi tahe maane ba wihicheki lakawaꞌdwaaꞌdo a khabta. Walah at sinati ibeen ba keeno sinatoo addan ikakhayto mele.
MAT.7.1	“Taba uurassiin goyaka enenyet ahukkumina, ommos atin laka Waakh a atin hukkumaa. 
MAT.7.2	A mehe saggaas atin enenyet ihukkuntaan saggaase atin laka Waakh atin ihukkuma. Geeddi atin ꞌdooꞌdi addan iyeessaan, geeddaase atin liiyeela.
MAT.7.3	“A iꞌdoh urufti il walaalaah kijirto iagarta, gurtunki issaah goya kijiro la iargin? 
MAT.7.4	At saggoh walaalaah, ‘Alley uruftaas il kaajirto a kaabahcho,’ ikatadeeh, alla kol tuumman gurtume issaah goya kaajiraa? 
MAT.7.5	Iskaayyeessooy! Koloo gurtunki issaah goya kajiro bihiche, ꞌdee urufti il walaalaah goya kajirto mujjum agare, bihi.
MAT.7.6	“Wihi munyee ꞌdooꞌdi Waakh ꞌdiiꞌddan asiinna. ꞌDooꞌda a iꞌdi kararreti yibaate kisoonokhatti, kitaham. Wihi weyti haaggan la, ꞌdooꞌdi haaggicho ꞌdiiꞌddan asiinna. ꞌDooꞌda iꞌdi golchuu wahaas haaggan a yabta.
MAT.7.7	“Waakh wihi at ꞌdoonto daddaahe, a kisiicho. Wihi at ꞌdoonto Waakh kayoyyowo, a kaꞌhessaa. Waakh, arit ifah idahe, ulla a kifaho. 
MAT.7.8	Iꞌdi tahe eti tuummane walah daahe, Waakh wihi us daahe a siicha, ki walah yowti la, Waakh a kaꞌhela, ki ifaha yidah la, Waakh arit a ifaha.
MAT.7.9	“Atinhi ooyenyee, etiinkoh chirri weeliis golol daahe dagah siicha? 
MAT.7.10	Ommos chirri weeliis bahag daahe toof siicha? 
MAT.7.11	Chirri atinhi uskeel leh ba nyaakhutiin siinti haaggan siissaan, Aabbahiinki serey jiro la geeddoo meheenye ꞌdooꞌdi usu walah daahe siinti haaggan siicha! 
MAT.7.12	Walah tuumman ka, wihi kootte incheenka atinhi atin liiyeelo ꞌdoontaan, ꞌdooꞌdi addan iyeela. Wihi tahe, waha a wihi Chiirnaanneti Amurre ichoow Chiirnaanneti ꞌdooꞌdi Waákh íyeyyeedo enenyet abchaan.
MAT.7.13	“Aritti juukhe kagel, a mehe aritti ꞌdabi armaanjireen lakagelo, a ballaaddantahe, jiti baabaa isohti la a ꞌdabakhe, ꞌdooꞌdi tabo la a buur. 
MAT.7.14	Iꞌdaasenyi aritti jiroti armaanjireen lakagelo a juukhe, jiti jiroti jirtuu imassan isohti la a miige, toro la ꞌdooꞌdi jita ꞌhelo a koo rucchul.
MAT.7.15	“Taba ꞌdooꞌdi ꞌdooꞌdi Waákh íyeyyeedo iskaayyeelo yuubsada, iꞌdi tahe icho uummanki iiyyaate atin ikayamiitiine, ugoka uurassicho ka a yaayti weyti sussuuje. 
MAT.7.16	Gurnaanki icho delaane kaabattaan. Geeyi bilhil medeer ma kaguratti, toro la geeyi khasah dommog ma kaguratti gon. 
MAT.7.17	Saggaas on u geeyi haaggan tuumman gurnaanki haaggane dela, iꞌdaasenyi geeyi suuje gurnaanki suuje on dela. 
MAT.7.18	Geeyi haaggan gurnaanki suuje delin ma yabuuꞌde, geeyi suuje la gurnaanki haaggan delin ma yabuuꞌd. 
MAT.7.19	Geeyi tuummane gurnaanki haaggan idelin, a lagoocha ꞌdab lakalugꞌda. 
MAT.7.20	Iꞌdaakka ꞌdooꞌdi ꞌdooꞌdi Waákh iyeyyeedo iskaayyeelo, gurnaanki icho delaane kaabaattaan.
MAT.7.21	“Eti tuummane af ka, ‘Kamuraayaaw,’ idowo mee dakhi goobi Waakh gelo. Iꞌdaasenyi eti gelo a ki wihi Aabbaheeyki serey kajiro ꞌdoono yeelo kalday on. 
MAT.7.22	Maanti Waakh enenyet hukkumo, ꞌdooꞌdi buure mehe ani iyadeeh ya, ‘Kamur, Kamur, magahaah ka a kiyeyyeene, toro magahaah ka ginnayyo ꞌdooꞌd a kabihinne, wihi ittaawenye weeli enenyet yeelin iubaaꞌdan laka yeelle.’ 
MAT.7.23	Anna ꞌdow ka mehe icheeka ya, ‘An injire ma atin garan. Atinha hugunꞌdarri kaassohattaan nyaama ikataba.’
MAT.7.24	“Maantaka eti tuummane wihi an idowo daago toro la raaho, a iꞌdi eti khareenye minkiis inti ngꞌaajjee kadise. 
MAT.7.25	Saahka hir ꞌdeye, ꞌduley il khaate, hafari buure laka sookahe min guꞌdde. Iꞌdaasenyi minkaas ma reyin. Iꞌdi tahe mujjume il katoolla. 
MAT.7.26	Iꞌdaasenyi eti tuummane yeedeeyka daago toro iraahin, a iꞌdi eti ꞌdalamenye minkiis yooh goya kadise. 
MAT.7.27	Saahka hir ꞌdeye, ꞌduley il khaate, hafari buure laka sookahe min guꞌdde, min tuumman iskareye iskaambase.”
MAT.7.28	Inkoo Yeesso waha tuumman cheeke ka, urur saggi us ꞌdooꞌd walah iabcho kagirmeeste. 
MAT.7.29	Yeesso iꞌdi tagaammetichoti amurre mee, us saggi etoo anto khabo iche enenyet walah iabcha.
MAT.8.1	Chirri Yeesso hal tahariis kasookhubte ka, ururoo buure usu sooraahe. 
MAT.8.2	Etoo buꞌdatoo uskul sar kasoofoofte la Yeesso iyimiy. Ortiis ka jilbo il kaguꞌdde, wihi us yidah, “Kamuraaw, chirri at ꞌdoonto, at biꞌdir ibihin a tabuuꞌd.”
MAT.8.3	Yeesso dahan ooge, et ꞌdaare, wihi us iyidah, “A ꞌdoona, biꞌdir bah!” Chirraas on buꞌdati kootte et sar kasoofoofte baabaate, et samaate. 
MAT.8.4	Yeesso ꞌdeerka wihi us iyidah, “Etoo kalday laka jit ka aleeyeedine, iꞌdaasenyi kuhaani iiro, saggi at isamaatte istus. Sadakhati amurre Muusa kachiirane eti buꞌda lakabahche bahcho bihiche, ꞌdee garti saggi lakisamaache a titaahe.”
MAT.8.5	Chirra Yeesso ilkerengeetti Kafarnaaꞌhum gele ka, etoo ili Rooma koobbintoo iskareet itoollo, iyimiyye hawwaaste, 
MAT.8.6	wihi us iyidah, “Kamur, ilbooyeey goobe jiifa, sare a hanjaawte, weyti bolkha.”
MAT.8.7	Yeesso la wihi us iyidah, “A amiite samaacha?”
MAT.8.8	Etaas koobbintoo iskareet itoollo la wihi us Yeesso ilaabe, “Kamur, at minkeeyki at tamiit ma muꞌdane iꞌdaasenyi intaas on ka sooyeed, ilbooyeey la a samaataa. 
MAT.8.9	Iꞌdi tahe ani rubeyteey laka a etoo iskarti addane ikawewween antohicho raaho, toro la iskarti addane an andi laka a jirta. Chirri an koo, ‘Kaale,’ iidah a yamiit. Chirri an koo, ‘Nyaam iro,’ iidah la a irta. Chirri an ilbooyeey, ‘Waha yeel,’ iidah la a yeela.”
MAT.8.10	Chirri Yeesso waha daage ka weyti girmeeste, wihi us ururi sooraaho iyidah, “Rume atin icheeka, an injire yaafohi Issiraayel goyaka, eti geedda weyti Waakh kakhuufo ma ꞌhelin. 
MAT.8.11	Wihi an atin iadeeh, maanti harrata ꞌdubiche yitah, ꞌdooꞌdi ittaawe beri ichoow bahaye kayamiite, Aburaaham ichoow Isakh ichoow Yaakoobo khabaani meelassicho khaattaane, dakhi goobi Waakh ka sukuuku isleegelaan. 
MAT.8.12	Iꞌdaasenyi ꞌdooꞌdi yaafohi Issiraayelenye kootte dakhaas miinsanyahe Waakh icho khar ka mugꞌdi goya iseya. Intaas ka la a ooyaane bolokh ka ilko iskarobaan.”
MAT.8.13	Yeesso ꞌdeerka wihi us etaas koobbintoo iskareet itoollo iyidah, “Nyaam goob iro. Saggi Waakh ilbooyaah isamaacho a rummeysatte gone, Waakh usu a samaacha.” Ilbooyi etaas iskareete ween la chirraas on samaate.
MAT.8.14	Chirri Yeesso min Beetero gele ka, seyyoh Beetero ichehi sare kululaatti siriir kajiifto arge. 
MAT.8.15	Yeesso la dahan sookhabte, lakabukkhe iche la sookahte, usu goollisse.
MAT.8.16	Chirri il gelebnowe ka, ꞌdooꞌdi ittaawenye ginnayyo dakhtaan usu liikeene, ulla yeedi afoot on ka ginnayyo kabahche, toro la ꞌdooꞌdi khakkhannan tuumman samaache. 
MAT.8.17	Ulla wahaas a yeele ꞌdee wihi eti Waákh íyeyyeedo Isaaya layadeeh ka lacheeke, labuuhicha.
MAT.8.17	“Usu rubeytiis khannaatteteen a inno kabahche,
MAT.8.17	sugeerreteen laka inno kakhaate.”
MAT.8.18	Chirri Yeesso ururi khaariche arge ka abattitiis amur ibahche, beyti Gaalilaaya aficheki ꞌdiri a imaaheen. 
MAT.8.19	ꞌDeerka etoo tagaanki amurree yimiyye, wihi us Yeesso iyidah, “Eti Weenoow, meelbaaw at iratti ka, an a kiraaha.”
MAT.8.20	Yeesso wihi us ilaabe, “ꞌDowwohoyyo lumame khabaane, chimbirohi saraat la minchimbiroote khabaan. Iꞌdaasenyi Ínam Aadam inti us matah gesso laka ma khabo.”
MAT.8.21	Etoo addane abattee wihi us Yeesso iyidah, “Kamur, alley koloo a irdi aabbaheey a laabo.”
MAT.8.22	Iꞌdaasenyi Yeesso wihi us iyidah, “Isooraah. ꞌDooꞌdi tuume lamaaꞌdo a hili ꞌdooꞌdi tuume.”
MAT.8.23	Yeesso ꞌdeerka koobanhoo kadihe, abattitiis la raahte. 
MAT.8.24	Koloo kalday on hafaroo buure yimiyye bey guꞌdde, bicche irtoo uskul bahcheene, kooban goya isootabeen. Iꞌdaasenyi Yeesso a urꞌda. 
MAT.8.25	Abatti Yeesso iiratte, kihisse wihi iche itidah, “Kamur, inno rib, bicche a inno khaataanee.”
MAT.8.26	Yeesso la wihi us ilaabe, “Eenna iꞌdaaru marah on ikakhuuftaane, a iꞌdoh iꞌduu iburꞌdowteen?” ꞌDeerka kahe, hafar ichoow ir ba leejaakhe, chirraakka beye rukkuy goosse.
MAT.8.27	Abatti girmeysatte, wihi iche worsatte, “Icho eta a ayyo, hafar ichoow ire laka yeediis daagaan?”
MAT.8.28	Chirri us bey aficheki ꞌdiri imaahe, us ili ꞌdooꞌdi Gadaara eleele ka, reeroo lammeenye ginnayyo dakhtaan goꞌddassi enenyet lakahawwaalo kasoobahe usu ꞌheleen. Icho weyti enenyet sina igoocheene, ꞌdeerka et jitaas tabo mele. 
MAT.8.29	Chirraas on riireene, “Weeli Waakh, at mehe nah kaꞌdoonta? Geeddi ibeenki Waakh nah ichiire iitaahan on tamiite bolokh nah tussa?” yidaaheen.
MAT.8.30	Woyhoo buurenye golcha la intaas hagga yaakha. 
MAT.8.31	Ginnayyo la Yeesso hawwaasteene, “Chirri at nah bihisso, woyha golcha goya nah iꞌdii,” iyidaaheen.
MAT.8.32	Yeesso la wihi us iyidah, “Nyaama irda!” Ginnayyo ꞌdeerka baheene, golcha goya itabeen. Woyhi golcha kootte bur tahariis yaakho, bey goya itabe, woy tuummamba bicche khaateen. 
MAT.8.33	ꞌDooꞌdi golcha yaakhicho orye ilkerengeet irte, waha tuumman ichoow wihi ꞌdooꞌdi ginnayyo dakhtaan kayitah cheeke. 
MAT.8.34	ꞌDooꞌd tuumman ꞌdeerka ilkerengeet kabahe Yeesso iirte. Chirri icho Yeesso argeen ka usu hawwaasteene ilicho a katabo.
MAT.9.1	Yeesso koobanhoo kore, beyti Gaalilaaya maahe nokhte ilkerengeetti us fiddiyo irte. 
MAT.9.2	ꞌDooꞌdoo etoo khannane sar tuumman hanjaawte ilaal kasoosiꞌde, ikeene. Chirri Yeesso saggi ꞌdooꞌdaas usu ikakhuufo arge ka, wihi us etaas sare hanjaawte iyidah, “Inankaaw, aburꞌdowin! Uskeelaah a liikaakutee!”
MAT.9.3	Tagaammetoo amurre uus iche waha daagte ka wihi icho uurassicho ka esseen, “Eta a gafe.”
MAT.9.4	Yeesso malassicho garte, wihi us worsate, “Mehede mala suuje uurassiin ka idowattaan? 
MAT.9.5	Mehe maanta ki addan kaꞌdabakhe, chirri an, ‘Uskeelaah a liikaakute,’ iadeeh a ommos an, ‘Kahe soho’ iadeeh? 
MAT.9.6	Iꞌdaasenyi saggi Ínam Aadam antohi us harrata ka enenyet uskeel ikakuto ikhabo a abattaan.” ꞌDeerka wihi us eti sare hanjaawte iyidah, “Tolosso ilaalaah okkhiche, goob iro!” 
MAT.9.7	Et la tolossate, goob irte. 
MAT.9.8	Urur uus waha arge weyti roorro gesse, Waakkhi enenyet antohaas geeddee siiche koolicheen.
MAT.9.9	Yeesso intaas ka orey isohtaayi, etoo Mattaayo layadeeh usuhi meessi kooddi lakagoocho goya fiddiyo arge. Yeesso la, “Isooraahe abattiteey ateeh,” iyidahye, Mattaayo la kahe usu raahe.
MAT.9.10	Yeesso min Mattaayo kagolossataayi, ꞌdooꞌdoo kooddi goocho ittaawe ichoow ꞌdooꞌdoo ꞌdooꞌdi uskeel leh liiekkaacho ittaawe yimiyye Yeesso ichoow abattitiis ba leegolossate. 
MAT.9.11	Farissaayo chirri iche waha agarte ka, wihi iche abattitiis worsatte, “Eti atin iween a iꞌdoh ꞌdooꞌdi kooddi goocho ichoow ki uskeel leh ileegolossata?”
MAT.9.12	Yeesso la wihi icho essaan daage, wihi us ilaabe, “ꞌDooꞌdi ilkitárri yowti ki feffeyyan menye a ki khakkhannan. 
MAT.9.13	Iꞌdaasenyi taba wihi yeeda essi wihiis abda, ‘An soorriyoti at ibihisso menye, atihi ꞌdooꞌdi addan uur inugleysatti iche ꞌdoona.’
MAT.9.14	ꞌDeerka abatti Yoohanahi Enenyet Baattissiyo Yeesso itimiyye wihi iche worsatte, “A iꞌdohe nah ichoow Farissaayo af ihidanna, iꞌdaasenyi abattitaah af ihidan?”
MAT.9.15	Yeesso wihi us ilaabe, “ꞌDooꞌdi mindischo yimiy ma ooyo geeddi eti min disti intaas kijiro menya? Maane a tamiit ti ꞌdooꞌd eti min disti lakakhaato, ꞌdeerka ꞌdooꞌd af hiiti.”
MAT.9.16	Yeesso la yeed orey iwoye wihi us yidah, “Et goonankoo dafareete husub gaaddiisti raagane kharradde kadaddabo mele. A mehe goonankaas husub a isinyaama kharradiche la orey isohta. 
MAT.9.17	Ommolla et farsoti sabiibe husub, urgohi uktoote raagan kachibo mele. Chiꞌicho iꞌda yeeleen, urgo a dowaane, farso khubatta, urgo laka lawaaya. Iꞌdaasenyi farsoti sabiibe husub urgohi uktoote husub on lakachiba. Iꞌdaas ka farso ma khubatti, urgo laka ma dowaan.”
MAT.9.18	Yeesso urur leeyyeedaayi, etoo minki weysiite Yaꞌhuud iween yimiyye, ortiis ka jilbo il kaguꞌdde wahte wihi us yidah, “Inanteey toolla dow on bujje, iꞌdaasenyi kaale dahantaah kaꞌdaare, ꞌdee jiro a ꞌhesso.” 
MAT.9.19	Yeesso tolossate, abattitiis khabaayi makhaabal raahe.
MAT.9.20	Chirraas on makhaabassoo khannane geeddi guꞌh tomon ichoow lamma ba diigte Yeesso ꞌdubiis leetimiyye, laddi kabuuꞌdiis ꞌdaarte. 
MAT.9.21	Uuriche goyaka mehe tidah ya, “Chirri an kabuuꞌdiis on ꞌdaare, a samaada.”
MAT.9.22	Yeesso la urgiye makhaabál arge, wihi us iyidah, “Inantaay, aburꞌdowin! Kakhuufnaanki at ikakhuufte a kisamaache.” Makhaabale chirraas on samaatte.
MAT.9.23	Chirri Yeesso minki eti minki weysiit iween gele ka, ꞌdooꞌdi indulle afuufo ichoow ururi kowdooti ba arge. 
MAT.9.24	Wihi us iyidah, “Khar ibaha, iname ma umaatane, iꞌdaasenyi a uꞌdurta.” Icho tuumman la usu kareyteen. 
MAT.9.25	Chirri urur bahe ka, Yeesso minki iname jiifto gele, inám dahan sookhabte, iche la sookahte. 
MAT.9.26	Wahaas us yeele ilaas tuumman ka taaꞌheen.
MAT.9.27	Chirra Yeesso intaas kabaho ka, et lamma indo laa usu raahte. Lammache ba riirte, “Ínam Dawuud, uur nah isoonugleyso,” tidah.
MAT.9.28	Chirri Yeesso minki us fiddiyo gele ka, reeri kootte lammeenye indo laa laka min leegele. Yeesso chirraakka wihi us worsate, “Atin anihi atin samaacho a rummeysattaan?”
MAT.9.28	Iche la wihi iche ilaabte, “Aa Kamur.”
MAT.9.29	Yeesso ꞌdeerka indohicho ꞌdaare, “Saggi an atin isamaacho a kakhuufteen gone, a atin samaacha,” iyidah. 
MAT.9.30	Chirraas on indo bahcheen. Yeesso icho weyti tootooche wihi us iyidah, “Etoo kalday laka uus waha aban!” 
MAT.9.31	Iꞌdaasenyi iche la iratte, wor Yeesso ilaas tuumman ka cheekte.
MAT.9.32	Chirra reeri kootte lammee baho ka, ꞌdooꞌdoo etoo ginna dakhatti yeyyeedin iubaaꞌdan Yeesso ikeene. 
MAT.9.33	Chirri Yeesso et ginna kabahche ka, eti kootte yeyyeedin iubaaꞌdan yeyyeede, ꞌdooꞌd la weyti girmeeste, “Nah injire wihi iꞌdee ili Issiraayel goyaka ma argin,” yidah.
MAT.9.34	Iꞌdaasenyi Farissaayo wihi iche tidah, “Miigti karnati ginnayyoote enenyet ginna kabahcha.”
MAT.9.35	Yeesso ilkerengeeto ichoow goobab tuumman goya tabe minassichoki weysiite Yaꞌhuud ka ꞌdooꞌd wori Waakh abche. Wori Haaggane dakhi Waakh miinsan icheeke, sugeerre ichoow khannaatte tuumman ꞌdooꞌd kabahche. 
MAT.9.36	Chirri us urur arge ka, weyti uur inugleeste, a mehe iꞌdi iiyti ersim ikhabin u, a waꞌdwaaꞌdaane, toro la et gargaaro mele. 
MAT.9.37	ꞌDeerka wihi us abattitiis iyidah, “Gurnaan a buure, iꞌdaasenyi ꞌdooꞌdi hil haaggicho a koo rucchul. 
MAT.9.38	Maantaka Kamuri gurnaan leh daaha, ꞌdee ꞌdooꞌdi ittaawenye gurnaan soogoocho a sooergo.”
MAT.10.1	Yeesso abattitiisti tomon ichoow lammee isiwahe, antohi icho ginnayyo enenyet goya kabahchaan ichoow ti icho sugeerre ichoow khannaatteti fil ittaawe tuumman kasamaachaan siiche. 
MAT.10.2	Ergaanoti tomon ichoow lammee magahenyeticho talla, ki oraat a Siimonhi Beetero layadeeh ichoow walaaliiski Andereeya layadeeh, Yaakoobohi inam Sebedaayee ichoow walaaliiski Yoohana layadeeh, 
MAT.10.3	Fiilif, Barꞌdolomaayo, Toomas, Mattaayohi kooddi goocho, inam Alfaayo ki Yaakoobo layadeeh, ꞌDaꞌdaayo, 
MAT.10.4	Siimonhi magahiis Yaaftiisꞌdoone layadeeh ichoow Yuuda Iskaariyoot, ki yomboka Yeessó ꞌdub gooche.
MAT.10.5	Yeesso reera tomon ichoow lammee ili kharaat ierge, wihi us leefarme la a mehe ya, “Ili ꞌdooꞌdi yaafohi Yaꞌhuud ieheynan iiranna ommos ilkerengeettoo kaldaye Saamariya laka agelina. 
MAT.10.6	Nyaama ꞌdooꞌdi Issiraayele iꞌdi iiyti baabaatee iirda. 
MAT.10.7	Geedda atin ꞌdussaan la wora cheeka, wihi atin tadeehiin la, ‘Dakhi goobi Waakh kola a soodowwaate.’ 
MAT.10.8	ꞌDooꞌdi khakkhannan samaacha, ki tuume omoot kasookahcha, ki buꞌda sar kakhabo samaacha, ki ginnayyo dakhtaan la, ginnayyo kabahcha. An miigta iꞌdaanu atin siiche, taba waha yeela ꞌdooꞌd la walah akagutanna. 
MAT.10.9	Wihi chilimenye ꞌdahabe ommos lahaageete ommos birtoo addane akhaatanna, 
MAT.10.10	ommos urgo akhaatanna. Ubbaari deere atin sar kakhabtaan on menye, koo addan akhaatanna. Kobohoo addan akhaatanna. Wul laka akhaatanna. A mehe eti hil haaggicho golol a wihi usu muꞌdan.
MAT.10.11	“Ilkerengeetbaaw atin geesseen ommos goobbaaw atin gesseen ka, etoo lakakhuufo yowda, minkiissa on fiddiya ichoowka intaas kabaha. 
MAT.10.12	Chirra atin min gessaan, ‘Waakh ba nebey atin kakaala,’ idaha. 
MAT.10.13	Minki atin gesseene atin martiiste, weysihaas ikataba, minki atin imartiisan la, Waakh nebey ma kakaalo. 
MAT.10.14	Chirri etoo atin imartiisanne, ommos yeediin idagansan, chaꞌatin goobaas ommos ilkerengeettaas kabahtaan, ebeeri luhlo atin fuulo sahda, saggi Waakh icho ihukkumo tusa. 
MAT.10.15	Rume atin icheeka, ibeenki Waakh ꞌdooꞌd hukkumo, sinati Waakh ꞌdooꞌdi ilkerengeetti Soodom yiil ichoow ki ilkerengeetti Goomorah yiil tuse iche deefta sinati Waakh ilkerengeettaas tuso ka.
MAT.10.16	“An iꞌdi iiyti yaay goya liifahe iche atin ierga. Maantaka iꞌdi toof u yuubsada, toro la iꞌdi kutukuurrug u iꞌdi ꞌdooꞌdi eloo rucchul laka ikhabin ateeha. 
MAT.10.17	ꞌDooꞌda yuubsada, jaldaabohi Yaꞌhuude atin igeechaane, minassichoki weysiit ka atin jahaan. 
MAT.10.18	Jeenteteey u gaafanayyo ichoow karnato atin liigeecha, atin la garti Wori Haaggan icho ichoow yaafohi Yaꞌhuud ieheynan itateehiin. 
MAT.10.19	Iꞌdaasenyi chirri icho atin khabteen, wihi atin tadeehiin ommos saggi atin itadeehiin akawaꞌdwaaꞌdina. Chirraas wihi atin tadeehiin a atin lasiicha. 
MAT.10.20	A mehe atin mee yeyyeeddaan, iꞌdaasenyi Rubeyti Waakkhi Aabbahiinenye goytiin kasooyyeedda.
MAT.10.21	“Etoo walaaliissa ꞌdub goocha, dahanohi nahab gessa ꞌdee layagiis. Ooyo laka weeliis iꞌdaas yeela. Nyaakhut ꞌdooꞌdi dele yeedicho ꞌdiiꞌda, dahanohi ꞌdooꞌdoo addan gessaane ꞌdee layagiis. 
MAT.10.22	Enenyet tuumman a atin ꞌdiiꞌda jeenteti atin abattiteey itahiin u. Iꞌdaasenyi, eti garrahsate ichoowka sinata ꞌdubiche eleele a lariba. 
MAT.10.23	Chirri ilkerengeettoo ka sina atin loomhicho, ilkerengeettoo addan ifirda. Rume atin icheeka, geeddi atin hiliin ilkerengeetohi ili Issiraayel tuumman ka imassin, iche Ínam Aadam soonokhta.”
MAT.10.24	Yeesso wihi us yidah, “Iyookkoka, abatti etiiski walah abcho ma kaweene, ilbooy la kamuriis ma kaween. 
MAT.10.25	Abatti etiiski walah abcho ibaha, ilbooy la kamuriissa ibaha. Chirri ooyohi min leh ba, Beelsebuul lakawaho, ꞌdooꞌdi minkiis la geeddoo meheenye magahenyeti ꞌdaꞌddaran kawahaan?
MAT.10.26	“ꞌDeerka ꞌdooꞌdi atin tirrimo akaroorina. Walah oboobsane liisoonyiikhin mala, ommos walah dagsane enenyet liiabin mala. 
MAT.10.27	Wihi an mugꞌdi ka atin iadeeh, maalim cheeka, wihi nabah ka atin liicheeke atin daagteen minan sarcho ka cheeka. 
MAT.10.28	ꞌDooꞌdi sar on yagiise iꞌdaasenyi rubey iꞌdoo iidaahan akaroorina. Waakkhi sar ichoow rubey ba baabiicho, meessi ꞌdabi armaanjireen kalugꞌdo karoora. 
MAT.10.29	Chimbir lamma chilimmetoo rucchul ma lagato? Iꞌdaasenyi chimbirtoo kaldaye Aabbahaah igaranne tamuut ma jirto. 
MAT.10.30	At laka, tinti matah kaajirto tuumman Waakh geeddi iche tahe a garta. 
MAT.10.31	ꞌDeerka roorro akhabina, atin Waakh ortiis ka chimbirohi ittaawe a kakhummantahiinee.
MAT.10.32	“Eti tuummane ꞌdooꞌd ortiis ka saggi us keey iyahe cheeko, ani laka usu Aabbaheeyki goobi Waakh kijiro ortiis ka saggi us keey iyahe a cheeka. 
MAT.10.33	Iꞌdaasenyi eti tuummane enenyet ortiis ka saggi us keey iyahe ꞌdiiꞌdo, an laka usu Aabbaheeyki goobi Waakh kijiro ortiis ka a ꞌdiiꞌda.
MAT.10.34	“Kol an harra imiyye an nebey keene akoogeynana. An nebey ma keenine, iꞌdaasenyi seleyhi an birlab ka atin fido iimiy. 
MAT.10.35	A mehe an a imiyye,
MAT.10.35	“ínam ichoow ooyo ba isichiiyoocha,
MAT.10.35	inám ichoow abarche ba isichiiyoocha,
MAT.10.35	inám ichoow seyyohtiche ba isichiiyoocha.
MAT.10.36	Toro la eti uuraahe on chiiy kiyateeh.
MAT.10.37	“Eti tuummane ooyohiis ichoow abartiis ꞌdiriheey ꞌdoono, abattiteey ma imaline, toro la eti tuummane yeeletiis ommos albehiis ꞌdiriheey ꞌdoono, abattiteey ma imalin. 
MAT.10.38	Eti tuummane massalaabatiis ikhaatine sina iumhane ani isooraahin, abattiteey ma imalin. 
MAT.10.39	Eti tuummane jirotiis khuccho jiroti rummaat a waaya. Eti tuummane harrata ka jirotiis ani iwaayo la, jiroti rummaat a ꞌhela.
MAT.10.40	“Eti tuummane atin khaatti, ani ikhaatta. Eti ani ikhaatti la, Waakkhi ani isooerge iche khaatta. 
MAT.10.41	Eti tuummane eti Waákh íyeyyeedo jeenteeti us eti Waákh íyeyyeedo iyahuu martiiste, Waakh kalaꞌddi us eti Waákh íyeyyeedo guto, iche etaas addan laka guta. Toro la, eti etoo fissan jeenteti us ifissanyahuu martiiste, Waakh kalaꞌddi us etaas fissan guto, iche etaas addan laka guta. 
MAT.10.42	Chiꞌ etoo kooboo biccheete khobee laka ꞌdooꞌdaar kichokoo siiche jeenteti us abattiteey iyahuu, rume atin icheeka, etaas koloo kalday laka kalaꞌddiis ma waayo.”
MAT.11.1	Inkoo Yeesso abattiisti tomon ichoow lammee wihi iche yeesso icheeke ka, intaas katabe, ilkerengeetohi addan irte enenyet wori Waakh abche, toro la Yeedi Waakh icheeke. 
MAT.11.2	Yoohanahi Enenyet Baattissiyo jeela kajiraayi, wihi Kiriisto yeelo daage, abattiistoo Yeesso iergate. 
MAT.11.3	Wihi icho Yeesso sooworsateen, “At a Ki Lasubhe lasugo bal etoo addane sugna?”
MAT.11.4	Yeesso la wihi us ilaabe, “Nyaama nokhda Yoohana waha atin daagtaan ichoow waha atin agartaan icheeka. 
MAT.11.5	ꞌDooꞌdi indo laa kola indo a bahcha, ki luhlo ikhabin luhlo a bahcha. ꞌDooꞌdi buꞌdayyo sar kakhabe a lasamaacha, ki dogo laa la dogo a bahcha. ꞌDooꞌdi tuume la omoot a lakasookahcha. ꞌDooꞌdi wahanyeyyohi Waakh miinsan ka miskiine la Wori Haaggan a liicheeka. 
MAT.11.6	Eti Waakh imaalo a ki jeenteteey u kakhuufnaanki us ikakhuufo iꞌdiin.”
MAT.11.7	Chirra abatti Yoohana nokhatti ka, Yeesso Yoohana woriis urur kaleeyyeede wihi us yidah, “Bal wihi atin hidaad ka iratteene sooagarteen kamalda. Etoo ꞌdabakhenye iꞌdi hoosi hafar sesseehicho mee iratteene agarteen. 
MAT.11.8	Bal wihi atin iratteene sooagarteen kamalda. A etoo gaaddi haaggan khabo? Mele! ꞌDooꞌdi gaaddi weyti hahhaaggan khabo a ꞌdooꞌdi minassi karnatoot fiddiyo. 
MAT.11.9	ꞌDeerka mehe iratteene agarteen? Eti Waákh íyeyyeedo agarteen? Aa, rumanka eti atin agarteen, eti Waákh íyeyyeedo laka a kussanyahe. 
MAT.11.10	Eti woriis lachiire a kan.
MAT.11.10	“ ‘Yeya, ergattiteey ortaahha erga,
MAT.11.10	iche rubeyohi enenyete tannabissa.’ ”
MAT.11.11	Rume atin icheeka, weeli enenyet goyaka, eti Yoohanahi Enenyet Baattissiyo kaween ma jiro. Iꞌdaasenyi eti dakhi goobi Waakh ka ꞌdaran laka, us Yoohana a kaweenyahe. 
MAT.11.12	Uus ibeenneti Yoohanahi Enenyet Baattissiyo jire kasookhabatti ichoowka toolla, dakhi goobi Waakh sina a kawaarte. ꞌDooꞌdi sussuuje la usuhi goobi Waakh khabti marma. 
MAT.11.13	Iꞌdi tahe Chiirnaanneti ꞌdooꞌdi Waákh íyeyyeedo ichoow ti Amurre ba, wori dakhi goobi Waakhe kaayyeedeene ichoowka Yoohana yimiy. 
MAT.11.14	Chirri atin wihi icho yidaaheen khaatattaan la, Yoohana a Eliiyahi dowwanoha yamiit. 
MAT.11.15	Eti dogo khabo a daago giꞌde!
MAT.11.16	“Kamalda bal, ꞌdooꞌdi weyꞌda mehe iokkanaacho? Icho a iꞌdi nyaakhuti sokkoyyo goyaka nyaakhutoo addan kariiro,
MAT.11.17	“ ‘Nah a gurroonne,
MAT.11.17	atin la gurro ma nah leeokkhin.
MAT.11.17	Nah geeyi maanti enenyet buje ladowo atin isoodowne,
MAT.11.17	atin la ma ooyin,’ isidowo.
MAT.11.18	A mehe maanti Yoohana yimiy, us afe hiite toro la farsotoo rucchule sabiib laka ma ubhaabane, ꞌdooꞌd la toro mehe yidah ya, ‘Usu alah ginna dakhatta.’ 
MAT.11.19	Ínam Aadam a yimiyye, golossate, farsoti sabiib laka dame icho la mehe essaan ya, ‘ꞌDamaanki toro meleefeenye ꞌdooꞌdi kooddi goocho ichoow ki uskeel leh aal kabahsati kalla.’ Iꞌdaasenyi kharati Waakh runtiche wihi iche yeesso lakaarga.”
MAT.11.20	ꞌDooꞌdi ilkerengeetohi us wihi weeli enenyet yeelin iubaaꞌdan buurche kayeele uskeelicho ma kasoonokhan. ꞌDeerka Yeesso icho uskeel kacheekan sookhabte. 
MAT.11.21	“Atinhi ilkerengeetti Choorasin taalliin sinati atin sugto eenna a buure! Atinhi ilkerengeetti Bessaayda taalliin sinati atin sugto eenna a buure! Iꞌdi tahe chirri wihi ittaawenye weeli enenyet yeelin iubaaꞌdane goytiin ka layeele goorat ilkerengeetti Tiiro ichoow ti Siidon ka layeele, ꞌdooꞌdaas arraagane uskeelicho kasoonokhte, ꞌdeerka ingaꞌdaaꞌdiyyo gessate, bombey kadowte. 
MAT.11.22	Iꞌdaasenyi wihi an atin icheeko, ibeenki Waakh ꞌdooꞌd hukkumo, sinati Waakh ꞌdooꞌdi ilkerengeetti Tiiro yiil ichoow ꞌdooꞌdi ilkerengeetti Siidon yiil tuse iche deefta sinati Waakh atin tuso ka. 
MAT.11.23	Atinhi ilkerengeetti Kafarnaaꞌhum taalliin la kol serey atin liiokkhicho koogtahiin? Mele, meessi ꞌdooꞌdi tuume kijiro iche ikhubattaan. Chirri wihi ittaawenye weeli enenyet yeelin iubaaꞌdane an goytiin ka yeele ilkerengeetohi Soodom lakayeele, ilkerengeettaas kootte uliba laka a jirta on. 
MAT.11.24	Iꞌdaasenyi wihi an atin icheeko, ibeenki Waakh ꞌdooꞌd hukkumo, sinati Waakh ꞌdooꞌdi ilkerengeetti Soodom yiil tuse iche deefta sinati Waakh atin tuso ka.”
MAT.11.25	Yeesso chirraakka weeste wihi us yidah, “Aabbahaaw, Kamuri serey ichoow harra ba iween, a kikoolicha. Iꞌdi tahe at wahanyeyyoha ꞌdooꞌdi kharayyeenye toro la weyti soome a kadagisse, ꞌdooꞌdi iꞌdi nyaakhutenye wohoo igaran la tusse. 
MAT.11.26	Aa! Aabbahaaw wihi kaahamaadicho gon wahaase.”
MAT.11.27	Yeesso toro wihi us ꞌdooꞌd iyidah, “Aabbaheey walah dakkhan dahantaaya soogesse. Aabbahaaya on menye et Weeliis garti mele. Toro la Weeliis ichoow ꞌdooꞌdi Weeliis ibabbakkaahin ꞌdoono on menye, et rumanka eti Aabbaheey yahe garti mele. 
MAT.11.28	Kaaleya ani iamiita, atinhi tuummane geeddi atin huleesi nool siꞌddaan on kuranteen. An a atin naschaa. 
MAT.11.29	Kaaleya, hil ileesoogela, walah ikaabda. Iꞌdi tahe ani uureey ka a etoo samacchaarenye, toro isnuglaacho, ani la a atin naschaa. 
MAT.11.30	Iꞌdi tahe hili an atin korcho a ꞌdabakhe, huleeseey la a ꞌdabakh.”
MAT.12.1	Maantoo Seeri Lanaso ka, Yeesso abattitiis khabaayi, gosase goya raaha. Abattitiis la a ankaaate, ilmohoo ꞌdargaayye guratte, tuhum. 
MAT.12.2	Farissaayo uus iche waha agarte ka, wihi iche Yeesso itidah, “Yey! Wihi abattitaah Seeri Lanaso ka yeesso ichoow amurre ma israahaan!”
MAT.12.3	Yeesso wihi us ilaabe, “Atin wihi Dawuud yeele maanti usu ichoow ꞌdooꞌdi us khabe ba raarahteen Yeedi Waakh ka ma soomin a? 
MAT.12.4	Dawuud uranti minki Waakhe gele, usu ichoow ꞌdooꞌdi leejire makaateti Waakh liibahche yumheen. Amurreti laraaho ka kuhaaniyyo kaldaye makaatetaas yahame, icho ma kakhabaan. 
MAT.12.5	Atin injire Amurre ka saggi kuhaaniyyo chiꞌicho minki Waakhe buure ka Seeri Lanaso hil haaggichaan, seera ibiꞌdirroochaane, iꞌdaasenyi icho uskeel iyeelin ma soomin a? 
MAT.12.6	Wihi an atin icheeko, etoo inta kajiro, minki Waakhe buure laka a kussanyahe. 
MAT.12.7	Chiirnaanneti Yeedi Waakh wahane kachiiran, ‘An soorriyoti at ibihisso menye, atihi ꞌdooꞌdi addan uur inugleysatti iche ꞌdoona.’
MAT.12.8	A mehe Ínam Aadam, a Kamuri Seeri Lanaso.”
MAT.12.9	Yeesso intaas katabe, minkichoki weysiite Yaꞌhuud gele. 
MAT.12.10	Etoo dahane hanjaawte la intaas a kijire. Farissaayotoo la intaas goya kijirta, wohoo icho Yeesso kacheektaane yowtaane, ꞌdeerka wihi icho Yeesso worsateen, “Amurre ichoow eti Seeri Lanaso ka lasamaacho a israahaan?”
MAT.12.11	Ulla wihi us icho iyidah, “Chirri etiinkoo naffoo iiyyaat khabo, naf la Seeri Lanaso ka ankhar kadihe ma sookhabatti ma soobihisso? 
MAT.12.12	Weeli enenyet geeddoo meheenye naffi iiyyaat kussanyahe? Maantaka wihi haaggane Seeri Lanaso ka layeelo ichoow amurreteen a israahaan.” 
MAT.12.13	ꞌDeerka wihi us et iyidah, “Dahantaah fiti.” Et dahan ficche, dahane toro tuum haagsatte, iꞌdi ti addan titah. 
MAT.12.14	Iꞌdaasenyi Farissaayo bahte, tossatte, jiti icho Yeesso kayagiisiin kamasseen.
MAT.12.15	Yeesso saggi Farissaayo ogoos iyowatti garta, intaas katabe. Ururoo buure la raahe, Yeesso la ꞌdooꞌdichoki khakkhannan tuumman samaache. 
MAT.12.16	Ulla ꞌdooꞌd tootooche, uus icho eti us yahe cheekin. 
MAT.12.17	Ulla wahaas a yeele ꞌdee wihi eti Waákh íyeyyeedo Isaaya layadeeh ka lacheeke labuuhicha.
MAT.12.18	“Falfateeyti an soobahsade talla.
MAT.12.18	A eti an weyti ꞌdoono, toro la an kahamaado.
MAT.12.18	Anihi Waakhe la Rubeyti Munyee rubeytiis goya a buuhicha,
MAT.12.18	ulla saggi us yaafo jiti fissan ka ihukkumo icheeka.
MAT.12.19	Us ma jaakho ommos ma rirriiro,
MAT.12.19	et jitat ka hooyiis daago mele.
MAT.12.20	Us koloo kalday laka balakki khollokhte ma jebcho,
MAT.12.20	toro la ꞌdabi taahi uum bahcho ma jiccho.
MAT.12.20	Iꞌdaas ka eti ꞌdabakhenye ꞌdaran jiti samacchaarenye kawoya,
MAT.12.20	ma ꞌdiicho ichoowka ebba saggi jiti fissan ka liihukkumo iyeela.
MAT.12.21	Magahiis ka yaafo tuumman khajjeel a khabaan.”
MAT.12.22	Saahka ꞌdooꞌdoo etoo ginna dakhatti indo laaye af laa Yeesso ikeene. Yeesso la et samaache, ꞌdee et a yeyyeedo toro il a argo. 
MAT.12.23	Enenyet tuumman girmeeste wihi us yidah, “Eta sarka a weel Dawuud a?”
MAT.12.24	Iꞌdaasenyi Farissaayo chirri iche wahaas daagte ka, wihi iche tidah, “Miigti Beelsebuulhi karnati ginnayyoote kaldach on eta enenyet ginna kabahcha.”
MAT.12.25	Yeesso wihi icho kamassaan garte, wihi us icho iyidah, “Yaafti tuummane seley goote isdihto a baabaata. Toro la ilkerengeet ommos minki seley gowe isdiho geed us fiddiyo mele. 
MAT.12.26	Chirri Seytaan on Seytaan bahcho, us seley a goggowe. Dakhiis saggoh orey ikasohta? 
MAT.12.27	Chirri an miig Beelsebuul ka ginnayyo enenyet kabahcho la, ꞌdooꞌdiin miig eyya ginnayyo kabahcha? Icho ꞌdeerka atin hukkuma. 
MAT.12.28	Iꞌdaasenyi chirri an Rubeyti Waakh ka ginnayyo bahcho, waha saggi dakhi goobi Waakh goytiin iyimiyye tusaan.”
MAT.12.29	“Ommos etoo saggoh minki etoo miige igela, meehiis ihata sammata us koloo etaas miige ihidhidin? ꞌDeerka minkiis gela hata.
MAT.12.30	“Eti tuummane ani ileejirin, a itirrima. Eti igargaarine walah ileesooholin a ileefida. 
MAT.12.31	Toollaka wihi an atin icheeko, uskeel tuumman ichoow gaf tuumman a geeddi enenyet liikakuto. Iꞌdaasenyi eti Rubeyti Munyee igafe, uskeeliis ma liikakuto. 
MAT.12.32	Eti Ínam Aadam igafe a geeddi uskeeliis liikakuto. Iꞌdaasenyi eti Rubeyti Munyee igafe, uskeeliis harrata ka ichoow harrati soosohatti ka ma liikakuto.
MAT.12.33	“Geey haaggiche ulla gurnaanki haaggane delaa, ommos geey suujaache ꞌdee gurnaanki suuje a delo. A mehe geey ba gurnaanki us delo lakaabta. 
MAT.12.34	Dessi toof! Saggoh wihi haaggan itadeehiin chirri atin uskeel kajirtaan? Iꞌdi tahe wihi uuraah goya buuho iche afaah leeyamiit. 
MAT.12.35	Eti haaggan uuriis laka a haagganyahe gone, haaggaas on dela. Eti suuje la uuriis a suuj gone suujoonkaas on dela.”
MAT.12.36	“Iꞌdaasenyi wihi an atin icheeko, ibeenki Waakh ꞌdooꞌd hukkumo, enenyet yeedi indigir laaye aficho kasoobahe iche cheekta. 
MAT.12.37	A mehe yeedi afaah ka a lakifura, toro yeedi afaahha uskeel liikaagoocha.”
MAT.12.38	Farissaayotoo ichoow tagaammeti amurre wihi iche Yeesso itidah, “Eti ween, atihi wohoo miigti Waakh tuso nah tusso ꞌdoonna.”
MAT.12.39	Yeesso wihi us ilaabe, “ꞌDooꞌdi iꞌdeenye uskeel lehe waakkhassi addan wahti on wohoo miigti Waakh tuso daaha. Iꞌdaasenyi wihi goorat Waakh eti Waákh íyeyyeedo Yoona layadeeh ka enenyet tuse on menye, walah addane lasiicho mele. 
MAT.12.40	A mehe Yoona maan seyyah ibeenkiche khabto uuri bahaggoo buurenye goya kajire. Ínam Aadam laka saggaase maan seyyah hawwaal ikabarya. 
MAT.12.41	Ibeenki Waakh ꞌdooꞌd hukkumo, ꞌdooꞌdi ili Ninaawi a tolossata ꞌdooꞌdi iꞌdee cheekta. Iꞌdi tahe icho maanti Yoona Yeedi Waakh icheeke, uskeelicho a kasoonokhteene, toro la etoo Yoona kaween kalla atin leejira. 
MAT.12.42	Ibeenki Waakh ꞌdooꞌd hukkumo la makhaabassi karnatenye ili Cheeba a kahta ꞌdooꞌdi iꞌdee uskeel igoossa. A mehe iche goorat harra ginꞌdohicheeda katimiyye kharati karnati Soolomon layadeeh khabe dagansatte, toolla la etoo Soolomon laka kaween kallaay.
MAT.12.43	“Maanti ginna etoo goya kabahte, ginnata a iratta, ili daarenye bicche laa dah kagoossa. Fur yowatta, iꞌdaasenyi fur ma ꞌhesso. 
MAT.12.44	ꞌDeerka wihi iche tadeeh, ‘Fureeyki an kasootabe inokhda.’ Maanti iche tamiit, furi marahe, harane lamujjummooche ꞌhessa. 
MAT.12.45	Ginnataas ꞌdeerka iratta, ginna teeba addane iche laka kasuuje sookhaatatta etaas goya gelaane, fur yeessaan. Etaas la jirotiis, ti goorat oraat a kaꞌdarsatta. ꞌDooꞌda iꞌdeenye uskeel leh iꞌda on itateeh.”
MAT.12.46	Yeesso urur leeyyeedaayi, abartiis ichoow walaalinyetiis ba usu leeyeedin ꞌdoonaane, khar tolossateen. 
MAT.12.47	Etoo wihi us Yeesso iyidah, “Abartaah ichoow walaalinyetaah khare toollaane, ati kileeyeedin ꞌdoonaan.”
MAT.12.48	Wihi us ilaabe, “Kamalda bal, abarteey ichoow walaalinyeteey a ayyo illeh?” 
MAT.12.49	Yeesso abattitiis dahan iooge, wihi us yidah “Abarteey ichoow walaalinyeteey kallaayo. 
MAT.12.50	A mehe eti tuummane wihi Aabbaheeyki serey jiro ꞌdoono yeelo, a walaalaaya, a walaassaaya, a abartaaya.”
MAT.13.1	Maalinkaas goya, Yeesso minki us kajire kabahe, irte beyti Gaalilaaya afiche orronte. 
MAT.13.2	Ururi Yeesso khaariche weyti buuraate, ꞌdeerka koobanhoo kore goya koorronte, enenyet la bey afiche tolossate dagansate.
MAT.13.3	Ulla mammaho ka wihi buure abche, wihi us yidah, “Etoo gos khabo, a irte ilmo harra kachibaa. 
MAT.13.4	Ilmoha us taaꞌhicho gaasoo jit goya kadiheene, chimbiro la yimaateene, yumheen. 
MAT.13.5	Gaasoo la ilassi ngꞌaajjeenye harrati rucchul khabto kadiheen. Wahaas dowwa on soobaheen, a mehe harra rucchulee. 
MAT.13.6	Iꞌdaasenyi chiꞌ orrahe soobahte ka, orrahe geeyohaas soobahe gubte. Hiiyyaye laa yihiin gone angageen. 
MAT.13.7	Gaasoo laka inti geeyohi rurrucchule kudah khabo kadiheen. Geeyohaas la geeyohi soobahe afcheen. 
MAT.13.8	Gaasoo la inti harrati haaggan khabto kadiheene, gurnaan deleen. Gaasoo kol kudoo deleene, gaasoo kol tomon lih deleene, gaasoo la kol tomon seyyah deleen. 
MAT.13.9	Eti dogo khabo a daago giꞌde!”
MAT.13.10	Abatti Yeesso itimiyye, wihi iche usu worsatte, “At a iꞌdoh chirri at ꞌdooꞌd walah abisso mammaho ikaayyeedda?”
MAT.13.11	Yeesso la wihi us ilaabe, “Waakh garanti wihi dagsane dakhi goobi Waakh miinsan lagarti a atin siiche. Iꞌdaasenyi ꞌdooꞌdi addan iꞌdaas mee. 
MAT.13.12	Eti tuummane wihi dahan lagesse mujjum woywoye a liikakhaya ichoowka wihi us khabo buuraataan. Iꞌdaasenyi eti wihi dahan lagesse mujjum iwoywoyin, wihi us khabo laka a lakakhaata. 
MAT.13.13	Jeentetane icho mammah ka walah ikacheeka.
MAT.13.13	“Walah a yeyaane eheet a ma argaan,
MAT.13.13	wihi an eldi a daagaane eheet a ma abtaan.
MAT.13.14	Wori eti Waákh íyeyyeedo Isaaya layadeeh cheeke icho ka a labuuhiche.
MAT.13.14	“‘Atin walah a dagansattaane, dagansattaane, iꞌdaasenyi jirtuu ma abattaan.
MAT.13.14	Walah a yeytaane, yeytaane, iꞌdaasenyi jirtuu ma atin gelaan.
MAT.13.15	A mehe ꞌdooꞌda uurassicho a gaꞌdaale,
MAT.13.15	dogohicho la a ꞌduuꞌdeene,
MAT.13.15	toro la indohicho laka a ꞌduuꞌdeen.
MAT.13.15	Chiꞌiche iꞌdaas ieheynan, indohicho a geeddi icho il argaane,
MAT.13.15	dogo la khabaane,
MAT.13.15	uurassicho la a geeddi icho walah abtaane,
MAT.13.15	a geeddi icho ani isoourgiyaane anna samaacho.’
MAT.13.16	Iꞌdaasenyi Waakh indohiin a imaale a mehe il a argaane, dogohiin la walah a daagaan. 
MAT.13.17	Rume atin icheeka, ꞌdooꞌdi ittaawenye Waákh íyeyyeedo ichoow ꞌdooꞌdi ittaawenye Waakhe fiffissan, wihi toolla atin agartaan argin a imooneene, iꞌdaasenyi ma argin. Wihi atin toolla daagtaan daagin a imooneene, iꞌdaasenyi ma daagin.”
MAT.13.18	“Mammahti eti ilmo harra kachibo wihi iche miinsantahe dagansada giꞌde. 
MAT.13.19	Chiꞌ etoo wori dakhi Waakh miinsan daago toro la wihiis iaban, Seytaanki uskeel leh a yamiite, woraas icho daageen uurassicho kabahcha. Waha a ilmohi jit lakachibo. 
MAT.13.20	ꞌDooꞌd gaasoo a iꞌdi ilassi ngꞌaajjeenye harrati rucchul khabo. Ilmohi harrata kadihe a iꞌdi eti uus Yeedi Waakh daago hamaadi buure ka khaatti. 
MAT.13.21	Iꞌdaasenyi hiiyyay us khabo mele, mujjum ma tolossati. Maanti jeenteti Yeedi Waakh u sinatoo isoobahte ommos sina loomhiche dowwa on soodiha. 
MAT.13.22	ꞌDooꞌd gaasoo a iꞌdi inti geeyohi rurrucchule kudah khabto. Ilmohi harrata kadiho a iꞌdi eti Yeedi Waakh daago, raaho, iꞌdaasenyi waꞌdwaaꞌdi harrata ichoow ꞌdamaanki kamurroon ba afchaane, gurnaan icho delaan mele. 
MAT.13.23	ꞌDooꞌd gaasoo a iꞌdi inti harrati haaggan khabto. Ilmohi harrata kadiho a iꞌdi eti Yeedi Waakh daago toro abti. Ulla gurnaan kol kudoo ommos kol tomon lih ommos kol tomon seyyah geeddi il lakachibe ꞌdirihiissa dela.”
MAT.13.24	Yeesso mammahtoo addan ꞌdooꞌd ibahche, wihi us iyidah, “Dakhi goobi Waakh a iꞌdi etoo gos khabo irte gosiis ꞌdargaayyeti haaggan kachibe. 
MAT.13.25	Iꞌdaasenyi ibeenkoo ka geeddi enenyet tuumman urꞌdo, chiiytaankiiskoo yimiyye ilmohi haraameet, gosaas ꞌdargaayye goya kachibe, katabe. 
MAT.13.26	Chirri ꞌdargaayye soobahte gurnaan bissaate ka, haraame laka soobahte.
MAT.13.27	“Ilbooyyeti eti gos leh timiyye, wihi iche tidah, ‘Kamur, at goorat ilmohi hahhaaggan gosaah goya ma kachibina? Haraanta gos goya kasoobahte la a tohe?’
MAT.13.28	“Eti gos leh la wihi us ilaabe, ‘Chiiytaankoo iꞌdaas yeele.’
MAT.13.28	“Ilbooyye la wihi iche worsatte, ‘A iranna haraantaas gos goya kasoobahte soobbukkhinna?’
MAT.13.29	“Ulla wihi us ilaabe, ‘Mele, chirri atin haraam soobukkhissaan a geeddi atin ꞌdargaayye laka leesoobukkhissaan. 
MAT.13.30	Lammacho ba ꞌdiicha a isleebaheene ichoowka ibeenki gurnaan lagoocho. Anna ibeenkaas ka ꞌdooꞌdi gurnaan goocho wihi icho yeelaan a icheeka. Koloo haraam soobbukkhicha, koobbino ka iskaahhida, ꞌdee a lagubo. ꞌDargaayye la soogoocha koondiheey kichiba.’ ”
MAT.13.31	Yeesso toro icho mammahtoo addan icheeke, “Dakhi goobi Waakh a iꞌdi ilinti weyti rucchule, etoo khaate gosiis goyaka il gesse. 
MAT.13.32	Ilinta a ilinti ilmo tuumman goyaka weyti rucchul. Eheetteey laka maanti iche soobahte, gos goyaka geeyi geeyo tuumman kabuurenye tateehe, ꞌdee chimbirohi saraat yamiitiine liikhimohiis kafiddiyaan.”
MAT.13.33	Yeesso toro mammahtoo addan ibahche, “Dakhi goobi Waakh a iꞌdi booddati makaate fuurisso makhaabassoo wohoor khaatte, ingangaanoti buure kakhayte ichoowka ingangaano tuumman fuurte.”
MAT.13.34	Yeesso urur waha tuumman mammaho ikacheeke. Enenyet mammah on menye, wohoo addan walah ma kaabin. 
MAT.13.35	ꞌDeerka wihi goorat eti Waákh íyeyyeedo ka lacheeke labuuhiche.
MAT.13.35	“Chirri an icho leeyeyyeedo, a imammahda,
MAT.13.35	wahanyeyyohi uus an harra soouume dagsaneet icheeka.”
MAT.13.36	Yeesso ꞌdeerka urur katabe min gele, abattitiis la itimiyye wihi iche itidah, “Wihi mammahti haraameet miinsantahe nah isoocheek.”
MAT.13.37	Yeesso wihi us ilaabe, “Eti ilmohi haaggane ꞌdargaayye gos kachibe a Ínam Aadam. 
MAT.13.38	Gos la harra itoolla, ilinti haaggan la ꞌdooꞌdi dakhi Waakhe itolossa, haraame la a nyaakhuti ki uskeel leh. 
MAT.13.39	Chiiytanki haraam gos kachibe la a Seytaan. Gurnaanki lagoocho la ibeenki yomboote tusa, ꞌdooꞌdi gurnaan goocho la a herti Waakh.
MAT.13.40	“Saggaas haraam liibukkhicho ꞌdab ka liigubo, ibeenki yomboot laka iꞌdaas on yateeh. 
MAT.13.41	Ínam Aadam hertiis a sooerga, iche la ꞌdooꞌdi tuummane enenyet uskeel kalugꞌdo ichoow ki hugunꞌdarri kaassohti tuumman dakhiis goya kabahchaan. 
MAT.13.42	Herta Waakh la ꞌdab goya kaluguꞌdda. Intaas ka la ooyaane ilko iskarobaan. 
MAT.13.43	ꞌDeerka ꞌdooꞌdi fiffissan la goob Aabbahicho goyaka iꞌdi banayhi orraheet u a ababa. Eti dogo khabo, a daago giꞌde.”
MAT.13.44	“Dakhi goobi Waakh a iꞌdi wohoo weyti gato miigenye gos goya lakadagche. Etoo chuꞌus soosuune ka, toro dagche. Eta hamaad ka irte wihi us khabo tuumman ororiche gosaas gatte.
MAT.13.45	“Toro dakhi goobi Waakh a iꞌdi daakki weyti gato miigenye 
MAT.13.46	Chirri us daakkoo weyti gato miige ꞌhele ka irti wihi us khabo tuumman ororicho daakkaas soogatti.
MAT.13.47	“Toro dakhi goobi Waakh a iꞌdi oroohti bahag lakakhabti bey liiseye, bahaggi fil ittaawe sookhabatti. 
MAT.13.48	Chirri oroohtaas buuhsante ka ꞌdooꞌdi bahag khabti bey afiche isoobahcho. ꞌDeerka orronti, bahaggi hahhaaggan enjelle kachibo, iꞌdaasenyi ki sussuuje rogo. 
MAT.13.49	Ibeenki yomboote Waakh enenyet tuumman hukkumo laka iꞌdaas on tateeh. Herti Waakh a tamiite ꞌdooꞌdi uskeel yeele ichoow ki fiffissan ba seley saahta. 
MAT.13.50	Ki uskeel yeele ꞌdab goya kachibta, intaas ka la weyti ooyaane ilko iskarobaan.”
MAT.13.51	Yeesso la wihi us abattitiis worsate, “Atin waha tuumman a abatteen on a?”
MAT.13.51	Icho la wihi icho ilaabeen, “Aa.”
MAT.13.52	Wihi us iyidah, “Maantaka eti tuummane tagaanki amurreenye wihi dakhi goobi Waakh miinsan laabche a iꞌdi eti minki us walah gessati ka wihi husub ichoow wihi raagan soobahcho.”
MAT.13.53	Yeesso inkoo us mammahtaas massiche ka intaas katabe. 
MAT.13.54	Chirra us ilkerengeetti goobicheenye Naasaret yimiy ka, minki weysiite Yaꞌhuud ka enenyet Yeedi Waakh abin sookhabte, icho la girmeesteene, “Us eta kharata ichoow miigta us waha weeli enenyet yeelin iubaaꞌdan kayeelo intoh kaꞌhele?” worsateen. 
MAT.13.55	“Us eta aabbahiis eti tagaanki khoꞌdoommee menya? Magah abartiis Maariya menya? Yaakoobo ichoow Yuussuf ichoow Siimon ichoow Yuuda la walaalinyetiis menya? 
MAT.13.56	Albehi leedesse tuumman goyteen ma kijiro? Eta ꞌdeerka waha tuumman intoh kaꞌhele?” 
MAT.13.57	Icho la usu ꞌdiiꞌdeen.
MAT.13.57	Iꞌdaasenyi Yeesso wihi us icho iyidah, “Eti Waákh íyeyyeedo, ꞌdooꞌdi goobicho ichoow ꞌdooꞌdi yaaftiise kalday on iinkaanyitin.”
MAT.13.58	Ulla jeenteti icho usu ikakhuufin u, intaas ka wihi weeli enenyet yeelin iubaaꞌdan wohoo rucchul on yeele.
MAT.14.1	Saahka ꞌHeroodhi boroofenhi Gaalilaaya iween wihi Yeesso yeelo daage. 
MAT.14.2	Ulla wihi us ꞌdooꞌdiiski hil haaggicho iyidah, “Waha a Yoohanahi Enenyet Baattissiyo. Omoote kasookahe, jeentetaase miigti us wihi weeli enenyet yeelin iubaaꞌdan kahaaggicho ikhaba.”
MAT.14.3	ꞌHeroode goorat Yoohana sookhabte, jeela ka hide. Waha la a jeente ꞌHeroodiyati makhaabál walaaliiski Fiilif layadeeh. 
MAT.14.4	A mehe Yoohana mehe ꞌHerood idowe ya, “Amurre ichoow khaatannaanki at iche khaatatti ma israahaan.” 
MAT.14.5	ꞌHerood Yoohana ogoos a ꞌdoone, iꞌdaasenyi ꞌdooꞌd karoore, jeenteti ꞌdooꞌd Yoohana eti Waákh íyeyyeedo iekkaachuu.
MAT.14.6	Maanti seeri goorat ꞌHerood desse soomare ka, inám ꞌHeroodiya ꞌdooꞌd tuumman ortiis ka ꞌdurte, ꞌHerood weyti hamaadisse. 
MAT.14.7	ꞌHerood ꞌdeerka daato ka inám ꞌHeroodiya walahbaaw iche daahte siin iayyiche. 
MAT.14.8	Abarche la wihi iche tadeeh icheekte, “Yoohanahi Enenyet Baattissiyo matakkiis karam sookoriche inta ka isii,” itidah. 
MAT.14.9	Karnat uur suujowe, iꞌdaasenyi jeenteti wihi us idaatte ichoow jeenteti martitiis u, amur bahche ꞌdee wihi iche daahte a lasiicho. 
MAT.14.10	ꞌDeerka etoo iskareet ergate jeela ka Yoohana matah lasoogooche. 
MAT.14.11	Matakkiis karam lasookorche inám lasiiche, iche la abarche igeesse. 
MAT.14.12	Abatti Yoohana timiyye, sartiis khaatte hawwaasse. ꞌDeerka iratte Yeesso wihi yitah icheekte.
MAT.14.13	Inkoo Yeesso wihi yitah daage ka, koobanhoo gele, intaas katabe, intoo khaawwan irte. Chirri urur waha daage ka, ilkerengeeto kasoobahe, luhlo ka Yeesso raahe. 
MAT.14.14	Chirri beyti Gaalilaaya afiche ka Yeesso kooban kasooyage ka, urura buure arge, weyti uur inugleeste, toro ꞌdooꞌdichoki khakkhannan laka samaache.
MAT.14.15	Chirri il gelebnowe ka, abattitiis itimiyye, “Il kola a ibeennowe, inta la a yibe, ururre laabe ꞌdee goobab a iratti gololoo a soogatteen,” itidah.
MAT.14.16	Yeesso la wihi us ilaabe, “Walah icho kanokhtaan mele. Atin rubeytiin wohoo icho yamhiin siicha!”
MAT.14.17	Wihi icho ilaabeen, “Wihi nah inta ka khabno a makaate chan ichoow bahag lamma kalday on.”
MAT.14.18	Yeesso la wihi us iyidah, “Sookhaata ikeena.” 
MAT.14.19	Ulla urur amur ibahche hoos koorromiche. Makaateyyohi chane ichoow bahaggi lammee khaate, serey yeye, Waakh kalaꞌd ilaabe, makaateyyo jejjebche. ꞌDeerka abatti idiibe, abatti la enenyet siisse. 
MAT.14.20	Enenyet tuumman golossate, darge. Abatti la enjel tomon ichoow lamma gololi laajjebche lasoowaache buuhaan soosuunte. 
MAT.14.21	Mejeli golossate tiriis, deyyeho ichoow nyaakhut la liiekkaan, a geeddi alif chan.
MAT.14.22	Yeesso chirraas on abattitiis kooban gesse, ꞌdee ortiis bey aficheki ꞌdiri a iratti geeddi us urur kahcho. 
MAT.14.23	Inkoo us urur kahche ka, burroo sartiis ikore Waakh wahte. Intaas keley kajiraayi, il ibeennowe. 
MAT.14.24	Iꞌdaasenyi kooban bey goyaka geeddoo a sohteen, ire la kooban kolba ankoo iguꞌdubta. A mehe hafare icho jeychaa.
MAT.14.25	Geedda baryo kasoodowwaatte ka, Yeesso bey sarche kasohte abattitiis iirte. 
MAT.14.26	Chirri abatti usuhi bey sartiis kasohti agarte ka, weyti nahte, “Wooy, waha a meleyka!” tidahye, jeenteti roorruu la, riirte.
MAT.14.27	Iꞌdaasenyi Yeesso chirraas on, “Anahina, a ani roorro akhabina!” iyidah.
MAT.14.28	Beetero la wihi us ilaabe, “Kamur, chirri rumanka ati tahe, amur ibihiche bicche sarcho a kasoosohdi, a kiimaate.”
MAT.14.29	Yeesso la, “Kaale,” iyidah.
MAT.14.29	Beetero ꞌdeerka kooban goya kasooyage, bicche sarcho kasohte, Yeesso iirte. 
MAT.14.30	Iꞌdaasenyi chirri us hafari iir kahcho arge ka roorro gesse, bicche goya kadihe riire, “Kamur irib,” iyidah.
MAT.14.31	Yeesso chirraas on dahan sooge khabte, wihi us iyidah, “Ati iꞌdaaru marah on ikakhuufta! A iꞌdoh ikamalassa?”
MAT.14.32	Chirri icho kooban kidiheen ka, hafar tolossate. 
MAT.14.33	Abattiti kooban goya kijirte la jilbo il kaguꞌdubte, Yeesso wahatte, “Rumanka ati Weeli Waakhe,” tidah.
MAT.14.34	Chirri icho beyti Gaalilaaya afichekuus imaaheen ka, intoo Gennaasaret layadeeh yimaateen. 
MAT.14.35	Chirri ꞌdooꞌdi ilaas Yeesso kase ka, farniin ilaas tuumman iergeene, ꞌdooꞌd ꞌdooꞌdichoki khakkhannan tuumman sookhaate, Yeesso ikeene. 
MAT.14.36	Hawwaasteene, ꞌdee ꞌdooꞌdi khakkhannan laddi kabuuꞌdiis kalday laka a ꞌdaaro. Eti tuummane ꞌdaare la samaate.
MAT.15.1	Saahka Farissaayotoo ichoow tagaammetoo amurre ilkerengeetti weene Yeerusaleem katimiyye, Yeesso itimiyye wihi iche worsatte, 
MAT.15.2	“Abattitaah a iꞌdoh hugumme aacchinyeteen iraahine, geeddi icho igolossan dahano idikhan?” worsatte.
MAT.15.3	Yeesso wihi us ilaabe, “Atin la a iꞌdoh jeenteti hugunkiin u, amurreti Waakh ijebissaan? 
MAT.15.4	A mehe Waakh mehe yidah ya, ‘Aabbahaah ichoow abartaah inkaanyit,’
MAT.15.5	Iꞌdaasenyi mehe elattaan ya, etoo a geeddi us aabbahiis ommos abartiis, ‘Gargaari atin ikasugtaan a siinti an Waakh ibahche,’ iyadeeh one, 
MAT.15.6	us gargaaraas ka aabbahiis iinkaanyitin. Iꞌdaas ka jeenteti hugunkiin u, antohi Yeedi Waakh a ꞌdiiꞌddaan. 
MAT.15.7	Iskaayyeessooy! Isaaya maanti us wori Waakhe atin miinsan kaayyeede a eysiiche.
MAT.15.8	“ ‘ꞌDooꞌda af on ka ikoolicha
MAT.15.8	iꞌdaasenyi uuricho goyaka foga ileejiraan.
MAT.15.9	Immarah on iwahtaan.
MAT.15.9	Hugummeti enenyet soouume iꞌdi amurreti Waakh u enenyet abchaan.’ ”
MAT.15.10	Yeesso urur isiwahe, wihi us iyidah, “Dagansada, waha la abda. 
MAT.15.11	Walah enenyet af tabo enenyet biꞌdirroocho mele. Iꞌdaasenyi yeedi enenyet af leeyamiit iche enenyet biꞌdirroocha.”
MAT.15.12	Abatti ꞌdeerka itimiyye, wihi iche worsatte, “At saggi Farissaayo uus iche waha daagte ikaahollowte a garatta on a?”
MAT.15.13	Yeesso wihi us ilaabe, “Icho a iꞌdi geeyi Aabbaheeyki serey jiro rubeytiis il ikatoollinne, Aabbaheey bukkhicho. 
MAT.15.14	Woricho ꞌdiicha! Icho a iꞌdi ꞌdooꞌdi indo laaye, toro enenyeti indo laa angaamicho. Etoo indo laa chuꞌus koo indo laa angaamicho, lammache ankhar a iskaleedihta.”
MAT.15.15	Beetero la wihi us iyidah, “Mammahti kootte oraat wihiche nah isoocheek.”
MAT.15.16	Yeesso wihi us icho worsate, “Atin laka uliba walah atin gelo mele? 
MAT.15.17	Ma abattaan a walahbaaw enenyet af tabo holoolo on gelaane, sar kabahaan. 
MAT.15.18	Iꞌdaasenyi wahanyeyyohi enenyet af kasoobaho uure kasoobahaane, waha la enenyet a biꞌdirroochaan. 
MAT.15.19	A mehe enenyet uuriis goya iche mali suuje kayamiit iꞌdi maanta ogoossi dubunuunu lagelo, mejeli makhaabassi tiis ieheynan leeurꞌdo ichoow sohoꞌddarri ichoow hatto ichoow garti beenaat ichoow ham. 
MAT.15.20	Wahanyeyyohane enenyet biꞌdirroocha, iꞌdaasenyi dahanohi liidikhanne lakagolossati enenyet ma biꞌdirroochaan.”
MAT.15.21	Yeesso ili Gaalilaaya kakahe, ili ilkerengeetohi Tiiro ichoow Siidon isoodow irte. 
MAT.15.22	Makhaabassoo Yaꞌhuud ieheynane ilaas taal, timiyye riirte, “Kamur, Inam Dawuud, uur isoonugleyso! Inanteey ginnati dakhatti ka weyti sina taham,” itidah.
MAT.15.23	Yeesso la wohoo rucchul laka ma iidaahan. Abattitiis la itimiyye, hawwaassatte, “ꞌDubeenna kasoorirriirta laab,” itidah.
MAT.15.24	Wihi us makhaabál ilaabe, “Ani Waakh a isooerge ꞌdee ꞌdooꞌdi Issiraayele iꞌdi iiyti baabaatee kalday yowda.”
MAT.15.25	Makhaabale la timiyye ortiis ka jilbo il kaguꞌdubte, hawwaassatte, “Kamuraaw, igargaar!” tidah.
MAT.15.26	Yeesso wihi us ilaabe, “Gololi nyaakhute lakhaato kararre liikhubo ma haaggan.”
MAT.15.27	Iche la iitatte, “Aa, Kamuraaw! Iꞌdaasenyi kararre laka gololi eti kararre leh kasoodiddihe, a suunatta on.”
MAT.15.28	Yeesso ꞌdeerka wihi us ilaabe, “Makhaabassa, at weyti ani ikakhuufta, nyaam, wihi at daahte a kiyeelaa.” Chirraas on inantiche samaatte.
MAT.15.29	Yeesso intaas katabe, Beyti Buurenye Gaalilaaya afiche tabe, irte burroo kore, orronte. 
MAT.15.30	Ururoo buure iyimiyye, ꞌdooꞌdi luhlo laa ichoow ki indo laa ichoow ki maꞌdayyee ichoow ki af laa ichoow ꞌdooꞌdi addane khakkhannan sookhaate Yeesso ortiis keene, ulla icho tuumman samaache. 
MAT.15.31	ꞌDooꞌd chuꞌus ꞌdooꞌdi af laaye yeyyeedo ichoow ki elyeenye sohti ichoow ki maꞌdayyeenye samaate ichoow ki indo laaye il argo arge ka weyti girmeeste Waakkhi Issiraayel saaꞌdeen.
MAT.15.32	Yeesso abattitiis wahe, wihi us iyidah, “An ꞌdooꞌda weyti uur isoonugleesda. Maan seyyah dakkhan ani on ileejire, wihi icho yamhiin la ma khabaan. Anihi ankaa khabaani laabo ma ꞌdoono. A mehe a geeddi icho jit ka sussuuhaan.”
MAT.15.33	Abattitiis wihi iche ilaabte, “Yiba ka, gololi geeddaasenye urura yaakho intoh kaꞌhella?”
MAT.15.34	Yeesso la, “Makaate geeddoh khabtaan?” worsate.
MAT.15.34	Iche la wihi iche ilaabte, “Makaate teeba ichoow bahaggoor rurrucchul laka a khabna.”
MAT.15.35	Ulla urur amur ibahche orrommiche. 
MAT.15.36	ꞌDeerka makaateyyohi teebee ichoow bahag khaate, Waakh kalaꞌd ilaabe, jejjebche, abattitiis ididdiibe, abatti la baꞌh gisse. 
MAT.15.37	Icho tuumman golossateene ichoowka dargeen. ꞌDaꞌddaboka abatti enjel teeba gololi jejjebane lasoowaache buuho soosuunte. 
MAT.15.38	Mejeli golossate deyyeho ichoow nyaakhut la liikekkaan, a elif affar.
MAT.15.39	Yeesso inkoo us urur kahche ka, kooban gele, ili Magadaan irte.
MAT.16.1	Farissaayotoo ichoow Sadukaayotoo Yeesso itimiy usu angey gelin ꞌdoontaa. ꞌDeerka wohoo goobi Waakh kayimiyye miigti Waakh tuso daahte.
MAT.16.2	Yeesso wihi us ilaabe, “Chirra il gelebnowo, sereye la guꞌduuꞌdantahe, ‘Saahta hir ma ꞌdeyo,’ tadeehiin. 
MAT.16.3	Chirdeer la, chirri sereye guꞌduuꞌdantahe toro il sooankubsame, ‘Hiri hafari buure khabo a sooꞌdeya,’ tadeehiin! Atin serey a yeytaane, wihi ꞌdeeka sooyateeh kaabattaan. Iꞌdaasenyi saggi weyꞌda il ijiro a yeytaane toro la walah atin kaabattaan mele. 
MAT.16.4	ꞌDooꞌdi iꞌdeenye uskeel lehe waakkhassi addan wahti on wohoo miigti Waakh tuso yowta. Iꞌdaasenyi wihi goorat Waakh Yoona ka enenyet tuse on menye, walah addane lasiicho mele.” Yeesso ꞌdeerka icho katabe irte.
MAT.16.5	Inkoo abatti beyti Gaalilaaya aficheki ꞌdiri imaahte ka, saggi iche makaate idabte kasse. 
MAT.16.6	Yeesso la wihi us iyidah, “Yeedad Farissaayo ichoow yeedad Sadukaayo ki iꞌdi booddati makaate fuurissee yuubsada.”
MAT.16.7	Icho la iskaleehawwoocheene wihi icho yidaaheen, “Jeenteti inno makaate isookhaatanne iꞌdaas iessa.”
MAT.16.8	Yeesso la wihi iche kahawwoosso a garta, wihi us worsate, “Enenna iꞌdaaru marah on ikakhuuftaanee, a iꞌdoh goytiin ka makaatewaayyo ikayeyyeeddaan? 
MAT.16.9	Atin uliba walah ma abanna? Atin makaate chanti an mejeli alif chane kagoolliche ma kasooꞌhessaan a? Atin la enjel geeddoh bubbuuhto soolaabteen? 
MAT.16.10	Makaate teebati an mejeli elif affare kagoolliche la? Enjel geeddoh buuhto soolaabteen? 
MAT.16.11	A iꞌdoh saggi an wori golol atin ikaleeyyeedin iabanna? Iꞌdaasenyi isyaakhicha yeedad Farissaayo ichoow yeedad Sadukaayo ki iꞌdi booddati makaate fuurissee yuubsada.” 
MAT.16.12	ꞌDeerka abatti saggi us wori booddataas ikaayyeedine iꞌdaasenyi us wihi Farissaayo ichoow Sadukaayo ꞌdooꞌd abchaan yuubsada iessi abatte.
MAT.16.13	Chirri Yeesso ili ilkerengeetti Kaaysareya Fiiliffi yimiy ka, wihi us abattitiis worsate, “ꞌDooꞌd Ínam Aadam a ayyo essa?”
MAT.16.14	Wihi icho ilaabeen, “Gaasoo ati a Yoohanahi Enenyet Baattissiyo iche essa, gaasoo a Eliiya essa, gaasoo laka a Yeeremiya ommos ꞌdooꞌdi goorat Waákh íyeyyeedo a kichekoo iche essa.”
MAT.16.15	“Iꞌdaasenyi atin la? An a ayyo tadeehiin?” worsate.
MAT.16.16	Siimonhi Beetero layadeeh wihi us ilaabe, “At a Ki Lasubhe, a Weeli Waakkhi jirtuu tuumman jiro.”
MAT.16.17	Yeesso wihi us ilaabe, “Siimon inam Yoohana, ati Waakh a kimaale. Iꞌdi tahe runtaas at cheekte ti weeli enenyet katimiy menye, iꞌdaasenyi Aabbaheeyki serey jiro iche kisoobabbakkaahiche. 
MAT.16.18	Wihi an kiadeeh la at a Beetero,
MAT.16.19	Fureyyohi dakhi goobi Waakh a kisiicha. Walahbaaw at harra ka hiddo, Waakh laka goobiis ka a hide. Wihi at harrata ka furto la, Waakh laka goobi Waakh ka a fure.”
MAT.16.20	Yeesso ꞌdeerka abattitiis tootooche, uus iche saggi us Ki Lasubhe iyahe etoo kalday laka icheekine.
MAT.16.21	Uuꞌ maalinkaas, Yeesso abattitiis saggi Waakh igooche us ilkerengeetti weene Yeerusaleeme iirti, ewweenki Yaꞌhuud ichoow kuhaaniyyohi wewween ichoow tagaammeti amurre dahanohicho ka sinati buure liituso, liiyagiise, ibeenki seyyahnaatteet ka omoot liikasookahcho ibabbakkaahiche.
MAT.16.22	Beetero la Yeesso ꞌdol geeche leejaakhe, “Waakh meesseen bujiiy! Kamur waha koloo kalday laka ma kiyateehiin,” iyidah.
MAT.16.23	Yeesso la urgiye wihi us Beetero iyidah, “Seytaankaane fooleey buj! At a daakki itarraantarricho, at wahanyeyyohi Waakh menye, iꞌdaasenyi wahanyeyyohi weeli enenyete kamalatta.”
MAT.16.24	Yeesso ꞌdeerka wihi us abattitiis iyidah, “Chiꞌ etoo isooraahin ꞌdoono, awtiis a ꞌdiiꞌdo toro la massalaabatiis barbar a sookorsati a isooraaho. 
MAT.16.25	Eti tuummane jirotiis ribin ꞌdoono, jiroti rummaat a waaya. Iꞌdaasenyi eti tuummane jirotiis ani iwaayo, jirotiisti rummaat a ꞌhela. 
MAT.16.26	Etoo maanta, a chirri us wohoo ꞌhele, chirri us wihi harrata tuumman ꞌhele, jiroti awtiissa Waakh siiche la waaye? Ommos weeli enenyet maanta mehe diibin yabuuꞌde jirotiis kadooricha? 
MAT.16.27	Iꞌdi tahe Ínam Aadam dowwanoha ka herti Waakh khabaayi anto Aabbahiissa leeyamiite, ꞌdee ebba wihi us yeele ka sina ommos kalaꞌd laguta. 
MAT.16.28	Rume atin icheeka, gaasiinkoo maanta inta kijiro, omoot ma argo geeddi icho Ínam Aadamhi dakhiis khabaayi yamiit iargin.”
MAT.17.1	Inkoo ibeen lihe kutte ka, Yeesso Beetero ichoow Yaakoobo ichoow Yoohanahi walaal Yaakoobee khaatte, woye, haloo deer koreen ichohaas on. 
MAT.17.2	ꞌDeyꞌdoossaayi, Yeesso luurgiyiche, fooliis urgiye iꞌdi orraheet u ababe, gaaddiis la iꞌdi banay u dakhnaatte. 
MAT.17.3	Chirraas on Muusa ichoow Eliiya orcho ka soobaheene Yeesso leeyyeedeen.
MAT.17.4	Beetero wihi us Yeesso iyidah, “Kamur, a haaggantahe gon chiꞌ nah inta kijirro! Chirri at ꞌdoonto, gaayim seyyah inta ka a disa, too a taahha, too la a too Muusa, too la a too Eliiya.”
MAT.17.5	Yeyyeedaayi, mirisoo dakhane torrogoot icho ankube, hooyoo la miris goyaka sooyeede, “Waha a Weeleeyki an weyti ꞌdoono, an weyti kahamaado. Usu nabah isuda!” yidah.
MAT.17.6	Abatti uus iche hooy daagte ka, weyti nahte il guꞌdubte fool il kakhabatte. 
MAT.17.7	Iꞌdaasenyi Yeesso yimiyye, icho ꞌdaare, “Sookaha, roorro akhabina,” iyidah. 
MAT.17.8	Chiꞌiche serey yeyto, Yeesso on menye et addane iche agarto mele.
MAT.17.9	Chirra icho hal kasookhubtaan ka, Yeesso icho amur ibahche wihi us iyidah, “Etoo kalday laka waha atin agarteen iicheekina, ichoowka Ínam Aadam omoot a lakasookahcho.”
MAT.17.10	Abatti wihi iche usu worsatte, “A iꞌdohe ꞌdeerka tagaammeti amurre geeddi ꞌDoorribe iimaatan Eliiya soonokhta ielatta?”
MAT.17.11	Yeesso wihi us ilaabe, “Rumanka, Eliiya koloo yamiite, walah tuumman iꞌdi icho eheneet toro kayeela. 
MAT.17.12	Iꞌdaasenyi, wihi an atin icheeko, Eliiya orey on yimiyye, ꞌdooꞌd la eti us yahe ma kasine, iꞌdaasenyi suujoonki noole icho ꞌdoonaan usu tuseen. Ínam Aadam laka, saggaas on dahanohicho ka dowwanoha ka sina ikawaarta.”
MAT.17.13	Abatti ꞌdeerka saggi us wor Yoohanahi Enenyet Baattissiyo ikaayyeedo, kasse.
MAT.17.14	Chiꞌicho urur iyamiitiin, etoo Yeesso iyimiyye ortiis ka jilbo il kaguꞌdde. 
MAT.17.15	“Kamur, inankeey uur isoonugleyso, a sirgowe, sina weyti kawaarta, a mehe kol dakhan ꞌdab ommos bicche goya kadiha. 
MAT.17.16	Abattitaah la a ikeene, iꞌdaasenyi iche inam a samaawwaayte,” iyidah.
MAT.17.17	Yeesso wihi us ilaabe, “ꞌDooꞌdi weyꞌdane uskeel lehe Waakh ikakhuufin! Geeddoh atin leefiddiyo? Geeddoh atin igarrahsadi? Ínam inta ka ikeena!” 
MAT.17.18	Yeesso ginna leejaakhe, ginna la inam kabahte, inam la chirraas on samaate.
MAT.17.19	Abatti ꞌdeerka dagsi ka Yeesso itimiyye, “Nah a iꞌdoh ginna bihit iagaafanne?” worsatte.
MAT.17.20	Wihi us ilaabe, “A jeenteeti atin Waakh weyti ikakhuufin. Rume atin icheeka, chiꞌ kakhuufnaanki atin Waakh kakhuuftaan buur ka geeddi ilinti geeyi dahar yahe a geeddi atin hala, ‘Inta kaguure intuus iro,’ itadeehiine, ulla irti. Walah atin iubaaꞌdan la mala.” 
MAT.17.22	Chiꞌ abatti tuumman boroofenhi Gaalilaaya ka isitimiy ka, wihi us iyidah, “Ínam Aadam dowwanoha ka ꞌdube lagoocha, dahanohi enenyet lagessa, 
MAT.17.23	yagiisiine, ibeenki seyyahnaatteet ka omoot lakasookahcha.” Abatti tuumman la fool ribowe.
MAT.17.24	Inkoo Yeesso ichoow abattitiis ba ilkerengeetti Kafarnaaꞌhum eleeleen ka, ꞌdooꞌdi kooddihi minki Waakhe buure goocho, Beetero iyimiyye, “Eti atin iween kooddihi minki Waakhe buure a guta?” worsateen.
MAT.17.25	Beetero la wihi us ilaabe, “Aa a guta.”
MAT.17.25	Beetero la min gele, Yeesso wahaas worsataa. Yeesso geeddi Beetero isooyeedin yeede, “Siimon at mehe tadeeh? Karnatohi harrata ayyo kooddi kaguttaan, ꞌdooꞌdichooda bal ꞌdooꞌdi ilaas kicho ieheynane ilaas fiddiyo?” worsate.
MAT.17.26	Beetero wihi us ilaabe, “ꞌDooꞌdi ki ilaas ieheynane kaguttaan.”
MAT.17.26	Yeesso iiyeyye, “ꞌDeerka ꞌdooꞌdicho kooddi ma guto gon. 
MAT.17.27	Iꞌdaasenyi uus inno kakhuufnaanki icho Waakh kakhuufaan tirine, nyaam beyti Gaalilaaya iro, oroohti bahag lakakhabti bey goya isey. Bahaggi oraate at sookhabatte, chaꞌat af bakkaahisse chilim a agarta, chilinkaas khaate ꞌdooꞌdi kooddi goocho igeeche, kooddiheey ichoow kaah ba kagut.”
MAT.18.1	Chirraakka abatti Yeesso itimiyye, “Dakhi goobi Waakh ka ayyo ꞌdooꞌdi addan tuumman iween?” worsatte. 
MAT.18.2	Weeloo rucchul wahe, goycho toolliche.
MAT.18.3	Wihi us yidah, “Rume atin icheeka, sammata atin iurgiyine, iꞌdi nyaakhuti rurrucchul iitaahan, koloo kalday laka dakhi goobi Waakh ma gessaan. 
MAT.18.4	Maantaka eti tuummane iꞌdi weeluu isnuglaache, dakhi goobi Waakh ka weyti weenyahe.
MAT.18.5	“Eti tuummane weeloo iꞌdee jeenteti us abattiteey iyahuu martiiste, ani imartiiste.
MAT.18.6	“Iꞌdaasenyi chiꞌ etoo ꞌdooꞌdaar irummeesti kichokoo tarraantarricho wihi ideefo a usuhi daddaabti buurenye gurnaan lakatumo lukhum lakahido, beyti buurenye hoge ka bicche khaataan. 
MAT.18.7	Jeenteti wahanyeyyohi enenyet uskeel kalugꞌduu, ꞌdooꞌdi harrata sinati sugto eenna a buure! Wahanyeyyoha a yamiitiine, iꞌdaasenyi eti icho leeyamiitiin sinati sugto eenna a buure! 
MAT.18.8	Chiꞌ dahantaah ommos luhtaah uskeel kaaluguꞌddo gooche rog. Atihi dahan laaye ommos luh laaye jiroti jirtuu imassan ꞌhesso deefta, atihi dahano lammacho ommos luhlo lammacho khabto ꞌdabi armaanjireen lakalugꞌdo ka. 
MAT.18.9	Chiꞌ issaah uskeel kaaluguꞌddo la, bihiche rog. Atihi issoo laaye jiroti jirtuu imassan ꞌhesso deefta, atihi indo lammacho khabto, meessi ꞌdabi armaanjireen lakaalugꞌdo ka. 
MAT.18.10	Taba nyaakhuti rurrucchul aꞌdarraawina. Iꞌdi tahe wihi an atin iadeeh, herti Waakhe goobi Waakh ka icho yuubisso kol dakkhan goobi Waakh ka fool Aabbaheey a agarta.
MAT.18.12	“Bal waha kamalda. Ersinki iiyti kudoowe khabo, naffoo kabaabe, mehe yeela? Ersinkaas iiyti tomon saagaal ichoow saagaale hal yaakhtaayi a kataba, irta naffi kaldache baabe yowta menya? 
MAT.18.13	Chirri us ꞌhele la, naffaas kalday weyti kahamaada iiyti kootte tomon saagaal ichoow saagaalenye ibaabin ka laka. 
MAT.18.14	Aabbaheeyki serey jiro laka saggaas u, nyaakhuta rurrucchul ichehi koo kalday laka baabo ma ꞌdoono.
MAT.18.15	“Chirri etaahkoo koo Kiriistee uskeeloo kiyeele, iiro saggi us uskeel kiyeele icheeke, lammatiin on la a eheetti. Chirri us kidaage, etaas a sooholisse. 
MAT.18.16	Iꞌdaasenyi chirri us kidaagiwwaaye, etoo ommos et lammatoo addane Kiriisto rummeysatte khaato, leeyyeeda, ꞌdee et lammataas ommos et seyyahtaas gar a laabto.
MAT.18.17	Chirri us ꞌdooꞌdaas sookute, urur Kiriisto icheek. Chirri us urur Kiriisto laka sookute, iꞌdi eti Waakh igaran ommos iꞌdi eti suujenye kooddi goocho iekkaacha.
MAT.18.18	“Rume atin icheeka, walahbaaw at harra ka hiddo, Waakh laka goobiis ka a hide. Wihi at harrata ka furto la, Waakh laka goobi Waakh ka a fure.”
MAT.18.19	“Toro wihi an atin iadeeh, chirri harrata ka et lammatoo wihi iche Waakh daahto iskadaagte, Aabbaheeyki serey jiro wahaas iche daahte a siicha. 
MAT.18.20	Wihi tahe inti et lamma ommos et seyyahe jeenteti icho abattiteey iyahiin u kakulmeen, an goycho a kijira.”
MAT.18.21	Yomboka Beetero Yeesso iyimiyye wihi us worsate, “Kamur, chirri walaaleeykoo uskeeloo iyeele, kol geeddoh uskeel ikakuto? Kol teeba ikakuta?”
MAT.18.22	Yeesso wihi us ilaabe, “Wihi an kiadeeh, kol teeba menye, iꞌdaasenyi kol tomon teeba ichoow teeba ikakut.
MAT.18.23	“Iyookkoka dakhi goobi Waakh a iꞌdi karnati ilbooyyetiis ebba mogti us kakhabe ichehi soogutto ꞌdoono. 
MAT.18.24	Chirra us worsan sookhabte ka, koo mogti weyti buurenye, jirtuu dakkhan igunnamin
MAT.18.25	Mog gunnaan ma yabuuꞌd gone, kamuriis amuri usu ichoow makhaabassiis ichoow nyaakhutiis ichoow wihi us khabo tuumman lakoororicho, ꞌdee mog lakaguto bahche.
MAT.18.26	“Ilbooy kamuriis ortiis ka jilbo il kaguꞌdde, hawwaaste, ‘Kamuraaw, isug on, amba mogtaah tuumman kisoogutaa,’ iyidah. 
MAT.18.27	Kamuri ilbooyaas la uur isoonugleeste, mog leeꞌdiiche, toro la ꞌdiiche irte.
MAT.18.28	“Iꞌdaasenyi ilbooyaas uus bahe, ilbooyoo addane wahalhiisenye mogti chilimmeti eti orrah kudoo hil haaggiche laguto kakhabo ꞌhele, kur khabte, hude, ‘Toolla kofche mogteey soogut,’ iyidah.
MAT.18.29	“Ilbooyaas wahalhiise luhlo khabte, hawwaaste, ‘Isug on, amba mogtaah kisoogutaa,’ iyidah.
MAT.18.30	“Iꞌdaasenyi ilbooyaas us mogtiis khabo sugnaan leeꞌdiiꞌde, khaate jeela gesse, ichoowka maanti us mog sooguto. 
MAT.18.31	Chirri ilbooyyeti addan wihi yitah agarte ka, weyti bolkheene, irteene, kamuricho wihi yitah tuumman icheekeen.
MAT.18.32	“Kamuricho ꞌdeerka ilbooyi mogtiis khabo wahe, wihi us iyidah, ‘Atiha ilbooyi suuje, an jeenteti at ihawwaassatte u, mogteeyti ati khabto tuumman a kileeꞌdiiche. 
MAT.18.33	Saggaas maanta an uur kisoonugleesde u, at laka ilbooyaas wahalhaahe uur ma inugleysatti?’ 
MAT.18.34	Kamuriis hol ka, dahanohi ꞌdooꞌdi usu jeela ka sina kawaaricho gesse ichoowka maanti us mog tuumman sooguto.
MAT.18.35	“Sammata at walaalaah uuraah ka tuum uskeel ikakutin, Aabbaheeyki serey jiro laka, etiimba iꞌdaas on yeela.”
MAT.19.1	Inkoo Yeesso yeedaas massiche ka, boroofenhi Gaalilaaya kakahe, anki beri ili Yaꞌhuude hawti Yoordane ꞌdusso ꞌdirihiise irte. 
MAT.19.2	Ururoo buure la raahe, ulla intaas ka ꞌdooꞌdi khakkhannan samaache.
MAT.19.3	Farissaayotoo la timiy, Yeesso angey gelin ꞌdoontaa. Wihi iche worsatte, “Eti makhaabassiis walahbaaw us ꞌdoono ka tuum riho ichoow amurreteen a israahaan?”
MAT.19.4	Yeesso wihi us ilaabe, “Atin saggi uumaccho ka Waakkhi walah tuumman soouume ‘labo ichoow deyyeho isoouume’ ma soomin a?
MAT.19.5	Wihi chiiran, ‘Jeentetuu mejel aabbahiis ichoow abartiis a kataba, usu ichoow makhaabassiis la wohoo kalday yateehiine, lammacho ba sartoo kalday yateehiin.’
MAT.19.6	ꞌDeerka kola et lamma menye, a sartoo kalday. Maantaka wihi Waakh isikeene uus weeli enenyet seley bihin.”
MAT.19.7	Iche la wihi iche worsatte, “A iꞌdoh Muusa amurreti us inno siiche ka, ‘Eti makhaabassiis tuum riho khadaabi saggi us iriho tuso a siicho,’ iyidah?”
MAT.19.8	Yeesso wihi us ilaabe, “Jeenteti matahmiigtiinna Muusa amuri atin oboorrihiin tuum karihtaan atin isiiche. Iꞌdaasenyi uumaccho ka iꞌda ma eheynan. 
MAT.19.9	Wihi an atin icheeko, eti tuummane makhaabassiis tuum rihe makhaabassoo addan diste, chiꞌiche mejeloo addan leeuꞌdurte on menye, makhaabalaas uskeeli us makhaabassi tiis ieheynan leeurꞌdo, iche gele.”
MAT.19.10	Abatti wihi iche Yeesso itidah, “Chirri makhaabal jeenteti makhaabassiis etoo addan ileeuꞌdurto kalday on seley ibahaan, eti min idisan gon deefa.”
MAT.19.11	Yeesso wihi us ilaabe, “Eti Waakh gargaaro on menye, enenyet tuumman mee yeeda raaho. 
MAT.19.12	Iꞌdi tahe ꞌdooꞌdoo usuhi sangꞌeenye ladele, gaasoo laka enenyete sangꞌa kayeele, gaasoo laka wihi icho minan kadisawwaayaan, a jeenteti icho dakhi goobi Waakh igelaane icho wihi Waakh ꞌdoono iyeelaan. Eti yeeda khaannaan yabuuꞌd a khaatti.”
MAT.19.13	ꞌDeerka nyaakhuti rurrucchul Yeesso liikeene, ꞌdee ulla dahano korcha iweesta. Iꞌdaasenyi abatti ꞌdooꞌdi nyaakhut sookhaate leejaakhte.
MAT.19.14	Yeesso la wihi us abatti iyidah, “Nyaakhuti rurrucchul ajeyinna ꞌdiicha ani a iyimaatee, a mehe dakhi goobi Waakh a ki ꞌdooꞌdi iꞌdee.” 
MAT.19.15	Inkoo us dahanohiis korche iweeste ka, intaas katabe.
MAT.19.16	Etoo Yeesso iyimiyye wihi us worsate, “Eti ween mehe haaggane yeela ꞌdee jiroti jirtuu imassan ꞌhela?”
MAT.19.17	Yeesso wihi us ilaabe, “A iꞌdoh wihi haaggan iworsatta? Waakh kalday on haaggan. Chirri at jiro ꞌhelin ꞌdoonto, amurreti Waakh raah.”
MAT.19.18	Ulla, “Amurretoh?” worsate.
MAT.19.18	Yeesso wihi us ilaabe, “ ‘Weeli enenyet dubunuunu iigaasan, makhaabali kaah ieheynan ommos makhaabassi taah ieheynan aleeurꞌdin, hatto iiran, garti beenaat ayeedin, 
MAT.19.19	aabbahaah ichoow abartaah inkaanyit, ollokkaah geeddi at isꞌdoonto ꞌdoon.’ ”
MAT.19.20	Et la wihi us yidah, “Wahaas tuumman koo an iraahin mala. Mehe uliba ikaankhan?”
MAT.19.21	Yeesso wihi us ilaabe, “Chaꞌat tuum jiroti el ikhabin jirin ꞌdoonto, nyaame, wihi at khabto tuumman ororiche, chilimme miskiin siiche, ꞌdee kamurroonki goobi Waakh ꞌhele, ꞌdee kaale isooraah.”
MAT.19.22	Etaas nugul chuꞌus waha daage ka, usuhi fool ribowe nokhte, a mehe hoolahi buurenye khabe.
MAT.19.23	Yeesso ꞌdeerka wihi us abattitiis iyidah, “Rume atin icheeka, weyti ꞌhooltahe chiꞌ eti kamure dakhi goobi Waakh gelo. 
MAT.19.24	Toro wihi an atin iadeeh, naffi gaale issi irbi kakhaduutti weyti ꞌhooltahe. Eheet a, ꞌhoossi eti kamurenye dakhi Waakh gelo iche weyti kutta.”
MAT.19.25	Chirri abatti waha daagte ka, weyti girmeysatte, “Ayyo ꞌdeerka lariba?” worsatte.
MAT.19.26	Yeesso icho yeye, wihi us iyidah, “Weeli enenyet ka waha a wihi koloo kalday laka iitaahan. Iꞌdaasenyi Waakh ka walah tuumman a geeddi icho yateehiin.”
MAT.19.27	Beetero wihi us ilaabe, “Nah weheenyo tuumman a kasootabne ꞌdee ati kiraahna. Waakh berri mehe nah siicha?”
MAT.19.28	Yeesso la wihi us icho iyidah, “Rume atin icheeka, maanti Waakh walah tuumman husubnaacho, Ínam Aadam kombortiisti antoote ababto koorronti, atinhi isooraahteen laka komborohi antoote tomon ichoow lammeenye koorrommattaane, yaafoheenki Issiraayele tomon ichoow lammee anattaan. 
MAT.19.29	Eti tuummane minan ommos walaalinyetiis ommos albehi leedesse ommos aabbahiis ommos abartiis ommos nyaakhutiis ommos gosiis jeenteti us abattiteey iyahuu kasootabe la, kol kude wahaas us kasootabe ꞌdirihiis ꞌhela, toro la jiroti jirtuu imassan laka a ꞌhela. 
MAT.19.30	Iꞌdaasenyi ꞌdooꞌdi ittaawenye oraate ki ꞌduboot yateehe, ki ꞌduboot la ki oraat yateeh.”
MAT.20.1	“A mehe dakhi goobi Waakh a iꞌdi etoo gosi sabiib khabo. Maantoo baryo ka, irte ꞌdooꞌdi us kireesti gosiis hil kahaaggicho yowte. 
MAT.20.2	Inkoo icho chilimmeti eti orrahtoo hil haaggiche laguto iskadaageen ka, gos iergate.
MAT.20.3	“Geeddi sahaꞌd seyyahti chirdeereet ka toro bahe, reeroo inti sokko ka iꞌdaanu toollo ꞌhele. 
MAT.20.4	Wihi us reera iyidah, ‘Atin laka nyaama goseeyki sabiib hil kahaaggicha amba wihi mujjume atin gutaa.’ 
MAT.20.5	ꞌDeerka reer irte.
MAT.20.5	“Sahaꞌd lihti maalimeet ichoow sahaꞌd saagaal laka toro irte reeroo leeyeede, icho laka irteene gos hil kahaaggicheen. 
MAT.20.6	Sahaꞌd tomon ichoow koow toro irte reeroo toollo ꞌhele, ‘A iꞌdoh maalinki nool iꞌdaanu itolossaan?’ worsate.
MAT.20.7	“Wihi icho ilaabeen, ‘Et nah kireeste mele.’
MAT.20.7	“Wihi us icho iyidah, ‘Atin laka nyaama goseey hil kahaaggicha, amba mujjum atin gutaa.’
MAT.20.8	“Chirri il gelebnowe ka, eti gos leh falfatiisti ween wahe wihi us iyidah, ‘Nyaame ꞌdooꞌdi hil haaggiche wahe, gut. Koloo la reeri an yomboka kireesde kasookhabo ichoowka ki an orey kireesde eleeli.’ 
MAT.20.9	ꞌDooꞌdi hil haaggicho sahaꞌd tomon ichoow koow lakireeste ebba chilimmeti eti orrahti nool hil haaggiche laguto, lagute. 
MAT.20.10	ꞌDeerka chirri ꞌdooꞌdi orey lakireeste yamiit, kol us buur ꞌhelo koogyahe. Iꞌdaasenyi ebba geeddi eti orrahtoo hil haaggicho laguto on icho laka lagute. 
MAT.20.11	Chirri icho chilimme khaatteen ka, eti gos leh leejaakheen. 
MAT.20.12	Wihi icho iyidaaheen, ‘Reera yomboka lakireeste sahaꞌddoo kalday hil haaggiche, ichoow nahi hol downe orrahe nah tuhum ekka nah gutte.’
MAT.20.13	“Iꞌdaasenyi eti gos leh wihi us eti yeyyeedo ilaabe, ‘Eyꞌdo, daganso, an ma atin eyꞌdarin. Inno kootte chilimmeti eti orrahtoo hil haaggiche laguto ma iskadaagin a? 
MAT.20.14	Wihi wihiine khaadda irda. Wihi an ꞌdoono, ani on eti yomboka lasookireeste geeddi an atin siiche, icho laka siiche. 
MAT.20.15	Ma imuꞌdan a chaꞌan chilimmeteey iꞌdi an ꞌdoono adeeh? Ommos jeenteti an uur ꞌdabakh iahe kalꞌdarri ikhabtaan?’
MAT.20.16	“ꞌDeerka ꞌdooꞌdi ꞌduboote ki oraat yateehe, ki oraat la ki ꞌduboot yateeh.”
MAT.20.17	Yeesso ilkerengeetti weene Yeerusaleem ikoraayi, abattitiisti tomon ichoow lammee ꞌdol iwahe, wihi us iyidah, 
MAT.20.18	“Inno ilkerengeetti weene Yeerusaleeme iꞌdulla, Ínam Aadam la ꞌdube lagoocha kuhaaniyyohi wewween ichoow tagaammeti amurre dahanohicho lagessa, icho la omoot igoochaan. 
MAT.20.19	Icho la dahanohi ꞌdooꞌdi Waakh igaran gessaane, lakachaarta, laajja ka doochaane, massalaaba kakaahaan. Ibeenki seyyahnaatteet ka omoot lakasookahcha.”
MAT.20.20	ꞌDeerka abar yeele Sebedaayo yeeletiche khabtaayi Yeesso itimiyye, ortiis ka jilbo il kaguꞌdubte ichehi wohoo liiyeelo ꞌdoontaa.
MAT.20.21	Yeesso la wihi us worsate, “Mehe ꞌdoonta?”
MAT.20.21	Iche la iitatte, “Wihi an ꞌdoono, berri goobaah ka, yeeleteeyta lammee koo ankaahki miigeet siiche a orronti, koo la ankaahki gurro siiche a orronti.”
MAT.20.22	Yeesso la wihi us icho iyidah, “Atin wihi atin daahtaan wihiche ma garattaan. Atin maanta kokkoobi sinayyoote an dowwanoha ka soodamo damin a tabuuꞌdiin?”
MAT.20.22	Wihi iche ilaabte, “A nabuuꞌd.”
MAT.20.23	Yeesso la wihi us iyidah, “Rumanka, kokkoobeey a kadaantaane, iꞌdaasenyi eti ankeeyki miigeet ommos ankeeyki gurro orronti ani mee goocho. Meelassa a ti ꞌdooꞌdi Aabbaheey iyeele.”
MAT.20.24	Abattiti addane tomone, chiꞌiche wahaas daagte ka, yeeletaas lammeenye isleedelatte kahollowte. 
MAT.20.25	Yeesso isiwahe, wihi us iyidah, “Saggi atin igarattaan u, weynaanti ꞌdooꞌdi Waakh igaran saggi suujenye ꞌdooꞌd idakhtaane toro ewweenkicho la wihi ꞌdooꞌd yeelo icheeka. 
MAT.20.26	Atin ka iꞌdaas mee. Eti tuummane goytiin ka weynaan ꞌdoono, falfatiin a yitaahe. 
MAT.20.27	Eti tuummane orey ꞌdoono la, bowꞌdatiin a yitaahe. 
MAT.20.28	Saggaas on u, Ínam Aadam ma imaatane ꞌdee enenyet usu ma ifalo, iꞌdaasenyi a yimiyye ꞌdee us ꞌdooꞌd ifala, rubeytiis diiba, ꞌdee enenyeti ittaawe mogti uskeelicho iguta.”
MAT.20.29	Chirra icho ilkerengeetti Yeeriko kabahaan ka, ururoo buure usu raahe. 
MAT.20.30	Reeroo lammeenye indo laa jit afiissa fiddiya, chirri us Yeessohi intaas leeyamiit daage ka, riire, “Kamur, Ínam Dawuud, uur nah isoonugleyso,” yidah.
MAT.20.31	Urur la leejaakhe, “Gammadicha,” iyidah. Iꞌdaasenyi geeddi kootteet laka ꞌdirihiis riireene, “Kamur, Ínam Dawuud, uur nah isoonugleyso,” yidaaheen.
MAT.20.32	Yeesso tolossate icho wahe, “Mehe atin iyeelo ꞌdoontaan?” worsate.
MAT.20.33	Wihi icho ilaabeen, “Kamur, nahi il agarro ꞌdoonna.”
MAT.20.34	Yeesso la uur isoonugleeste, indohicho ꞌdaare. Chirraas on il argeene usu raaheen.
MAT.21.1	Chirra icho ilkerengeetti weene Yeerusaleem isoodowwaateene, ilkerengeetti Beꞌdifaage Hali Geeyohi Oolif haggee yimaateen ka, Yeesso abattitoo lammee ergate. 
MAT.21.2	Wihi us icho iyidah, “Ilkerengeetti ortiin jirto irda, chirraas on eheli hidane, inkuraarruhiis hagga tololo ꞌhessaan. Lammacho soofura ani ikeena. 
MAT.21.3	Chirri etoo wohoo atin iidah, wihi atin itadeehiin, Kamure ꞌdoona toolla kofcheeda on sooerga.”
MAT.21.4	Waha la a yitaaheene ꞌdee wihi eti Waákh íyeyyeedo ka lacheeke labuuhicha.
MAT.21.5	“ꞌDooꞌdi ilkerengeetti Saayon yaal mehe itadeeh ya,
MAT.21.5	‘Yeya, karnatiin a yamiite,
MAT.21.5	ulla a etoo samacchaare,
MAT.21.5	inkuraarru sookora, weeli ehele sookora.’ ”
MAT.21.6	Abattiti iratte, wihi kootte Yeesso yeela iyidah yeesse. 
MAT.21.7	Ehel ichoow inkuraarruhiche ba sookhaateene, kabuuꞌddeticho inkuraarru kagaadeene, Yeesso koorronte. 
MAT.21.8	Ururi buure kabuuꞌddeticho jit kagolge, gaasoo la seytohi geeyoot soogooche jit kagolge.
MAT.21.9	Ururreti ortiis raahto ichoow ti ꞌdubiis raahto ba riirte wihi iche tidah,
MAT.21.9	“Inam Dawuud a lakoolicho!”
MAT.21.9	“Waakh ki magahi Kamur kayamiit a imaale!”
MAT.21.9	“Waakkheenki inti weyti saraat kijiro koolinno!”
MAT.21.10	Chirri Yeesso ilkerengeetti weene Yeerusaleem gele ka, ilkerengeet tuumman kowdo kalday titahye, enenyet, “Kan a ayyo?” esse.
MAT.21.11	Urur la wihi us laabe, “Kan a eti Waákh íyeyyeedo, Yeesso layadeehe, ilkerengeetti Naasarete boroofenhi Gaalilaaya kajirto kayimiy.”
MAT.21.12	Yeesso uranti minki Waakhe buure gele, ꞌdooꞌdi intaas ka walah gatti ichoow ki walah ororicho tuumman rihe. Komborohi balballaaddane ꞌdooꞌdi chilimmeti ilassi addan iskadooricho leeyahe ichoow komborohi ꞌdooꞌdi kutukuurrug ororsati ba rerreeche, 
MAT.21.13	wihi us iyidah, “Wihi chiiran, ‘Minkeey minki weysiite layadeeh,’
MAT.21.14	ꞌDooꞌdi indo laa ichoow ꞌdooꞌdi luhlo laa Yeesso uranti minki Waakhe buure ka liikeene, ulla icho samaache. 
MAT.21.15	Iꞌdaasenyi chirri kuhaaniyyohi wewween ichoow tagaammeti amurre girmohi us yeele argeene, toro nyaakhuti uranti minki Waakhe buure ka riiro, “Ínam Dawuud a lakoolicho,” essi daageen ka, weyti holloween.
MAT.21.16	Wihi icho Yeesso worsateen, “Wihi nyaakhuta essi ma daagto?”
MAT.21.16	Yeesso wihi us ilaabe, “Aa, a daaga. Atin waha injire ma soomin a?
MAT.21.16	“ ‘Afassi ꞌdaaꞌhum ichoow nyaakhuti rurrucchul ba
MAT.21.16	koolohi icho mujjum kikoolichaan a abisse.’ ”
MAT.21.17	Yeesso la kuhaaniyyohi wewween ichoow tagaammeti amurre katabe, ilkerengeet kabahe, ilkerengeetti Beꞌdaaniya irte, ibeenkoo intaas barye.
MAT.21.18	Baryo ka geedda us ilkerengeetti weene Yeerusaleem inokhti Yeesso ankaye. 
MAT.21.19	Chuꞌus geeyoo fiige jit ꞌdossiis katoollo arge ka ibuje. Iꞌdaasenyi walah us kaꞌhele mele, seeb on menye. ꞌDeerka geey fale, wihi us iyidah, “At ba toro jirtuu tuumman gurnaan deliwwaayta.” Geey chirraas on angage.
MAT.21.20	Abatti chirri iche wahaas agarte ka, weyti girmeysatte, “Geeyi fiig saggoh dowwa on iangage?” worsatte.
MAT.21.21	Yeesso wihi us ilaabe, “Rume atin icheeka, chirri atin Waakh kakhuuftaane, uurlammaal la ikhabin, wihi geeyi fiig layeele kalday ma yeessaane, iꞌdaasenyi a geeddi atin hala laka, ‘Nyaam beyti buure goya iskaluguꞌd,’ itadeehiine, iꞌdaas la tateeh. 
MAT.21.22	Chirri atin Waakh rummeysattaan, walahbaaw atin weysi ka daahteen, a ꞌhessaan.”
MAT.21.23	Yeesso uranti minki Waakhe buure gele, geedda us ayti Waakh enenyet abcho, kuhaaniyyohi wewween ichoow ewweenki Yaꞌhuud ba Yeesso iyimaateen. Wihi icho worsateen, “Antohi at wahanyeyyoha kahaaggisso a weheeyya? Antoha la ayyo kisiiche?”
MAT.21.24	Yeesso wihi us ilaabe, “An laka wohoo kaldaye atin worsada. Chirri atin isoolaabteen, ani antohi an khabo, an wahanyeyyoha dakkhan kahaaggicho, a weheeyya a atin isoocheeka. 
MAT.21.25	Yoohanahi Enenyet Baattissiyo, antohi us enenyet kabaattissiyo, intoh kayimaateen? Waakhe kayimaateen, bal enenyet?” Iskaleehawwoocheene wihi icho isiyidaaheen, “Chiꞌinno, ‘Waakhe kayimaateen,’ nadeeh, mehe inno iyadeeh ya, ‘A iꞌdoh ꞌdeerka irummeysanna?’ 
MAT.21.26	Iꞌdaasenyi chiꞌinno, ‘Enenyete kayimaateen,’ nadeeh, ꞌdooꞌde karoorra, a mehe icho tuumman Yoohana eti Waákh íyeyyeedo ikhaataan.”
MAT.21.27	ꞌDeerka wihi icho Yeesso ilaabeen, “Nah ma garanni.”
MAT.21.27	Ulla ꞌdeerka iiyeyye, “Ani laka antohi an wahanyeyyoha kahaaggicho ma atin isoocheeko gon.”
MAT.21.28	Yeesso wihi us ꞌdooꞌdaas iyidah, “Hawweesa kamalda bal. Makhaabaloo ínam lamma khabe, inanki weene iirte, ‘Inankaaw, maalinka iro goseenki sabiib khut,’ iyidah.
MAT.21.29	“Wihi us ilaabe, ‘Ma irdi,’ toro iꞌdaasenyi yomboka maliis urgiyiche, gos goya irte.
MAT.21.30	“Makhaabal toro inankiiski addan iirte, wihi us iyidah, ‘Inankaaw, bal iro, goseenki sabiib khut.’ Ínam la wihi us ilaabe, ‘Ayye, aabba, amba irda,’ iꞌdaasenyi gos ma iran.
MAT.21.31	“Yeelataas lammache, koh wihi aabbahicho yeela iyidah yeele?”
MAT.21.31	Wihi icho ilaabeen, “Ki ween.” Yeesso chirraakka wihi us iyidah, “Rume atin icheeka, ꞌdooꞌdi inno ꞌdooꞌdi uskeel leh nadeehe, iꞌdi maanta ꞌdooꞌdi kooddi goocho ichoow malaayeyyee, icho ortiin dakhi Waakh gela. 
MAT.21.32	Iꞌdi tahe Yoohanahi Enenyet Baattissiyo a atin iyimiyye ꞌdee jiti fissan atin tusa, atin la usu ma rummeysanne, iꞌdaasenyi ꞌdooꞌdi kooddi goocho ichoow malaayeyyo, iche usú rummeesté. Inkoo atin wahaas tuumman agarteen laka, yomboka uskeeliin ma ꞌdiinne, usu ma rummeysan.
MAT.21.33	“Mammahtoo addan dagansada. Etoo gos lehe geeyohi sabiib gosiis goyaka il gesse a jire. Gos la oot kamarche inti gurnaanki sabiib lakayabti khute. Koondihi deere eti gos yaakhicho fiddiyo laka dise. ꞌDeerka gosiis lakireeste, ulla iloo deer sulhaal kiirte. 
MAT.21.34	Maanti ibeenki gurnaan lagurti yitah ka, eti gos leh falfayyohiis ꞌdooꞌdi gos kireeste iergate, gisi gurnaankiis yowte.
MAT.21.35	“ꞌDooꞌdi gos kireeste ilbooyye khabte, koo jaheene, koo la yigaaseene, ki seyyahnaatteet la dagah kachibeen. 
MAT.21.36	ꞌDeerka ilbooyyetoo addane wihi oraat kiittaawe icho iergate. ꞌDooꞌdi gos kireeste la wihi us ilbooyyeti oraat yeele on taas laka yeele. 
MAT.21.37	ꞌDaꞌddaboka inankiis icho iergate, ‘Rumanka inankeey ꞌdee a inkaanyitta on,’ yidah.
MAT.21.38	“Iꞌdaasenyi ꞌdooꞌdi gos kireeste uus icho ínam argeen, mehe isiyidaaheen ya, ‘Ki dahal leh kalla. Kaaleya a nigaase, ꞌdee dahalhiis a khaatanni.’ 
MAT.21.39	ꞌDeerka khabteene gosi sabiib khariis iseyeene, yigaaseen.
MAT.21.40	“Maantaka chiꞌ eti gosi leh yimiy, ꞌdooꞌdaas gos kireeste iꞌdoh yadeeh?”
MAT.21.41	Wihi icho ilaabeen, “ꞌDooꞌdaas sussuuje jiti suuje ka a bakkicha, ꞌdee ꞌdooꞌdoo addane mujjumenye maanti gurnaan lagurti gisi gurnaankiis siicho gos siicha kireesta.”
MAT.21.42	Yeesso wihi us icho iyidah, “Atin Chiirnaanneti Waakh ka waha a soonteen menya?
MAT.21.42	“ ‘Daakki ꞌdooꞌdi minan diso ꞌdiiꞌde,
MAT.21.42	iche tirrinki dagaheete min tiiro yitah.
MAT.21.42	Kamure waha yeele,
MAT.21.42	indoheen ka la weyti haagganyahiin.’
MAT.21.43	“Maantaka wihi an atin icheeko, dakhi Waakh a atin lakakhaata yaafti gurnaanki Waakh ꞌdoono desso lasiicha. 
MAT.21.44	Eti tuummane daakka sartiis kakufe, a jejjeba, iꞌdaasenyi chirri daakkaas etoo kasoodihe, etaas a urkaha.”
MAT.21.45	Chirri kuhaaniyyohi wewween ichoow Farissaayo mammaho Yeesso daageen ka, saggi us woricho ikaayyeede garteen. 
MAT.21.46	Jiti iche Yeesso kakhabatti yowatte. Iꞌdaasenyi urure karooraan. A mehe enenyet Yeesso eti Waákh íyeyyeedo ikhaate.
MAT.22.1	Yeesso toro ewweenki Yaꞌhuud imammahte, wihi us iyidah, 
MAT.22.2	“Dakhi goobi Waakh iyookkoka, a iꞌdi karnati inankiis min disti ulla oroosi buure ibahcho. 
MAT.22.3	Ilbooyyetiis ergate, ꞌdooꞌdi tuummane oroos liiwahe, a lasoowaho, iꞌdaasenyi icho tuumman emeet ꞌdiiꞌdeen.
MAT.22.4	“Toro ilbooyyetiistoo addan ergate, wihi us iyidah, ‘Nyaama, ꞌdooꞌdi mindischota liiwahe tuumman toro leeyyeeda, “Kaaleya golol a bissaate, heerasseey ichoow maaroheeyki rurruusan a khale, walah a lahaaggiche, kaaleya mindischo amiita,” idaha.’
MAT.22.5	“Iꞌdaasenyi icho wahaas nabah ma isudine, ebba hiliissa on gele. Koo gosiis goya irte, koo la meessi us koororsati irte. 
MAT.22.6	Gaasoo laka ilbooyyeti lasooergate khabteene, jaheene, sina kawaaricheene, yigaaseen. 
MAT.22.7	Karnat weyti hollowe, iskartiis erge, iskare la ꞌdooꞌdi kootte ilbooyyetiis yigis ꞌdabbaasse, toro ilkerengeetticho tuumman laka gubte.
MAT.22.8	“Ulla ꞌdeerka wihi us ilbooyyetiis iyidah, ‘Mindischo kola a titah, iꞌdaasenyi ꞌdooꞌdi goorat lawahe koo kalday laka ma imalin. 
MAT.22.9	Toollaka nyaama, ilkerengeet irda, ꞌdooꞌdi atin ꞌhessaan tuumman mindischo isoowaha.’ 
MAT.22.10	Ilbooyye ꞌdeerka ilkerengeet goya itabte, ꞌdooꞌdi icho argeen tuumman soowaheen. ꞌDooꞌdi hahhaaggan ichoow ki sussuuje ba wahte, minki daawti mindischo lakahaaggicho marti buuhisse.
MAT.22.11	“Iꞌdaasenyi chirra karnat yamiite marti sooyeyo, etoo darfohi mindischo ikhabin arge. 
MAT.22.12	Karnat la, ‘Eta, at saggoh inta darfohi mindischo laan isoogesse?’ worsate. Ulla walah us ilaabe mele.
MAT.22.13	“Karnat ꞌdeerka wihi us ilbooyyetiis iyidah, ‘Dahano ichoow luhlo ba hida, mugꞌdihi kharaat iseya. Intaas ka la enenyet a ooya, toro la bolokh ka ilko iskaroba.’ 
MAT.22.14	A mehe ꞌdooꞌdi Waakh waho a ittaawe, iꞌdaasenyi ki Waakh soobahsati a koo rucchul.”
MAT.22.15	Yomboka Farissaayotoo iratte, tossatte, jiti iche Yeesso yeediis on ka angey igelisso yowatte. 
MAT.22.16	Abattitiche ichoow ꞌdooꞌd ꞌHerood koo Yeesso iergateen. Iche la wihi iche tidah, “Eti ween, nah saggi at rum ikanokhan a garanna. Jiti Waakhe at enenyet abisso ichoow runti Waakh a israahaan. At et at ibaasso mele, weyneetteey ichoow kuus ka ba. 
MAT.22.17	Bal nah isoocheek, malaah a mehe? Kaaysarhi weene kooddi liiguto a mujjum a bal mujjum mee?”
MAT.22.18	Iꞌdaasenyi Yeesso malichoki suuje garte, wihi us iyidah, “Iskaayyeessooy! A iꞌdoh ani angey igelin iꞌdoontaan? 
MAT.22.19	Bal chilinkoo Rooma atin kooddi kaguttaan itusa.” Iche la chilinkoo Rooma ikeente. 
MAT.22.20	Yeesso la wihi us icho iyidah, “Foola ichoow magaha kachiiran a keyya?”
MAT.22.21	Wihi icho ilaabeen, “A koo Kaaysar.”
MAT.22.21	ꞌDeerka wihi us iyidah, “Kaaysar wihi wihiise iguta, Waakh la wihi wihiise iguta.”
MAT.22.22	Chirri iche waha daagte ka, weyti girmeysatte, ꞌdeerka usu katabte iratte.
MAT.22.23	Maalinkaas goya ꞌdooꞌdoo Sadukaayo ꞌdooꞌdi tuume berri ma sookaho essi Yeesso iyimiy. 
MAT.22.24	Wihi icho yidaaheen, “Eti ween, amurre Muusa wihi iche inno abisso, chiꞌ etoo nyaakhut laan yumuy, walaaliis muunkhotaas a disti, walaaliis nyaakhut a idelo. 
MAT.22.25	Reeroo teebeenye isleedesse goyteenyo kijire. Ki ween min diste, nyaakhut ma ꞌheline, buje. Nyaakhut us khabe mele gone, makhaabassiis walaaliis ikatabe. 
MAT.22.26	Ki lammaatteet ichoow ki seyyahnaatteet ichoowka ki teebanaatteet laka iꞌdaas on eheet. 
MAT.22.27	ꞌDaꞌddaboka makhaabale laka tumuy. 
MAT.22.28	ꞌDeerka maanti ꞌdooꞌdi tuume lasookahcho, reeri teebee goyaka, etichokoh makhaabassiis tateeh, icho tuumman la a disteenee?”
MAT.22.29	Yeesso wihi us ilaabe, “Atin jeenteti atin wihi Chiirnaanneti Waakh enenyet abisso ichoow miigti Waakh igaran u, jiti baabulenye kijirtaan. 
MAT.22.30	Maanti ꞌdooꞌdi tuume omoot kasookaho, min ma distaane ommos mindischo ka ma ladiibo. Icho tuumman iꞌdi herti Waakhe goobi Waakh kijirto yateehiin. 
MAT.22.31	Iꞌdaasenyi wori ꞌdooꞌdi tuume omoot lakasookahcho miinsane Chiirnaanneti Waakh buuggiis goyaka atin liidowo, a soonteen menya? 
MAT.22.32	Waakh mehe yidah ya, ‘Ani a Waakh Aburaaham, a Waakh Isakh, a Waakh Yaakoobo.’
MAT.22.33	Urur la chirri us waha daage ka, saggi us walah mujjum ꞌdooꞌd iabcho weyti kagirmeeste.
MAT.22.34	Farissaayo la chirri iche saggi Yeesso Sadukaayo yeedi us ilaabe ka itoolliche daagte ka, iswahte, aytoo iche Yeesso worsatti kamalatte. 
MAT.22.35	Kichekoo a tagaanki amurree, waha us worsati ka Yeesso kaje.
MAT.22.36	“Eti ween, amurre Muusa goyaka, koh weyti ween?” 
MAT.22.37	Yeesso wihi us ilaabe, “ ‘Kamuri Waakkhaahe uuraah tuumman ka ichoow rubeytaah tuumman ka ichoow malaah tuumman ka ꞌdoon.’
MAT.22.38	Amuri oraate toro amurre tuumman kussan a kan. 
MAT.22.39	Ki lammaatteet la a iꞌdiissa, ‘Ollokkaah geeddi at isꞌdoonto ꞌdoon.’
MAT.22.40	Chiirnaanneti Amurre tuumman ichoow ti ꞌdooꞌdi Waákh íyeyyeedo tuumman, amurreta lammacheeda kadisanyahiin.”
MAT.22.41	Farissaayo isifiddiittaayi, Yeesso wihi us icho worsate, 
MAT.22.42	“Ki Lasubhe mehe ikhaattaan? A ínam eyya?”
MAT.22.42	Iche la wihi iche ilaabte, “A hiiy Dawuud.”
MAT.22.43	Wihi us icho iyidah, “ꞌDeerka saggoh Dawuud Rubeyti Munyee ka yeyyeedaayi, usu ‘Kamur,’ ikawaha? A mehe us mehe essa ya,
MAT.22.44	“‘Waakkhi Kamure wihi us Kamureey iyidah,
MAT.22.44	“Dabankeeyki miigeete antoot orrommo,
MAT.22.44	ichoowka chiiytaah tuum
MAT.22.44	dahanohaah a soogesso.” ’
MAT.22.45	Chirri Dawuud rubeytiis ba usú, ‘Kamur,’ kawaho, saggoh toro Ki Lasubhe hiiy Dawuud iyahe?”
MAT.22.46	Eticho yeedoo kalday laka ilaabo mele, uus maalinkaas la et usu wohoo addan worsan iggo mele.
MAT.23.1	Yeesso saahka wihi us urur ichoow abattitiis ba iyidah, 
MAT.23.2	“Tagaammeti amurre ichoow Farissaayo ba antohi icho amurre Muusa enenyet kaabchaan a khabaan. 
MAT.23.3	Maantaka wihi icho atin idowaan nabah isuda, toro la yeela, iꞌdaasenyi wihi icho yeelaan ayeelina, iꞌdi tahe icho wihi icho cheekaan ma raahaan. 
MAT.23.4	Icho huleesi buurenye atin kararaane adah atin korchaane, iꞌdaasenyi icho rubeycho far ma okkhichaane enenyet ma leekhabtaan.
MAT.23.5	“Wihi iche yeesso tuumman a yeessa, ꞌdee enenyet arga. Saabohi balballaaddane miinan ichoow keymo kahiitaan. Saabassaas la Chiirnaanneti Waakhe goya kakhabaan.
MAT.23.6	Sukuukuyyo ka ichohi inti weyti lakiinkaanyito koorronti ꞌdoonaane, minassi weysiite Yaꞌhuud ka la komborohi weynaaneete ꞌdoonaan. 
MAT.23.7	Sokkoyyo ka la ichehi weyti inkaanyit ka labariiticho, enenyet tuumman, ‘Eti weenoow,’ idowo iche ꞌdoonaan.
MAT.23.8	“Iꞌdaasenyi uus, ‘Eti ween,’ atin liidowin. A mehe Kamuriin a koo kaldach one, atin la a ꞌdooꞌdi yaaftoo kaldach. 
MAT.23.9	Harrata ka la etoo kalday laka, ‘Aabba!’ iidaahana. Iꞌdi tahe Aabbahoo kaldache serey jiro on khabtaan. 
MAT.23.10	Toro la uus, ‘Eti ween,’ atin liidowin, iꞌdi tahe atin wohoo kaldache titaaheene, eti atin iween la a koo one, ulla a Ki Lasubhe. 
MAT.23.11	Eti goytiin ka weyti ween, a falfatiinna. 
MAT.23.12	A mehe eti tuummane isweynaacho a lanuglaacha, eti tuummane isnuglaacho la a laweynaacha.”
MAT.23.13	“Atinhi tagaammeti amurree ichoow Farissaayo ba, iskaayyeessooy, sinati atin sugto eenna a buure! Atin aritti dakhi goobi Waakhe ꞌdooꞌd kahiddaane, atin rubeytiin la goobi Waakh ma gessaane, toro la ꞌdooꞌdi gelin ꞌdoono kajeyissaan.
MAT.23.15	“Atinhi tagaammeti amurree ichoow Farissaayo ba, iskaayyeessooy, sinati atin sugto eenna a buure! Atin harra tuumman ichoow beyohi burbuurenye tabtaane, ꞌdee etoo kalday wihi ꞌdooꞌdi Yaꞌhuud wahti iurgiyissaane, chuꞌus atin sooraahe ka, weyti ꞌdirihiin baabiissaan. Saggi atin meessi ꞌdabi armaanjireen iirattaan u, etaas laka ꞌdirihiinna baabiissaane meessi ꞌdabi armaanjireen irta.
MAT.23.16	“Atinha indolaaye ꞌdooꞌd angaamissaan, sinati atin sugto eenna a buure! Atin, ‘Chirri etoo daatte, minki Waakhe buure wahe laka a walahba on,’ iche elattaan. Iꞌdaasenyi ‘Chirri etoo ꞌdahabi minki Waakhe buure kadaatte, wihi us kadaatte a buuhicho,’ iche elattaan. 
MAT.23.17	ꞌDalammeti indo laa! Mehe khumman, ꞌdahab a, bal minki Waakhe buurenye ꞌdahabaas munyaacho? 
MAT.23.18	Toro wihi addane atin ꞌdooꞌd abissaan a mehe ya, ‘Chirri etoo chalagti hoola lakasoorriyoocho kadaatte, daatotiis a geeddi lajebcho, iꞌdaasenyi chirri etoo wihi us Waakh siicho kadaatte, wihi us kadaatte a buuhicho.’ 
MAT.23.19	Indomeleyyo! Mehe khumman, wihi us Waakh siicho bal chalagti wihi us Waakh siicho munyaasso? Chalag on khumman! 
MAT.23.20	Toollaka eti tuummane chalag kadaatti, chalag ichoow wihi tuummane sarche fuulo iche kadaatta. 
MAT.23.21	Eti minki Waakhe buure kadaatti la minki Waakhe buure ichoow Waakkhi goya fiddiyo iche kadaatta. 
MAT.23.22	Eti goobi Waakh kadaatti la, komborti Waakhe antoot ichoow Waakkhi kafiddiyo kadaatta.
MAT.23.23	“Atinhi tagaammeti amurree ichoow Farissaayo ba, iskaayyeessooy, sinati atin sugto eenna a buure! Iꞌdi tahe atin wihi ikhummaneynane iꞌdi geeyohi golol haaggicho iꞌdi maanta nyaaykee ichoow bisaaree ka, Kamur gisi tomonnaatteet a ibihissaan. Iꞌdaasenyi wihi amurre ka wihi weyti khumman liiekkaacho a ꞌdiisseen. Waha a iꞌdi maanta ꞌdooꞌdi jiti fissan ka lahukkumo ichoow uurnugleel ichoow atinhi ꞌdooꞌdi lakakhuufo tateehiin a ꞌdiisseen. Kamur gisi tomonnaatteet ibahcha iꞌdaasenyi wahanyeyyohi weyti khumman aꞌdiinna. 
MAT.23.24	Atinha indo laaye toro ꞌdooꞌd angaamissaan, atin dahassihi bicchehi atin tabhuubiin goya kajiro taartaane iꞌdaasenyi naffi gaal khorkhissaan!
MAT.23.25	“Atinhi tagaammeti amurree ichoow Farissaayo ba, iskaayyeessooy, sinati atin sugto eenna a buure! Atin kokkoob ichoow baakhuul khariissa dikhtaane, iꞌdaasenyi gololi goytiin kijiro a wihi atin ꞌdamaam ka ꞌdooꞌd sarteen. 
MAT.23.26	Atinha Farissaayo indo laa, koloo uurassiin goya dikha, ꞌdee wahanyeyyoha kharaat laka biꞌdir a bahaanee.
MAT.23.27	“Atinhi tagaammeti amurree ichoow Farissaayo ba, iskaayyeessooy, sinati atin sugto eenna a buure! Atin a iꞌdi hawwaalohi sarcho riingihi dakhan lakadowe, kharicho haagganyahe, iꞌdaasenyi goya lafohi ꞌdooꞌdi tuume ichoow wahanyeyyohi biꞌdirenye buuha. 
MAT.23.28	Atin laka iꞌdaasu, chaꞌatin laargo ꞌdooꞌdoo fiffissane iyoogtahiine, ugoka uuriin goyaka, atin a ꞌdooꞌdi iskaayyeelo toro hugunꞌdarri kaassohti.
MAT.23.29	“Atinhi tagaammeti amurree ichoow Farissaayo ba, iskaayyeessooy, sinati atin sugto eenna a buure! Atine goꞌddassi enenyet lakahawwaalo ꞌdooꞌdi Waákh íyeyyeedo idissaane, toro hawwaalohi ꞌdooꞌdi fiffissan eykoddaan. 
MAT.23.30	Atin mehe elattaan ya, ‘Kootte maanti goorat aacchinyeteen jirte jirre ka, diiggi ꞌdooꞌdi Waákh íyeyyeedo icho khubeen ma leegello.’ 
MAT.23.31	Atin ꞌdeerka ꞌdooꞌda goorat ꞌdooꞌdi Waákh íyeyyeedo bakkiche a aacchinyetaanya elattaane, iꞌdaas ka la saggi atin rubeytiin uskeel iyeessaane cheektaan. 
MAT.23.32	Maantaka taba atin laka iꞌdi aacchinyetiin u, uskeelaas inti icho dabarroocheen buuhicha.
MAT.23.33	“Atinha iꞌdi toofafe! Dessi toof! Saggoh meessi ꞌdabi armaanjireene Waakh atin igooche ikabahsattaan? 
MAT.23.34	Maantaka, ꞌdooꞌdi Waákh íyeyyeedo a atin isooerga, ꞌdooꞌdi kharayyee ichoow ꞌdooꞌdi jiti Waakh enenyet abcho a atin isooerga. Atin la gaasichekoo a tagiisiine, gaasoo laka massalaaba kakaahtaane, gaasoo laka minassiinki weysiite Yaꞌhuud ka jahtaane, gaasoo laka kolba ilkerengeettoo ka sina omhissaan. 
MAT.23.35	Jeentetaas u la, diiggi ꞌdooꞌdi fiffissane harra kakhubte tuumman berri atine atin fuula, uus diig Aabelhi fissan lakasookhabti ichoowka ínam Barachiiyahi magahiis Sakkariiya layadeeh. Ulla minki Waakhe buure ichoow chalagti hoola lakasoorriyoocho dahchooda dubunuunu kayigaaseen. Atin laka uskeelaas a leegesseen gon. 
MAT.23.36	Rume atin icheeka, waha tuumman ꞌdooꞌdi iꞌdee iche lakahukkuma.
MAT.23.37	“Yeerusaleemoow, ilkerengeetti weenoow, atin ꞌdooꞌdi Waákh íyeyyeedo a tagiisiine, ꞌdooꞌdi Waakh atin isooerge la dagah kachibtaan. Saggi orran lukki weylassiis barbarre goya igessatuu, an geeddi buurenye anihi dahanoheey atin koogoogo ꞌdoone, iꞌdaasenyi atin ma ꞌdoonin. 
MAT.23.38	Yeya, Waakh rubeytiis minki Waakhe buurenye kiine a kaguure, minki marah kalday atin ikatabe. 
MAT.23.39	A mehe wihi an atin icheeko, yombuu toro ma iargartaane ichoowka, ‘Waakh ki magahi Kamur kayamiit a imaale,’ tadeehiin.”
MAT.24.1	Yeesso minki Waakhe buure kabahe, orey isohtaayi, abattitiis minassi minki Waakhe buure kaaddagsan tusse. 
MAT.24.2	Ulla wihi us iyidah, “Wahanyeyyoha tuumman yeya! Rume atin icheeka, berri daddaabtoo kaldaye ti addan fuusso lakatabo mele, icho tuumman a lasookhuba.”
MAT.24.3	Geedda Yeesso Hali Geeyohi Oolif ka fiddiyo, abattitiis dagsi ka itimiyye wihi iche itidah “Waha maantoh yateehiin? Toro la mehe yateehe emeettaah ichoow ibeenki ꞌdaꞌddaboot tusa?”
MAT.24.4	Yeesso wihi us ilaabe, “Yuubsada, uus etoo kalday laka atin ekkeysan! 
MAT.24.5	A mehe ꞌdooꞌdi ittaawenye ani iskaayyeelo yamiite, ‘Ani a Ki Lasubhe,’ essi, a agartaane, ꞌdooꞌdi ittaawenye ekkeestaan la. 
MAT.24.6	Yaafohi isdiho ichoow worassi ibuuhine dihoyyoot a daagtaan, iꞌdaasenyi taba iicho atin kanahin. Wahanyeyyoha a sooyateehiine, iꞌdaasenyi ibeenki yomboot uliba a ankhanyahe on. 
MAT.24.7	Sirgaalle a isdihta, karnato laka isdihaane, ilassi ittaawe ka nabhayye tamiite, harra laka sesseehta. 
MAT.24.8	Wahaas tuumman a chiis birriissa on.
MAT.24.9	“Maantaas a atin ladiiba, ꞌdee sina atin loomhicha, toro atin layagiis. ꞌDooꞌdi harra tuumman la a atin ꞌdiiꞌda jeenteti atin abattiteey itahiin u. 
MAT.24.10	Maantaas ꞌdooꞌdi buure kakhuufnaanki icho ani ikakhuufaan a kanokhta, dahanohi chiiyeet isgessa, toro la isꞌdiiꞌdaan. 
MAT.24.11	ꞌDooꞌdi ittaawenye ꞌdooꞌdi Waákh íyeyyeedo iskaayyeelo a buuraata, ꞌdooꞌdi ittaawe ekkeesta. 
MAT.24.12	Toro la jeenteti hugunꞌdarri ibuuraattuu, ꞌdooꞌdi ittaawe ꞌdooninti us Waakh ꞌdoono a nuglaatta. 
MAT.24.13	Iꞌdaasenyi eti garrahsate ichoowka sinata ꞌdubiche eleele a lariba. 
MAT.24.14	Wora Haaggane dakhi Waakh miinsan la harra tuumman ka a lacheeka, garti ꞌdooꞌdi harra tuumman yateehe, ꞌdee ꞌdeerka ibeenki yomboot yateeh.
MAT.24.15	“ꞌDeerka maanti atin iyookkoti ‘weyti biꞌdirenye, ꞌdooꞌd keehisso,’ meessi lagan katolosso Daaniyelhi goorat Waákh íyeyyeedo cheeke agarteen,
MAT.24.16	ꞌdeerka ꞌdooꞌdi ili Yaꞌhuudiya fiddiyo tuumman halal a ifirdo. Atihi yeeda soonto yeeda a kigelo. 
MAT.24.17	Eti minkiis sartiis fuulo uus min geline wohoo rucchul laka khaatin. 
MAT.24.18	Eti gos goya kijiro, uus nokhanne kabuuꞌdiis sookhaatan. 
MAT.24.19	Ibeennetaas sinati deyyehoti nuugsatti ichoow ti huleesenye nyaamitto iubaaꞌdan sugto enenna a buure. 
MAT.24.20	Waakh waho uus maantaas lafirdo maanti il weyti roffo yahe hir ꞌdeyo ommos Seeri Lanaso eheynan. 
MAT.24.21	A mehe sinati buurenye maantaas jirto, ti geeddaase uus uumacchoti harra ka ma laargine ichoow uliba. Toro wihi iꞌdicheenye lasooargo ba ma jiraan, jirtuu tuumman.
MAT.24.22	“Chiꞌ ibeennetaas liigaabin, etoo kalday laka ma sooꞌhado. Iꞌdaasenyi iroonoti ꞌdooꞌdiiski us soobahsatuu, ibeennetaas a lagaabicha. 
MAT.24.23	Maantaas chiꞌ etoo, ‘Yeya, Ki Lasubhe kalla,’ ommos, ‘Kuulla!’ kiyidah, arummeysan. 
MAT.24.24	A mehe ꞌdooꞌdoo Ki Lasubhe iskaayyeelo ichoow ꞌdooꞌdi ꞌdooꞌdi Waákh íyeyyeedo iskaayyeelo a soobaha. Icho la wahanyeyyohi ittaawenye nane miigti Waakh tuso ichoow girmo yeelaane, ꞌdee chiꞌiche tateeh ꞌdooꞌdi Waakh soobahsate laka ekkeestaan. 
MAT.24.25	Yeya, geeddi il ankhayyahe waha a atin isoocheekee.
MAT.24.26	“ꞌDeerka chirri ꞌdooꞌdoo, ‘Kaaleya Ki Lasubhe kuulla hidaad kajiraa,’ atin iidah iiranna, ommos chiꞌicho, ‘Inta yeya, usu kalla min goyaka meelassi goyaatteet kijira,’ atin iyidaaheen arummeysanna. 
MAT.24.27	Iꞌdi tahe saggi ankhadhi beri kaankhado bahay ka liiarguu, Ínam Aadam laka emeettiis iꞌdaase tateeh. 
MAT.24.28	Inti golfof jiifo, intaase raꞌd kawara.
MAT.24.29	“Uus sinayyohi maanassaas kutaan,
MAT.24.29	“ ‘Orrahe a daayatta,
MAT.24.29	yeyyah la banayhiis ma soobahcho,
MAT.24.29	yiyyihimo serey a kasookhubtaane,
MAT.24.29	miigti saraat la lakorkokicha.’
MAT.24.30	“Maantaas wihi emeetti Ínam Aadam tuso serey ka a soobahaane, yaafohi harra tuumman la ooyaan. Ínam Aadam usuhi mirsohi saraat fuulo miig ichoow weynaanti buure khabaayi yamiit argaan. 
MAT.24.31	Ulla Herti Waakhe arabi fallee afuufto harra ierga, iche la ꞌdooꞌdi Waakh soobahsate harra ꞌdollohiche affarcho ichoow sereyta daayan ꞌdollohiche tuumman kasoobaayissa.
MAT.24.32	“Taba geeyi fiig yeeda kaabda. Uuꞌ liikhimohiis ulhawtaane seeb bahchaan, saggi ꞌdaato isoodowwaatte a garattaan. 
MAT.24.33	Saggaas on u maanti atin wahanyeyyoha tuummane ibeenki ꞌdaꞌddaboot tuso agarteen, saggi soonokhantiis isoodowwaatte kola ititah a garattaan! 
MAT.24.34	Rume atin icheeka, ꞌdooꞌdi iꞌdee ma tuumo ichoowka wahanyeyyoha tuumman yateehiin. 
MAT.24.35	Sereyta daayan ichoow harra a kutaane, iꞌdaasenyi yeedasseey jirtuu tuumman ma kutaan.
MAT.24.36	“Aabbaheey on menye, et maantaas ommos sahaꞌddaas garti mele. Herti Waakhe goobi Waakh fiddiito ommos Ínam Aadam laka ma gartaan. 
MAT.24.37	Iꞌdi goorat ibeenne Noowa eheet, iche ibeenki Ínam Aadam yamiit laka yateeh. 
MAT.24.38	Iꞌdi tahe geeddi goorat ꞌduley harra ikhaatin, enenyet iꞌdi orrankateet u a golossate one, minan laka laaddiste ichoowka Noowa koobanhi buure goya gele. 
MAT.24.39	Wihi sooyateeh ma abanne ichoowka icho tuumman ꞌduley khaate. Emeet Ínam Aadam ka laka iꞌdaas on tateeh. 
MAT.24.40	Et lamma gose kijirta, koo lakhaata ki addan la lakataba. 
MAT.24.41	Deyyehotoo lammeenye golol isleetunto, too lakhaata ti addan la lakataba.
MAT.24.42	“Maantaka toorribda, a mehe ibeenki Kamuriin yamiit ma garattaanee. 
MAT.24.43	Iꞌdaasenyi waha abda. Chirri ooyohi min leh sahaꞌddi ibeen eti hatto leh yamiit garti, ma urꞌdo miinkiis ma ꞌdiicho ma lajebcho. 
MAT.24.44	ꞌDeerka atin laka toorribda giꞌde iꞌdi tahe Ínam Aadam sahaꞌddi liikamurine yamiite.
MAT.24.45	“Kamalda bal, ilbooyi lakakhuufo toro kharee a ayyo? A ki kamuriis goobiis iweynaache, toro la geeddi mujjume ka ilbooyye kamuriis gololicho. 
MAT.24.46	Ilbooyi liimaalo a ki kamuriis usuhi hiliis mujjum haaggicho sooeleelo. 
MAT.24.47	Rume atin icheeka, kamuriis wihi us khabo tuummane dahantiis gessa, iweynaacha. 
MAT.24.48	Iꞌdaasenyi eemba ilbooya a suuje, ‘Kamureey geeddi deere foga kijira,’ isiyidahye, 
MAT.24.49	ꞌdeerka ilbooyyeti wahalhiise sina kawaariyye, meleefuyyo leegolossayye, toro la farso leeyubhub. 
MAT.24.50	Kamuri ilbooyaas, maanti us ikamurine soonokhta toro sahaꞌddi us igaranne soonokhta. 
MAT.24.51	Usu seleye goggoocha, toro ꞌdooꞌdi iskaayyeelo goya gata. Intaas ka ooya, bolokh ka ilko iskaroba.”
MAT.25.1	Yeesso toro wihi us yidah, “Maanti Inam Aadam soonokhti, dakhi goobi Waakh a iꞌdi albehoo tomonenye taassicho khaatte, eti min disti or kadowo. 
MAT.25.2	Albeha chane a ꞌdalame, chane la a khara. 
MAT.25.3	Chanti ꞌdalammee taassicho a khaatteene, iꞌdaasenyi subakki geeyi oolife taa lakachibo ma siꞌdan. 
MAT.25.4	Iꞌdaasenyi chanti kharayyee, khulaammeti subakki geeyi oolif kijiro ichoow taassicho siꞌdatte. 
MAT.25.5	Eti min disti soomalmale, albe tuumman yuufe, urꞌdumme khaatte.
MAT.25.6	“Naanokhoka, etoo riire wihi us yidah, ‘Eti min disti kallaaye, kaha or a kadowno.’
MAT.25.7	“Albe ꞌdeerka kahe, tooba taahiche sookorisse. 
MAT.25.8	Chanti ꞌdalame, wihi icho chanti kharayyee iyidaaheen, ‘Taasseenyo a jitaane, subakkiinkoo geeyi oolif nah siicha.’
MAT.25.9	“Icho la wihi icho ilaabeen, ‘Mele! Subah ma inno yaakho, nyaama ꞌdooꞌdi subah ororicho iirda, subah kasoogadda.’
MAT.25.10	“Iꞌdaasenyi chirra icho irteene subah soogattaan, eti min disti yimiyye, albehi kharayyeenye kootte subakkoo yeere soositte la min leegele, daawti mindischo leegele. Afaf la lasoohide.
MAT.25.11	“Yomboka albehi addan laka yimiyye, ‘Kamuroow! Nah fura,’ yidaaheen. 
MAT.25.12	“Iꞌdaasenyi wihi us ilaabe, ‘Rume atin icheeka, an ma atin gardi.’
MAT.25.13	“Maantaka toorribda, a mehe maan ichoow sahaꞌd ma garattaanee.
MAT.25.14	“Toro dakhi Waakh a iꞌdi etoo sulhaal irti. Bowꞌdayyohiis wahe, kooba wihiiskoo dahan gesse. 
MAT.25.15	Koo ugar
MAT.25.16	Ki ugar chan chilimme dahan lagesse, chilimmetaas khaate hil kahaagsate, ugar chan addan kaꞌhele. 
MAT.25.17	Ki ugar lamma chilimme khabe laka lamma addan kaꞌhele. 
MAT.25.18	Iꞌdaasenyi ki ugartoo kalday ꞌhele, a khaate one, lum khute, chilimmeti kamuriis dahan gesse kalugꞌde dagche.
MAT.25.19	“Inkoo geeddi deer labarye ka, kamuri ilbooyyetaas soonokhte, ebba wihi us chilimmetaas kahaagsate worsate. 
MAT.25.20	Ki ugar chan chilimme ꞌhele, wihi addane chane sookhaate, wihi us yidah, ‘Kamur, at ugar chan chilimme dahan isoogelisse. Yey, chan addane ꞌhele.’
MAT.25.21	“Kamuriis wihi us ilaabe, ‘At weyti haaggisse! At rumanka a ilbooyi haaggane toro lakakhuufo! At wihi rucchule dahan lakisoogesse ka laka a lakaakhuufa gone, wihi ittaawenye kiweynaacha. Kaale kamuraah hamaadiis leegisam!’
MAT.25.22	“Ki ugar lamma chilimme khabe laka yimiyye, wihi us yidah, ‘Kamur at ugar lamma chilimme dahanteey soogelisse. Yey, lamma addane ꞌhele.’
MAT.25.23	“Kamuriis wihi us ilaabe, ‘At weyti haaggisse! At rumanka a ilbooyi haaggane toro lakakhuufo! At wihi rucchule dahan lakisoogesse ka laka a lakaakhuufa gone, wihi ittaawenye kiweynaacha. Kaale kamuraah hamaadiis leegisam.’
MAT.25.24	“Yomboka ki ugartoo kaldaye chilimme khabe yimiyye, wihi us yidah, ‘Kamur, an saggi at bacchaara ka uur idaayantahe a garda. Inti at ilmo il ikagelinne gurnaan kayowatta, inti at ilmo il ikataaꞌhin la golol kayowatta. 
MAT.25.25	Jeenteti an ikaarooruu, ugarti kaldaye chilimme at dahanteey soogelisse, a khaate harra goya kadagche. Yey, wihi wahaahe kallaayo.’
MAT.25.26	“Kamuriis wihi us ilaabe, ‘At a ilbooyi suujenye toro seyꞌho leh. At saggi an wihi weheey ieheynan ikhaato, toro la gosi an ikhutin ka gurnaan iyowdi a garatta menya? 
MAT.25.27	Incheenka kootte chilimmeteey baangi gelissa, ꞌdee chaꞌan soonokhde ka chilimmeteey ichoow wihi iche desse ꞌhela.
MAT.25.28	“ ‘Ugartaas kaldaye chilimme ilbooyaas kakhaata, ilbooyi ugar tomon chilimme khabo siicha. 
MAT.25.29	A mehe eti wihi dahan lagesse mujjum woywoye a liikakhaya ichoowka wihi us khabo buuraataan. Iꞌdaasenyi eti wihi dahan lagesse mujjum iwoywoyin, wihi us khabo laka a lakakhaata. 
MAT.25.30	Maantaka ilbooya marahe indigir laa mugꞌdihi ginnayyo yaalliin iseya. Intaas ka enenyet a ooya, toro la bolokh ka ilko iskaroba.’
MAT.25.31	“Maanti Ínam Aadam herti Waakh khabaayi miigtiis leesoonokhti, kombortiisti antoote karnatoote koorronta. 
MAT.25.32	Ulla ꞌdooꞌdi harra tuumman ortiis ka a kulmicha enenyet seley saaha saggi ersim iiy ichoow riiyyo seley isaahuu. 
MAT.25.33	ꞌDooꞌdi fiffissan ankiiski miigeete gessa, ki addan la ankiiski gurro gessa.
MAT.25.34	“Karnat ꞌdeerka wihi us ꞌdooꞌdi ankiiski miigeet toollo iyadeeh, ‘Kaaleya, atinhi Aabbaheey atin imaale, goobi Waakhe atin liiabbire, uus harra lasoouume atin muꞌdantahiin gela. 
MAT.25.35	Iꞌdi tahe an ankaa a khabe atin la igoollisseen. Sugub a khabe, atin la sugub ibihisseen. An iꞌdi eti yeelane eheete atin la a imartiisatteen. 
MAT.25.36	Murukhe eheete, atin la gaad ikoorisseen. A khannaneete, atin la mujjum iwoywoyteen, jeela a kijire atin la a isooyeyteen.’
MAT.25.37	“ꞌDeerka ꞌdooꞌdi fiffissan wihi us soolaabo, ‘Kamur, maantoh atihi ankaa khabto kiagarre kigoollinne, ommos maantoh atihi sugub khabto kiagarre sugub kibihinne? 
MAT.25.38	Maantoh atihi iꞌdi eti yeelane kiagarre, kimartisanne? Ommos maantoh atihi murukhe kiagarre gaad kikorinne? 
MAT.25.39	Toro la maantoh atihi khannan kiagarre kisooyeyne? Ommos maantoh atihi jeela kijirto kiagarre kisooyeyne?’
MAT.25.40	“Karnat la wihi us ilaabo, ‘Rume atin icheeka, wihi atin ꞌdooꞌda irummeeste wohoo liikoogeynan iyeesseen, a iꞌdoo atin ani iyeesseen.’
MAT.25.41	“ꞌDeerka wihi us ꞌdooꞌdi ankiiski gurro kijiro iyadeeh, ‘Nyaama ikataba, atinha falan, ꞌdabaas armaanjireene Waakh Seytaan ichoow herti Seytaan ba iyeele kachimmama. 
MAT.25.42	Iꞌdi tahe an ankaa a khabe atin la ma igoollin, sugub a khabe atin la sugub ma ibahin. 
MAT.25.43	An iꞌdi eti yeelane eheete, atin la ma imartiisan, murukh a eheete atin la gaad ma ikorin, a khannaneete jeela kijire, atin la ma isooyeyin.’
MAT.25.44	“Icho la wihi icho ilaabaan, ‘Kamur maantoh atihi ankaa khabto ommos sugub khabto ommos iꞌdi eti yeelane eheete ommos murukh eheete ommos khannaneete jeela kijirte kiagarre, kigargaariwwaayne?’
MAT.25.45	“Ulla ꞌdeerka wihi us ilaabo, ‘Rume atin icheeka, chirri atin ꞌdooꞌdeeykaar wohoo liikoogeynan gargaariwwaayteen, a iꞌdoo atin ani igargaariwwaayteen.’
MAT.25.46	“ꞌDeerka ꞌdabi armaanjireene goya irtaane, iꞌdaasenyi ki fiffissan jiroti jirtuu imassanne ꞌhela.”
MAT.26.1	Inkoo Yeesso yeedaas tuummane saggi us isoonokhti miinsan massiche ka, abattitiis mehe iyidah ya, 
MAT.26.2	“Saggi atin igarattaan u, ibeen lamma on ankhane ꞌdee daawti Baasakka lagela, Ínam Aadam la ladiiba massalaaba lakakaaha.”
MAT.26.3	Maanassaas on kuhaaniyyohi wewween ichoow ewweenki Yaꞌhuud ba uranti kuhaanihi weyti weene magahiis Kayaafa layadeeh ka kulmeen. 
MAT.26.4	Icho la saggi icho ekkeysi ka Yeesso ikhabtaane ꞌdee iyagiisiin, iche rerreegaan. 
MAT.26.5	Wihi icho isiyidaaheen, “Iꞌdaasenyi uus inno daawta goyaka khaban, enenyet a geeddi us hol ka il baabiicho.”
MAT.26.6	Yeesso ilkerengeetti Beꞌdaaniya ka minki etoo Siimonhi Ki Buꞌda Khabe layadeeh kijiraayi, 
MAT.26.7	makhaabassoo kurunkoo daakki alabaasta lakahaaggiche miricchihoo weyti gato miige kijiro leetimiyye, Yeessohi komborti ballaaddane lakagolossati ka dikkil kajiifo golossati matakkiis kakhubte.
MAT.26.8	Abatti chiꞌiche waha agarte ka weyti hollowte, “Miricchiha a iꞌdoh immarah labaabiicho?” worsatte. 
MAT.26.9	“Miricchiha kootte chilimmeti buurenye lakoororicha, chilimme la miskiin lasiicha!”
MAT.26.10	Yeesso la wihi icho essaan a garta, wihi us iyidah, “A iꞌdoh makhaabassa imalalissaan? Wihi iche iyeesse a haaggi weyti buure. 
MAT.26.11	Miskiin kol dakkhan goytiinna kakhabtaane, iꞌdaasenyi ani kol dakkhan ma ikhabtaan. 
MAT.26.12	Miricchiha iche sarteey kakhubte ka, ani hawwaal itannabissa. 
MAT.26.13	Rume atin icheeka, meelbaaw Wora Haaggan harra tuumman ka lacheeko ka, wihi iche yeesse laka a lacheeka, iche la lakasooꞌhela.”
MAT.26.14	Yomboka abatti Yeessoti tomon ichoow lammee kichekoo, ki Yuuda Iskaariyoot layadeeh, kuhaaniyyohi wewween iirte, 
MAT.26.15	wihi us worsate, “Chirri an Yeesso dahantiin soogesse, mehe isiissaan?” Iche la chilimmeti lahaageete tomon seyyahe iekkaasse. 
MAT.26.16	Uus chirraas, Yuuda inti leemujjumenye us Yeesso dahanohicho kagesso yowte.
MAT.26.17	Ibeenki oraate Daawti Makaateti Liikhasin, abatti Yeesso itimiyye wihi iche worsatte, “Intoh ꞌdoonta iranna katannabanna, ꞌdee gololi daawti Baasakka kataham?”
MAT.26.18	Wihi us ilaabe, “Nyaama, ilkerengeet gela, etoo iirda wihi atin itadeehiin, ‘Eti Ween mehe essa ya, ibeenki ani liigooche a soodowwaate. Abattiteey khabaayi, minkaahha daawti Baasakka kagella.’ ” 
MAT.26.19	Abatti ꞌdeerka iꞌdi kootte Yeesso iyidah on yeesse, gololi daawti Baasakka haaggisse.
MAT.26.20	Chirri il gelebnowe ka, Yeesso ichoow abattitiisti tomon ichoow lammee komborti ballaaddane lakagolossati ka dikkille kajiifaan. 
MAT.26.21	Golossataani, Yeesso wihi us yidah, “Rume atin icheeka, etiinkoo ꞌdub igoocha.”
MAT.26.22	Icho tuumman fool ribowe, kooba ki addan ꞌdubiis ka, “Kamur rumanka ani mee menya?” yidah.
MAT.26.23	Yeesso wihi us ilaabe, “Eti toolla karam dahan ikaleelugꞌde, iche ꞌdub igoocha. 
MAT.26.24	Ínam Aadam iꞌdi usu miinsane lachiiruu, a yamuut. Iꞌdaasenyi eti Ínam Aadam ꞌdub goocho, sinati sugto eenna a buure! Usuhi goorat idelanne deefta.”
MAT.26.25	Yuudahi ꞌdee Yeessó ꞌdub soogoocho la, “Eti ween, rumanka ani mee menya?” iyidah.
MAT.26.25	Yeesso wihi us ilaabe, “Aa a ati.”
MAT.26.26	Golossataani Yeesso makaate khaate Waakh kalaꞌd ilaabe, jejjebche abattitiis ididdiibe, wihi us yidah, “Khaata, amha waha a sartaayaa.”
MAT.26.27	Toro kokkoob khaate, Waakh kalaꞌd ilaabe, abatti idiibe, wihi us yidah, “Atin tuumman isleeanguunda. 
MAT.26.28	Waha a diiggeeyki ayyinti husube Waakh enenyet igoocho, a diiggi iroonoti enenyeti buure liikhubo, ꞌdee uskeelicho liikakuto. 
MAT.26.29	Wihi an atin icheeko, uus toolla kakhabatti, an farsoti sabiib toro ma damo, ichoowka ibeenkaas an wihi husub goob Aabbaheey ka atin leedamo yateeh.”
MAT.26.30	Inkoo icho geeyoo Waakh dowteen ka, Hali Geeyohi Oolif ibaheen.
MAT.26.31	Yeesso wihi us abatti iyidah, “Ibeenka goya rubeytiis, atin tuumman jeenteti wihi liiyeeluu, a ikafiriddaan, a mehe wihi chiiran,
MAT.26.31	“ ‘An ersime guꞌdda,
MAT.26.31	woyhi iiyyaat la seley baaba.’
MAT.26.32	Iꞌdaasenyi inkoo an omoot kasookahe, boroofenhi Gaalilaaya ortiin a irda.” 
MAT.26.33	Beetero wihi us ilaabe, “Chirri iche tuumman jeenteti wihi lakiyeeluu kaafiridde laka, an jirtuu ma kaafirdo.”
MAT.26.34	Yeesso wihi us ilaabe, “Rume kisoocheeka, ibeenka goya rubeytiis, geeddi lukki iriirin at kol seyyahe ma igaratti tadeeh.”
MAT.26.35	Iꞌdaasenyi Beetero wihi us yidah, “Chaꞌan kileeamuut laka, jirtuu ma kigardi ma adeeh!” Abattiti addan tuumman laka iꞌdaas tidah.
MAT.26.36	Yeesso ꞌdeerka abattitiis khabaayi, meessi Gesseemane layadeeh irte, wihi us icho iyidah, “Inta orronda, geeddi an intuus irdi Waakh wahdi.” 
MAT.26.37	Beetero ichoow yeele Sebedaayoti lammee khaatte. Yeesso weyti bolkhe toro mali uskul gele. 
MAT.26.38	ꞌDeerka wihi us seyyahche iyidah, “Huleesi rubeyteey kijiro, huleesi omooteet laka a ikeena. Inta fiddiya, ileetoorribda la.”
MAT.26.39	Iꞌdaaru orey isohte, il isiꞌdiiche, fool harra kaꞌdaare, Waakh wahte wihi us yidah, “Aabbahaaw, chiꞌiche tateeh kokkooba sinayyoot a liikakhaato! Iꞌdaasenyi in an ꞌdoono menye, in at ꞌdoonto on a titaahe.”
MAT.26.40	ꞌDeerka abattitiis inokhte, ichehi uꞌdurto ꞌhele, Beetero leeyeede, “Atin geeddi sahaꞌddoo kalday laka ma ileetoorribattaan a?” iyidah. 
MAT.26.41	“Toorribda Waakh wahda, ꞌdee kajmeti uskeel atin kaluguꞌddo akidihina. Rubeyohiin wihi mujjumenye ꞌdoonaane, iꞌdaasenyi sartiinna ꞌdabakhe.”
MAT.26.42	Toro koli lammaatteet nokhte, irte Waakh wahte, “Aabbahaaw, kokkooba sinayyoot chirri sammata an idamin liikakhaatin, in at ꞌdoonto on a titaahe,” yidah.
MAT.26.43	Chuꞌus soonokhti, ichehi uꞌdurto, indo hulees kore toro ꞌhele. 
MAT.26.44	Toro koli seyyahnaatteet katabe, irte Waakh wahte. Wihi kootte us yidah on inokhte yidah.
MAT.26.45	ꞌDeerka abatti inokhte wihi us iyidah, “Atin uliba a uꞌdurtaane nassaan? Yeya, sahaꞌddi Ínam Aadam ꞌdub lagoocho, dahanohi ꞌdooꞌdi uskeel leh lagesso a soodowwaatte. 
MAT.26.46	Sookaha a iranni! Eti ꞌdub igoocho kalla soosohtaa!”
MAT.26.47	Yeesso yeyyeedaayi, Yuudahi ullaka abattiti tomon ichoow lammee kichekoowe yimiy. ꞌDooꞌdi sooraahe, a ururoo buurenye birlabbe ichoow khokkhoomme khabo, kuhaaniyyohi wewween ichoow ewweenki Yaꞌhuud sooergate. 
MAT.26.48	Eta Yeesso ꞌdub goocho la mehe urur iskakhabeen ya, “Eti ꞌdee an dongade, a usu, khabda.” 
MAT.26.49	Yuuda chirraas on Yeesso iirte, bariitiche, “Eti weenoow!” iyidahye dongate. 
MAT.26.50	Yeesso wihi us ilaabe, “Aalaaw, wihi at itimiy yeel.”
MAT.26.50	ꞌDooꞌd la orey isookute, Yeesso khabte hide. 
MAT.26.51	Geeddaas on ka, etoo ullaka wahal Yeessee, birlabiis sootogte, sooꞌhiire falfati kuhaanihi weyti ween guꞌdde, nabah ngꞌure.
MAT.26.52	Yeesso la wihi us iyidah, “Birlabaah min ilaab, iꞌdi tahe eti tuummane birlab ka enenyet yagiis, ullaka birlabe lakayagiis. 
MAT.26.53	At saggi chirri an Aabbaheey gargaar idaahe, us herti Waakhe aliffe goosso koloo kalday isooergo ma garatti? 
MAT.26.54	Iꞌdaasenyi chirri an iꞌdaas yeele, saggoh ꞌdee wihi Chiirnaanneti Waakh kachiirane sooyateeh liibuuhicha?”
MAT.26.55	Yeesso chirraakka wihi us urur iyidah, “Chaꞌatin khokkhoomme ichoow birlabbe leetimaateene ikhabattaan, an a etoo enenyet walah saro? Maan tuumman ani uranti minki Waakhe buure a fiddiye Yeedi Waakh atin abche, atin la ma ikhaban. 
MAT.26.56	Iꞌdaasenyi wahanyeyyoha a yitaaheene ꞌdee wihi ꞌdooꞌdi Waákh íyeyyeedo chiire labuuhicha.” ꞌDeerka abatti tuumman usu katabte firidde.
MAT.26.57	ꞌDooꞌdi Yeesso khabte Yeesso khaate min Kayaafahi kuhaanihi weyti weene geeche. Tagaammeti amurre ichoow ewweenki Yaꞌhuud la intaase kakulme. 
MAT.26.58	Iꞌdaasenyi Beetero fogaka Yeesso ꞌdubiis sooraahe, ichoowka uranti kuhaanihi weyti ween goya gele. Uus uram goya gele ka, irte, iskarti meel yaakhisso leeorronte, wihi Yeesso layeelo suge.
MAT.26.59	Kuhaaniyyohi wewween ichoow Jaldaabti Weene Yaꞌhuud tuumman, garti beenaate iche yeeddo, ꞌdee icho Yeesso omoot ikagoochaan, yowteen. 
MAT.26.60	Iꞌdaasenyi walah icho ꞌheleen mele, chiꞌ ꞌdooꞌdi ittaawenye garti beenaat cheeko soobahe laka.
MAT.26.60	ꞌDaꞌddaboka ꞌdooꞌdoo lammee sookahe, 
MAT.26.61	wihi icho yidaaheen, “Reenka mehe yidah ya, ‘An minki Waakhe buurenye an jejjebcho, toro maan seyyah goyaka diso a abuuꞌd.’ ”
MAT.26.62	Chirraakka kuhaanihi weyti ween kahe, wihi us Yeesso iyidah, “Walah at soolaabto mele? Yeeda enenyet kaacheekti, mehe jira?” 
MAT.26.63	Iꞌdaasenyi Yeesso gammadiche.
MAT.26.63	Kuhaanihi weyti ween la wihi us iyidah, “Magahi Waakkhi jiro ka daato, usu at Ki Lasubhe toro Weeli Waakh tahe, nah isoocheek” 
MAT.26.64	Yeesso wihi us ilaabe, “Aa! A iꞌdaas maanta at tidah on. Iꞌdaasenyi wihi an atin tuumman atin iadeeh, ꞌdee berri Ínam Aadam usuhi Waakkhi Miig Leh anki dahantiisti miigeet fiddiyo toro mirsohi saraat fuulaayi yamiit a agartaan.”
MAT.26.65	ꞌDeerka kuhaanihi weyti ween hol on ka gaaddiis kharradiche wihi us yidah, “Wihi us yidah ka a gafe! A iꞌdoh ꞌdooꞌdoo addane gar laabo iyowanna? Yeya, toolla saggi us igafe a daagteen. 
MAT.26.66	Mehe goosseen?” enenyet worsate.
MAT.26.66	Wihi icho ilaabeen, “Omoote imasse.”
MAT.26.67	ꞌDeerka Yeesso fool hanjuf katufeene, khomhoyyo ka guꞌddeen. Gaasoo fodoorre jahte, 
MAT.26.68	“Ki Lasubheey, Waakh iyeyyeed. Ayyo kiguꞌdde?” idoween.
MAT.26.69	Beetero la geeddaka uram goya fiddiya. Inantoo falfee la itimiyye, wihi iche itidah, “At laka Yeessohi boroofenhi Gaalilaaya a leejirte.”
MAT.26.70	Iꞌdaasenyi ꞌdooꞌd tuumman ortiis ka ꞌdiiꞌde, “An wihi at elatti ma gardi,” iyidah.
MAT.26.71	Chirraakka bahe aritti uram lakagelo irte. Inantoo addan agarte, ꞌdooꞌdi intaas kajiro wihi iche itidah, “Reenka Yeessohi Naasaret a leejire.”
MAT.26.72	Ulla toro ꞌdiiꞌde, daatte, “An et ma gardi!” yidah.
MAT.26.73	Inkoo geeddoor lafiddiye ka ꞌdooꞌdoo intaas toollo Beetero iirte, wihi us iyidah, “Rumanka at a kichekoo. A mehe saggi at iyeyyeeddo a tussa.”
MAT.26.74	ꞌDeerka Beetero isabaare, Waakh dowe, wihi us yidah, “An et ma gardi!”
MAT.26.74	Chirraas on lukki riire. 
MAT.26.75	ꞌDeerka Beetero yeedi Yeesso iyidah kasooꞌhele. “Geeddi lukki iriirin, at kol seyyah, ‘Ma kigardi!’ tadeeh.” Ulla khar ibahe, bolokh ka ooye.
MAT.27.1	Baryo ka kuhaaniyyohi wewween ichoow ewweenki Yaꞌhuud tuumman Yeessohi layagiis goocheen. 
MAT.27.2	Hidhideene, khaateene, Bilaatohi gaafanee dahan gesseen.
MAT.27.3	Chirri Yuudahi Yeesso ꞌdub gooche saggi Yeesso liihukkumo omoot liikagooche arge ka, weyti ejer istowe. Chilimmeti goorat lahaageete tomon seyyahe sookhaate, kuhaaniyyohi wewween ichoow ewweenki Yaꞌhuud ikeene. 
MAT.27.4	“An haꞌdaabe gele, a mehe an eta wohoo iyeeline atin ikeene, diiggiis gele,” yidah.
MAT.27.4	Wihi icho ilaabeen, “Wahaas walah icho nah iyahiin mele! Ati on iꞌdi at tadeeh dah.”
MAT.27.5	Yuuda ꞌdeerka chilimme minki Waakhe buure goyaka khube, ꞌdeerka irte, geeyoo iskasoolooꞌdiche, isyigis.
MAT.27.6	Kuhaaniyyohi wewween la chilimme khaateene wihi icho yidaaheen, “Amurre ichoow chilimmetane ugarti minki Waakhe buure lakalugꞌdo ma israahaan, iꞌdi tahe a chilimmeti diig.” 
MAT.27.7	ꞌDeerka saggi iche chilimme ikhaatto gosoo etoo ꞌdiryo haaggicho leeyahe kasoogatto goosse, ꞌdee gos eti yeelane yumuy lakahawwaala. 
MAT.27.8	Jeentetaase intaas ichoowka uliba laka, magahiche Gosi Diig liiyadeeh. 
MAT.27.9	ꞌDeerka wihi eti Waákh íyeyyeedo Yeeremiya layadeeh ka lacheeke labuuhiche. “Chilimmeti lahaageete tomon seyyahe khaateen, a gatoti ꞌdooꞌdi Issiraayel igoochee, 
MAT.27.10	iꞌdi Kamur ani iyidah u, chilimmetaas khaateene, gosi eti ꞌdiryo haaggicho kasoogatteen.”
MAT.27.11	Yeesso geeddaas ba Bilaatohi gaafanee ortiis tolossate, gaafana la wihi us worsate, “Karnati Yaꞌhuud a ati?”
MAT.27.11	Yeesso wihi us ilaabe, “A rum, a iꞌdaas at elatti on.”
MAT.27.12	Chirra kuhaaniyyohi wewween ichoow ewweenki Yaꞌhuud Yeesso cheektaan, us walah us ilaabe mele. 
MAT.27.13	Bilaato ꞌdeerka wihi us worsate, “Waha icho kaacheektaan ma daagto?” 
MAT.27.14	Iꞌdaasenyi Yeesso walah us laabe mele, yeedoo kalday laka ma ilaabine, ichoowka gaafana weyti girmeeste.
MAT.27.15	Hugunki gaafana ka, daawti Baasakka ka etoo hidane urur usuhi lasoofuro soobahsate iche soofura. 
MAT.27.16	Maantaas la etoo weyti jeenteti suujoonkiis u lagarti Barraba layadeehe hidan, a jira. 
MAT.27.17	Inkoo ꞌdeerka icho urureen ka, Bilaato wihi us icho worsate, “Ayyo atin isoofura ꞌdoontaan, Barraba bal Yeessohi Ki Lasubhe layadeeh?” 
MAT.27.18	A mehe Bilaato saggi icho jeenteeti kalꞌdarri on u Yeesso dahanohiis igesseen a garta.
MAT.27.19	Bilaato komborti enenyet lakahukkumo kafiddiyaayi, makhaabassiis farniin isooeregte, “Etaas uskeeloo iyeelin wohoo rucchul laka ayeeline, diiggiis agelin. Iꞌdi tahe ibeenkate issilloteey ka jeentetiis u weyti sina a ikawaartee,” itidah.
MAT.27.20	Iꞌdaasenyi kuhaaniyyohi wewween ichoow ewweenki Yaꞌhuud ba urur malicho urgiyicheene ꞌdee Barrabahi lasoofuro Yeesso la layagiis a daaheen.
MAT.27.21	Gaafana wihi us urur worsate, “Reera lammatiis, koh atin isoofuro ꞌdoontaan?”
MAT.27.21	Wihi icho ilaabeen, “Barraba.”
MAT.27.22	Bilaato wihi us worsate, “ꞌDeerka Yeessohi Ki Lasubhe layadeeh iꞌdoh idaahe?”
MAT.27.22	Icho tuumman la wihi icho ilaabeen, “Massalaaba kakaah.”
MAT.27.23	Bilaato wihi us worsate, “A iꞌdoh? Mehe suujenye yeele?”
MAT.27.23	Iꞌdaasenyi geeddi kootteet ꞌdirihiis riireene, “Massalaaba kakaah!” yidaaheen.
MAT.27.24	Chirri Bilaato saggi us wohoo iyeeline iꞌdaasenyi urur weyti iuskulaate il ibaabiicho arge ka, bicche on khaate, urur ortiis ka dahano dikhte. Wihi us yidah, “An eta wohoo rucchul laka iyeelin diiggiis ma gelo, khaata iꞌdi atin tadeehiin daha.”
MAT.27.25	Enenyet tuumman wihi us ilaabe, “Diiggiis nah ichoow nyaakhuteenyo a nah fuulo!”
MAT.27.26	Bilaato ꞌdeerka Barraba icho isoofure. Iꞌdaasenyi amuri Yeesso lakadoocho toro massalaaba lakakaaho bahche.
MAT.27.27	ꞌDeerka iskar gaafana Yeesso khaatte, minki buurenye gaafana igelo geesse, rabittoo iskareet tuumman la Yeesso khaarisse. 
MAT.27.28	Darfohiis kabihisse, kabuuꞌdoo muggee iꞌdi karnat u korisse. 
MAT.27.29	ꞌDuuboo kudaheet iskayuubte matah korisse, wussoo dahantiisti miigeet gelisse, ortiis ka jilbo il kaguꞌdubte kachaaratte, “Karnati Yaꞌhuudoow, jiroti deer ꞌhel!” idowte. 
MAT.27.30	Hanjuf kaattufte, wussaas kakhaatte matah kaajjahte. 
MAT.27.31	Inkoo icho kachaarteen ka, kabuuꞌd kabahcheene gaaddiis gesseen. ꞌDeerka leebaheene woyeen massalaaba kakaahaanee.
MAT.27.32	Chirra icho bahaan ka, etoo ilkerengeetti Kureene magahiis Siimon layadeeh ꞌheleene, massalaaba Yeesso sinnaan ihosseen. 
MAT.27.33	Meessoo Golgooꞌda layadeeh yimaateen. Golgooꞌda la a mehe ya, Meessi Lafohi Matahe Enenyet. 
MAT.27.34	Intaas ka Yeesso farsoti sabiibe reenkoo hadaade lakawarse
MAT.27.35	Inkoo iche massalaaba kakaahte ka, kura guꞌddateene gaaddiis gisante.
MAT.27.36	Yeesso massalaaba kakaahanyahaayi, iskare orrommatte yuubisse. 
MAT.27.37	Matakkiis sartiis la, wihi lakayigisye lakachiire lagesse a mehe ya, 
MAT.27.38	Reeroo lammeenye hatto lehe laleekaahe. Koo ankiiski miigeet lakakaahe, koo la ankiiski gurro lakakaahe. 
MAT.27.39	ꞌDooꞌdi intaas tabo a leeabaarrama, ꞌdarraaw ka matah moroogicha. 
MAT.27.40	“Atihi minki Waakhe buure jejjebisso, toro orrah seyyah on ka disso, bal isribe, massalaaba kasooyag chaꞌat Weeli Waakh tahe!” iche idowaan.
MAT.27.41	Saggaas on u kuhaaniyyohi wewween ichoow tagaammeti amurre ichoow ewweenki Yaꞌhuud laka a kachaartaane, 
MAT.27.42	“ꞌDooꞌdi addan a ribe, iꞌdaasenyi isribin ma yabuuꞌd. Usu a karnati Issiraayel a? ꞌDiicha toolla massalaaba a kasooyago, ꞌdee usu a rummeysanni,” esseen. 
MAT.27.43	“Usu Waakhe kakhuufa, ‘Aní Weeli Waakhe,’ iche essa menya? ꞌDiicha giꞌde Waakh usu a ribo chiꞌ Waakh usu ꞌdoono,” yidaaheen. 
MAT.27.44	Saggaas on u ꞌdooꞌdi hatto lehe laleekaahe laka weyti usu leeabaarrame.
MAT.27.45	Uus sahaꞌd lihti maalimeet ka il tuumman mugꞌdi yitahye, ichoowka sahaꞌd saagaale eleesse. 
MAT.27.46	Geeddi sahaꞌd saagaal ka, Yeesso hooyi buure ka riire, “Elooy! Elooy! Laama sabakhtani?” yidah. Wahaas la a mehe ya, “Waakkhaayaaw, Waakkhaayaaw, a iꞌdoh ikatabte?”
MAT.27.47	ꞌDooꞌdoo intaas toollo la baabule daage wihi icho yidaaheen, “Usu eti Waákh íyeyyeedo Eliiya layadeeh iche waha.”
MAT.27.48	Chirraas on kichekoo nyaame, haaruggoo sookhaate, farsoti sabiibe birrakhe buuhiche. Khoꞌdoonkoo deer kahide Yeesso iyooge, ꞌdee a yubhaabe. 
MAT.27.49	ꞌDooꞌdi addan la, “ꞌDiicha, usu Eliiya yamiite ribo a agarro,” yidah.
MAT.27.50	Yeesso inkoo us toro hooyi buure ka riire ka rubey gooche.
MAT.27.51	Chirraakka dafarti weyti yobbeenye minki Waakhe buure seley goosso meel lamma seley igoote, sereye kasookharradde ichoowka iliche kabahte. Harra sesseehte, daddaabo laka khakkharradeen. 
MAT.27.52	Hawwaalo furnameene, ꞌdooꞌdi Waakhe ittaawenye munyeenye goorat tuume omoot lakasookahche. 
MAT.27.53	Icho la hawwaalo goya kasoobaheen. Inkoo Yeesso omoot kasookahe ka ilkerengeetti weene lagane Yeerusaleem irteene, ꞌdooꞌdi ittaawe la arge.
MAT.27.54	Chirri eti koobbintoo iskareet itoollo ichoow iskarti leejirte Yeesso yuubisso harrati sesseehto ichoow wihi tuummane yitah agarte ka, weyti nahte, “Rumanka usu Weeli Waakhe eheet,” tidah.
MAT.27.55	Deyyehoti ittaawe intaas a kijirte, fogaka a ꞌdeyꞌdoossa. Icho Yeesso boroofenhi Gaalilaaya kasooraaheene ꞌdee gargaaraan. 
MAT.27.56	Goycho ka a Maariyati ilkerengeetti Magdaala, ichoow Maariyati Yaakoobo ichoow Yuussuf desse ichoow abar yeele Sebedaayo.
MAT.27.57	Geleb ka makhaabaloo kamurenye ilkerengeetti Arimaꞌdaaya magahiis Yuussuf layadeehe, ullaka abatti Yeesso yitah yimiy. 
MAT.27.58	Yuussuf Bilaato iirte, sar Yeesso daahe. Bilaato amur bahche a lasiicho, yidah. 
MAT.27.59	Yuussuf sar Yeesso khaate, dafartoo husub kaayyuube. 
MAT.27.60	Goꞌddoo daddaabeete husube us isikhute goya kareeche. Daddaabtoo buure la goꞌd afiche iꞌdembeleeliye, katabe. 
MAT.27.61	Maariyati ilkerengeetti Magdaala ichoow Maariyati addan ba intaase fiddiyaane, goꞌddaas ꞌdeyꞌdoochaan.
MAT.27.62	Ibeenki kaas sooraaho, Ibeenki Latannabti ꞌdubiise ka, kuhaaniyyohi wewween ichoow Farissaayo ba Bilaato iirteen. 
MAT.27.63	Wihi icho yidaaheen, “Eti weenoow, wihi etaas ekkeysi leh geeddi us noolyahe yidah a kasooꞌhella. Us mehe yidah ya, ‘Chirri maan seyyahe kutte, omoot a kasookaha.’ 
MAT.27.64	ꞌDeerka amur bihiche, goꞌddi lakahawwaale a layaakhicho, ichoowka ibeenki seyyahnaatteet a yitaahe. Uus abattitiis iranne sartiis hatine, ꞌdee ꞌdooꞌd ‘Yeesso omoot a kasookahe,’ idowinee. Chiꞌche iꞌdaas yeesse, ekkeysihicheki toolla, koo Yeesso laka a kuta.”
MAT.27.65	Bilaato wihi us ilaabe, “Iskarti yaakhisso khaata. Irda goꞌd geeddi atin tabuuꞌdiin yaakhicha.” 
MAT.27.66	ꞌDeerka irteene daddaabti goꞌd lakoote wohoo usu lafure lakaabti kadagcheene, iskarti yaakhisso la ibahcheen.
MAT.28.1	Inkoo Seeri Lanaso kute, baryoti ibeenki oraate teebataas ka, Maariyati ilkerengeetti Magdaala ichoow Maariyati addan irteene, goꞌddi Yeesso lakahawwaale sooyeyeen.
MAT.28.2	Harra weyti sesseehte, a mehe hertoo Kamur goobi Waakhe katimiyye goꞌd iratte, daddaab ꞌdembeleeliite, daddaab sarche koorrommatte. 
MAT.28.3	Herta fooliche iꞌdi ankhad u a ababa, darfohiche la a waha dakhane iꞌdi yooleete. 
MAT.28.4	Iskarti meel yuubisso Herta Waakh karoorte nahtim ka hamarte sussuuhte.
MAT.28.5	Herti Waakh wihi iche deyyeho itidah, “Roorro akhabina! A mehe saggi atin Yeessohi goorat massalaaba lakakaahe iyowattaan a gardaa. 
MAT.28.6	Inta ma kijiro, iꞌdi goorat us yidah u, omoot a kasookahe. Kaaleya, inti goorat us jiife yeya. 
MAT.28.7	ꞌDeerka dowwa irda, abattitiis mehe itadeehiin ya, ‘Us omoot a kasookahe, ortiin ili Gaalilaaya a irta. Intaas ka la a agartaan.’ Toolla an a atin isoocheeke.”
MAT.28.8	ꞌDeerka oboorri usuhi roorro khabo iꞌdaasenyi hamaado goꞌd kabahe, oryeen abattitiissa icheekaanee. 
MAT.28.9	Chirraas on Yeesso icho ꞌhele, “Waakh ba nebey atin kakaala,” iyidah. Icho la soonyaameene, luhlohiis khabteene, usu wahteen. 
MAT.28.10	Yeesso ꞌdeerka wihi us icho iyidah, “Roorro akhabina! Nyaama ꞌdooꞌdi irummeeste wihi atin itadeehiin, ‘Gaalilaaya irda, intaas ka ꞌdee a iagartaan.’ ”
MAT.28.11	Oboorri ꞌdulaayi, iskarti kootte hawwaal yaakhisso ilkerengeet goya iratte, kuhaaniyyohi wewween wihi yitah tuumman icheekte. 
MAT.28.12	Kuhaaniyyohi wewween ichoow ewweenki Yaꞌhuud ba tossateene, iskar chasteene, chilimmeti buure siicheen. 
MAT.28.13	Wihi icho iyidaaheen, “ꞌDooꞌd mehe itadeehiin ya, ‘Abatti Yeesso ibeen uꞌdurraayi timiyye sartiis hatte!’ 
MAT.28.14	Chirri gaafana waha daage la, uus ꞌdee sina atin kawaarinne, nahe yeed tuumman haagginna, atin ribna.” 
MAT.28.15	Iskare ꞌdeerka chilimme khaatte, wihi kootte yeela liiyidah yeesse. Yeedaas beenaate sartiisti lahate miinsan la ichoow uliba laka, yaafohi Yaꞌhuud goyaka a sohta.
MAT.28.16	Abattiti tomon ichoow koowe iratte hali goorat Yeesso boroofenhi Gaalilaaya ka idowdowe iratte. 
MAT.28.17	Chirri icho usu argeen ka, usu wahteene, iꞌdaasenyi gaasichokoo usu kamalaleen. 
MAT.28.18	Yeesso la icho iyimiyye wihi us iyidah, “Serey ichoow harra ka anto tuumman a liisiiche. 
MAT.28.19	Maantaka nyaama ꞌdooꞌdi harra tuumman abattiteey kayeela. Magah Aabba ka ichoow ki Weel ka ichoow ki Rubeyti Munyee ka baattissiya.
MAT.28.20	Toro la amuri tuummane an atin ibahche abcha a raaheen. Rumanka la an a atin leejira ichoowka ibeenki ꞌdaꞌddaboot yateeh.”
MRK.1.1	Waha a uumacchoti Wori Haaggane, Yeesso Kiriistohi Weeli Waakhe miinsan.
MRK.1.2	Wihi Isaayahi Waákh íyeyyeedo chiire kallaayo,
MRK.1.2	“Yeya, ergattiteey ortaahha erga iche rubeyohi enenyete tannabissa.
MRK.1.3	Ergattita la hidaade karirriirta,
MRK.1.3	‘Kamur jit imujjummoocha, jiti us leeyamiit ficcha,
MRK.1.4	ꞌDeerka Yoohanahi Enenyet Baattissiyo hidaad yimiyye wori baattissiyo cheeke. Us enenyete baattissiye uskeelicho kasoonokhtaane, ꞌdee Waakh uskeelicho ikakuta. 
MRK.1.5	Enenyet boroofenhi Yaꞌhuudiya tuumman ichoow ilkerengeetti weene Yeerusaleem tuumman ka soobahe, Yoohana iyimiy. Eti tuummane uskeeliis Waakh icheekte la, Yoohana hawti Yoordane ꞌdusso ka baattissiye.
MRK.1.6	Yoohana gaaddi us khabe tinti gaale lakahaaggiche. Saabi us dabar kakhabe la niibe lakahaaggiche. Gololi us yuhum la a gubaal ichoow malab. 
MRK.1.7	Wori us orey on cheeke a kan, “Etoo ani weyti ikaween ꞌdubeey ka a yamiit. An walah an ahe mele, gulguubsanaanki an gulguubsadi an falfihi kobtiis laka jalkhicho ma muꞌdan. 
MRK.1.8	Ani toolla bicche atin kabaattissiya, iꞌdaasenyi us berri Rubeyti Munyee ka a atin baattissiya.”
MRK.1.9	Saahka Yeesso ilkerengeetti Naasaret layadeehe, boroofenhi Gaalilaaya kijirto kayimiyye, Yoohana la hawti Yoordane ꞌdusso ka usu baattissiye. 
MRK.1.10	Chirra Yeesso bicche goya kasoobaho, sereyti kharradde Rubeyti Munyee la iꞌdi kutukuurrug u isooyagto arge.
MRK.1.11	Hooyoo serey kasooyeede, wihi us yidah, “Ati a Weeleeyki an weyti ꞌdoono, weyti ikahamaadicho.”
MRK.1.12	Chirraas on Rubeyti Munyee Yeesso hidaad ieregte. 
MRK.1.13	Ibeen tomon affar Yeesso hidaaddaas on kijire, Seytaan la kajmeti uskeel kaluguꞌddo ikeene. Hidaaddaas ka binahi yibaat on leejire, herti Waakh la Yeesso ihisse.
MRK.1.14	Inkoo Yoohana jeela lagesse ka, Yeesso boroofenhi Gaalilaaya irte. Intaas ka, Wori Haaggane Waakh kayimiy on cheeka. 
MRK.1.15	Wihi us yidah, “Il kola a yitah! Dakhi Waakh kola a soodowwaate! Uskeeliin kasoonokhda, Wora Haaggane ani atin idowo rummeesda!”
MRK.1.16	Yeesso Beyti Buurenye Gaalilaaya afiche kasohtaayi, eti Siimon layadeeh ichoow walaaliiski Andereeya layadeeh, arge. Oroohti bahag lakakhabti, iche bey goya isaate, a mehe iche hiliche a ki bahag lakhabti. 
MRK.1.17	Yeesso la wihi us iyidah, “Kaaleya, isooraaha abattiteey ateeha, hiloo husube enenyet Waakh liikeeno a atin korcho.” 
MRK.1.18	Chirraas on oroohti kootte iche bahag kakhabatti ꞌdiisse, Yeesso raahte.
MRK.1.19	Yeesso iꞌdaaru marah on orey isohte, Yaakoobohi inam Sebedaayee ichoow walaaliiski Yoohana layadeeh ichehi kooban goya fiddiito, oroohti bahag lakakhabti haagsatti arge. 
MRK.1.20	Chirraas on lammache wahe, iche la aabbahiche ichoow ꞌdooꞌdi lakireeste kooban goya katabte Yeesso raahte.
MRK.1.21	Yeesso ichoow abattitiis ilkerengeetti Kafarnaaꞌhum irteen. Saahka Seeri Lanaso ka, Yeesso minki weysiite Yaꞌhuud gele, enenyet wori Waakh abin sookhabte. 
MRK.1.22	Enenyet tuummamba saggi usu ꞌdooꞌd walah iabcho, kagirmeeste, a mehe iꞌdi tagaammeti amurre menye, iꞌdi etoo anto khabo, iche ꞌdooꞌd walah iabche. 
MRK.1.23	Chirraas on etoo ginnatoo dakhatti minkichoki weysiit kijire riire, 
MRK.1.24	“Wooy! Yeessohi Naasaret, ati mehe nah kaꞌdoonta?” yidah. “Nahe nah massin timiy? Ani alah eti at tahe a garda, at a Ki Munyeenye Waakh kayimiy!”
MRK.1.25	Yeesso ginna leejaakhe, “Gammadiche, etaas goya kasoobah!” iyidah. 
MRK.1.26	Ginnataas chirraakka etaas kafadisse, riirte, et kasoobahte.
MRK.1.27	Enenyet tuumman girmeeste. “Waha iꞌdee a mehe?” isworsate. “A yeedi husube, toro anto khabo! Ginnayyo laka amur on ibahcha, icho la yeediis raahaan.” 
MRK.1.28	Wori usu miinsan dowwa on boroofenhi Gaalilaaya tuumman kataaꞌhe.
MRK.1.29	Uun icho minki weysiit kabaheen, Yaakoobo ichoow Yoohana khabaayi, irteene ichoowka min is Andereeya ichoow Siimon geleen. 
MRK.1.30	Seyyoh Siimon la sare kululaatta, siriire kajiifta. Chirraas on Yeesso saggi araarri ikhannanyahe liicheeke. 
MRK.1.31	Ulla irte, dahan sookhabte, sootoolliche. Lakabukkhe iche la icho goollin sookhabatte.
MRK.1.32	Gelebtaas, inkoo orrahe dihte ka, enenyet ꞌdooꞌdi khakkhannan ichoow ki ginna dakhatti tuumman ba Yeesso ikeene. 
MRK.1.33	Ilkerengeet tuumman soobahte, min afiis buuhisse. 
MRK.1.34	Yeesso la ꞌdooꞌdi ittaawenye sugeerreti yeerare khabo samaache. ꞌDooꞌdi ittaawenye ginnayyo dakhtaan laka, ginnayyo kabahche. Iꞌdaasenyi ginnayyo amuri icho kasooyeedaan tirte, a mehe eti usu yahe a garteenee.
MRK.1.35	Yeesso baryoti booran ka kahe, min kabahe, inti enenyet ikijirin irte, weeste. 
MRK.1.36	Siimon ichoow wahalhiis ba irteene, usu yowteen. 
MRK.1.37	Chirri icho ꞌheleen ka, wihi icho iyidaaheen, “Enenyet tuumman ati kiyowta.”
MRK.1.38	Yeesso wihi us ilaabe, “Kaaleya, intoo addan a iranni, iꞌdi maanta ilkerengeetohi soodow a iranni, ꞌdee Yeedi Waakh a cheeko. An alah wahaase iimiy.” 
MRK.1.39	ꞌDeerka boroofenhi Gaalilaaya tuumman goya kasohte, Yeedi Waakh minassichoki weysiite Yaꞌhuud ka cheeke, ꞌdooꞌdi ginnayyo dakhtaan la ginnayyo kabahche.
MRK.1.40	Saahka etoo buꞌdatoo uskul sar kasoofoofte Yeesso iyimiy. Ortiis ka jilbo il kaguꞌdde, hawwaaste, wihi us yidah, “Chirri at ꞌdoonto, at biꞌdir ibihin a tabuuꞌd.”
MRK.1.41	Yeesso etaas weyti uur isoonugleeste, dahan ooge et ꞌdaare, wihi us iyidah, “A ꞌdoona, biꞌdir bah!” 
MRK.1.42	Chirraas on buꞌdati kootte etaas sar kasoofoofte baabaate, et samaate.
MRK.1.43	Yeesso chirraas on et erge, weyti tootooche wihi us iyidah, 
MRK.1.44	“Etoo kalday laka jit ka aleeyeedine, iꞌdaasenyi kuhaani iiro saggi at isamaatte istus. Sadakhati amurre Muusa kachiirane eti buꞌda lakabahche bahcho bihiche, ꞌdee garti saggi lakisamaache a titaahe.” 
MRK.1.45	Iꞌdaasenyi etaas irte, enenyet tuumman yeedaas icheeke, woraas taaꞌhiche. Yeesso saahka jeentetaas u chiꞌ laargo ilkerengeet gelin ma yabuuꞌd, iꞌdaasenyi hidaad on fiddiya. Eheetteey laka, enenyet Yeesso ma ꞌdiicho, ꞌdollo tuumman ka a iyamiit on.
MRK.2.1	Inkoo ibeennetoo kutte, Yeesso ilkerengeetohi Kafarnaaꞌhum isoonokhte. ꞌDooꞌd saggi us goob iyimiy daage. 
MRK.2.2	ꞌDooꞌdi buure kulme, min goya inti lagelo lawaaye, min afafhiis ka laka meel lawaaye. Yeesso la Yeedi Waakhe ꞌdooꞌd icheeke. 
MRK.2.3	ꞌDooꞌdoo affare la, etoo khannane sar tuumman hanjaawte iche Yeesso ikeene. 
MRK.2.4	Jeenteti urur buur iyahuu saggi iche Yeesso ikageesso waayte. Min sartiis korte, inti Yeesso toollo sartiis alohoo doobbo kabihisse. Ilaali et kajiifo il iwoyte, ichoowka Yeesso ortiis tissil.
MRK.2.5	Chirri Yeesso saggi ꞌdooꞌdaas usu ikakhuufo arge ka, wihi us etaas sare hanjaawte iyidah, “Inankaaw, uskeelaah a liikaakute.”
MRK.2.6	Tagaammetoo amurre la intaase fiddiita. Wihi icho uuricho ka essaan, 
MRK.2.7	“Eta mehe iꞌdaas kayadeeh? Wahaas gaf menya? Ayyo addane enenyet uskeeliis ikakuta, Waakh on menye?”
MRK.2.8	Chirraas on Yeesso uuriis ka wihi icho uuricho goyaka dowtaan garte, wihi us makhaaballetaas iyidah, “Mehede malassi iꞌdaase idowattaan? 
MRK.2.9	Mehe maanta ki addan kaꞌdabakhe, chirri an eta sare hanjaawte, ‘Uskeelaah a liikaakute,’ iadeeh a ommos usuhi an, ‘Kah ilaalaah okhso, soho,’ iadeeh? 
MRK.2.10	Iꞌdaasenyi saggi Ínam Aadam antohi us harrata ka enenyet uskeel ikakuto ikhabo a abattaan.” Wihi us eti sare hanjaawte iyidah, 
MRK.2.11	“Tolosso, ilaalaah okkhiche, goob iro!” 
MRK.2.12	Et tolossate, ilaal okhsate enenyet tuumman ꞌdeyꞌdoochaayi bahe. Icho tuumman la girmeesteene, Waakh koolicheene wihi icho yidaaheen, “Inno injire wihi iꞌdee ma argin.”
MRK.2.13	Yeesso toro beyti Gaalilaaya afiche irte, ururoo buure la intaas ka iyimiyye, ulla wori Waakh abche. 
MRK.2.14	Toro orey isohte, etoo Laawi 
MRK.2.15	Saahka Yeesso min Laawi kagolossataayi, ꞌdooꞌdoo kooddi goocho ittaawe ichoow ꞌdooꞌdoo ꞌdooꞌdi uskeel leh liiekkaacho ittaawe yimiyye, Yeesso ichoow abattitiis ba leegolossate. A mehe ꞌdooꞌdi buurenye usu sooraahe. 
MRK.2.16	Tagaammeti amurre iche laka Farissaayee la, Yeessohi ꞌdooꞌdi iꞌdaase leegolossati agarte. Wihi iche abatti Yeesso worsatte, “Yeesso a iꞌdoh ꞌdooꞌdi kooddi goocho ichoow ki uskeel leh ileegolossata?”
MRK.2.17	Yeesso la chirri us wihi icho essaan daage ka wihi us iyidah, “ꞌDooꞌdi ilkitárri yowti ki feffeyyan menye, iꞌdaasenyi a ki khakkhannan. ꞌDooꞌdi an iimiyye an waho, ki ꞌdooꞌdi fiffissan isiekkaacho menye, iꞌdaasenyi a ki uskeel leh.”
MRK.2.18	Maantoo abatti Yoohanahi Enenyet Baattissiyo ichoow Farissaayo af hiitaane jirte. ꞌDooꞌdoo la yimiyye, wihi us Yeesso worsate, “A iꞌdoh abatti Yoohana ichoow too Farissaayo af ihiitaane, abattitaah la af ihidan?”
MRK.2.19	Yeesso wihi us ilaabe, “ꞌDooꞌdi mindischo yimiy af ma hiiti geeddi eti min disti intaas kijiro, menya? Geeddi eti min disti on leejiro af ma hiitaan. 
MRK.2.20	Iꞌdaasenyi maane a tamiit, ti ꞌdooꞌd eti min disti lakakhaato. Maantaase ꞌdee ꞌdooꞌd af hiita.”
MRK.2.21	Yeesso la yeed orey iwoye, wihi us yidah, “Et goonankoo dafareete husub gaaddiisti raagane kharradde kadaddabo mele. Chirri us iꞌda yeele, goonankaas husub a isinyaama gaaddi raagan la kharradiche orey isohta geeddi oraat laka kuta. 
MRK.2.22	Ommolla et farsoti sabiibe husub urgohi uktoote raagan kachibo mele. Chirri iꞌda layeele farso urgo a fuurissa doossa, farso lawaaya urgo laka lawaaya. Iꞌdaasenyi farsoti sabiibe husub urgohi uktoote husub on lakachiba.”
MRK.2.23	Maalinkoo Seeri Lanasee Yeesso abattitiis khabaayi gosase goya raaha. Geedda icho ꞌdulaan, abattitiis ilmohoo ꞌdargaayye guratte. 
MRK.2.24	Farissaayo wihi iche Yeesso itidah, “Yey, abattitaah a iꞌdoh Seeri Lanaso ka wihi amurre ꞌdiiꞌddantahe iyeessa?”
MRK.2.25	Yeesso wihi us ilaabe, “Atin injire wihi Dawuud yeele maanti usu ichoow ꞌdooꞌdi us khabe ba raarahteen Yeedi Waakh ka ma soomin a? 
MRK.2.26	Maanti Abiyaaꞌdar kuhaanihi weyti ween eheet, Dawuud uranti minki Waakhe gele, makaateti Waakh liibahche yuhuyye, toro reeri leejire laka wohoo siiche. Amurreti laraaho ka la kuhaaniyyo kaldaye makaatetaas yaham.”
MRK.2.27	Yeesso ꞌdeerka wihi us ilaabe, “Seeri Lanaso iroonoti enenyete liiyeele, enenyet mee Seeri Lanaso liiyeele. 
MRK.2.28	ꞌDeerka Ínam Aadam a Kamuri Seeri Lanaso laka.”
MRK.3.1	Yeesso toro minki weysiite Yaꞌhuud gele. Etoo dahane hanjaawte la intaas a kijire. 
MRK.3.2	Chiiy Yeesso too intaas goya kijirta, wohoo icho Yeesso kacheektaane yowtaane, ꞌdeerka usu Yeesso Seeri Lanaso ka etaas samaacho ꞌdeyꞌdoocheen. 
MRK.3.3	Yeesso wihi us eti dahane hanjaawte iyidah, “Enenyet tuumman ortiis tolosso!”
MRK.3.4	Yeesso ꞌdeerka wihi us icho worsate, “Seeri Lanaso ka, wihi haaggane layeelo ichoow suujoonki layeelo koh amurreteen israahaan? Jiroti enenyete laribo israahaan bal enenyeti layagiis?” Iꞌdaasenyi gammadicheen.
MRK.3.5	Yeesso hol ka indo leeraahe toro weyti uur suujowe, matahmiigticho ka. Et, “Dahantaah fiti!” iyidahye, et dahan ficche, dahane toro tuum haagsatte. 
MRK.3.6	ꞌDeerka Farissaayo bahte, ꞌdooꞌd ꞌHerood iiratte, chirraas on jiti icho Yeesso kayagiisiin kamasseen.
MRK.3.7	Yeesso ichoow abattitiis ba intaas katabeene, beyti Gaalilaaya afiche irteene, ꞌdooꞌdi ittaawenye boroofenhi Gaalilaaya kayimiy la raahe. 
MRK.3.8	Wihi us yeelo ladaage, enenyeti ittaawe ili Yaꞌhuudiya ichoow ilkerengeetti weene Yeerusaleem ichoow ili Idumeeya ichoow ili Yoordan berihiise ichoow ilassi ilkerengeetohi Tiiro ichoow Siidon tuumman kayimiy. 
MRK.3.9	Jeenteti urur ibuuraatuu, abattitiis koobanhoo us koro, ꞌdee goya katolossati, urur iskalaabo daahe.
MRK.3.10	A mehe enenyeti buurenye samaache, ꞌdeerka ꞌdooꞌdi khakkhannan tuumman a issootakha, Yeesso ꞌdaarin ꞌdoonaa. 
MRK.3.11	ꞌDooꞌdi ginnayyo dakhtaan chirbaaw ginnayyohaas Yeesso argeen, inkaanyit ka ortiis ka il a guꞌddaane riiraane, “Ati Weeli Waakhe!” yadeehiin. 
MRK.3.12	Iꞌdaasenyi amur ibahche uus icho eti us yahe cheekin.
MRK.3.13	Yeesso irte burroo kore, ꞌdooꞌdi us ꞌdoono isiwahe, icho la usu iyimaateen. 
MRK.3.14	Et tomon ichoow lamma soobahsate, ergaanotiis kayeesse ꞌdee usu leejirta, toro leergata Yeedi Waakh cheekta. 
MRK.3.15	Toro la antohi iche ginnayyo laka enenyet kabihisso siiche. 
MRK.3.16	Reeri tomon ichoow lammeenye us soobahsate a kan, Siimon magahi us ibahche a Beetero, 
MRK.3.17	Yaakoobohi inam Sebedaayee ichoow walaaliiski Yoohana layadeeh. Icho la magahi us ibahche a Bowwanerge. Iꞌdaakka la mehe leessa ya, “Yeeleti Karkaraho.” 
MRK.3.18	Reeri addan la a Andereeya, Fiilif, Barꞌdolomaayo, Mattaayo, Toomas, inam Alfaayo ki Yaakoobo layadeeh, ꞌDaꞌdaayo, Siimonhi magahiis Yaaftiisꞌdoone layadeeh, 
MRK.3.19	ichoow Yuuda Iskaariyoot, ki yomboka Yeessó ꞌdub gooche.
MRK.3.20	Yomboka Yeesso minki us fiddiyo isoonokhte, urur la buuraate, ichoowka usu ichoow abattitiis saggi icho igolossataan laka waayeen. 
MRK.3.21	Chirri abartiis ichoow walaalinyetiis daageen ka yimaateen, goobe geechaanee. Iꞌdi tahe mehe essaan ya, “Us a sirgowe.”
MRK.3.22	Tagaammeti amurre la ilkerengeetti weene Yeerusaleeme katimiyye, mehe elatta ya, “Beelsebuule dakhta alah! Miigti karnati ginnayyoote enenyet ginna kabahcha.”
MRK.3.23	Yeesso ꞌdeerka ꞌdooꞌd wahe, mammaho ka leeyyeede, “Seytaan saggoh Seytaan ibahcha? 
MRK.3.24	Yaafe chirri iche seley goote, geed iche fiddiito mele. 
MRK.3.25	Minki seley gowe, isdiho geed us fiddiyo mele. 
MRK.3.26	Seytaan laka, chirri usu on isikahe seley goggowe, geed us fiddiyo mele, a baaba. 
MRK.3.27	Rumanka et minki etoo miige gelo meehiis hato mele sammata us koloo etaas miige ihidhidin. ꞌDeerka chirraase minkiis hata. 
MRK.3.28	Runti an atin icheeko, enenyet uskeeliis tuumman ichoow gaf tuumman laka a liikakuta on. 
MRK.3.29	Iꞌdaasenyi eti Rubeyti Munyee igafe, jirtuu uskeeliis ma liikakuto. Uskeeli uꞌ gele, a ki jirtuu laka imassan.”
MRK.3.30	Wihi us ꞌdooꞌdaas iꞌdaas ikayidah, a jeenteti icho “Usu ginna dakhatta!” iessaan.
MRK.3.31	Abartiis ichoow walaalinyetiis ꞌdeerka yimaateene, khar tolossateen. Farniin ergeene ꞌdee Yeesso a liisoowaho. 
MRK.3.32	Ururi kootte Yeesso khaariche fiddiyo la, wihi icho Yeesso iyidaaheen, “Abartaah ichoow walaalinyetaah a kiyowtaane, kallaayo khar ka.”
MRK.3.33	Wihi us worsate, “Kamalda bal, abarteey ichoow walaalinyeteey a ayyo illeh?”
MRK.3.34	ꞌDooꞌda fiddiyo khaariche yeye, “Yeya, abarteey ichoow walaalinyeteey kallaayo. 
MRK.3.35	A mehe eti tuummane wihi Waakh ꞌdoono yeelo, a walaalaaya, a walaassaaya, a abartaaya,” iyidah.
MRK.4.1	Yeesso toro beyti Gaalilaaya afiche ka, Wori Haaggan enenyet abche. Jeenteti ururi weyti buure iyimiy u, Yeesso koobanhoo goya koorronte, enenyet la bey afiche khaariche, dagansate. 
MRK.4.2	Enenyet mammaho ka wihi buure abche, wihi us yidah, 
MRK.4.3	“Dagansada bal! Etoo gos khabo a irte ilmo harra kachibaa. 
MRK.4.4	Ilmoha us taaꞌhicho, gaasoo jit goya kadiheene, chimbiro la yimaateene, yumheen. 
MRK.4.5	Gaasoo ilassi ngꞌaajjeenye harrati rucchul khabto kadiheen. Wahaas dowwa on soobaheen, a mehe harra rucchulee. 
MRK.4.6	Iꞌdaasenyi chiꞌ orrahe soobahte ka, orrahe geeyohaas soobahe gubte. Hiiyyaye laa yihiin gone, angageen. 
MRK.4.7	Gaasoo laka inti geeyohi rurrucchule kudah khabo kadiheen. Geeyohaas la geeyohi soobahe afcheene ꞌdeerka gurnaan icho deleen mele. 
MRK.4.8	Gaasoo la inti harrati haaggan khabto kadiheene, mujjum baheene, weynaateene, gurnaan deleen. Gaasoo kol tomon seyyah deleene, gaasoo kol tomon lih deleene, gaasoo laka kol kudoo deleen.”
MRK.4.9	Yeesso ꞌdeerka wihi us yidah, “Eti dogo khabo, a daago giꞌde!”
MRK.4.10	Yeesso inkoo us keley yitah, ergaanotiisti tomon ichoow lammee ichoow ꞌdooꞌdoo usu sooraahe iyimiyye, wihi mammahohaas yihiin worsateen. 
MRK.4.11	“Waakh atine wihi dagsane dakhi Waakh miinsan atin siiche. Iꞌdaasenyi ꞌdooꞌdi kharaat walah tuumman ka a liimammahta, 
MRK.4.12	ꞌdeerka,
MRK.4.12	“ ‘Walah a yeyaane, yeyaane, iꞌdaasenyi jirtuu ma gelaan.
MRK.4.12	Toro la a dagansataane, dagansataane, iꞌdaasenyi jirtuu ma abtaan.
MRK.4.12	Chiꞌiche iꞌdaas ieheynan, uskeelicho a kasoonokhanne, Waakh la uskeelicho ikakuta.’
MRK.4.13	Yeesso ꞌdeerka wihi us icho iyidah, “Chirri atin mammahta wihi iche tahe igaran, sag ꞌdeerka atin mammahohi addan wihicho iabattaan mele gon. 
MRK.4.14	Etaas gos khabo, a eti Yeedi Waakh taaꞌhicho. 
MRK.4.15	ꞌDooꞌd gaasoo a iꞌdi ilmohi jit lakachibe. Waha a inti Yeedi Waakh lakataaꞌhicho. Uus icho Yeedi Waakh daagaan, Seytaan chirraas on yamiite, yeedaas icho daageen kakhaata. 
MRK.4.16	ꞌDooꞌd gaasoo la, a iꞌdi ilmohi ilassi ngꞌaajjeenye harrati rucchul khabto lakachibe. Yeedi Waakh uun icho daagaan, hamaadi buure ka khaattaan. 
MRK.4.17	Iꞌdaasenyi hiiyyay icho khabaan mele, mujjum ma tolossataan. Maanti jeenteti Yeedi Waakh u sinatoo isoobahte ommos sina loomhiche, dowwa on soodihaan. 
MRK.4.18	ꞌDooꞌd gaasoo a iꞌdi ilmohi inti geeyohi kudah khabto lakachibe. Icho Yeedi Waakh a daagaane, 
MRK.4.19	iꞌdaasenyi dowwa on waꞌdwaaꞌdi harrata ichoow ꞌdamaanki kamurroon ichoow wahanyeyyohi addane liimoono ba Yeeda afchaane, gurnaan icho delaan mele. 
MRK.4.20	ꞌDooꞌd gaasoo a iꞌdi ilmohi harrati haaggan lakachibe. Icho Yeedi Waakh a daagaane toro khaattaane, gurnaanki buure delaan. Gaasoo kol tomon seyyah delaane, gaasoo la kol tomon lih delaane, gaasoo la kol kudoo delaan.”
MRK.4.21	Toro wihi Yeesso iyidah, “Etoo taa a bolkhicha, ꞌdee baakhuul kaankuba ommos siriir iliche gessa? Taa wohoo menya korcho? 
MRK.4.22	A mehe wihi dagsan a lasoobahcha, wihi oboobsan la ꞌdowe liisoobahcha. 
MRK.4.23	Chiꞌ etoo dogo khabo, a daago giꞌde!”
MRK.4.24	Toro wihi us iyidah, “Waha atin daagtaan la, weyti dagansada. Geeddi atin ꞌdooꞌdi addan iyeessaan geeddaase atin liiyeela, toro la ꞌdirihiis atin liiyeela. 
MRK.4.25	Eti tuummane wihi dahan lagesse mujjum woywoye a liikakhaya. Iꞌdaasenyi eti wihi dahan lagesse mujjum iwoywoyin, wihi us khabo laka a lakakhaata.”
MRK.4.26	Yeesso toro imammahte, wihi us iyidah, “Mammahtoo addane dakhi Waakh cheekto talla. Etoo ilmohi golole il gessa, kataba. 
MRK.4.27	Maalim ichoow ibeen us uꞌduryeey ommos neybaayyeey ka ba, ilime a bahta one weynaatta, chuꞌus saggi iche ibahto igaran laka. 
MRK.4.28	Harra on gurnaan bihissa, kolooraat la geeye bihissa, geeyaas ꞌdeerka ilim dela. 
MRK.4.29	Uuꞌ gurnaan bissaati on yamiite warhanti gurnaan lakagoocho ka goocha, a mehe a maanti gurnaanee.”
MRK.4.30	Toro mehe iyidah ya, “Kamalda bal, dakhi Waakh a koo meheenye nadeeh? Toro la mammahtoh iꞌdi uꞌ yahe dowdowta? 
MRK.4.31	Dakhi Waakh a iꞌdi ilinti geeyi dahare, iche la ilmo goyaka a ilinti weyti rucchule il lagesso. 
MRK.4.32	Maanti il lagesse iche soobahte la, gos goyaka geeyi geeyo tuumman kabuurenye liikhimohi burbuure khabo tateeh. Chimbirohi saraat la oosintiis kafiddiyaan.”
MRK.4.33	Yeesso mammahohi ittaawenye tan iyoog ka, wori Waakh geeddi icho aban yabuuꞌdiin icheeke. 
MRK.4.34	Enenyet mammah on menye, wohoo addan walah ma kaabin. Iꞌdaasenyi maanti icho keley yahiin, abattitiis mammahohaas wihi icho yahiin a icheeke.
MRK.4.35	Maalinkaas geleb ka, Yeesso abattitiis, “Beyta Gaalilaaya maahno, aficheki ꞌdiri a iranni,” iyidah. 
MRK.4.36	Abatti Yeesso iꞌdiis yahaayi khaatte kooban kaleedihte, dowte, urur bey afichekaas katabte. Koobanohoo addan laka kicho a leejireen. 
MRK.4.37	Hafaroo buure la yimiyye bicche irtoo uskul bahcheene, kooban ꞌdollo jaheene, ichoowka bicche kooban goya isootabeene, buuhin leheet. 
MRK.4.38	Yeesso la kootte reentoo ꞌdaꞌddabakhenye matah gessate, kooban ꞌdubichekuus ka a urꞌda. Abatti Yeesso kihisse wihi iche itidah, “Eti weenoow, innoha bicche inno khaataan laka aw ma inno ikhabto ba?”
MRK.4.39	Ulla sookahe, hafar leejaakhe, ir “Gammadicha! Yaasa!” iyidah. Hafari kootte ir kahcho, baabe beye rukkuy goosse.
MRK.4.40	Wihi us abattitiis iyidah, “A iꞌdoh iꞌduu iburꞌdowteen? Atin uliba Waakh ma kakhuuftaan a?”
MRK.4.41	Iche tuumman weyti nahte, wihi iche isworsatte, “Icho eta a ayyo? Hafar ichoow ire laka yeediis daagaan?”
MRK.5.1	Beyti Gaalilaaya aficheki ꞌdiri eleeleen. Wahaas a ili ilkerengeetohi Geraasa layadeeh kijiro. 
MRK.5.2	Chirri Yeesso kooban kasooyage ka, etoo ginna dakhatti, goꞌddassi enenyet lakahawwaalo kasoobahe, usu ꞌhele. 
MRK.5.3	Eta fiddihiis a goꞌddassaas hawwaaloot on. Ét biingoyyo ka laka jeyin yabuuꞌd mele. 
MRK.5.4	A mehe biingoyyo luhlo ichoow dahano geeddi buure lakahidhida, iꞌdaasenyi kol dakkhan biingoyyohaas goggooche, gaꞌdaarreti luhlo lakahide laka bar tire. Et miigti jeyisso khabo mele. 
MRK.5.5	Maalim ichoow ibeen ba goꞌddassaas hawwaaloot ka, ichoow kuro ka riirit a tuma, dagah laka sar iskagoggoocha.
MRK.5.6	Chirri us Yeesso foga kaarge ka, soonyaame, ortiis ka jilbo il kaguꞌdde wahte. 
MRK.5.7	Deeddi us yabuuꞌd dakkhan riire, “Yeesso, weeli Waakkhi weynaan tuumman tiis tahe, at mehe ikaꞌdoonta? Magahi Waakh ka daato, bolokh iitusin!” 
MRK.5.8	A mehe Yeesso chirraas mehe idowa ya, “Ginnata, eta goya kabah!”
MRK.5.9	Yeesso ꞌdeerka, “Magahaah a ayyo?” worsate.
MRK.5.9	Wihi us ilaabe, “Magaheey a Ururi Iskareet, a mehe nah a ittaawee.” 
MRK.5.10	Yeessó hahhawwaaste, uus icho ilaas kaguurin.
MRK.5.11	Woyhoo buurenye golcha la, burroo intaas idow, iche tahariis yaakha. 
MRK.5.12	Ginnayyo Yeesso hawwaasteene, “Golcha goya nah iꞌdii! Alley goyche a gello!” iyidaaheen. 
MRK.5.13	Yeesso amur siiche, ginnayyo golcha goya itabeen. Woyhi golcha geeddi elif lammee, orye bur kakhubte, beyti Gaalilaaya goya itabe, usu tuumman ba bicche khaateen.
MRK.5.14	ꞌDooꞌdi golcha yaakhicho orye, ilkerengeet ichoow ilaas tuumman ka wihi yitah cheeke. Enenyet la soobahe wihi yitahye yeyaa. 
MRK.5.15	Chirri ꞌdooꞌd Yeesso iyamiit, eti ginnayyohi ittaawe dakhteen usuhi samacchaar fiddiyo, darfo mujjum gessate matah la haagsate argeen. Enenyet roorro gesse. 
MRK.5.16	ꞌDooꞌdi kootte wihi yitah arge la, wihi eti ginnayyo dakhteen ichoow golcha kayitah ꞌdooꞌdi addan icheeke. 
MRK.5.17	ꞌDooꞌd ꞌdeerka Yeesso hawwaaste, ꞌdee ilicho a katabo.
MRK.5.18	Chirri Yeesso kooban goya kidiho, etaas kootte ginnayyo dakhteen Yeesso hawwaaste, usuhi raaho daahe. 
MRK.5.19	Iꞌdaasenyi Yeesso wihi us iyidah, “Mele, nyaam goobaah iro, geeddi Kamuraah kiyeele, ichoow saggi us uur ikaasoonugleeste, ꞌdooꞌdaah icheek.” 
MRK.5.20	Et ꞌdeerka irte, Dekaabolis
MRK.5.21	Inkoo Yeesso kooban ka toro bey afichekuus imaahe ka, bey hagga kijiraayi ururi buure kasoourure. 
MRK.5.22	ꞌDeerka etoo ꞌdooꞌdi minassi weysiite Yaꞌhuud itoollo kichokoowenye Yaayiro layadeeh intaas yimiy. Yeesso arge, luhlohiis kakufe, 
MRK.5.23	hawwaaste, “Inanteeyti rucchul a omoot. A kihawwaasde, kaale dahan kaꞌdaare, ꞌdee a samaatti jiro a ꞌhesso,” iyidah. 
MRK.5.24	Yeesso ꞌdeerka makhaábal raahe.
MRK.5.24	Enenyeti buure laka raahe, ꞌdollohiis tuumman ka enenyet a ishude. 
MRK.5.25	Ururaas goyaka la makhaabassoo khannane guꞌh tomon ichoow lamma ba hugunkiche tolossawwaaye, diig on ꞌdulo a jirta. 
MRK.5.26	Chirri iche ilkitarrinyeti ittaawe iiratte sina tuhum laka, a samaawwaayte. Wihi iche khabte tuumman massisse toro ma deefsanne, a kaꞌdarsatte on. 
MRK.5.27	Chirri iche Yeesso woriis daagte ka, ꞌdubiis leetimiyye urur goyaka kabuuꞌdiis ꞌdaarte.
MRK.5.28	Uuriche goyaka, “Chirri an gaaddiissa on ꞌdaare, a samaada,” iche tidah. 
MRK.5.29	Chirraas on diiggi ꞌdulo tolossate, sartiche ka saggi sinatiche liikabukkhiche agarte.
MRK.5.30	Chirraas on Yeesso saggi miige sar ikabahte abte, urur goyaka urgiye, “Ayyo gaaddeey ꞌdaare?” worsate.
MRK.5.31	Abattitiis la wihi iche ilaabte “At saggi ꞌdooꞌd isisootakho a agarta, iꞌdaasenyi ‘Ayyo iꞌdaare?’ worsatta.”
MRK.5.32	Iꞌdaasenyi Yeesso enenyet indo leeraahe, eti ꞌdaare yowte. 
MRK.5.33	Makhaabale ꞌdeerka wihi kayitah agarte, ichehi roorro ka hamarto timiyye, ortiis ka il guꞌdubte, rum tuumman icheekte. 
MRK.5.34	Ulla wihi us iyidah, “Inantaay, kakhuufnaanki at ikakhuufte a kisamaache gone, tab giꞌde nebey leeiro, sinati sugeer kikeene a lakasamaachee.”
MRK.5.35	Yeesso yeedaas af kakhabaayi, ꞌdooꞌdoo goob Yaayirohi minki weysiit itoollo kayimiyye wihi icho iyidaaheen, “Weel a massate. A iꞌdoh uliba eti ween immarah sina ikawaarissa?”
MRK.5.36	Yeesso la wahaas icho essaan nabah laka ma isudine, eti minki weysiite Yaꞌhuud itoollo wihi us iyidah, “Roorro akhabine, ani on irummeyso.”
MRK.5.37	Beetero ichoow Yaakoobo ichoow walaal Yaakoobohi Yoohana layadeehe us khaatte on menye, ꞌdooꞌdi addan tuumman et us khaatte mele. 
MRK.5.38	Chirri icho minki eti minki weysiit itoollo yimaateen ka, Yeesso saggi enenyet iriiro, iooyo, iuwwicho arge. 
MRK.5.39	Min goya gele, enenyet mehe worsate ya, “A iꞌdoh iriirtaane iuwwissaan? Weel ma umaatane, iꞌdaasenyi a urꞌda!” 
MRK.5.40	Iꞌdaasenyi Yeesso kareyteen. Enenyet tuumman khar ibahche, weel abarche ichoow aabbahiche ichoow abattitiisti seyyahe khaatte, meessi weel jiifo geleen. 
MRK.5.41	Inám dahan sookhabte, “Taliiꞌda kuum!” iyidah. Iꞌda ka mehe leessa ya, “Inantaay sookahe kidowa!” 
MRK.5.42	Chirraas on sootolossatte sohatte. Iname la guꞌh tomon ichoow lamma khabte. Enenyet uuꞌ wahaas yitah arge, weyti girmeeste. 
MRK.5.43	Yeesso la weyti katirriinsate amur ibahche, uus etoo kalday laka yeeda garan. Weel wohoo us yaham a lasiicho yidah.
MRK.6.1	Yeesso intaas katabe, ilkerengeetti goobicheenye Naasaret layadeeh irte, abattitiis khabaayi. 
MRK.6.2	Seeri Lanaso ka, minki weysiite Yaꞌhuud ka enenyet Yeedi Waakh abin sookhabte, enenyeti buurenye usu daage weyti girmeeste.
MRK.6.2	Wihi icho worsateen, “Us eta waha tuumman inta us kaabte a intoh? Kharata deeddeenye lasiiche a toh? Saggoh waha weeli enenyet yeelin iubaaꞌdan iyabuuꞌd? 
MRK.6.3	Eta tagaanki khoꞌdoomme diso menya? Maariya abartiis menya? Yaakoobo ichoow Yuuda, ichoow Yoosse, ichoow Siimon menya leedesse? Waha la albehi leedesse menya inno leejiro?” ꞌDooꞌd la usu kahollowe.
MRK.6.4	Yeesso ꞌdeerka wihi us icho iyidah, “Eti Waákh íyeyyeedo goobicho ka ꞌdooꞌdi uuriise ichoow yaaftiis kalday on iinkaanyitin.” 
MRK.6.5	ꞌDooꞌdoo rucchule khakkhannane us dahan korche samaache on menye, wihi weeli enenyet yeelin iubaaꞌdan intaakka yeelin ma ubaaꞌdan. 
MRK.6.6	Ulla girmeeste icho ikakhuufinee.
MRK.6.6	Yeesso ꞌdeerka goobassi intaas kamarsan marche, Yeedi Waakh abche. 
MRK.6.7	Abattitiis tomon ichoow lammacho ba isiwahe, lallamma ka ili kharaat ierge, antohi icho ginnayyo enenyet goya kabahchaan laka siiche.
MRK.6.8	Wihi us leefarme la a iꞌda, “Wul on menye, wohoo addan asiꞌdanna. Golol ommos ugar ommos chilimme asiꞌdanna. 
MRK.6.9	Kobo gessada, ubbaari deere atin khabtaan on menye, koo addan agessanna. 
MRK.6.10	Meelbaaw atin gessaan ka, minkaas on fiddiya ichoowka maanti atin ilkerengeettaas kabahtaan. 
MRK.6.11	Meelbaaw atin liikamartiisanne ommos atin liidagansan, ebeeri luhlo atin fuulo sahda geedda atin bahtaan. Waha a garti ichó cheekatti.”
MRK.6.12	Abatti bahte, Yeedi Waakh cheekte, enenyet tuumman la, “Uskeeliin kasoonokhda,” itidah. 
MRK.6.13	Ginnayyohi ittaawe enenyet goya kabihisse, ꞌdooꞌdi ittaawenye khakkhannan laka subakki geeyi oolif ka matah subahte, samaasse.
MRK.6.14	Karnati ꞌHerood layadeeh la waha tuumman daage, a mehe magah Yeesso weyti ballaaste. Enenyet gaasoo mehe essa ya, “Yoohanahi Enenyet Baattissiyo iche omoot lakasookahche! Miigta iꞌdeenye goytiis ka hil haaggisso, wihi enenyet iubaaꞌdan us yabuuꞌd, a jeentetaas on.” 
MRK.6.15	ꞌDooꞌd gaasoo laka mehe essa ya, “Eta a Eliiya.”
MRK.6.15	Gaasoo la mehe essa ya, “Eta a eti Waákh íyeyyeedo, a iꞌdi makhaaballeti goorat Waakh iyeyyeeddo kichekoo.”
MRK.6.16	Iꞌdaasenyi ꞌHerood maanti us waha leessi daage ka, mehe yidah ya, “Yoohanahi goorat an matah gooche iche omoot lakasookahche!”
MRK.6.17	ꞌHerood rubeytiissa ꞌdooꞌd erge, Yoohana lasookhabte, jeela ka lahide. A mehe ꞌHerood ꞌHeroodiyati makhaabál walaaliiski Fiilif layadeehe diste. 
MRK.6.18	A mehe Yoohana mehe ꞌHerood idowe ya, “Amurre ichoow khaatannaanki at makhaabál walaalaah khaatatti ma israahaan.” 
MRK.6.19	ꞌHeroodiya ꞌdeerka mogtaas Yoohana isiꞌdatte, ogoos ꞌdoonte. Iꞌdaasenyi ogoos ma tabuuꞌd, 
MRK.6.20	a mehe ꞌHerood Yoohana karoora, saggi us etoo fissane toro munyee iyahe iche garta. A toorriba laka. Kolbaaw us Yoohana dagansate, mal la gela. Iꞌdaasenyi toro, weyti dagansan ꞌdoona.
MRK.6.21	Saahka maane soomarte, ti ꞌHeroodiya ꞌdoonte, a maalinki goorat ꞌHerood dessee. ꞌHerood ꞌdooꞌdi sirgaaliis ka ichoow kiyatiis ka wewween, ichoow kamurreti Gaalilaaya magah khabto soowahe, sukuuku bahche. 
MRK.6.22	Inám ꞌHeroodiya soogesse, ꞌdurte karnat ichoow martitiis ba hamaadisse.
MRK.6.22	Karnat wihi us inám iyidah, “Walahbaaw at ꞌdoonto soodah amballa kisiichaa.” 
MRK.6.23	Daarte, wihi us iyidah, “Walahbaaw at daahto a kisiicha, ichoowka nyuusi ili an andi laka.”
MRK.6.24	Iname khar ibahte, abarche mehe worsatte ya “Mehe maanta idaahe?”
MRK.6.24	Abarche mehe ilaabte ya, “‘Matah Yoohanahi Enenyet Baattissiyo ꞌdoona,’ dah.”
MRK.6.25	Iname chirraas on tiriyye, karnat iiratte wihi iche itidah, “Atihi matah Yoohanahi Enenyet Baattissiyo karam isookorisso, toolla kofche isiisso, iche ꞌdoona.”
MRK.6.26	Karnat weyti uur suujowe. Iꞌdaasenyi jeenteti wihi us idaatte ichoow jeenteti martitiis u, wihi iname daahte usuhi tirti ma ꞌdoonin. 
MRK.6.27	Chirraas on ꞌdeerka eti iskareete ꞌdooꞌdi hidan yagiis erge, yeed kaguꞌdde matah Yoohana sookhaat iyidah. Eti iskareet la jeela irte Yoohana matah soogooche, 
MRK.6.28	matah karam sookorche. Inám karam ikeene, iche la abarche siisse. 
MRK.6.29	Chirri abatti Yoohana wihi yitah daagte ka, timiyye sartiis khaatte goꞌddoo ka hawwaasse.
MRK.6.31	ꞌDeerka abattitiis wihi us iyidah, “Kaaleya, intoo khaawwan a iranni, ꞌdee atin laka iꞌdaaru nasa.” Jeenteti ꞌdooꞌdi yamiit ichoow ki nokhti ibuuraatuu, Yeesso ichoow ergaano ba sag icho igolossataan mele.
MRK.6.32	ꞌDeerka keley kooban goya kidiheene, intoo khaawwan irteen. 
MRK.6.33	Iꞌdaasenyi enenyeti buure maanti iche kahto arge, toro la eti icho yahiin garte. ꞌDooꞌd la ilkerengeeto tuumman kasoobahe, luhlo on ka inti Yeesso illeh isohtaan ioryeene, geeddi kooban yomboochaan meel eleeleen. 
MRK.6.34	Chirri beyti Gaalilaaya afiche ka Yeesso kooban kasooyage ka, urura buure arge. Weyti uur inugleeste, a mehe ꞌdooꞌdaas a iꞌdi iiyti ersim laa. ꞌDeerka wihi ittaawenye Waakh miinsan abinnaan sookhabte.
MRK.6.35	Geedda ka il a ibeennowe, abattitiis itimiyye, mehe itidah ya, “Il kola a ibeennowe, inta la a yib alah. 
MRK.6.36	ꞌDooꞌd laabe, a irti gosasha ka, ichoow goobassi soodow ka, wohoo icho yamhiin a soogatteen.”
MRK.6.37	Iꞌdaasenyi wihi us ilaabe, “Atin rubeytiin wohoo icho yamhiin siicha.”
MRK.6.37	Icho la wihi icho iyidaaheen, “Rumanka wahaas chilimmeti eti hay siyyeet hil haaggiche laguto khaataan! Nahi chilimmeti geeddaase golol ganno wihi icho yamhiin siinno ꞌdoonta?
MRK.6.38	“Makaate geeddoh khabtaan?” worsate, “Nyaama bal yeya,” iyidah.
MRK.6.38	Chirri iche abatte ka, “Makaate chan ichoow bahag lamma jirta,” tidah.
MRK.6.39	Yeesso ꞌdeerka abattitiis amur ibahche, enenyet seley a goggoosso, koobbino ka hoosi ulhaw a koorronti. 
MRK.6.40	Enenyet ꞌdeerka kukkud ka ichoow tomon chacchan ka orronte. 
MRK.6.41	Makaateyyohi chane ichoow bahaggi lammee khaate, serey yeye, Waakh kalaꞌd ilaabe, makaateyyo la jejjebche. ꞌDeerka abattitiis idiibe, ꞌdee enenyet a gisso. Bahaggi lammee laka jejjebche icho tuumman gise. 
MRK.6.42	Enenyet tuumman golossate, darge. 
MRK.6.43	Abatti la enjel tomon ichoow lamma makaate ichoow bahaggi laajjebche lasoowaache buuhaan soosuunte. 
MRK.6.44	Mejeli golossate, tiriis a geeddi alif chan.
MRK.6.45	Yeesso chirraas on abattitiis kooban gesse, geeddi us urur kahcho, iche la ortiis inti beyti Gaalilaaya afichekuusenye Bessaayda layadeehe iratta. 
MRK.6.46	Inkoo us icho bariitiche ka, Yeesso burroo kore, Waakh wahte.
MRK.6.47	Chirri il gelebnowe ka, kooban bey ukkuricheeda raahaane, Yeesso la keley on meessi kootteet kijira. 
MRK.6.48	Saggi abattitiis khoꞌdoommeti kooban lakawoyo ka kooban downaan ileefaddo arge, a mehe hafare icho jeychaa. Geedda baryo kasoodowwaatte ka, Yeesso bey sarche kasohte, iirte, kakutin leheet. 
MRK.6.49	Iꞌdaasenyi chirri iche usuhi bey sarche kasohti agarte ka, meleyka koogtahe, riirte. 
MRK.6.50	A mehe iche tuumman a agarte, nahte rubey kabahte. Yeesso chirraas on, “Anahina, a ani roorro akhabina,” iyidah. 
MRK.6.51	ꞌDeerka kooban kaleedihe, hafar tolossate. Abatti tuumman weyti girmeysatte, 
MRK.6.52	a mehe girmohi makaateyyohi ittaawe walah iche kaabatte mele. Iꞌdi tahe uurassicho a ladagahnooche.
MRK.6.53	Chirri icho beyti Gaalilaaya afichekuus imaaheen ka, intoo Gennaasaret layadeeh yimaateene, kooban hideen. 
MRK.6.54	Uun iche kooban kasooyagte, enenyet Yeesso kase. 
MRK.6.55	Ilaas tuumman goya kooryeene, ꞌdooꞌdi khakkhannan siriiro kasoosiꞌdeene, inti Yeesso kijiro icho daageen ka igeecheen. 
MRK.6.56	Meelbaaw Yeesso irte ka, ilkerengeeto eheetteey, goobab eheetteey ommos gosas eheetteey ka ba, ꞌdooꞌdichoki khakkhannan siriiro kasoosiꞌdaane, sokkoti ꞌdee us yamiit, geecheen. Hawwaasteene, “Alley bal laddi kabuuꞌdaah kalday laka a ꞌdaareen,” iyidaaheen. Eti tuummane ꞌdaare la samaate.
MRK.7.1	Farissaayotoo ichoow tagaammetoo amurre ilkerengeetti weene Yeerusaleem katimiyye, Yeesso khaarisse. 
MRK.7.2	Abattitiistoo dahanohi biꞌdire kagolossatti, geeddi icho igolossan dahano idikhan argeen. 
MRK.7.3	A mehe Farissaayo ichoow yaafohi Yaꞌhuud tuumman, hugumme aacchinyetichooda raahaane, ma golossataan geeddi icho koloo dahano idikhan. 
MRK.7.4	Toro la chiꞌiche sokko katimiy, ma golossataan sammata icho koloo dahano idikhan. Saggaas on u hugummeti noole raahta iꞌdi maanta ti kokkoobbe ichoow karmohi gaꞌdaarre ichoow ibiriikkhe ladikho.
MRK.7.5	ꞌDeerka Farissaayotaas ichoow tagaammetaas amurre wihi icho Yeesso worsateen, “Abattitaah a iꞌdoh hugumme aacchinyeteen iraahine, dahanohi biꞌdire ikagolossatta?”
MRK.7.6	Wihi us ilaabe, “Iskaayyeessooy, Isaaya maanti us wori Waakhe atin miinsan kaayyeede a eysiiche. Wihi chiiran,
MRK.7.6	“ ‘ꞌDooꞌda af on ka ikoolicha,
MRK.7.6	iꞌdaasenyi uuricho goyaka foga ileejiraan.’
MRK.7.7	Immarah on iwahtaan.
MRK.7.7	Hugummeti enenyet soouume iꞌdi amurreti Waakh u enenyet abchaan.
MRK.7.8	Amurreti Waakh a ꞌdiissaane, hugunki enenyet jurkhissaan.”
MRK.7.9	Yeesso toro mehe iyidah ya, “Atin jita ekkeysi atin amurreti Waakh ꞌdol ilaabtaane ꞌdee hugummetiin raahtaan ka enenna a tagaammee. 
MRK.7.10	A mehe Muusa amurane cheeke, ‘Aabbahaah ichoow abartaah inkaanyit’ ichoow ‘Eti aabbahiis ommos abartiis falo a layigaase.’ 
MRK.7.11	Iꞌdaasenyi mehe elattaan ya, etoo a geeddi us aabbahiis ommos abartiis, ‘Gargaari atin ikasugtaan a siinti an Waakh ibahche,’ iyadeeh on. Gargaara Korban iche layadeeh. 
MRK.7.12	Etaas ꞌdeerka gargaari us aabbahiis ommos abartiis gargaaro a tiratteen gon. 
MRK.7.13	Iꞌdaas ka antohi Yeedi Waakh a ꞌdiiꞌddaane, hugunkiin enenyet abissaan. Atin wahanyeyyohi iꞌdaasenye ittaawenye yeessaan.”
MRK.7.14	Yeesso toro urur tuumman isiwahe wihi us iyidah, “Idagansada, waha la abda. 
MRK.7.15	Walah enenyet khar ka gelo usu biꞌdirroocho mele, wihi enenyet uuriis kasoobaho on enenyet biꞌdirroocha.” 
MRK.7.17	Inkoo Yeesso urur katabe ka minkoo gele. Intaas ka abattitiis mammahti kootte us yidah, wihiis a mehe worsatte. 
MRK.7.18	“Atin laka walah atin gelo mele?” worsate. “Ma abattaan a, walah enenyet khar ka gelo biꞌdirroocho mele. 
MRK.7.19	A mehe rubeytiis ma gelaane, iꞌdaasenyi holoolo on gelaane sartiis kabahaan.” Yeesso la wahaas us yidah ka, saggi golol tuumman biꞌdir ieheynane tuse.
MRK.7.20	Yeed orey iwoye, “Enenyet wihi goytiis kasoobaho iche biꞌdirroocha. 
MRK.7.21	A mehe enenyet uuriis goya iche mali suuje kayamiit iꞌdi maanta, ꞌdooꞌdi isidisanne isleeurꞌdo, hatto ichoow ogoossi dubunuunu lagelo. 
MRK.7.22	Wihi addan a mejeli makhaabassi tiis ieheynan leeurꞌdo, ꞌdamaam, uskeeli layeelo, ekkeysi, sohoꞌddarri, kalꞌdarri, ham, rannyaat ichoow ꞌdalammoon. 
MRK.7.23	Uskeelaas tuumman a ki enenyet goytiis kasoobaho biꞌdirroocho.”
MRK.7.24	Yeesso ili Gaalilaaya kakahe, ilassi ilkerengeetti Tiiro idow irte. Minkoo gele usuhi enenyet saggi us intaas ikijiro abti ma ꞌdoono. Iꞌdaasenyi emeettiis ma dagsanto. 
MRK.7.25	Makhaabassoo inanticheti rucchul ginna dakhatti uus iche emeettiis daagte on timiyye luhlohiis ka il guꞌdubte. 
MRK.7.26	Makhaabassa la a yaaftoo Yaꞌhuud ieheynane ili Siiriya ka intoo Foniikiya layadeehe kadelatte. Yeesso hawwaassatte, wihi iche itidah, “Ginna inanteey goya kabihi!”
MRK.7.27	Iꞌdaasenyi arám iiyeyye, “Alley, koloo nyaakhut a golossati, a mehe gololi nyaakhute lakhaato kararre liikhubo ma haaggan.”
MRK.7.28	Wihi iche ilaabte, “Aa, Kamuraaw! Iꞌdaasenyi kararre laka, kombor iliche ka wihi nyaakhut kididdihe a suunatta on gon.”
MRK.7.29	ꞌDeerka wihi us iyidah, “Jeenteti wihi at tidah u, tab ginna weel a kabahtee.”
MRK.7.30	Goob iratte inantiche ichehi siriir kajiifto ꞌhesse, ginna la a kabahte.
MRK.7.31	Yeesso saahka ilassi Tiiro idow kabahe, ilassi Siidon goya tabe, ilassi Ilkerengeetohi Tomone leeyimiyye Beyti Buurenye Gaalilaaya yimiy. 
MRK.7.32	Etoo dogo laaye yeyyeed leeꞌhoolyahe liikeene, enenyet tuumman Yeesso hawwaaste, ꞌdee dahan a korcho a samaacho.
MRK.7.33	Ét ꞌdol geeche, nabho farro gesse, farro iskatufe, hanjuf harrab kaꞌdaare. 
MRK.7.34	Serey yeye, “Eꞌh!” yidahye, toro, “Effaaꞌda” yidah. Iꞌdaakka la “Furam!” iche leessa. 
MRK.7.35	Chirraas on et dogo bakkaaheene, harrabiis furname, mujjum yeyyeede!
MRK.7.36	Yeesso urur amur ibahche uus icho wahaas cheekin. Iꞌdaasenyi urur geedda us amur ibahcho, geeddaas ꞌdirihiissa yeed taaꞌhiche. 
MRK.7.37	ꞌDooꞌd weyti girmeeste, mehe essaan ya, “Wihi us yeele tuumman weyti haagganyihiin. Dogowaayyo ichoow afwaayyo laka a haaggicha!”
MRK.8.1	Ibeennetaas on ururoo buure toro kulme, golol la ma khabin. Yeesso abattitiis wahe wihi us iyidah, 
MRK.8.2	“An ꞌdooꞌda weyti uur isoonugleesda. Maan seyyah dakkhan ani on ileejire wihi icho yamhiin la ma khabaan. 
MRK.8.3	Chirri an ankaa khabaani goobassicho ilaabo jit ka a sussuuhaan. A mehe gaasichokoo foga kayimaateen.”
MRK.8.4	Abattitiis wihi iche ilaabte, “Yiba ka la, gololi geeddaasenye enenyeta tuumman yaakho intoh kaꞌhella?”
MRK.8.5	Yeesso la, “Makaate geeddoh khabtaan?” worsate.
MRK.8.5	Wihi icho ilaabeen, “Makaate teeba.”
MRK.8.6	Ulla urur amur ibahche orrommiche. Makaateyyohi teebee khaate, Waakh kalaꞌd ilaabe jejjebche, abattitiis ididdiibe, “Baꞌh gisa,” iyidah. Iche la baꞌh gisse. 
MRK.8.7	Bahaggi rurrucchul laka wohoor a khabte. Yeesso wahaas laka iweeste, “Waha laka gisa,” iyidah. 
MRK.8.8	ꞌDooꞌd golossate ichoowka darge. Abatti enjel teeba gololi jejjebane lasoowaache buuho soosuunte. 
MRK.8.9	Mejeli golossate a geeddi elif affar. Inkoo us enenyet laabe ka, 
MRK.8.10	chirraas on kooban goya gele, abattitiis khabaayi anki distiriighi ꞌDalmanuuꞌda tabe.
MRK.8.11	Farissaayotoo timiyye Yeesso leeiriirte usu angey gelin ꞌdoontaa, wahanyeyyohoo miigti Waakh tuso goobi Waakh kayimiy daahte. 
MRK.8.12	Yeesso uur suujowe, “ꞌDooꞌda iꞌdee a iꞌdoh wahanyeyyohi miigti Waakh tuso idaaha?” yidah. “Rume atin icheeka, wohoo kaldaye miigti Waakh tuso laka ma lasiicho!” 
MRK.8.13	ꞌDeerka Yeesso Farissaayo katabe, kooban goya inokhte, beyti Gaalilaaya aficheki ꞌdiri irte.
MRK.8.14	Abatti makaate a kadabte, too kaldaye iche kooban goya kakhabto on menye. 
MRK.8.15	Yeesso icho tootooche, “Yeedad Farissaayo ichoow yeedad ꞌHeroode iꞌdi booddati makaate fuurissee yuubsada!” iyidah.
MRK.8.16	Icho la iskaleehawwoocheene, wihi icho yidaaheen, “Jeenteti inno makaate ikhabine iꞌdaas iessa.”
MRK.8.17	Yeesso la, wihi iche kahawwoosso a garta, mehe icho worsate ya, “A iꞌdoh makaatewaayyo ikayeyyeeddaan? Atin uliba walah ma abanna? Uurassiinna ladagahnooche? 
MRK.8.18	Indo a khabtaane, iꞌdaasenyi walah atin agartaan mele! Nabho la a khabtaane, iꞌdaasenyi walah atin daagtaan mele! Toro ma kasooꞌhessaan a? 
MRK.8.19	Maanti an makaate chan mejeli elif chane ijejjebche enjel geeddoh makaateti sooꞌhadde kijirto soosuunteen?”
MRK.8.19	Wihi icho ilaabeen, “Tomon ichoow lamma.”
MRK.8.20	“Maanti an makaate teeba mejeli alif affare ijejjebche enjel geeddoh buuhto makaateti sooꞌhadde kijirto soosuunteen?” toro worsate.
MRK.8.20	Wihi iche ilaabte, “Enjel teeba.”
MRK.8.21	“Toro la uliba walah atin abatteen mele?” iyidah.
MRK.8.22	Ilkerengeetti Bessaayda yimaateene, ꞌdooꞌdoo la etoo indo laa Yeesso ikeene, hawwaasteene, ꞌdee dahan a kaꞌdaaro. 
MRK.8.23	Yeesso et dahan khabte, ilkerengeet khariche geeche. Et indo katufe, dahan korche, “Wohoo a agarta?” worsate.
MRK.8.24	Et la serey yeye wihi us yidah, “Enenyet a arga, iꞌdi geeyohi sohti iyoogyahiin.”
MRK.8.25	Toro et dahano indo korche. Kolaakka et indo furnameene, indo toro haagsateene, walah tuumman mujjum arge. 
MRK.8.26	Yeesso et minkiis ierge, wihi us iyidah, “Ilkerengeet goya iiran.”
MRK.8.27	Yeesso ichoow abattitiis ba ilkerengeetohi ilkerengeetti weene Kaaysareya Fiiliffi kamarsan ikaheen. Jit raahaani, Yeesso abattitiis wihi us worsate, “ꞌDooꞌd an a ayyo essa?”
MRK.8.28	Wihi iche ilaabte, “Gaasoo ati a Yoohanahi Enenyet Baattissiyo iche essa, gaasoo a Eliiya essa, gaasoo laka ꞌdooꞌdi goorat Waákh íyeyyeedo a kichekoo, iche essa.”
MRK.8.29	“Iꞌdaasenyi atin la? An a ayyo tadeehiin?” worsate.
MRK.8.29	Beetero wihi us ilaabe, “At a Ki Lasubhe lasugo.”
MRK.8.30	Yeesso icho tootooche, uus icho eti us yahe etoo kalday laka icheekine.
MRK.8.31	Yeesso ꞌdeerka abattitiis wihi Waakh gooche abinnaan sookhabte. Waha la a saggi Ínam Aadam sinati buure liituso, ewweenki Yaꞌhuud ichoow kuhaaniyyohi wewween ichoow tagaammeti amurre usu iꞌdiiꞌdaane, liiyagiise, chirri maan seyyahe kutte us omoot ikasookaho. 
MRK.8.32	Yeeda weyti ibabbakkaahiche, Beetero la usu ꞌdol geeche leejaakhe.
MRK.8.33	Iꞌdaasenyi Yeesso urgiye abattitiis yeye, Beetero leejaakhe wihi us iyidah, “Seytaankaane fooleey buj! At wahanyeyyohi Waakh menye, iꞌdaasenyi wahanyeyyohi weeli enenyete kamalatta.”
MRK.8.34	Yomboka urur ichoow abattitiis wahe wihi us iyidah, “Chiꞌ etoo isooraahin ꞌdoono, awtiis a ꞌdiiꞌdo toro la massalaabatiis barbar a sookorsati a isooraaho. 
MRK.8.35	A mehe eti tuummane jirotiis ribin ꞌdoono jiroti rummaat a waaya. Iꞌdaasenyi ki ani ichoow Wori Haaggan jirotiis iwaayo, jirotiisti rummaat a riba. 
MRK.8.36	Etoo maanta a chirri us wohoo ꞌhele chirri us wihi harrata tuumman ꞌhele, jiroti awtiissa Waakh siiche la waaye? 
MRK.8.37	Ommos weeli enenyet maanta mehe diibin yabuuꞌde jirotiis kadooricha? 
MRK.8.38	Chirri etoo ꞌdooꞌda weyꞌdane waakkhassi addan wahti uskeel leh goyaka ani ikuuryaawo toro yeedeey kuuryaawo, Ínam Aadam laka maanti us miig Aabbahiis ichoow ti herti Waakhe munyee leesoonokhti, usu a kuuryaawa.”
MRK.9.1	Toro wihi us iyidah, “Rume atin icheeka, gaasiinkoo maanta inta kijiro omoot ma argo, ichoowka dakhi Waakh miig khabaayi yamiit.”
MRK.9.2	Inkoo ibeen lihe kutte ka, Yeesso Beetero ichoow Yaakoobo ichoow Yoohana khaatte, woye, haloo deer koreen, ichohaas on. ꞌDeyꞌdoossaayi Yeesso luurgiyiche. 
MRK.9.3	Gaaddiis la weyti dakhnaatte, waha maanta torrogoote, dikhaassi harrata kootte ikayeelin yitaaheen. 
MRK.9.4	Eliiya ichoow Muusa ba orcho ka soobaheene, Yeesso leeyyeedeen.
MRK.9.5	Beetero wihi us Yeesso iyidah, “Eti weenoow, a haaggantahe gon, chiꞌ nah inta kijirro. Alley gaayim seyyah a disno, too a taahha, too a too Muusa too la a too Eliiya.” 
MRK.9.6	A mehe abattiti seyyahe weyti nahte, Beetero wihi us laabo ma garti.
MRK.9.7	Mirisoo soobahe icho tuumman ankube. Hooyoo la mirisaas goyaka sooyeede, “Waha a Weeleeyki an weyti ꞌdoono. Usu nabah isuda!” yidah.
MRK.9.8	Chirraas on jilakh rorrogatte, et addane icho leejiro icho argeen mele Yeesso on menye.
MRK.9.9	Chirra icho hal kasookhubtaan ka, Yeesso icho amur ibahche, iicho wihi icho argeen ꞌdooꞌdi addan iicheekine ichoowka Ínam Aadam omoot a kasookaho. 
MRK.9.10	Wihi us iyidah raahte, iꞌdaasenyi ayta omoot lakasookaho wihiche kahawwoocheen.
MRK.9.11	Wihi icho Yeesso worsateen, “A iꞌdoh tagaammeti amurre, ‘Eliiya koloo yamiit,’ ielatta?”
MRK.9.12	Yeesso wihi us ilaabe, “Rumanka, Eliiya koloo yamiite, walah tuumman iꞌdi icho eheneet toro kayeela. Kamalda bal a iꞌdoh Chiirnaanneti Waakh goya Ínam Aadam bolokkhi buurenye latusa, weyti laꞌdiiꞌda liikachiire? 
MRK.9.13	Iꞌdaasenyi wihi an atin icheeko, Eliiya a yimiyye, ꞌdooꞌd la suujoonki noole icho ꞌdoonaan usu tuse iꞌdi wihi usu miinsane lachiiruu.”
MRK.9.14	Chiꞌiche abattiti addan itamiit, ururi buurenye icho khaariche argeen. Tagaammeti amurre ichehi abatti leeiriirto ꞌheleen. 
MRK.9.15	Enenyet uun us Yeesso arge weyti girmeeste, iorye bariitiche.
MRK.9.16	Yeesso wihi us abattitiis worsate, “Atin mehe ꞌdooꞌdaas isleeiriirtaan?”
MRK.9.17	Etoo la urur goyaka wihi us ilaabe, “Eti ween, inankaaya kikeene, ginna dakhatta, yeyyeed tiratta. 
MRK.9.18	Kolbaaw iche khabatte, ile irogta, af dakkhan ꞌdombeestaane, ilko iskaroba choꞌha. Abattitaah, ‘Ginna inam kabahcha,’ iidahye, iꞌdaasenyi iche a agaafatte.”
MRK.9.19	Yeesso wihi us ilaabe, “ꞌDooꞌdi weyꞌdane Waakh ikakhuufin, geeddoh atin leefiddiyo? Geeddoh atin igarrahsadi? Ínam ikeena!”
MRK.9.20	Ínam Yeesso ikeeneen. Ginna uun iche Yeesso agarte, chirraas on inam korkokisse. Inam il guꞌdde, fade, afa dakkhan ꞌdomboyyo leekeene.
MRK.9.21	“Uuꞌ maantoh iꞌda eheneet?” Yeesso aabbahi inam worsate.
MRK.9.21	Wihi us ilaabe, “Uus weel eheet. 
MRK.9.22	Geeddi buure ꞌdab ommos bicche goya kaluguꞌdda, ichehi tagiise ꞌdoontaa. Iꞌdaasenyi chaꞌat wohoo nah iyeelin tabuuꞌd, uur nah isoonugleyso, nah gargaar!”
MRK.9.23	“Chaꞌat wohoo tabuuꞌd a?” Yeesso yidah, “Eti Waakh on rummeesti walah us iubaaꞌdan mala.”
MRK.9.24	Aabbahi inam chirraas on sooriire, wihi us yidah, “An a kirummeesda, iꞌdaasenyi igargaare uurlammaal a baho.”
MRK.9.25	Yeesso chuꞌus ururi intaas isooryo arge ka, ginna leejaakhe, “Ginnata ínam yeed ichoow dogo tirto, amure kibahchaa, toolla kofche inankaas goya kabahe, jirtuu la iinokhan!” iyidah.
MRK.9.26	Ginna riirit guꞌdubte, ínam korkokisse kabahte, inam iꞌdi eti yumuy yitahye, ꞌdooꞌdi buure, “A yumuy,” yidah. 
MRK.9.27	Iꞌdaasenyi Yeesso inam dahan khabte, sootoolliche, inam la tolossate.
MRK.9.28	Inkoo Yeesso min gele ka, abattitiis dagsi ka mehe worsatte ya, “Nah a iꞌdoh ginna bihit iagaafanne?”
MRK.9.29	Wihi us ilaabe, “Ginnati iꞌdee, wihi bahcho tuumman a weysi kalday.”
MRK.9.30	Intaas kakaheene, ili Gaalilaaya dah kagoocheen. Yeesso usuhi enenyet inti us kijiro abti ma ꞌdoono, 
MRK.9.31	a mehe abattitiissa wohoo abchaa. Wihi us iyidah, “Ínam Aadam dowwanoha ka ꞌdube lagoocha, dahanohi enenyet lagessa yagiisiine, chirri maan seyyahe kutte ka omoot kasookaha.” 
MRK.9.32	Iꞌdaasenyi wihi us idowo ma abanne, toro usu worsan karooreen.
MRK.9.33	Ilkerengeetti Kafarnaaꞌhum soogeleen. Chiꞌicho min geleen ka, Yeesso wihi us abatti worsate, “Atin kootte jit ka mehe isleeiriirtaan?” 
MRK.9.34	Iꞌdaasenyi gammadisse a mehe kootte jit ka eti ꞌdooꞌdi addan tuumman iweene isleeiriireen.
MRK.9.35	Yeesso orronte, abattiisti tomon ichoow lammee isiwahe wihi us iyidah, “Chiꞌ etiinkoo orey ꞌdoono, eti weyti ꞌduboot a yitaahe, falfati enenyet tuumman a yitaahe.”
MRK.9.36	Weeloo rucchul khaate, goycho toolliche. Dahano kakhabte wihi us abatti iyidah, 
MRK.9.37	“Eti tuummane jeenteti us abattiteey iyahuu, nyaakhuta rurrucchul kichekoo martiisti, ani imartiista. Eti ani imartiisti la, ani menye eti isooergate martiista.”
MRK.9.38	Saahka Yoohana wihi us iyidah, “Eti ween, nah etoo antohi magahaah ka ginnayyo enenyet goya kabahcho a agarre. Jeenteti us keen ieheynan u wahaas toolli inidah.”
MRK.9.39	“Ajeyinna,” Yeesso yidah, “Eti antohi magaheey ka wihi weeli enenyet yeelin iubaaꞌdan yeelo, ꞌdeeka toro ma ihayhayo, 
MRK.9.40	a mehe eti inno iꞌdiiꞌdin, a aaleenna. 
MRK.9.41	Rume atin icheeka, eti tuummane jeenteti us abatti Kiriisto iyahuu kooboo biccheet kisiiche, etaas koloo kalday laka kalaꞌddiis ma waayo.”
MRK.9.42	“Chiꞌ etoo ꞌdooꞌdaar irummeesti kichokoo tarraantarricho la, etaas wihi ideefo a usuhi daddaabti buurenye gurnaan lakatumo lukhum lakahido beyti buure lakalugꞌdo. 
MRK.9.43	Chiꞌ dahantaah uskeel kaaluguꞌddo, dahantaas gooy! Atihi dahan laaye jiroti jirtuu imassan ꞌhesso deefta, atihi dahano lammacho khabto, meessi ꞌdabi armaanjireene ꞌdabiche ijitin iratti ka.
MRK.9.45	Chiꞌ luhtaah uskeel kaaluguꞌddo, luhtaas gooy! A mehe atihi elyeenye jiroti jirtuu imassan ꞌhesso deefta, atihi luhlo lammacho khabto, meessi ꞌdabi armaanjireen lakaalugꞌdo ka. 
MRK.9.47	Chiꞌ issaah uskeel kaaluguꞌddo la, issaas bihi! Atihi issoo laaye dakhi Waakh gesso deefta, atihi indo lammacho khabto, meessi ꞌdabi armaanjireen lakaalugꞌdo ka. 
MRK.9.48	Intaas ka,
MRK.9.48	“ ‘ꞌdooꞌdaas akhsihiis ma yamuute,
MRK.9.48	ꞌdabiche la jirtuu ma jito.’
MRK.9.49	Saggi orran golol tuumman magaaꞌd liikachibuu, saggaas on enenyet tuumman ꞌdabi sinayyoot itaba.
MRK.9.50	“Magaaꞌde a haaggantahe. Iꞌdaasenyi chiꞌiche gimbatiche waayte saggoh toro liigimbaacha? Magaaꞌddi haaggane gimbatiche khabto ateeha! Nebey iskaleefiddiya.”
MRK.10.1	Yeesso ꞌdeerka intaas kakahe, anki boroofenhi Yaꞌhuudiya ichoow hawti Yoordane ꞌdusso berihiche irte. Urur toro isootabe, ulla iꞌdiiski orrankateet u wahanyeyyohi Waakh abche.
MRK.10.2	Farissaayotoo la timiy, usu angey gelin ꞌdoonta, wihi iche worsatte, “Eti makhaabassiis tuum riho ichoow amurreteen a israahaan?”
MRK.10.3	Yeesso wihi us ilaabe, “Muusa amuri us atin siiche mehe yadeeh?”
MRK.10.4	Iche la wihi iche itidah, “Muusa ka a geeddi makhaabal khadaabi seley lakabaho chiiro, toro la a geeddi us makhaabassiis tuum riho.”
MRK.10.5	Yeesso wihi us ilaabe, “Muusa jeenteti matahmiigtiinna amuraas atin ikasoochiire. 
MRK.10.6	Iꞌdaasenyi uumaccho ka, maanti Waakh walah dakkhan soouume, ‘labo ichoow deyyeho soouume.’
MRK.10.7	‘Jeentetuu, mejel aabbahiis ichoow abartiis a kataba, usu ichoow makhaabassiis la wohoo kalday yateehiine, 
MRK.10.8	lammacho ba sartoo kalday yateehiin.’ ꞌDeerka kola et lamma menye, a sartoo kalday. 
MRK.10.9	Maantaka wihi Waakh isikeene, uus weeli enenyet seley bihin.”
MRK.10.10	Inkoo icho min inokhteen ka, abattitiis wihi kootte us essi, a mehe worsatte. 
MRK.10.11	Wihi us ilaabe, “Eti tuummane makhaabassiis tuum rihe makhaabassoo addan diste, uskeeli us makhaabassi tiis ieheynan leeurꞌdo, iche gele. 
MRK.10.12	Makhaabassi makhaabaliche tuum katabte, makhaabaloo addan khaatatte diste, uskeeli iche makhaabaloo kiche ieheynan leeuꞌdurto, iche gesse.”
MRK.10.13	ꞌDooꞌd la nyaakhuti rurrucchule sookhaata, Yeesso ikeena, ꞌdee ulla dahano korcha iweesta. Iꞌdaasenyi abatti ꞌdooꞌdaas leejaakhte. 
MRK.10.14	Chiꞌ Yeesso waha arge ka hollowe wihi us abatti iyidah, “Nyaakhuti rurrucchul ajeyinna ꞌdiicha ani a iyimaatee, a mehe dakhi Waakh a ki ꞌdooꞌdi iꞌdee. 
MRK.10.15	Rume atin icheeka, eti dakhi Waakh saggi weeli rucchul ikakhaatan, koloo kalday laka goobi Waakh ma gelo.” 
MRK.10.16	Ulla nyaakhut khabte, dahanohiis korche iweeste.
MRK.10.17	Chirra Yeesso abattitiis khabaayi bahe ka, etoo sooyiriyye, ortiis ka jilbo il kaguꞌdde, wihi us worsate, “Eti weene haaggan, mehe yeelo ꞌdee jiroti jirtuu imassan ꞌhela?”
MRK.10.18	Yeesso wihi us ilaabe, “At a iꞌdoh ani, ‘Eti haaggan,’ ikawahta? Etoo kaldaye haaggan laka ma jiro Waakh on menye. 
MRK.10.19	Amurreti Muusa enenyet siiche a garatta, ‘Weeli enenyet dubunuunu iigaasan, makhaabali kaah ieheynan ommos makhaabassi taah ieheynan aleeurꞌdin, walah ahatin, garti beenaat ayeedin, enenyet akakharaawin, aabbahaah ichoow abartaah inkaanyit.’ ”
MRK.10.20	“Eti ween, wahaas tuumman, koo an iraahin mala, uuꞌ goorat an weel eheet,” et yidah.
MRK.10.21	Yeesso et yeye, ꞌdoonine buuhisse. Ét iiyeyye, “Wohoo kaldaye kaankhan. Nyaame wihi at khabto tuumman ororiche, chilimme miskiin siiche, ꞌdee kamurroonki goobi Waakh ꞌhele, ꞌdee kaale isooraah.”
MRK.10.22	Chuꞌus yeedaas daage ka hamaad waaye. Usuhi fool ribowe nokhte, a mehe hoolahi buurenye khabe.
MRK.10.23	Yeesso jilakh rogte, wihi us abattitiis iyidah, “A ꞌhoossoo geeddohe chiꞌ kamurre dakhi Waakh gesso!”
MRK.10.24	Abattitiis weyti girmeysatte. Iꞌdaasenyi Yeesso wihi us yidah, “ꞌDooꞌdaaw, a ꞌhoossoo geeddohe chiꞌ dakhi Waakh lagelo! 
MRK.10.25	Naffi gaale issi irbi kakhaduutti weyti ꞌhooltahe. Eheet a, ꞌhoossi eti kamurenye dakhi Waakh gelo iche weyti kutta.”
MRK.10.26	Abatti geeddaas ꞌdirihiis girmeysatte, wihi iche isworsatte, “Ayyo ꞌdeerka lariba?”
MRK.10.27	Yeesso icho yeye, wihi us iyidah, “Weeli enenyet ka waha a wihi koloo kalday laka iitaahan. Iꞌdaasenyi Waakh ka iꞌdaas mee. Waakh ka walah tuumman a geeddi icho yateehiin.”
MRK.10.28	Beetero wihi us iyidah, “Bal yey, nah weheenyo tuumman a kasootabne, ꞌdee ati kiraahna.”
MRK.10.29	Yeesso wihi us ilaabe, “Rume atin icheeka, eti jeenteteey u ichoow jeenteti Wori Haaggan u goobiis ommos walaalinyetiis ichoow albehi leedesse kasootabe, aabbahiissa, abartiissa, nyaakhut, ommos gosiis kasootabe, 
MRK.10.30	jiroti toolla us jiro ka kol kud, iche wahaas us kasootabe ꞌdirihiis ꞌhela. Goob ichoow walaalinyetiis ichoow albehi leedesse, arbo, nyaakhut, ichoow gosas ꞌhela, toro la geedda tuumman sina laka loomhicha. Jiroti yomboot ka la, jiroti jirtuu imassanne ꞌhela. 
MRK.10.31	Iꞌdaasenyi ꞌdooꞌdi ittaawenye oraate ki ꞌduboot yateehe, ki ꞌduboot la ki oraat yateeh.”
MRK.10.32	Yeesso oreye kasohta, abatti la ꞌdubiis sooraahta, ilkerengeetti weene Yeerusaleeme ikoraan. Abatti girmeysatte, ꞌdooꞌdi sooraaho la roorro khaba. Yeesso abattitiisti tomon ichoow lammee ꞌdol iwahe, wihi usu dowwanoha ka layeelo icheeke. 
MRK.10.33	Wihi us iyidah, “Ilkerengeetti Yeerusaleeme iranna, Ínam Aadam la ꞌdube lagoocha kuhaaniyyohi wewween ichoow tagaammeti amurre dahanohicho lagessa. Iche la omoot igoossa, ꞌdooꞌdi Waakh igaran dahanohicho gelissa, 
MRK.10.34	icho la usu kachaartaane, fool hanjuf katufaane, laajja ka doochaane, ꞌdaꞌddaboka yagiisiin. Chirri ibeen seyyahe kutte ka omoot kasookaha.”
MRK.10.35	Chirraakka yeele Sebedaayoti Yaakoobo ichoow Yoohana layadeeh, Yeesso itimiyye, “Eti ween! Atihi walahbaaw nah kidaahne ka nah iyeesso ꞌdoonna,” itidah.
MRK.10.36	“Mehe atin iyeelo ꞌdoontaan?” Yeesso worsate.
MRK.10.37	Wihi icho ilaabeen, “Maanti at ababtaayi kombortaahti antoot koorrommatti, alley eteenyokoo ankaahki miigeet a orronti, koo la ankaahki gurro a orronti.”
MRK.10.38	Yeesso wihi us yidah, “Atin wihi atin daahtaan wihiche ma garattaan. Atin maanta kokkoobi sinayyoote an damo damin a tabuuꞌdiin? Ommos baattissiyoti omooteete ani liibaattissiyo a tabuuꞌdiin?”
MRK.10.39	Wihi icho ilaabeen, “Aa, a nabuuꞌd.” Yeesso la wihi us icho iyidah, “Kokkoobi an damo a dantaane toro la baattissiyoti liibaattissiyo ka laka atin labaattissiya. 
MRK.10.40	Iꞌdaasenyi eti ankeeyki miigeet ommos ankeeyki gurro orronti ani mee goocho. Meelassa a ti ꞌdooꞌdi liiyeele.”
MRK.10.41	Abattiti addane tomone, chiꞌiche wahaas daagte ka, Yaakoobo ichoow Yoohana kahollowte. 
MRK.10.42	Yeesso isiwahe, wihi us iyidah, “Saggi atin igarattaan u, ꞌdooꞌdi weynaanti ꞌdooꞌdi Waakh igaran liiekkaacho, saggi suujenye ꞌdooꞌd idakhtaane toro ewweenkicho la wihi ꞌdooꞌd yeelo icheeka. 
MRK.10.43	Atin ka iꞌdaas mee. Eti tuummane goytiin ka weynaan ꞌdoono, falfatiin a yitaahe. 
MRK.10.44	Eti tuummane orey ꞌdoono la, bowꞌdati enenyet tuumman a yitaahe. 
MRK.10.45	A mehe Ínam Aadam laka, ma imaatane ꞌdee enenyet usu ma ifalo, iꞌdaasenyi a yimiyye ꞌdee us ꞌdooꞌd ifala, rubeytiis diiba, ꞌdee enenyeti ittaawe mogti uskeelicho iguta.”
MRK.10.46	ꞌDeerka ilkerengeetti Yeeriko sooeleeleen ilkerengeetti weene Yeerusaleeme isohtaanee. Chirra Yeesso ichoow abattitiis ichoow ururoo buure Yeeriko kabahaan, etoo indo laaye Bartimaayo layadeehe koo Timaayee, jite fiddiya, walah daddaaha. 
MRK.10.47	Chirri us saggi us Yeessohi Naasaret iyahe daage ka riire, “Yeesso, Inam Dawuud, uur isoonugleyso!” yidah.
MRK.10.48	ꞌDooꞌdi buure usu leejaakhe, gammadi iyidah. Iꞌdaasenyi geeddi kootteet laka ꞌdirihiis riire, “Ínam Dawuud, uur isoonugleyso!” yidah.
MRK.10.49	Yeesso tolossate, “Soowaha,” yidah. ꞌDeerka eti indo laa waheene, “Hamaad! Sookah, Yeesso a kiwahaa,” iyidaaheen. 
MRK.10.50	Kabuuꞌdiis seye, serey isoonyaame, Yeessó iyimiy.
MRK.10.51	“Mehe kiyeelo ꞌdoonta?” Yeesso usu worsate.
MRK.10.51	Eti indo laa wihi us yidah, “Eti ween, anihi toro il argo ꞌdoona.”
MRK.10.52	“Nyaam giꞌde kakhuufnaanki at ikakhuufte a kisamaachee,” Yeesso iyidah. Chirraas on indo bahche, jit kadihe Yeesso raahe.
MRK.11.1	Chirra icho ilkerengeetti weene Yeerusaleem isoodowwaateene, ilkerengeetti Beꞌdifaage ichoow Beꞌdaaniya Hali Geeyohi Oolif haggee yimaateen ka, Yeesso abattitiistoo lammee ergate, 
MRK.11.2	wihi usu icho iyidah, “Ilkerengeetti ortiin kijirto irda, uus atin gessaan la inkuraarruhoo injire liirarine hidan a ꞌhessaan. Soofura inta keena. 
MRK.11.3	Chirri etoo, ‘A iꞌdoh iꞌda iyeessaan?’ atin worsate la, mehe itadeehiin ya, ‘Kamure ꞌdoona, inkoo dow on la inta isoolaaba.’ ”
MRK.11.4	Iratte, inkuraarruhi afafhi min kahidan ꞌhesse. Geedda iche furto, 
MRK.11.5	ꞌdooꞌdoo intaas toollo, “Inkuraarruhaas atin furtaan, a iꞌdoh?” worsate. 
MRK.11.6	Iche la wihi kootte Yeesso iyidah tidahye, ꞌdooꞌd la sooꞌdiiche. 
MRK.11.7	Chirri icho inkuraarru Yeesso ikeeneene, kabuuꞌddeticho kagaadeen ka, Yeesso koorronte. 
MRK.11.8	ꞌDooꞌdi ittaawe kabuuꞌddeticho jit kagolge, gaasoo la seytohi icho gosas goya kasoogoocheen, jit kagolge. 
MRK.11.9	ꞌDooꞌdi Yeesso ortiis raaho ichoow ki ꞌdubiis raaho riire wihi us yidah,
MRK.11.9	“Waakh koolinno!”
MRK.11.9	“Waakh ki magahi Kamur kayamiit a imaale.”
MRK.11.10	“Waakh dakhi aacchiheenki Dawuud layadeehe yamiit a imaale!”
MRK.11.10	“Waakkheenki inti weyti saraat kijiro koolinno!”
MRK.11.11	Yeesso ilkerengeetti weene Yeerusaleem gele. Minki Waakhe buure gele, walah tuumman yeye. Il a sooibeennowe, abattitiisti tomon ichoow lammee khabaayi, ilkerengeetti Beꞌdaaniya irte.
MRK.11.12	Ibeenki kaas sooraaho chirri icho ilkerengeetti Beꞌdaaniya kasoobaheen ka, Yeesso ankaye. 
MRK.11.13	Foga ka geeyoo fiig layadeehe seeb khabo arge, ibuje, usu gurnaan khabo yeyaa. Chuꞌus geey sooeleele ka, seeb on menye walah us kaꞌhele mele. A mehe maanti geey gurnaan bahcho mee gon. 
MRK.11.14	ꞌDeerka geey fale wihi us iyidah, “Yombuu tuumman etoo kalday laka gurnaan ma kaayaham!” Abattitiis la a daagte.
MRK.11.15	Chirri icho ilkerengeetti weene Yeerusaleem yimaateen ka, Yeesso uranti minki Waakhe buure gele, ꞌdooꞌdi intaas ka walah gatti ichoow ki walah ororicho ba rihnaan sookhabte. Komborohi balballaaddane ꞌdooꞌdi chilimmeti ilassi addan iskadooricho leeyahe ichoow komborohi ꞌdooꞌdi kutukuurrug
MRK.11.16	Yeesso la eti tuummane meeh siꞌdo, uranti minki Waakhe buure dah kaleegoocho tirte.
MRK.11.17	Enenyet ayti Waakh abche, wihi us iyidah, “Wihi chiiran,
MRK.11.17	“ ‘Minkeey mehe layadeeh ya,
MRK.11.17	minki weysiite, ꞌdooꞌdi harra tuumman,’
MRK.11.17	Iꞌdaasenyi, ‘inti ꞌdooꞌdi hatto leh kadagti,’ kayeesseen.”
MRK.11.18	Kuhaaniyyohi wewween, ichoow tagaammeti amurre ba, yeedaas daagte. Jiti iche Yeesso katagiis yowatte. Jeenteti urur tuumman wihi us enenyet abcho ka weyti igirmeestuu, usu weyti karoorte.
MRK.11.19	Chirri il gelebnowe ka, Yeesso ichoow abattitiis ba ilkerengeet kabaheen.
MRK.11.20	Chirdeer geeddi icho ꞌdulaan, geeyi cheletteete fiig usuhi hiiyyay kasookhabte tuum angage argeen. 
MRK.11.21	Beetero wihi chele eheet kasooꞌhele wihi us Yeesso iyidah, “Eti ween bal yey! Geeyi fiige chele at fasse, a angage!”
MRK.11.22	Yeesso wihi us ilaabe, “Waakh kakhuufa! 
MRK.11.23	Rume atin icheeka, chiꞌ etoo hala, ‘Nyaam beyti buure goya iskaluguꞌd!’ iyidahye toro la uurlammaal ikhabine, wihi us yidah saggi icho iyateehiin rummeesti, etaas wahaas a liiyeela. 
MRK.11.24	Maantaka wihi an atin isoocheeko, walahbaaw atin weysi ka Waakh daahteen, saggi atin iꞌhesseen rummeesda, wahaas la a atin lasiichaa. 
MRK.11.25	Chirra atin tolossattaane weysattaane, etoo la wohoo ikhabtaan etaas wahaas ikakuta ꞌdee Aabbahiinki serey jiro uskeeliin a atin ikakuto.”
MRK.11.27	Toro ilkerengeetti weene Yeerusaleem yimaateen. Geedda Yeesso uranti minki Waakhe buure goya raaho kuhaaniyyohi wewween ichoow tagaammeti amurre ichoow ewweenki Yaꞌhuud la Yeesso iyimaateen. 
MRK.11.28	Wihi icho worsateen, “Antohi at wahanyeyyoha kahaaggisso, a weheeyya? Antohi at wahanyeyyoha kahaaggisso ayyo kisiiche?”
MRK.11.29	Yeesso wihi us ilaabe, “Wohoo kaldaye atin worsada. Isoolaaba, ani la antohi an khabo, an wahanyeyyoha dakkhan kahaaggicho, a weheeyya a atin isoocheeko. 
MRK.11.30	Yoohanahi Enenyet Baattissiyo, antohi us enenyet kabaattissiyo, Waakhe kayimaateen, bal enenyet? Isoocheeka!”
MRK.11.31	Iskaleehawwoocheene wihi icho isiyidaaheen, “Chiꞌinno, ‘Waakhe kayimaateen,’ nadeeh, mehe inno iyadeeh ya, ‘A iꞌdoh ꞌdeerka irummeysanna?’ 
MRK.11.32	Iꞌdaasenyi chiꞌinno, ‘Enenyete kayimaateen,’ nadeeh mehe soobaha?” A mehe ꞌdooꞌde karooraan jeenteti enenyet tuumman saggi Yoohana rumanka eti Waákh íyeyyeedo iekkaachuu.
MRK.11.33	ꞌDeerka wihi icho Yeesso ilaabeen, “Nah ma garanni.”
MRK.11.33	Yeesso la iiyeyye, “Ani laka antohi an wahanyeyyoha kahaaggicho ma atin isoocheeko gon.”
MRK.12.1	Yeesso ꞌdeerka makhaaballetaas mammah ka wihi us iyidah, “Etoo geeyohi sabiibe gosiis goyaka il gesse. Gos ootti dagaheet kamarche, lunki gurnaanki sabiib lakayabti khute. Koondihi deere eti gos yaakhicho fiddiyo, laka dise. ꞌDeerka gosiis lakireeste, ulla iloo deer sulhaal kiirte.
MRK.12.2	Maanti gurnaan lagurti ka, eti gos leh ilbooyiiskoo ꞌdooꞌdi gos kireeste iergate, gisi gurnaankiiski sabiib yowte. 
MRK.12.3	Iꞌdaasenyi ꞌdooꞌdi gos kireeste, ilbooy a khabte one, jahe, dahano marah sooꞌdiiche. 
MRK.12.4	Toro ilbooyoo addan icho iergate. Kan matah guꞌddeene, lakhaanyo kadoween. 
MRK.12.5	Koo addan ergate, kaas yigaaseen. Too addane ittaawe laka ergate, icho la gaasoo jaheene, gaasoo laka yigaaseen.
MRK.12.6	“Etoo kaldaye us ergati ꞌhade, a inankoo, ki us weyti ꞌdoone. ꞌDaꞌddaboka inankiis ergate. ‘ꞌDee inankeey a inkaanyitta one,’ iche essa.
MRK.12.7	“Iꞌdaasenyi ꞌdooꞌdi gos kireeste mehe isiyidah ya, ‘Ki dahal leh kalla. Kaaleya a nigaase ꞌdee dahalhiis weheen a yitaaheen.’ 
MRK.12.8	ꞌDeerka khabteene, yigaaseene, gosi sabiib khariis iseyeen.
MRK.12.9	“Kamalda bal, eti gosi sabiib leh ꞌdeerka mehe yeela? A yamiite ꞌdooꞌdaas yagiise, ꞌdee gos ꞌdooꞌdoo addan gessa. 
MRK.12.10	Atin injire waha Chiirnaanneti Waakh ka ma soomin a?
MRK.12.10	“ ‘Daakki ꞌdooꞌdi minan diso ꞌdiiꞌde,
MRK.12.10	iche tirrinki dagaheete min tiiro yitah.
MRK.12.11	Kamure waha yeele,
MRK.12.11	indoheen ka la weyti haagganyahiin!’ ”
MRK.12.12	ꞌDeerka weynaanti Yaꞌhuud jiti iche Yeesso kakhabatti yowatte, a mehe saggi us mammahtaas ka woricho ikaayyeede iche garteen. Iꞌdaasenyi urure karooraane, ꞌdeerka katabte iratte.
MRK.12.13	Farissaayotoo ichoow ꞌdooꞌd ꞌHerood koo Yeesso iergateen angeye gelin ꞌdoonta yeediis ka. 
MRK.12.14	ꞌDooꞌd Yeesso iyimiyye, wihi us iyidah, “Eti ween, nah saggi at rum ikanokhan a garanna. At et at ibaasso mele, weyneetteey ichoow kuus ka ba. Iꞌdaasenyi jiti Waakhe at enenyet abisso ichoow runti Waakh a israahaan. Kaaysarhi weene kooddi liiguto a mujjum a bal mujjum mee? 
MRK.12.15	A igunna bal ma igunno?”
MRK.12.15	Iꞌdaasenyi Yeesso saggi icho isikaayyeelaan garte, wihi us worsate, “Atin a iꞌdoh ani angey igelin iꞌdoontaan? Bal chilinkoo Rooma ikeena, a argo.” 
MRK.12.16	Chilinkoo liikeene. Chirraakka wihi uꞌ worsate, “Foola ichoow magaha kachiiran, a keyya?”
MRK.12.16	Wihi icho ilaabeen, “A koo Kaaysar.”
MRK.12.17	Yeesso chirraakka iiyeyye, “Kaaysar, wihi wihiise iguta, Waakh la wihi wihiise iguta.”
MRK.12.17	ꞌDooꞌd usu weyti kagirmeeste.
MRK.12.18	ꞌDeerka ꞌdooꞌdoo Sadukaayo Yeesso iyimiyye wohoo worsate. ꞌDooꞌda la ꞌdooꞌdi tuume berri ma sookaho iche essa. 
MRK.12.19	“Eti ween, Muusa goorat mehe inno ichiire ya, ‘Chiꞌ etoo walaaliis yumuyye, makhaabál katabe iꞌdaasenyi nyaakhut ikhabin, etaas makhaabassaas a disti, walaaliis nyaakhut a idelo.’ 
MRK.12.20	Reeroo teebeenye isleedesse a jire. Ki ween min diste nyaakhut ma ꞌheline, buje. 
MRK.12.21	Ki lammaatteet muunkhotaas diste, iꞌdaasenyi nyaakhut ma ꞌheline, buje. Ki seyyahnaatteet laka iꞌdaas on eheneet. 
MRK.12.22	Teebaccho ba, koo nyaakhut katabe mele. ꞌDaꞌddaboka makhaabale laka tumuy. 
MRK.12.23	Maanti ꞌdooꞌdi tuume lasookahcho, etichekoh makhaabassiis tateeh teebaccho la a disteenee?”
MRK.12.24	Yeesso wihi us ilaabe, “Atin wihi Chiirnaanneti Waakh enenyet abisso ichoow miigti Waakh ma garattaan. Jeenteta menya jiti baabule ikijirtaan? 
MRK.12.25	Maanti ꞌdooꞌdi tuume sookaho, min ma distaane ommos mindischo ka ma ladiibo. Icho tuumman iꞌdi herti Waakhe goobi Waakh kijirto yateehiin. 
MRK.12.26	Atin wori ꞌdooꞌdi tuume omoot lakasookahcho miinsan ma soomin a? Rumanka buuggi Muusa chiire ka wori geeyi hidaad goyaka bolkho a agarteen. Wihi Waakh iyidah, ‘Ani a Waakh Aburaaham, a Waakh Isakh, a Waakh Yaakoobo.’ 
MRK.12.27	Usu Waakkhi ꞌdooꞌdi tuume mee, iꞌdaasenyi a Waakkhi ꞌdooꞌdi jiro. Atin weyti khufteen, atinhi ꞌdooꞌdi tuume kol us toro isookahin koogtihiin.”
MRK.12.28	Etoo la a tagaanki amurre yimiyye wihi icho kahawwoochaan daage. Saggi Yeesso yeed ieysiiche arge, wihi us Yeesso worsate, “Amurreti Waakh tuumman goyaka, koh weyti khumman?”
MRK.12.29	“Ki wihi addan tuumman kuto a kan,” Yeesso iyidah, “ ‘Daaga, yaafohi Issiraayeloow! Kamureenki Waakhe a Kamuroo kalday on. 
MRK.12.30	Kamuri Waakkhaahe uuraah tuumman ka ichoow rubeytaah tuumman ka ichoow malaah tuumman ka ichoow miigtaah tuumman ka ꞌdoon.’ 
MRK.12.31	Ki lammaatteet la a kan, ‘Ollokkaah geeddi at isꞌdoonto ꞌdoon.’ 
MRK.12.32	Et wihi us soolaabe, “Eti weenoow a eysiisse. Wihi at tidah ka at a eysiisse, Waakkheen a koo kalday one, koo addan ma jiro, usu on menye. 
MRK.12.33	Kamuri Waakkhaahe uuraah tuumman ka ichoow garanti at walah garatti tuumman ka ichoow miigtaah tuumman ka ꞌdoon. Ichoow ollokkaah geeddi at isꞌdoonto, ꞌdoon. ꞌDooninta naffi tuum Waakh liigubo ichoow soorriyo tuumman a kutta.”
MRK.12.34	Yeesso saggi makhaabal yeedi khara isoolaabe arge, wihi us iyidah, “At dakhi Waakh kadeeraan mele.” Uus maantaas la et usu wohoo addan worsan iggo mele.
MRK.12.35	Geedda Yeesso uranti minki Waakhe buure ka Yeedi Waakh enenyet abcho, wihi us worsate, “A iꞌdoh tagaammeti amurre, Ki Lasubhe a hiiy Dawuud ielatta? 
MRK.12.36	Dawuud rubeytiis Rubeyti Munyee ka yeyyeedaayi mehe yidah ya,
MRK.12.36	“ ‘Waakkhi Kamure wihi us Kamureey iyidah,
MRK.12.36	Dabankeeyki miigeete antoot orrommo,
MRK.12.36	ichoowka chiiytaah tuum dahanohaah a soogesso.’
MRK.12.37	Dawuud rubeytiis usu Kamure kawaha, saggoh ꞌdeerka Ki Lasubhe hiiy Dawuud iyahe?”
MRK.12.37	Urur tuumman hamaadi buure ka dagansate.
MRK.12.38	Yeesso urur walah abchaayi wihi us iyidah, “Tagaammeti amurre yuubsada! Wihi icho weyti ꞌdoonaan a ichohi darfohi hahhaaggane derdeer leesohti, toro la sokkoyyo ka weyti inkaanyit ka labariiticho. 
MRK.12.39	Toro la chiꞌ minki weysiite Yaꞌhuud ommos sukuukuyyo lagele, wihi icho weyti ꞌdoonaan a ichohi meessi weyti lakiinkaanyito orronti. 
MRK.12.40	ꞌDooꞌda muunkhoyyo ekkeesta, hoolahicho kakhaataan. Chiꞌiche weysatti la, enenyeti haaggane iskaayyeessa, weysi derdeeraassa. ꞌDooꞌda Waakh sinati weyti kutto igoocha.”
MRK.12.41	Yeesso minki Waakhe buure ka inti sadakha lakachibo hagga orronte, enenyeti chilimme saanduukhi chilimme lakalugꞌdo kichibo ꞌdeyꞌdooche. ꞌDooꞌdi ittaawenye kamurree, chilimmeti buure meel kichibe. 
MRK.12.42	Iꞌdaasenyi makhaabassoo muunkheenye miskiine timiyye, chilim lamma wohoo rucchul laka ibihin meel kaluguꞌdde.
MRK.12.43	Yeesso abattitiis isiwahe, wihi us iyidah, “Rume atin icheeka, muunkhota miskiine, iche saanduukhi chilimme lakachibo, ꞌdooꞌdi addan ꞌdirihiis wihi buure kaluguꞌdde. 
MRK.12.44	Kamurre tuumman kamurroonkiche ka sadakhatoore bihisse, iꞌdaasenyi iche miskiinkiche ka wihi iche kanoossahe tuummane bihisse.”
MRK.13.1	Chirra us minki Waakhe buure kabaho, abattitiis koo wihi us yidah, “Eti ween, haaggi minassa ichoow daddaabohi burbuurenye lakadise, yey!”
MRK.13.2	Yeesso wihi us ilaabe, “Minassa tuummane burbuure yeya! Berri daddaabtoo kaldaye ti addan fuusso lakatabo mele. Icho tuumman a lasookhuba.”
MRK.13.3	Chirra Yeesso Hali Geeyohi Oolife minki Waakhe buure yeyo koorronte ka Beetero ichoow Yaakoobo ichoow Yoohana ichoow Andereeya la iyimaateene dagsi ka usu wohoo worsateen, 
MRK.13.4	“Nah isoocheek wahanyeyyoha maantoh yateehiin? Toro mehe yateehe ꞌdee saggi dowwanoha ka waha tuumman liisoobuuhicho tusa?”
MRK.13.5	Yeesso la wihi us iyidah, “Yuubsada, uus etoo kalday laka atin ekkeysan! 
MRK.13.6	ꞌDooꞌdi ittaawenye ani iskaayyeelo yamiite, ‘An a Ki Lasubhe’ essi, a agartaane, ꞌdooꞌdi ittaawenye ekkeestaan la. 
MRK.13.7	Maanti atin yaafohi isdiho ichoow worassi ibuuhine dihoyyoot daagteen, anahina. Wahanyeyyoha a sooyateehiine, iꞌdaasenyi ibeenki yomboot uliba a ankhanyahe on. 
MRK.13.8	Sirgaalle a isdihta, karnato laka isdihaan. Ilassi ittaawe ka harra sesseehta, nabhayye laka tamiit. Wahaas a chiis birriissa on.
MRK.13.9	“Atin rubeytiin laka yuubsada. Jaldaabohi Yaꞌhuude atin liidiiba, minassi weysiite Yaꞌhuud ka atin lajaha. Jeenteteey u, gaafanayyo ichoow karnatte atin liigeecha atin liicheekta, atin la garti Wori Haaggan tateehiin. 
MRK.13.10	Wihi Waakh gooche, koloo Wori Haaggane ꞌdooꞌdi harra tuumman liicheeka. 
MRK.13.11	Maambaaw atin lakhabte dahanohicho atin lagesse, orey on wihi atin sootadeehiin akawaꞌdwaaꞌdina. Wihi chirraas atin lasiiche on daha. A mehe atin mee yeyyeeddaan, iꞌdaasenyi Rubeyti Munyeenye yeyyeedda.
MRK.13.12	“Etoo walaaliissa ꞌdub goocha dahanohi nahab gessa ꞌdee layagiis. Ooyo laka weeliis iꞌdaas yeela. Nyaakhut ꞌdooꞌdi dele yeedicho ꞌdiiꞌda, dahanohi ꞌdooꞌdoo addan gessaane ꞌdee layagiis. 
MRK.13.13	Enenyet tuumman a atin ꞌdiiꞌda jeenteti atin abattiteey itahiin u. Iꞌdaasenyi, eti garrahsate ichoowka sinata ꞌdubiche eleele a lariba.
MRK.13.14	“Maanti atin ‘iyookkoti weyti biꞌdirenye ꞌdooꞌd keehisso’ inti ikamalin katolosso agarteen,
MRK.13.15	Eti minkiis sartiis fuulo uus min geline wohoo rucchul laka khaatin. 
MRK.13.16	Eti gos goya kijiro, uus nokhanne kabuuꞌdiis sookhaatan. 
MRK.13.17	Ibeennetaas sinati deyyehoti nuugsatti ichoow ti huleesenye nyaamitto iubaaꞌdan sugto enenna a buure. 
MRK.13.18	Waakh waho, uus maanassaas sinayyoot, maanti il weyti roffo yahe hir ꞌdeyo eheynan. 
MRK.13.19	A mehe sinati maantaas jirto, ti geeddaase uus uumaccho ka Waakh harra soouume ma laargine, ichoow uliba. Toro wihi iꞌdicheenye lasooargo ba ma jiraan, jirtuu tuumman. 
MRK.13.20	Chiꞌ Kamur ibeennetaas igaabin, etoo kalday laka ma sooꞌhado. Iꞌdaasenyi iroonoti ꞌdooꞌdiiski us soobahsatuu, ibeennetaas a gaabiche. 
MRK.13.21	Maantaas chiꞌ etoo, ‘Yeya, Ki Lasubhe kalla,’ ommos, ‘Yeya Kuulla!’ kiyidah, arummeysan. 
MRK.13.22	A mehe ꞌdooꞌdoo Ki Lasubhe iskaayyeelo ichoow ꞌdooꞌdi ꞌdooꞌdi Waákh íyeyyeedo iskaayyeelo a soobaha. Icho la wahanyeyyohi ittaawenye nane miigti Waakh tuso ichoow girmo yeelaane, ꞌdee chiꞌiche tateeh ꞌdooꞌdi Waakh soobahsate ekkeestaan. 
MRK.13.23	Isyaakhicha giꞌde! Walah dakkhan geeddi il ankhayyahe a atin isoocheekee.
MRK.13.24	“Iꞌdaasenyi maanassaas sinayyohaas buure kuteen,
MRK.13.24	“ ‘orrahe a daayatta,
MRK.13.24	yeyyah la banayhiis ma soobahcho,
MRK.13.25	yiyyihimo serey a kasookhubtaane,
MRK.13.25	miigti saraat la lakorkokicha.’
MRK.13.26	“Maantaas Ínam Aadam usuhi mirso goyaka yamiite, miig ichoow antohi buure khabo weeli enenyet tuumman a arga. 
MRK.13.27	Herti Waakh harra ꞌdollohiche affarcho ierga, ꞌdooꞌdi Waakh soobahsate harra ꞌdubiche ichoow sereyta daayan ꞌdubiche kasoobaayissa.
MRK.13.28	“Taba geeyi fiig yeeda kaabda. Uuꞌ liikhimohiis ulhawtaane seeb bahchaan, saggi ꞌdaato isoodowwaatte a garattaan. 
MRK.13.29	Saggaas on u maanti atin wahanyeyyoha ibeenki ꞌdaꞌddaboot tuso agarteen, saggi soonokhantiis isoodowwaatte kola ititah a garattaan! 
MRK.13.30	Rume atin icheeka, ꞌdooꞌdi iꞌdee ma tuumo ichoowka wahanyeyyoha tuumman yateehiin. 
MRK.13.31	Sereyta daayan ichoow harra a kutaane, iꞌdaasenyi yeedasseey jirtuu tuumman ma kutaan.
MRK.13.32	“Aabbaheey on menye, et maantaas ommos sahaꞌddaas garti mele. Herti Waakhe goobi Waakh fiddiito ommos Ínam Aadam laka ma gartaan. 
MRK.13.33	Taba isyaakhicha! Toorribda! Ibeenki sahaꞌddaas tateeh ma garattaanee. 
MRK.13.34	Waha iyookkoka, a iꞌdi etoo sulhaal irti. Minkiis katabo, bowꞌdayyohiis anto siicho, kooba hili us haaggicho ikatabo, eti arit fiddiyo la amuri us meel yaakhicho ibahcho.
MRK.13.35	“Maantaka toorribda, a mehe sahaꞌddi ooyohi goob leh soonokhti ma garattaanee. Usu geleb ommos naanokho ommos geeddi lukki kariiro ommos baryo yamiit ma garattaan. 
MRK.13.36	Chuꞌus dog laan yamiit, uus atinhi uꞌdurtaan atin ꞌhelin. 
MRK.13.37	Wihi ani atin iadeeh an enenyet tuummane iadeehe, ‘Taba isyaakhicha!’”
MRK.14.1	Ibeen lamma ankhane ꞌdee daawti Baasakka ichoow Daawti Makaateti Liikhasin lagela. Kuhaaniyyohi wewween ichoow tagaammeti amurre la ekkeysi ka saggi iche Yeesso ikhabatti ꞌdee itagiise yowatta.
MRK.14.2	A mehe wihi icho essaan, “Uus inno daawta goyaka khaban. Kolossoo enenyet hol ka il a baabiichaa.”
MRK.14.3	Yeesso ilkerengeetti Beꞌdaaniya ka minki etoo Siimonhi Ki Buꞌda Khabe layadeeh ka, komborti ballaaddane lakagolossati ka dikkile kajiifa golossata. Makhaabassoo kurunkoo daakki alabaasta lakahaaggiche miricchihoo weyti gato miige kijiro geeyoo naad layadeeh lakahaaggiche leetimiy. Kurum lukhum jebisse, Yeesso miricchi matah kakhubte.
MRK.14.4	ꞌDooꞌdi intaas kijire gaasoo, “Miricchiha a iꞌdoh immarah labaabiicho?” iche hol ka isidowa. 
MRK.14.5	“Kootte chilimmeti eti guꞌhoo hil haaggiche laguto ꞌdirihiissa lakoororicha, chilimme miskiin lasiicha,” iche essaan. Icho la makhaabál weyti leejaakheen.
MRK.14.6	Yeesso wihi us yidah, “A iꞌdoh iche imalalissaan? ꞌDiicha! Wihi iche iyeesse a haaggi weyti buure. 
MRK.14.7	Miskiin kol dakkhan goytiinna kakhabtaane, kolbaaw atin ꞌdoontaan la a gargaartaan. Iꞌdaasenyi ani kol dakkhan ma ikhabtaan. 
MRK.14.8	Makhaabassa wihi iche tabuuꞌd tuummane yeesse. Sarteey miricchi ka subahte, orey on geeddi liihawwaalin tannabisse. 
MRK.14.9	Rume atin icheeka, meelbaaw Wori Haaggan harra tuumman ka lacheeko ka, wihi iche yeesse laka a lacheeka, iche la lakasooꞌhela.”
MRK.14.10	ꞌDeerka Yuuda Iskaariyoothi ullaka abatti Yeessoti tomon ichoow lammee kichekoowe, kuhaaniyyohi wewween iirte, Yeessó ꞌdub goocha dahanohicho gessaa. 
MRK.14.11	Inkoo icho wahaas daageen ka weyti hamaadeene toro chilimme iayyicheen. Yuuda ꞌdeerka inti leemujjumenye us Yeesso dahanohicho kagesso yowte.
MRK.14.12	Ibeenki oraate Daawti Makaateti Liikhasin maanti heleenki daawti Baasakka lasoorriyoocho eheet. Ibeenkaas goya abatti Yeesso wihi iche Yeesso worsatte, “Intoh ꞌdoonta iranna katannabanna, ꞌdee gololi daawti Baasakka kataham?”
MRK.14.13	ꞌDeerka abattitiistoo lammee erge wihi us iyidah, “Nyaama ilkerengeet gela, etoo ꞌdirihoo biccheet siꞌdo afiin a kayamiite raaha. 
MRK.14.14	Minki us gelo wihi atin ooyo itadeehiin, ‘Eti Ween mehe worsata ya, min goyaka meessi marti ani ichoow abattiteey gololi daawti Baasakka kanaham meeke?’ 
MRK.14.15	Meessoo buurenye minkiis sartiisenye meeh tuumman khabto lahaaggiche iche atin tusa. Intaas ka golol inno ihaaggicha.”
MRK.14.16	Abatti bahte ilkerengeet gesse, walah dakkhan ba iꞌdi kootte usu iyidah on iꞌheleen. ꞌDeerka gololi daawti Baasakka haaggisse.
MRK.14.17	Chirri il gelebnowe ka, Yeesso abattitiisti tomon ichoow lammee khabaayi yimiy. 
MRK.14.18	Chirra icho komborti lakagolossati ka dikkille kajiifaane golossataan ka, Yeesso wihi us yidah, “Rume atin icheeka, etiinkoo ꞌdub igoocha, a etiinkoo ileegolossati.”
MRK.14.19	Iche tuumman fool ribowe kooba, “Rumanka ani mee menya?” worsate.
MRK.14.20	Wihi us ilaabe, “Atinha tomon ichoow lammee, a etiinkoo. A etiinki makaate karanta ikaleelugꞌdo. 
MRK.14.21	Ínam Aadam iꞌdi usu miinsane lachiiruu, a yamuut. Iꞌdaasenyi eti Ínam Aadam ꞌdub goocho, sinati sugto eenna a buure! Usuhi goorat idelanne deefta.”
MRK.14.22	Golossataani Yeesso makaate khaate Waakh kalaꞌd ilaabe, jejjebche abattitiis ididdiibe, wihi us yidah, “Khaata, waha a sartaayaa.”
MRK.14.23	Toro kokkoob khaate, Waakh kalaꞌd ilaabe, abatti idiibe, iche tuumman la isleeanguumatte.
MRK.14.24	“Waha a diiggeeyki ayyinti husube Waakh enenyet igoocho, a diiggi iroonoti enenyeti buure liikhubo. 
MRK.14.25	Rume atin icheeka, an farsoti sabiib toro ma damo, ichoowka ibeenkaas an wihi husub dakhi Waakh ka damo yateeh.”
MRK.14.26	Inkoo icho geeyoo Waakh dowteen ka, Hali Geeyohi Oolif ibaheen.
MRK.14.27	Yeesso wihi us abatti iyidah, “Atin tuumman a ikafiriddaan, a mehe wihi chiiran,
MRK.14.27	“ ‘An ersime guꞌdda,
MRK.14.27	iiye la seley baabaata.’
MRK.14.28	Iꞌdaasenyi inkoo an omoot kasookahe, boroofenhi Gaalilaaya ortiin a irda.”
MRK.14.29	Beetero la, wihi us yidah, “Chirri iche tuumman kaafiridde laka, ani ma kaafirdo!”
MRK.14.30	Yeesso wihi us ilaabe, “Rume atin icheeka, maanta ibeenka goya laka, geeddi lukki kol lamma iriirin, ati rubeytaah kol seyyahe, ma igaratti tadeeh!”
MRK.14.31	Iꞌdaasenyi Beetero weyti yeediis katirriinsate wihi us yidah, “Chaꞌan kileeamuut laka, jirtuu ma kigardi ma adeeh!” Ti addan tuumman laka iꞌdaas tidah.
MRK.14.32	Intoo Gesseemane layadeeh irteene, Yeesso wihi us abatti iyidah, “Inta orronda, geeddi an Waakh wahdi.” 
MRK.14.33	Beetero ichoow Yaakoobo ichoow Yoohana khaatte. Sohtaayi, uur goya iooye, mali uskul gele. 
MRK.14.34	“Huleesi rubeyteey kijiro, huleesi omooteet laka a ikeena. Inta fiddiya, toorribda la,” iyidah.
MRK.14.35	Iꞌdaaru orey isohte, il isiꞌdiiche, Waakh wahte, chiꞌiche tateeh sahaꞌdda sinayyoot usu a kakutto. 
MRK.14.36	Wihi us yidah, “Aabba, Aabbahaaw, ati ka walah tuumman a geeddi icho yateehiin. Kokkooba sinayyoot ikakhaat. Iꞌdaasenyi in an ꞌdoono menye, in at ꞌdoonto a titaahe.”
MRK.14.37	ꞌDeerka abattitiis inokhte, ichehi uꞌdurto ꞌhele. Beetero leeyeede, wihi us iyidah, “Siimon, a uꞌdurte? At sahaꞌddoo kalday laka toorribnaan a agaafatte? 
MRK.14.38	Toorribda Waakh wahda, ꞌdee kajmeti uskeel atin kaluguꞌddo akidihina. Rubeyohiin wihi mujjumenye ꞌdoonaane, iꞌdaasenyi sartiinna ꞌdabakhe.”
MRK.14.39	Toro irte Waakh wahte, wihi kootte us yidah on inokhte. 
MRK.14.40	Chuꞌus soonokhti, ichehi uꞌdurto, indo hulees kore toro ꞌhele. Wihi iche usu itadeeh ma garatti.
MRK.14.41	Koli seyyahnaatteet soonokhte, wihi us iyidah, “Atin uliba a uꞌdurtaane, nassaan? A geeddaas on! Sahaꞌde a titah. Yeya, Ínam Aadam ꞌdube lagoocha, dahanohi ꞌdooꞌdi uskeel leh lagessa! 
MRK.14.42	Sookaha a iranni! Eti ꞌdub igoocho kalla soosohtaa!”
MRK.14.43	Yeesso yeyyeedaayi, Yuudahi ullaka abattiti tomon ichoow lammee kichekoowe yimiy. ꞌDooꞌdi sooraahe a ururoo birlabbe ichoow khokkhoomme khabo, kuhaaniyyohi wewween ichoow tagaammeti amurre ichoow ewweenki Yaꞌhuud sooergate.
MRK.14.44	Eta Yeesso ꞌdub goocho la mehe urur iskakhabeen ya, “Eti ꞌdee an dongade, a usu, khabda khaata iskar a toorribto.” 
MRK.14.45	Yuuda chirraas on Yeesso iirte, “Eti weenoow!” iyidahye dongate. 
MRK.14.46	ꞌDooꞌd la Yeesso khabte hide. 
MRK.14.47	ꞌDeerka etoo ullaka intaas toollo, birlab on sooꞌhiire falfati kuhaanihi weyti ween guꞌdde nabah ngꞌure.
MRK.14.48	Yeesso la wihi us yidah, “Chaꞌatin khokkhoomme ichoow birlabbe leetimaateene ikhabattaan, an a etoo enenyet walah saro? 
MRK.14.49	Maan tuumman ani a atin leejire one, uranti minki Waakhe buure ka Yeedi Waakh atin abche, ma ikhaban la. Iꞌdaasenyi wahanyeyyoha a yitaaheene ꞌdee wihi Chiirnaanneti Waakh kachiiran labuuhicha.” 
MRK.14.50	ꞌDeerka ꞌdooꞌd tuumman usu katabe kafirde.
MRK.14.51	Etoo nugule dafartoor sookorsate la Yeesso ꞌdubiissa sooraaha. ꞌDooꞌdi kootte Yeesso woyo la, etaas khabte. 
MRK.14.52	Ulla dafar intaas on katabe, murukhenyi firde.
MRK.14.53	Yeesso minki kuhaanihi weyti ween geecheen. Kuhaaniyyohi wewween tuumman ichoow ewweenki Yaꞌhuud ichoow tagaammeti amurre kulmeen. 
MRK.14.54	Beetero la fogaka Yeesso sooraahe ichoowka uranti kuhaanihi weyti ween fiddiyo goya gele. Intaakka iskarti meel yaakhisso koorronte ꞌdab dahammoote.
MRK.14.55	Kuhaaniyyohi wewween ichoow Jaldaabti Weene Yaꞌhuud tuumman, garti iche yeeddo, ꞌdee icho Yeesso omoot ikagoochaan yowteene, iꞌdaasenyi walah icho ꞌheleen mele. 
MRK.14.56	A mehe ꞌdooꞌdi buurenye Yeesso garti beenaat kacheekte, iꞌdaasenyi yeedicho ma israahin.
MRK.14.57	ꞌDeerka ꞌdooꞌdoo kahe, garta beenaat yeede, wihi icho yidaaheen, 
MRK.14.58	“‘Minka Waakhe buurenye dahanohi enenyet diseen a jejjebcha koo addane enenyet idisin ibeen seyyah goyaka disa,’ usuhi essi a daagne.” 
MRK.14.59	Iꞌdaasenyi garti icho laabeen laka ma israahin.
MRK.14.60	Chirraakka kuhaanihi weyti ween ꞌdooꞌd tuumman ortiis ka kahe, wihi us Yeesso worsate, “Walah at soolaabto mele? Yeeda enenyet kaacheekti, mehe jira?” 
MRK.14.61	Iꞌdaasenyi Yeesso gammadiche, walah us soolaabe mele.
MRK.14.61	Kuhaanihi weyti ween toro wihi us worsate, “At a Ki Lasubhe, a Weeli Waakkhi Lakoolicho?”
MRK.14.62	Yeesso la wihi us iyidah, “Aa, a ani. Ínam Aadam la usuhi Waakkhi Miig Leh anki dahantiisti miigeet fiddiyo toro mirsohi saraat fuulaayi yamiit a agartaan.”
MRK.14.63	Kuhaanihi weyti ween hol on ka ubbaariiski deer kharradiche, wihi us worsate, “Inno a iꞌdoh ꞌdooꞌdoo addane gar laabo iyowanna? 
MRK.14.64	Atin saggi us igafe a daagteen gon! Mehe goosseen?” enenyet worsate. Icho tuumman omoote imasse ayyicheene, omoot igoocheen.
MRK.14.65	Gaasichekoo hanjuf katufin sookhabteene, indo hideene khomhoyyo kajaheene, “Eti Waákh íyeyyeedoow, eti kiguꞌdde nah isoocheek,” idoween, a kachaartaanee. Iskarti meel yaakhisso khaatte, jahte.
MRK.14.66	Beetero uranti minkaas khariise iliche fiddiyaayi, inantoo falfati kuhaanihi weyti weene timiy. 
MRK.14.67	Chirri iche Beeterohi ꞌdab dahammooti agarte ka fiirisse,
MRK.14.67	“At laka etaas Naasarete Yeesso layadeeh a leejirte,” tidah.
MRK.14.68	Iꞌdaasenyi ꞌdiiꞌde, “An waha at elatti ma gardi, foolicho ma khabo ba,” yidahye, kahe, anki ariteet tabe. Chirraas on lukkihoo riire.
MRK.14.69	Chirri inanti falfee intaas ka agarte ka, ꞌdooꞌdi intaas toollo wihi iche toro itidah, “Reenka alah a kichekoo.” 
MRK.14.70	Beetero toro ꞌdiiꞌde.
MRK.14.70	Iꞌdaaru on fiddiyeene, ꞌdooꞌdi intaas hagga toollo wihi us Beetero iyidah, “At rumanka a kichekoo, iꞌdi tahe at laka a ꞌdooꞌdi Gaalilaaya!”
MRK.14.71	Beetero isabaare toro Waakh dowe, “An eta atin kaayyeeddaan ma gardi!” yidah.
MRK.14.72	Chirraas on lukki koli lammaatteet riire. ꞌDeerka Beetero yeedi Yeesso iyidah kasooꞌhele, “Geeddi lukki kol lamma iriirin, at kol seyyah, ‘Ma kigardi!’ tadeeh.” Chirraas on ilmo sookhube, ooye.
MRK.15.1	Uun il barye, kuhaaniyyohi wewween ichoow ewweenki Yaꞌhuud ichoow tagaammeti amurre ichoow Jaldaabti Weene Yaꞌhuud tuumman wihi icho Yeesso yeelaan goocheen. Yeesso hidhideene, khaateene, dahan Bilaato gesseen. 
MRK.15.2	Bilaato wihi us worsate, “Karnati Yaꞌhuud a ati?”
MRK.15.2	Yeesso wihi us ilaabe, “A rum, a iꞌdaas at elatti on.”
MRK.15.3	Kuhaaniyyohi wewween wihi ittaawenye Yeesso kacheekteen. 
MRK.15.4	Bilaato ꞌdeerka toro Yeesso wihi us worsate, “At wahanyeyyoha ma soolaabto? Bal waha ittaawenye icho kaacheektaan yey!”
MRK.15.5	Iꞌdaasenyi Yeesso walah uliba us laabe mele, Bilaato la girmeeste.
MRK.15.6	Hugum ka Bilaato daawti Baasakka ka etoo hidane enenyet usuhi lasoofuro daahe a soofura. 
MRK.15.7	Etoo Barraba layadeeh ichoow ꞌdooꞌdoo sirgaal ꞌdiiꞌdo diho ka enenyet dubunuunu bakkiche jeela kijiraan. 
MRK.15.8	Urur yimiyye Bilaato usuhi iꞌdi orrankateet u etoo hidan isoofuro daahe.
MRK.15.9	Bilaato la, “Anihi Karnati Yaꞌhuud atin isoofuro a ꞌdoontaan?” urur worsate. 
MRK.15.10	A mehe us saggi kuhaaniyyohi wewween jeenteti kalꞌdarri on u Yeesso dahanohiis igesseen a garta.
MRK.15.11	Iꞌdaasenyi kuhaaniyyohi wewween urur leeyeedeene, ꞌdee Bilaatohi Yeesso menye, Barraba soofuro a daaheen.
MRK.15.12	Bilaato wihi us urur worsate, “ꞌDeerka ki atin Karnati Yaꞌhuud tadeehiin iꞌdoh idaahe?”
MRK.15.13	Riireene, “Massalaaba kakaah!” yidaaheen.
MRK.15.14	Bilaato wihi us worsate, “A iꞌdoh? Mehe suujenye yeele?”
MRK.15.14	Iꞌdaasenyi geeddi kootteet ꞌdirihiis riireene, “Massalaaba kakaah!” yidaaheen.
MRK.15.15	Jeenteti us icho ihamaadin ꞌdoonuu, Bilaato Barraba icho isoofure, amuri Yeesso lakadoocho toro massalaaba lakakaaho bahche.
MRK.15.16	Iskare Yeesso uranti minki buurenye gaafana igelo geesse, rabittoo iskareet tuumman isiwahte. 
MRK.15.17	Dafartoo muggee iꞌdi karnat u korisse, ꞌduuboo kudaheet iskayuubte matah korisse. 
MRK.15.18	Icho la usu, “Karnati Yaꞌhuudoow jiroti deer ꞌhel!” idowte. 
MRK.15.19	Wussoo ka matah jajjahte, hanjuf kaattufte, a kachaaratta dubunuunu ortiis ka jilbo il kaguꞌdubte iꞌdoo iche inkaanyit tussuu. 
MRK.15.20	Inkoo icho kachaarteen ka, kabuuꞌdi muggee kabahcheene gaaddiis gesseen. ꞌDeerka leebaheene woyeen massalaaba kakaahaanee.
MRK.15.21	Etoo ilkerengeetti Kureene Siimon layadeehe gosiis kayimiyye intaas leeyimiy massalaaba Yeesso sinnaan ihosseen. Siimonha la a aabba Alekisaanda ichoow Ruufo. 
MRK.15.22	Yeesso meessoo Golgooꞌda layadeeh keeneen. Golgooꞌda la a mehe ya, Meessi Lafohi Matahe Enenyet. 
MRK.15.23	Farsoti sabiibe hanjati halalle lakawarse
MRK.15.24	Icho la Yeesso massalaaba kakaaheen. Goycho ka gaaddiis gisante, kura guꞌddateene ebba wihi us ꞌhelo yeyeen.
MRK.15.25	Chirra iche massalaaba kakaahto, il a geeddi sahaꞌd seyyahti chirdeereet. 
MRK.15.26	Wihi lakayigisye, massalaaba sarche lakachiire la a mehe ya, 
MRK.15.27	Reeroo lammeenye hatto leh leekaaheen. Koo ankiiski miigeet lakakaahe, ki addan la ankiiski gurro lakakaahe. 
MRK.15.29	ꞌDooꞌdi intaas tabo a leeabaarrama, ꞌdarraaw ka matah moroogicha. “Aaꞌheey! Atihi minki Waakhe buure jejjebisso, toro orrah seyyah on ka disso, 
MRK.15.30	bal isribe, massalaaba kasooyag giꞌde!” iche idowaan.
MRK.15.31	Saggaas on u kuhaaniyyohi wewween ichoow tagaammeti amurre laka a kachaartaane, wihi icho goycho ka esseen, “Us ꞌdooꞌdi addan a ribe, iꞌdaasenyi isribin ma yabuuꞌd! 
MRK.15.32	Kan Lasubhe, Karnata yaafohi Issiraayele bal toolla massalaaba a kasooyago, ꞌdee a agarro, a rummeysanni giꞌde!” ꞌDooꞌdi laleekaahe laka weyti usu leeabaarrame.
MRK.15.33	Sahaꞌd lihti maalimeet ka, il tuumman mugꞌdi yitahye, ichoowka sahaꞌd saagaale eleesse. 
MRK.15.34	Sahaꞌd saagaal ka Yeesso hooyi buure ka riire, “Elooy, Elooy, laama sabakhtani?” yidah. Wahaas la a mehe ya, “Waakkhaayaaw, Waakkhaayaaw, a iꞌdoh ikatabte?”
MRK.15.35	ꞌDooꞌdoo intaas hagga toollo la, baabule daage, wihi icho yidaaheen, “Daaga, usu eti Waákh íyeyyeedo Eliiya layadeeh iche waha.”
MRK.15.36	Koo la nyaame, haaruggoo khaate, farsoti sabiibe birrakhe buuhiche. Khoꞌdoonkoo deer kahide, Yeesso iyooge, ꞌdee a yubhaabe. “ꞌDiicha, usu Eliiya yamiite, sooyagcho, a agarro,” yidah.
MRK.15.37	Yeesso weyti riire, rubey gooche.
MRK.15.38	Dafarti weyti yobbeenye minki Waakhe buure seley goosso meel lamma seley igoote, sereye kasookharradde ichoowka iliche kabahte. 
MRK.15.39	Chirri eti koobbintoo iskareet itoollo Yeesso ortiis toollo riiritiis daage saggi us imassate arge ka mehe yidah ya, “Rumanka eta Weeli Waakhe eheet.”
MRK.15.40	Deyyehotoo fogaka a ꞌdeyꞌdoossa. Goycho ka a Maariyati ilkerengeetti Magdaala ichoow Maariyati Yaakoobohi nugul ichoow Yoosse desse ichoow Saloome. 
MRK.15.41	Maanti Yeesso boroofenhi Gaalilaaya kijire, deyyehotane usu raahte, gargaarte. Deyyehoti addane ittaawenye ilkerengeetti weene Yeerusaleem kaleetimiy laka intaase tolossa.
MRK.15.42	Maantaas a Ibeenki Latannabti. Waha la a maanti Seeri Lanaso ortiise. Chirri il gelebnowe ka, 
MRK.15.43	Yuussufhi ilkerengeetti Arimaꞌdaaya Bilaato roorro laan iirte sar Yeesso daahe. Yuussufha la a etoo Jaldaabti Weene Yaꞌhuud goyaka magah khabo toro la dakhi Waakh laka sugo. 
MRK.15.44	Bilaato Yeessohi geeddaas ka yumuy kagirmeeste, eti koobbintoo iskareet itoollo wahe usu Yeesso ꞌhor yumuy worsate. 
MRK.15.45	Chirri us eti koobbintoo iskareet itoollo woraas kaabte ka, sar Yeesso Yuussuf siiche. 
MRK.15.46	Yuussuf dafartoo soogate, sar Yeesso massalaaba kasooyagche, dafartaas kaayyuube. Goꞌddoo daddaab ka lakhute hawwaal lakayeele goya kareeche, daddaabtoo buure ꞌdembeleeliye hawwaal afiche gesse.
MRK.15.47	Maariyati ilkerengeetti Magdaala ichoow Maariyati abar Yoossee, goꞌddaas sar Yeesso lakareeche a argeen.
MRK.16.1	Inkoo Seeri Lanaso kute ka Maariyati ilkerengeetti Magdaala ichoow Maariyati abar Yaakoobee ichoow Saloome miricchihoo weyti uyuuge soogateen, sar Yeesso kasubhaanee. 
MRK.16.2	Ibeenki oraate teebataas ka, uus orrahe sookorte kaheene, goꞌddi Yeesso lakahawwaale ibaheen. 
MRK.16.3	“Ayyo ꞌdee daddaabti goꞌd af lakorche inno iꞌdembeleeliya?” iche isworsateen.
MRK.16.4	Iꞌdaasenyi chiꞌicho serey yeyeen ka, daddaabti laꞌdembeleeliye argeen chiꞌiche buurtahe laka. 
MRK.16.5	Chiꞌicho goꞌd geleen ka, eti nugule anki miigeet fiddiyo darfohi daddakhan khabo argeene, naheen.
MRK.16.6	Ulla wihi us iyidah, “Anahina! Yeessohi Naasarete goorat massalaaba lakakaahe iche yowattaan. Omoot a kasookahe, inta ma kijiro! Meessi icho kareecheen yeya. 
MRK.16.7	Iꞌdaasenyi nyaama, abattitiis ichoow Beetero mehe itadeehiin ya, ‘Yeesso ortiinna ili Gaalilaaya irta. Iꞌdi goorat us atin iyidah u, intaakka a agartaan.’ ”
MRK.16.8	Oboorri hamar kayimiyye girmeeste, goꞌd kabahe, firde. Etoo kalday laka ma icheekin, a mehe roorro khabeen.
MRK.16.9	Ibeenki oraate teebataase us omoot kasookahe ka, kolooraat Maariyati ilkerengeetti Magdaala goorat us ginna teeba kabahche isoobahe. 
MRK.16.10	Iche la iratte, ꞌdooꞌdi goorat Yeesso leejire icheekte. Icho la a wihi uuwwicho ooyo. 
MRK.16.11	Chirri icho saggi Yeesso inoolyahe ichoow saggi iche iagarte daageen ka, rummeysawwaayeen.
MRK.16.12	Waha ꞌdubicho ka, Yeesso uummankoo yeere ka ꞌdooꞌdoo lammeenye ilkerengeet khariis raaho isoobahe. 
MRK.16.13	Chiꞌiche eti us yahe kasse ka, nokhatte, ti addan icheekte, iꞌdaasenyi iche laka ma rummeysan.
MRK.16.14	Yomboka golossataani Yeesso ichehi tomon ichoow koowe isoobahe. Jeenteti icho kakhuufnaanki icho usu kakhuufaan ikhabin ichoow matahmiigti icho wori ꞌdooꞌdi inkoo us omoot kasookahe arge irummeysan u, leejaakhe.
MRK.16.15	Wihi us icho iyidah, “Nyaama harra tuumman taba, Wori Haaggan la ꞌdooꞌdi Waakh soouume tuumman icheeka. 
MRK.16.16	Eti rummeesti toro labaattissiyo, a lariba. Iꞌdaasenyi eti irummeysan Waakh uskeel a igoocha. 
MRK.16.17	ꞌDooꞌdi rummeesti wahanyeyyoha miigti Waakh tuso a yeela. Antohi magaheey ka ginna enenyet a kabahcha, afi us idaagin laka kayeyyeeda. 
MRK.16.18	Toof laka dahan a kakhabta, toro chuꞌus hadaadohi uskul yabhuub laka ma gaameeraan iꞌdaaru laka. ꞌDooꞌdi khakkhannan dahano on korcha, ꞌdooꞌd samaata.”
MRK.16.19	Inkoo Yeessohi Kamure icho leeyeede ka goobi Waakh liikorche, Waakh anki dahantiisti miigeet orronte. 
MRK.16.20	Abatti ꞌdeerka bahte Wori Haaggan meel tuumman ka cheekte. Kamur la icho hil leehaaggiche, yeedicho ichoow wahanyeyyohi miigti Waakh tuso sooraahe ka, yeedi icho cheekeen rummaache.
LUK.1.1	ꞌDeyoofiloow, ꞌdooꞌdi buure a tirriinsate, wihi goyteen ka yitah chiire. 
LUK.1.2	Wihi icho chiireen a wihi ꞌdooꞌdi uuꞌ maanti kolooraate waha yitaaheen arge nah isoocheeke. Icho la hili Waakhe icho haaggicheen, a ki wori Waakh ꞌdooꞌd liicheeko. 
LUK.1.3	Toollaka ani rubeyteey walah tuumman uuꞌ maanti waha yitaaheen mujjum goya a yeye, ichoowka mali an waha saggi icho iyitaaheen ikaasoochiiro gooche. 
LUK.1.4	An iꞌda a yeele ꞌdee runti wihi liiabche ubta.
LUK.1.5	Maanti ꞌHerood karnati ili Yaꞌhuudiya eheet, etoo kuhaaneenye Sakkariiya layadeeh a jire. Sakkariiya la a ki rabittoo kuhaaniyyoote Abiija layadeeh. Arantiis la Eliissabeet iche layadeehe, iche laka a ti gooboo ullaka kuhaaneenye Haruun layadeeh. 
LUK.1.6	Lammacho ba la ꞌdooꞌdi Waakh ortiis ka fiffissane eheete, raahnaanki amurreti Kamur ichoow wihi Kamur enenyet kaꞌdoono laraaho ka wohoo rucchul laka ma lakacheekan. 
LUK.1.7	Iꞌdaasenyi nyaakhut icho khabeen mele, iꞌdi tahe Eliissabeet a mahane, lammacho la toro a araarroween.
LUK.1.8	Maantoo Sakkariiya hiliiski kuhaani iche minki Waakhe buure ka haaggicha, a mehe koli rabitti kuhaaniyyohichooda. 
LUK.1.9	Kura guꞌddeene, hugunki kuhaaniyyoot ka Sakkariiya lasoobahche, eti minki Waakhe buure gelo Kamur uyuugge igubo yitah. 
LUK.1.10	Chirri sahaꞌddi uyuugge lagubo titah ka, ꞌdooꞌdi Waakh wahti tuumman khar ka kulme Waakhe wahtaa.
LUK.1.11	Hertoo Kamur Sakkariiya isoobahte, gaꞌdaari uyuugge lakagubo miigtiis tolossatte. 
LUK.1.12	Sakkariiya uus arge ka nahe, weyti roorro gesse. 
LUK.1.13	Iꞌdaasenyi herta Waakh wihi iche itidah, “Sakkariiya roorro akhabin. Waakh weysihaah a daage, makhaabassaah la inankoo dessa. Maanti us desse la magahiis Yoohana daha. 
LUK.1.14	Maanti us desse la, ati weyti hamaadda ꞌdooꞌdi buure la delmaattiis ka a kileehamaada! 
LUK.1.15	Iꞌdi tahe us Waakh ortiis ka eti weene yateeh. Ulla uus farsotoo rucchule sabiib laka af kaꞌdaarin. Uꞌ dessi la Rubeyti Munyee usu a buuhissa. 
LUK.1.16	Ulla ꞌdooꞌdi buurenye Issiraayele anki Kamuri Waakkhichee isoolaaba. 
LUK.1.17	Ulla miig ichoow rubeyti eti goorat Waákh íyeyyeedo Eliiya layadeeh khabe iche khaba, Kamúr ortiis sohta. Ulla ooyenye ichoow nyaakhutichooda isineybicha, ꞌdooꞌdi yeed idaagin kharati ꞌdooꞌdi fiffissan ilaaba, ꞌdee ꞌdooꞌd emeetti Kamur itannabicha.”
LUK.1.18	Sakkariiya wihi us herti Waakh worsate, “Ani ichoow makhaabasseey ba a araarrowne, mehe tusa ꞌdee waha runticho igardi?”
LUK.1.19	Herti Waakh wihi iche ilaabte, “Ani a Gaabiriyel. An Waakh ortiissa toolla, Waakkhane isooergate ꞌdee wora haaggane an kikeene kicheeka. 
LUK.1.20	Jeenteti at yeedeey irummeysan u, at a gammadissa toro yeyyeed ma tabuuꞌde ichoowka maanti mujjumenye yeedeey larummaacho.”
LUK.1.21	Geeddaaas tuumman la ꞌdooꞌd Sakkariiya khar ka a suga. Icho la Sakkariiyahi geeddi deer minki Waakhe buure goya kamalmale kamasseen. 
LUK.1.22	Chirri us minki Waakhe buure goya kasoobaho, icho leeyyeedin ma yabuuꞌd. ꞌDooꞌd saggi us minki Waakhe buure goyaka fooltabcho iarge kase. A mehe enenyet dahano kaleeyyeede, iꞌdaasenyi yeedin ma yabuuꞌd.
LUK.1.23	Chirri koliiski hili minki Waakh massate ka goobiis irte. 
LUK.1.24	Saahka makhaabassiisti Eliissabeet layadeeh uurowte, hay chan la min goya ma kabihin. 
LUK.1.25	Iche la wihi iche tidah, “Kamure ani waha iyeele. Ibeenneta a igargaare, heebti an baꞌh goya kakhabo a ikabahche.”
LUK.1.26	Inkoo Eliissabeet uuriche hay lih eleele ka, Waakh hertoo Waakhe Gaabiriyel layadeeh ilkerengeettoo Naasaret layadeehe boroofenhi Gaalilaaya kajirto iergate. 
LUK.1.27	Herta Waakh la farniinki weeloo Maariya layadeehe etoo Yuussuf layadeeh alkume iche khabta. Yuussuf la hiiy karnati Dawuud layadeehe kayimiy. 
LUK.1.28	Herta Waakh Maariya isoobahte wihi iche itidah, “Nebeytaah ma furatti, atihi Kamur weyti kijilhaate. Kamur a kileejira!”
LUK.1.29	Yeedassa herta Waakh elatti weyti Maariya malalicheene, wihi liidowo aficho waayte. 
LUK.1.30	Iꞌdaasenyi herti Waakh wihi iche itidah, “Maariya roorro akhabin iꞌdi tahe Waakh a kijilhaatee. 
LUK.1.31	At a uurowta, inankoo dessa, magahi at ibihisso la a Yeesso. 
LUK.1.32	Ulla eti weene yateehe, toro la Weeli Waakkhi Weyti Ween iche layadeeh. Kamuri Waakhe komborti antoote too aacchihiiski Dawuud layadeehe siicha. 
LUK.1.33	Ulla nyaakhut nyaakhut Yaakoobo jirtuu tuummamba dakhta, dakhiis la yombuu ma massati!”
LUK.1.34	Maariya la wihi iche herti Waakh worsatte, “An mejel ma gardi gone, waha saggoh iyateehiin?”
LUK.1.35	Herti Waakh wihi iche ilaabte, “Rubeyti Munyee a kisooyagta, miigti Waakkhi Weyti Ween iꞌdi oosimeet u koogoogta. ꞌDeerka weela munyeenye dessi Weeli Waakhe layadeeh. 
LUK.1.36	Eliissabeetti uuraahe laka araarri goyaka weel a ꞌhessa. Ichehi goorat a mahan liidah toolla uuri hay lihe khabta. 
LUK.1.37	Iꞌdi tahe wohoo rucchule Waakh kamiigenye us iubaaꞌdan ma jiraan.”
LUK.1.38	Maariya la wihi iche ilaabte, “An a falfati Kamure, wihi at tidah a yitaaheen giꞌde.” Herti Waakh Maariya katabte.
LUK.1.39	Saahka Maariya tannabatte dowwa ilkerengeettoo ili Yuuda kuro sarche kajirto iratte. 
LUK.1.40	Min Sakkariiya gesse Eliissabeet bariitisse. 
LUK.1.41	Chirri iche bariito Maariya daagte ka, weeli Eliissabeet uur kakhabto yuutte, Rubeyti Munyee Eliissabeet buuhisse. 
LUK.1.42	Eliissabeet riirte wihi iche tidah, “At rumanka deyyeho tuumman goycheka a lakimaale, toro la weeli at soodesso laka a liimaale! 
LUK.1.43	An a ayyo waha liiyeela ichoowka abar Kamureey laka ani itamiit? 
LUK.1.44	Uus an bariitotaah daage, weeli uureey goya kajiro laka weyti hamaade, birgiꞌde. 
LUK.1.45	Waakh ba atihi wihi Kamur kiyidahye sooyateeh rummeysatte kimaala!”
LUK.1.46	Maariya la wihi iche tidah,
LUK.1.46	“An weyti Kamur saaꞌda
LUK.1.47	Rubeyteey la weyti Waakkheeyki ꞌDoorribee kahamaadda.
LUK.1.48	Iꞌdi tahe anihi falfatiisenye nugul a ikasooꞌhele!
LUK.1.48	Uuꞌ maalinka kholoyyo tuumman ani eti Waakh imaale iyadeehiin.
LUK.1.49	Iꞌdi tahe Waakkhi Miig Leh wihi buurenye iyeele,
LUK.1.49	magahiis la a munya.
LUK.1.50	Kamur la kholoyyohi soomaro tuumman ka,
LUK.1.50	ꞌdooꞌdi usu karooro uure inugleesta.
LUK.1.51	Dahantiisti miig leh ka wihi noole yeele.
LUK.1.51	ꞌDooꞌdi uuricho goyaka eylajo seleye fide.
LUK.1.52	Kamur karnatohi wewween komborohichoki antoot a kasookhube,
LUK.1.52	iꞌdaasenyi ꞌdooꞌdi isnuglaacho a okkhiche.
LUK.1.53	ꞌDooꞌdi raarahte wihi hahhaaggan ka dargiche,
LUK.1.53	iꞌdaasenyi kamurre dahano marah rihe.
LUK.1.54	Waakh Falfatiisti yaafohi Issiraayel a gargaare,
LUK.1.54	uur inugleeste.
LUK.1.55	Aburaaham ichoow nyaakhut nyaakhutiis
LUK.1.55	iꞌdi us aacchinyeteen iyidah u ma kadabine, uur isoonugleeste.”
LUK.1.56	Maariya geeddi hay seyyah Eliissabeet leefiddiite, saahka goob inokhatte.
LUK.1.57	Maanti Eliissabeet hayohiche massateen ka, inankoo desse. 
LUK.1.58	Ollokkiche ichoow ꞌdooꞌdi uurichee saggi Kamur weyti uur ikasoonugleeste daage, leehamaade.
LUK.1.59	Inkoo weel teebatoo barye ka, ꞌdooꞌd khandihi weel yimiy. Icho la goorat magah aabbahiiski Sakkariiya layadeehe ibihin ꞌdoonaane, 
LUK.1.60	iꞌdaasenyi abartiis, “Mele, magahiis Yoohana layadeeh” tidah.
LUK.1.61	Icho la wihi icho Eliissabeet iyidaaheen, “Etoo kaldaye kiinenye magahaas khabo mele!”
LUK.1.62	ꞌDeerka aabbahiis dahano ka leeyyeedeene, magahi us weel ibahcho worsateen. 
LUK.1.63	Sakkariiya la reenkoo lakachiirti daahe, wihi us chiire, “Magahiis a Yoohana.” ꞌDooꞌd tuumman la girmeeste! 
LUK.1.64	Chirraas on Sakkariiya toro afi goorat us waaye bahche, yeyyeede Waakh saaꞌde. 
LUK.1.65	ꞌDooꞌdi intaas kijiro tuumman roorro gesse, ili Yaꞌhuudiya kuro khabo tuumman ka, enenyet wahanyeyyohane kaayyeeda.
LUK.1.66	Eti tuummane yeeda daage la mal gele, wihi islaworsate, “Weela ꞌdeerka berri mehe yateeh?” Wihi tahe, saggi miigti Kamur weela ileejirto iche laarga.
LUK.1.67	Sakkariiyahi aabba Yoohanee Rubeyti Munyee buuhisse wori Waakh kaayyeede wihi us yidah,
LUK.1.68	“Kamuri Waakkhi Issiraayele a lasaaꞌdo!
LUK.1.68	Iꞌdi tahe us ꞌdooꞌdiis a soofure.
LUK.1.69	Kamur ꞌDoorribehi miig khabo a inno siiche,
LUK.1.69	ulla hiiy falfatiisti Dawuud layadeeh kayimiy.
LUK.1.70	Iꞌdi goorat us ꞌdooꞌdiiski munyayyeenye Waákh íyeyyeedo ka cheekuu,
LUK.1.71	us chiiyteen a inno kajeycha,
LUK.1.71	ꞌdooꞌdi inno ꞌdiiꞌdo tuumman la ma inno kamiigowo.
LUK.1.72	Toro Kamur ayyintiisti munyeenye us gooche,
LUK.1.72	us aacchinyeteen uur isoonugleesti ma kadabo.
LUK.1.73	Ayyintaas la a ayyinti Kamur aacchiheenki Aburaaham layadeeh igooche,
LUK.1.74	saggi us chiiyteen inno ikaribo icheeke.
LUK.1.74	Toro la a inno gargaara roorro laan hiliis haagginna,
LUK.1.75	ꞌdee geeddi inno jirro tuumman ꞌdooꞌdi munyeenye toro fiffissan ortiis ka nateeh.
LUK.1.76	Inankaaw, at la eti Waákkhi Weyti Ween íyeyyeedo lakiyadeeh.
LUK.1.76	At la Kamur ortiissa sohatta jit iharta,
LUK.1.77	uskeelichoki liikakuto ka,
LUK.1.77	ꞌdooꞌdiis saggi Waakh iribo abissa.
LUK.1.78	A mehe, Waakkheen uure nugulyahe toro a haagganyahe.
LUK.1.78	Kamureen ꞌdooꞌdiis a riba, banayhiis la iꞌdi orrahti baryo sookortuu inno siicha,
LUK.1.79	ꞌdee ꞌdooꞌdi mugꞌdihi omooteet goya kajiro serey ka banay sootusa,
LUK.1.79	inno yaakhicha, jiti nebeyeet inno gata.”
LUK.1.80	Yoohana la weynaate, Rubeyti Munyee ka miigowe. Ulla hidaad on fiddiye ichoowka ibeenki us ꞌdooꞌdi Issiraayel isoobaho yitah.
LUK.2.1	Goorat maantaas Kaaysarhi Agaasta layadeeh amuri ꞌdooꞌdi ili Rooma tuummane us anti lakeekkaacho iche bahche. 
LUK.2.2	Waha a maanti oraate ꞌdooꞌd leekkaache geeddi Kiriiniyas gaafanahi Siiriya eheet. 
LUK.2.3	Ebba la ilkerengeetti goorat aacchinyetiis fiddiite irte ꞌdee sirgaal magahiis a chiiro.
LUK.2.4	Yuussuf ꞌdeerka ilkerengeetti Naasarete boroofenhi Gaalilaaya kajirto kakahe, boroofenhi Yaꞌhuudiya ka, ilkerengeetti Beꞌdeleheem layadeehe goorat karnati Dawuud layadeeh kadesse irte. Yuussuf la jeenteti us hiiy Dawuud iyahe, iche ilkerengeettaas iirte. 
LUK.2.5	Yuussuf la Maariyati goorat us alkume leeirte, ꞌdee sirgaal magahenyeticho a chiiro. Maariya la chirraas a hulees. 
LUK.2.6	Ilkerengeetti Beꞌdeleheem kajiraani, Maariya hayohiche massateene, chiisse. 
LUK.2.7	Maariya la huuratiche ka inankoo desse, darfo kaayyuubte, ꞌdari haanki hoolaat lakachibo goya kareeyisse. Iꞌdi tahe looj ka meel a waayeen.
LUK.2.8	Ilaas ka la ersimohoo adihicho fooricho ibeen toorribti a jiraan. 
LUK.2.9	Hertoo Kamur la icho isoobahte, ababnaanki Kamur la il isooyage, intaas iifche. Ersimo dakkhan la weyti naheen. 
LUK.2.10	Iꞌdaasenyi herti Waakh wihi iche ersimo itidah, “Roorro akhabina. Iꞌdi tahe ani Wori Haaggane ꞌdooꞌd tuumman kahamaadicho atin ikeene. 
LUK.2.11	Ibeenka goya, ilkerengeet Dawuud ka ꞌDoorribe a atin liidele, ulla a Ki Lasubhe Kamure! 
LUK.2.12	Wihi eti us yahe atin tuso a waha, weeli rucchule darfo lakaayyuube ꞌdar goya jiifo a agartaan.”
LUK.2.13	Chirraas on herti Waakhe ittaawenye serey kijirto geeyo dowto Waakh saaꞌddaayi soobahte, herta Waakh isookhayte, wihi iche tidah,
LUK.2.14	“Waakkhi saraat a lasaaꞌdo.
LUK.2.14	ꞌDooꞌdi harrata ka Waakh kahamaado la nebey a lakakaalo!”
LUK.2.15	Inkoo herti Waakh nokhatte serey ikorte ka, ersimo wihi icho isiyidaaheen, “Kaha bal ilkerengeetti Beꞌdeleheem a iranni waha yitahye Kamur inno isoocheeke a sooagarro.”
LUK.2.16	Ersimo ꞌdeerka dowwa on irteene, Maariya ichoow Yuussuf ꞌheleene, weeli ꞌdar goya jiifo la argeen. 
LUK.2.17	Inkoo ersimo weel argeen ka, wori kootte weel miinsane icho daageen ꞌdooꞌd icheekeen. 
LUK.2.18	ꞌDooꞌdi tuummane wihi ersimo yidaaheen daage la, weyti girmeeste. 
LUK.2.19	Iꞌdaasenyi Maariya waha tuumman kasooꞌhesse, weyti kamalatte. 
LUK.2.20	Ersimo ichohi wihi icho daageen ichoow wihi icho argeen ka Waakh weynaacho toro saaꞌdo nokhteen. Wihi icho argeen la a iꞌdi kootte herti Waakh itidah on.
LUK.2.21	Inkoo teebatoo kutte ibeenki weel lakhandiyo yitah ka, weel magah liibahche, Yeesso layidah. Magaha la a ki goorat geeddi us uur laka igelin, herti Waakh ibihisse.
LUK.2.22	Iꞌdi Amurre Muusa liikachiiruu, maanti abarti weel desse daawti isladikho massisse ka, Yuussuf ichoow Maariya ba weel khaateene ilkerengeetti weene Yeerusaleem geecheen, Yeesso Kamur ibahchaanee. 
LUK.2.23	Iꞌdi Amurreti Kamur liikachiiruu, “Inanki huraate tuumman Kamure liibahcha.”
LUK.2.24	Soorriyoti Amurreti Kamur kachiiran bahcheen, waha la a “kutukuurrug lamma burbuure ommos kutukuurrug lamma rurrucchul.”
LUK.2.25	Maantaas la makhaabaloo Siimiyon layadeeh ilkerengeetti weene Yeerusaleem a kijira. Ulla a eti fissane Waakh karooro. Ulla yaafohi Issiraayele uur lakhoboocho iche suga. Rubeyti Munyee la usu a leejirte. 
LUK.2.26	Rubeyti Munyee la goorat wihi iche usu ibabbakkaahisse a mehe ya, geeddi us Ki Lasubhe koo Kamure iargin ma yamuut. 
LUK.2.27	Siimiyon Rubeyti Munyee soowoyte uranti minki Waakhe buure gele. Chirri Yuussuf ichoow Maariya ba Yeesso minki Waakhe buure goya leesoogeleene icho wihi Amurre ꞌdoonto yeelaan ka, 
LUK.2.28	Siimiyon weel okhsate, Waakh kooliche wihi us yidah,
LUK.2.29	“Kamuri Miig Tuumman Leh, saggi at iayyissuu,
LUK.2.29	anihi falfataahe toolla an nebey khabo ikhaat.
LUK.2.30	A mehe eti ꞌdoorribo indoheey ka a arge.
LUK.2.31	At la usu a tannabissa enenyet tuumman arga.
LUK.2.32	Usu yaafohi Yaꞌhuud ieheynane banay ibabbakkaahicha,
LUK.2.32	ꞌdooꞌdaahki Issiraayel la inkaanyit ikeena.”
LUK.2.33	Ooyo ichoow abarti weel ba wihi Siimiyon yidahye weel miinsan weyti kagirmeesteen. 
LUK.2.34	Siimiyon ꞌdeerka icho iweeste, Maariyati abarti weele la wihi us iyidah, “Weela Waakhe soobahsate, ꞌdee ꞌdooꞌdi Issiraayel gaasoo riba gaasoo la bar tira. Ulla miigti Waakhe enenyet tusa, iꞌdaasenyi ꞌdooꞌdi buure usu a tirrima. 
LUK.2.35	Waha a yitaaheene ꞌdee Waakh wihi icho uurassicho goyaka dowtaan soobabbakkaahicha. Ati la bolokkhi rubeytaah ꞌhuno a iꞌdi bolokkhi birlabi af leh.”
LUK.2.36	Maantaas la toro makhaabassoo Waákh íyeyyeeddo magahiche Aanna layadeeh laka a jirta. Iche la a inanti makhaabaloo Faanuwel layadeehe yaafticho la Aacha layadeeh. Iche la weyti araarrowte. Aanna la inkoo ladise, guꞌh teeba on makhaabal leejirte, 
LUK.2.37	makhaabaliche buje. ꞌDeerka muunkho eheete ichoowka guꞌh tomon siyyeet ichoow guꞌh affar eleesse. Iche la injire minki Waakhe buure ma kabahine, iꞌdaasenyi ibeen ichoow maalim ba Waakh on wahatta, af hidatta toro weysatta. 
LUK.2.38	Iche laka chirraas on timiyye jeenteti Yeessohi dessuu Waakh kalaꞌd ilaabte, toro la ꞌdooꞌdi Waakkhi ꞌdooꞌdi ilkerengeetti weene Yeerusaleem furo sugo laka weel woriis icheekte.
LUK.2.39	Chirri Yuussuf ichoow Maariya ba wihi Amurreti Kamur ꞌdoonto massicheen ka, goobichoki Naasarete boroofenhi Gaalilaaya kajiro inokhteen. 
LUK.2.40	Yeesso la weynaate toro miigowe, weyti kharaawe, haaggi Waakhe buure la usu a leejire.
LUK.2.41	Guꞌhi soomaro tuumman Yuussuf ichoow Maariya ba ilkerengeetti weene Yeerusaleeme irtaane daawti Baasakka gelaan. 
LUK.2.42	Maanti Yeesso guꞌh tomon ichoow lamma eleele ka, iꞌdi orrangateet u irteene daawti Baasakka geleen. 
LUK.2.43	Inkoo daawe massatte ka, anki goob miinsateene Yeessohi inankichee la ilkerengeetti weene Yeerusaleem kaꞌhade. Iꞌdaasenyi Yuussuf ichoow Maariya saggi us iꞌhade ma kasin. 
LUK.2.44	Kol us ꞌdooꞌdi addan goya sooraaho on koogyahiine maalinki nool sohteen. Yomboka Yeesso ꞌdooꞌdicho ichoow aalassicho goya kayowteen. 
LUK.2.45	Chirri icho waayeen ka ilkerengeetti weene Yeerusaleem inokhteene intaas ka yowteen. 
LUK.2.46	Ibeenki seyyahnaatteet inkoo icho Yeerusaleem kakaheen ka, Yeessohi uranti minki Waakhe buure ka ꞌdooꞌdi Yeedi Waakh ꞌdooꞌd abcho goycho fiddiyo, wihi icho essaan dagansati toro walah wowworsati ꞌheleen. 
LUK.2.47	ꞌDooꞌdi wihi laworsate us soolaabe daage tuumman la kharatiis weyti kagirmeeste. 
LUK.2.48	Aabbahiis ichoow abartiis la chirri icho argeen ka weyti girmeesteene, abartiis la wihi iche itidah, “Inankaaw a iꞌdoh iꞌda nah iyeessa? Ani ichoow aabbahaah ba weyti nahne geeddi nah kiyowanni on.”
LUK.2.49	Yeesso la wihi us worsate, “A iꞌdoh iyowattaan? Saggi an min Aabbaheey ifiddiyo ma garattaan a?” 
LUK.2.50	Iꞌdaasenyi icho wihi us idowo wihi icho miinsanyahiin ma aban.
LUK.2.51	Yeesso ꞌdeerka aabbahiis ichoow abartiis raahe ilkerengeetti Naasaret ikhubteene, wihi icho iyidaaheen la weyti raahe. Iꞌdaasenyi abartiis wihi us essi tuumman uur on ilaabatte. 
LUK.2.52	Yeesso la weynaate toro weyti kharaawe, Waakh ichoow weeli enenyet ba jilhaateen.
LUK.3.1	Waakh saahka ínam Sakkariiyaki Yoohana layadeeh hidaad ka wori us ꞌdooꞌd icheeko siiche. Maantaas la Kaaysarhi Tibeeriyas layadeehe guꞌh tomon ichoow chan karnati ili Rooma tuumman eheet. Boontiyo Bilaato la gaafanahi boroofenhi Yaꞌhuudiya eheete, ꞌHerood Antiiba la boroofenhi Gaalilaaya itoolla, walaaliiski Fiilif layadeeh la boroofenhi Itureeya ichoow Tirakoniiti itoolla, Laysaniyas la usú boroofenhi Abileen itoolla. 
LUK.3.2	Aanas ichoow Kayaafas la kuhaaniyyohi wewweene eheneet. 
LUK.3.3	Yoohana la hawti ꞌdusso Yoordan tuumman kaassohte. Ayti Waakhe us cheeke la a ki ꞌdooꞌd uskeelicho kasoonokhti, ulla baattissiyo, ꞌdee Waakh uskeelicho ikakuto. 
LUK.3.4	Saggi buuggi eti goorat Waákh íyeyyeedo Isaaya layadeeh liikachiiruu,
LUK.3.4	“Etoo hidaad ka a rirriira,
LUK.3.4	‘Kamur jit imujjummoocha,
LUK.3.4	jiti us leeyamiit ficcha.
LUK.3.5	Inti ankhare tuumman buuhicha,
LUK.3.5	halal tuumman ichoow kuro iskeekkaacha,
LUK.3.5	jitassi khokkhollokkhan tuumman la ficcha,
LUK.3.5	jitassi sussuuje la mujjum haaggicha.
LUK.3.6	Weeli enenyet tuumman la ꞌdee saggi Waakh ꞌdooꞌd iribo a arga!’ ”
LUK.3.7	ꞌDooꞌdi ittaawenye baattissiyoti labaattissiyo ꞌdoono la Yoohana iyimiyye, Yoohana la wihi us iyidah, “Dessi Toof! Ayyo atin tootooche ꞌdee holi Waakh dowwanoha ka keeno kafiriddaan? 
LUK.3.8	Taba gurnaanki saggi rumanka atin uskeel ikasoonokhatteen tuso dela. Taba la iisekkeysanna, ‘Aburaaham a aacchihaanya,’ eelanna. A mehe wihi an atin isoocheeko, Waakh a geeddi us dagahta urgiyicho us nyaakhut nyaakhut Aburaaham kayeelo! 
LUK.3.9	Waakh iꞌdi eti uroti geeyo hiiyyay khabaani goosso dahan kakhabuu kola ꞌdee a atin goocha. Geeyi gurnaanki haaggan idelin tuumman la a lagoocha ꞌdab goya lakalugꞌda.”
LUK.3.10	Urur wihi us Yoohana worsate, “Mehe ꞌdeerka yeello?”
LUK.3.11	Yoohana wihi us ilaabe, “Eti ubbaar lamma derdeer khabo, eti ikhabin koo a siicho, eti golol khabo la ki ikhabin a leegismo.”
LUK.3.12	ꞌDooꞌdoo kooddi goocho baattissiyo yimiy laka wihi us Yoohana worsate “Eti ween nah la mehe yeello?”
LUK.3.13	Yoohana la wihi us ilaabe, “Taba chilimme geeddi laꞌdoono on ꞌdooꞌd kagudda, wohoo rucchul laka akorsanna.” 
LUK.3.14	Iskartoo laka wihi iche Yoohana worsatte, “Nah la mehe yeello?”
LUK.3.14	Wihi us ilaabe, “Taba enenyet miig ka chilimme asarina ommos enenyet wihi beenaat akacheekina. Macchaara geeddi atin ꞌhessaan oolloꞌdina.”
LUK.3.15	ꞌDooꞌd wohoo khummane suge. Uurassicho ka kol Yoohana Ki Lasubhe lasugo yahe kamasseen. 
LUK.3.16	Yoohana la wihi us icho dakkhan ilaabe “An toolla bicche atin kabaattissiya, iꞌdaasenyi etoo ani ikaween a yamiit. Anna falfihi kobtiissa an jalkhicho ma muꞌdan. Ulla Rubeyti Munyee ka ichoow ꞌdab ka a atin baattissiya. 
LUK.3.17	Birtiisti gurnaan lakahafaricho, dahane kakhaba. Inti gurnaan lakatumo hara, ꞌdargaayye koondi kichiba, iꞌdaasenyi urfo ꞌdabi jirtuu ijitin goya kichiba.” 
LUK.3.18	Yoohana la yeedassoo ittaawe ka enenyet uur miigooche Wori Haaggan icheeke.
LUK.3.19	Iꞌdaasenyi maanti Yoohana ꞌHeroodhi gaafanee jeente ꞌHeroodiyati makhaabál walaaliisenye us diste ichoow suujoonki noole ꞌHerood ꞌhor yeele leejaakhuu, 
LUK.3.20	ꞌHerood suujoon kakhaye Yoohana jeela gesse.
LUK.3.21	Geedda enenyet tuumman labaattissiyo, Yeesso laka yimiyye labaattissiye. Yeesso Waakh wahtaayi, sereye bakkaahte, 
LUK.3.22	Rubeyti Munyee la iꞌdi kutukuurrug u serey ka isooyagte. Hooyoo la serey kasooyeede wihi us yidah, “Ati a Weeleeyki an weyti ꞌdoono, weyti ikahamaadicho.”
LUK.3.23	Maanti Yeesso hili us Yeedi Waakh cheeko sookhabte, Yeesso geeddi guꞌh tomon seyyahe khabe. ꞌDooꞌd tuumman la goorat kol Yeesso ínam Yuussuf yahe koogyahe.
LUK.3.23	Yuussuf la a hiiy ꞌHeeli.
LUK.3.24	ꞌHeeli la a ínam Maaꞌdaꞌd,
LUK.3.24	Maaꞌdaꞌd la a ínam Laawi,
LUK.3.24	Laawi la a ínam Meelchi,
LUK.3.24	Meelchi a ínam Yaanay,
LUK.3.24	Yaanay la a ínam Yuussuf.
LUK.3.25	Yuussuf la a ínam Mataatiya,
LUK.3.25	Mataatiya la a ínam Aamos,
LUK.3.25	Aamos la a ínam Naaꞌhum,
LUK.3.25	Naaꞌhum la a ínam Eesili,
LUK.3.25	Eesili la a ínam Naagay,
LUK.3.26	Naagay la a ínam Maaꞌd,
LUK.3.26	Maaꞌd la a ínam Mataatiya,
LUK.3.26	Mataatiya la a inam Seemeyin,
LUK.3.26	Seemeyin la a ínam Yoosech,
LUK.3.26	Yoosech la a ínam Yooda,
LUK.3.27	Yooda la a ínam Yoowanan,
LUK.3.27	Yoowanan la a ínam Reesa,
LUK.3.27	Reesa la a ínam Serubabeel,
LUK.3.27	Serubabeel la a ínam Cheeltiyeel,
LUK.3.27	Cheeltiyel la a ínam Neeri,
LUK.3.27	Neeri la a ínam Meelchi,
LUK.3.28	Meelchi la a ínam Aadi,
LUK.3.28	Aadi la a ínam Koosam,
LUK.3.28	Koosam la a ínam Elmaadam,
LUK.3.28	Elmaadam la a ínam Eer,
LUK.3.28	Eer la a ínam Yoochuwa,
LUK.3.29	Yoochuwa la a ínam Eliyeesar,
LUK.3.29	Eliyeesar la a ínam Yoorim,
LUK.3.29	Yoorim la a ínam Maaꞌdaꞌd,
LUK.3.29	Maaꞌdaꞌd la a ínam Laawi,
LUK.3.29	Laawi la a ínam Siimiyon,
LUK.3.30	Siimiyon la a ínam Yuuda,
LUK.3.30	Yuuda la a ínam Yuussuf,
LUK.3.30	Yuussuf la a ínam Yoonam,
LUK.3.30	Yoonam la a ínam Eliyakiim,
LUK.3.30	Eliyakiim la a ínam Meleeya,
LUK.3.31	Meleeya la a ínam Meena,
LUK.3.31	Meena la a ínam Mataaꞌda,
LUK.3.31	Mataaꞌda la a ínam Naaꞌdan,
LUK.3.31	Naaꞌdan la a ínam Dawuud,
LUK.3.32	Dawuud la a ínam Yeesse,
LUK.3.32	Yeesse la a ínam Obeed,
LUK.3.32	Obeed la a ínam Boowas,
LUK.3.32	Boowas la a ínam Saalmon,
LUK.3.32	Saalmon la a ínam Nahachoon,
LUK.3.32	Nahachoon la a ínam Aminaadab,
LUK.3.33	Aminaadab la a ínam Raam,
LUK.3.33	Raam la a ínam ꞌHeesiron,
LUK.3.33	ꞌHeesiron la a ínam Beeres,
LUK.3.33	Beeres la a ínam Yuuda.
LUK.3.34	Yuuda la a ínam Yaakoobo,
LUK.3.34	Yaakoobo la a ínam Isakh,
LUK.3.34	Isakh la a ínam Aburaaham,
LUK.3.34	Aburaaham la a ínam Teerah,
LUK.3.34	Teerah la a ínam Naahor,
LUK.3.34	Naahor la a ínam Seerug,
LUK.3.35	Seerug la a ínam Reewu,
LUK.3.35	Reewu la a ínam Beeleg,
LUK.3.35	Beeleg la a ínam Eeber,
LUK.3.35	Eeber la a ínam Cheelah,
LUK.3.35	Cheelah la a ínam Kaaynan,
LUK.3.36	Kaaynan la a ínam Aarfakisad,
LUK.3.36	Aarfakisad la a ínam Cheem,
LUK.3.36	Cheem la a ínam Noowa,
LUK.3.36	Noowa la a ínam Lameeg,
LUK.3.36	Lameeg la a ínam Meꞌduseelah,
LUK.3.37	Meꞌduseelah la a ínam Eenog,
LUK.3.37	Eenog la a ínam Yaared,
LUK.3.37	Yaared la a ínam Maꞌhalaleel,
LUK.3.37	Maꞌhalaleel la a ínam Kaaynan,
LUK.3.37	Kaaynan la a ínam Eenoch,
LUK.3.38	Eenoch la a ínam Seeꞌd,
LUK.3.38	Seeꞌd la a ínam Aadam,
LUK.3.38	Aadam la ooyohiis Waakhe eheet.
LUK.4.1	Yeesso usuhi Rubeyti Munyee buuhisse hawti Yoordane ꞌdusso kasoonokhte, Rubeyti Munyee la woyte hidaad geesse. 
LUK.4.2	Seytaan la hidaad ka ibeen tomon affar Yeesso kajmeti uskeel kaluguꞌddo ikeene, ulla ibeennetaas tuumman ma golossanne, ꞌdaꞌddaboka ankaye.
LUK.4.3	Seytaan la wihi us Yeesso iyidah, “Chirri at Weeli Waakh tahe, daakka leeyeede makaate a yitaahe.”
LUK.4.4	Yeesso wihi us ilaabe, “Chiirnaanneti Waakh wihi kachiiran, ‘Weeli enenyet golol kalday mee kanoolyahe!’ ”
LUK.4.5	Seytaan toro Yeesso intoo deer iwoye, koloo kalday on yaafohi harra tuumman tuse. 
LUK.4.6	Seytaan la wihi us Yeesso iyidah, “Anto ichoow kamurroonki yaafoha tuumman a kisiicha. Iꞌdi tahe ani liisiiche, eti an siin ꞌdoono la ani on siicha. 
LUK.4.7	ꞌDeerka chirri at iwahatte waha tuumman wahaahha yateehiin.”
LUK.4.8	Yeesso wihi us ilaabe “Wihi chiiran, ‘Kamuri Waakkhaahe waho, toro la usu kalday on ihil!’
LUK.4.9	Seytaan toro Yeesso ilkerengeetti weene Yeerusaleem iwoye, minki Waakhe buure guutiis korche, wihi us iyidah, “Chirri at Weeli Waakh tahe, inta kanyaam. 
LUK.4.10	Iꞌdi tahe Chiirnaanneti Waakh wihi kachiiran,
LUK.4.10	“ ‘Waakh hertiis amure ibahcha,
LUK.4.10	iche la mujjum kiyaakhissa.
LUK.4.11	Iche la dahanohiche ka serey kiokkhissa,
LUK.4.11	uus ꞌdee luhtaah dagah guꞌddine.’ ”
LUK.4.12	Yeesso wihi us ilaabe, “Chiirnaanneti Waakh mehe tadeeh ya, ‘Kamuri Waakkhaahe kajme agelin.’ ”
LUK.4.13	Inkoo Seytaan Yeesso kajmeta uskeel kaluguꞌddo tuumman kakaje ka, katabe ibeenki leemujjume leesuge.
LUK.4.14	Yeesso miigti Rubeyti Munyee siisse khabaayi, boroofenhi Gaalilaaya inokhte. Wor Yeesso la harrataas tuumman kataaꞌhe. 
LUK.4.15	Ulla minassi weysiite Yaꞌhuud ka ꞌdooꞌd wori Waakh abche, ꞌdooꞌdi daage tuumman la Yeesso saaꞌde.
LUK.4.16	Yeesso ilkerengeetti Naasarete lakasooweynaache inokhte. Seeri Lanaso ka iꞌdi orrangateet u minki weysiite Yaꞌhuud irte. Ulla tolossate Yeedi Waakhe ꞌdooꞌd isoomaa. 
LUK.4.17	Khadaaboo yuubane etoo Waákh íyeyyeedo Isaaya layadeeh chiire liidiibe. Ulla khadaab furfure, inti waha kachiiranyahiin ꞌhele.
LUK.4.18	“Rubeyti Kamur a ileejirta,
LUK.4.18	iꞌdi tahe usu a isubhe
LUK.4.18	ꞌdee Wori Haaggan miskiino icheeka.
LUK.4.18	Kamur a isooergate, ꞌdee ꞌdooꞌdi uskeel hide saggi Kamur isoofuro icheeka,
LUK.4.18	ꞌdooꞌdi indo laa la Kamur indo a fura,
LUK.4.18	ꞌdooꞌdi sina lakawaaricho la Kamur sina a kabahcha.
LUK.4.19	A isooergate ꞌdee guꞌhi Kamur haaggiis ꞌdooꞌd tuso icheeka.”
LUK.4.20	Yeesso ꞌdeerka inkoo us waha soome ka, khadaab yuube, ilbooyi minki weysiit idiibe, orronte. ꞌDooꞌdi minki weysiit goya kajire tuumman la Yeesso indo katoolliche. 
LUK.4.21	Yeesso la wihi us ꞌdooꞌd iyidah, “Chiirnaanneta Waakhe toolla an soome atin daagteen maalinka a labuuhiche.”
LUK.4.22	ꞌDooꞌd tuumman haaggiis kaayyeede toro yeeda haaggane afiis kasoobahe kagirmeeste, wihi icho isworsateen, “Waha inam Yuussuf menya?”
LUK.4.23	Yeesso la wihi us ꞌdooꞌd ilaabe, “Rumanka mammahta a isoocheektaan, ‘Ilkitarri issamaay! Wihi weeli enenyet yeelin iubaaꞌdane nah daagne at ilkerengeetti Kafarnaaꞌhum ka yeesse, ilkerengeettiin ka yeel.’ ”
LUK.4.24	Wihi addane us yidah “Rume atin icheeka, et Waákh íyeyyeedo goobicho ka lakhaatti mele. 
LUK.4.25	Rumanka maanti eti Waakh íyeyyeedo Eliiya layadeeh jire, muunkhoyyohi ittaawe ili Issiraayel a kijireen. Maanassaas guꞌh seyyah ichoow nyuus tuumman hir ili Issiraayel ma ꞌdeyine, abaarti uskul harra tuumman gesse. 
LUK.4.26	Waakh Eliiya icho ma iergine, iꞌdaasenyi makhaabassoo muunkheenye ilkerengeetti Sarefaate boroofenhi Siidon kijirto taal iche ierge. 
LUK.4.27	Maanti goorat eti Waákh íyeyyeedo Eliicha layadeeh jire laka, ꞌdooꞌdi ittaawenye ili Issiraayel ka buꞌdá sar kakhabo a jire. Iꞌdaasenyi Waakh kichekoo kaldach laka ma samaanne, eti kaldache us samaache, a etoo ili Siiriya kayimiyye magahiis Naaman layadeeh.”
LUK.4.28	ꞌDooꞌdi kootte minki weysiit goya kajiro tuumman chirri us waha daage ka, weyti hollowe. 
LUK.4.29	Kaheene, Yeesso jiiteene, hali ilkerengeete kadisantahe tahariis geecheen, usu ankhar gaataanee. 
LUK.4.30	Iꞌdaasenyi urur goya iskaguꞌdde katabe.
LUK.4.31	Yeesso ꞌdeerka ilkerengeetti Kafarnaaꞌhume boroofenhi Gaalilaaya kajirto ikhubte, Seeri Lanaso ka enenyet Yeedi Waakh abin sookhabte. 
LUK.4.32	Icho la saggi us ꞌdooꞌd walah iabcho kagirmeesteen. A mehe woriis anto khaba. 
LUK.4.33	Etoo ginnatoo uskul dakhatti la chirraas minki weysiite Yaꞌhuude goya kijira. Ulla weyti riire, 
LUK.4.34	“Wooy! Yeessohi Naasaret, nah katab!” yidah. “Nahe nah massin timiy? Ani alah eti at tahe a garda, at a Ki Munyeenye Waakh kayimiy,” yidah.
LUK.4.35	Yeesso ginna leejaakhe, “Gammadiche etaas goya kasoobah!” iyidah. Ginna ꞌdeerka ꞌdooꞌd tuumman ortiis ka et lagaꞌdde, iꞌd addane iche tidah mele, et kasoobahte.
LUK.4.36	ꞌDooꞌd tuumman girmeeste wihi us isiyidah, “Ayta weyti a girma. A yeedi anto ichoow miig khabo, a mehe ginnayyo amur on ibahcha, icho la soobahaan.” 
LUK.4.37	Wori usu miinsan la ilassaas soodow tuumman kataaꞌhe.
LUK.4.38	Yeesso minki weysiit kabahe min Siimon irte. Seyyoh Siimon la sare weyti kululaatta, Yeesso gargaar daaheen. 
LUK.4.39	Ulla kagulguubsate, sarti kululaatti leejaakhe lakabukkhe. Chirraas on sookahte, icho goollin sookhabatte.
LUK.4.40	Chirra orrahe dihto, ꞌdooꞌdi khakkhannane sugeerreti yeerare khabo tuumman Yeesso liikeene. Yeesso la kooba dahano korche samaache. 
LUK.4.41	Ginnayyo ꞌdooꞌdi ittaawe goya kabaheen ichohi riiro, “Ati Weeli Waakhe” essi. Iꞌdaasenyi Yeesso ginnayyo leejaakhe, amuri icho kaayyeedaan la tirte. Iꞌdi tahe saggi us Ki Lasubhe iyahe a gartaan.
LUK.4.42	Baryo ka Yeesso inti enenyet ikajirin irte. ꞌDooꞌd la usu yowta, chirri icho inti us kijiro yimaateen ka, usuhi icho katabo tirteen. 
LUK.4.43	Iꞌdaasenyi wihi us ꞌdooꞌd iyidah, “Wihi Waakh gooche, an a irda ilkerengeetohi addan ka laka Wori Haaggane dakhi Waakh miinsan ꞌdooꞌd icheeka. Iꞌdi tahe wahaase ani liisooergate.” 
LUK.4.44	Ulla ili Yaꞌhuud ka minassi weysiite Yaꞌhuud ka Yeedi Waakh cheeke.
LUK.5.1	Yeesso maantoo beyti Gennaasarete
LUK.5.2	Ulla koobanhoo lammeenye beytaas afiche lakatabe arge. ꞌDooꞌdi kooban leh la oroohti bahag lakakhabti iche dikha. 
LUK.5.3	Yeesso koobanhoo kore. Koobanha la eti leh a etoo Siimon layadeeh. Yeesso la leeyeede ꞌdee kooban a leetakho bey afiche iꞌdaaru a kaseehicho. Yeesso ꞌdeerka kooban goya orronte, Yeedi Waakh ꞌdooꞌd abche.
LUK.5.4	Inkoo us yeediis massiche ka, wihi us Siimon iyidah, “Bal kooban inti bicche kahogyahiin iwoye, ꞌdee oroohtiin bicche goya iseya, bahag khabda.”
LUK.5.5	Siimon wihi us Yeesso ilaabe “Eti ween, nah ibeenki noole hol downe, bahag nah khabanne la mele. Iꞌdaasenyi jeenteti at iꞌdaas itidah u, oroohti bahag lakakhabti bey goya a kalugꞌda on gon.”
LUK.5.6	Orooh bicche goya kalugꞌdeene, bahaggi weyti ittaawe khabteene ichoowka oroohe soogoote. 
LUK.5.7	ꞌDeerka wahalhichoki koobanhi addan fuulo dahan ka waheene, ꞌdee a gargaareen. Icho la yimaateene, kooban lammacho bahag labuuhiche ichoowka kooban bicche goya kabaabiin leheet.
LUK.5.8	Chirri Siimonhi Beetero layadeeh wihi yitah arge ka, inkaanyit ka Yeesso ortiis ka jilbo il kaguꞌdde wihi us iyidah, “Kamur an a eti uskeel leh, nyaam ikatab.” 
LUK.5.9	A mehe Siimon ichoow wahalhiis tuumman ba bahaggi ittaawenye icho khabteen ka weyti girmeesteen. 
LUK.5.10	Yeele Sebedaayoti iche laka Siimon walhisse, Yaakoobo ichoow Yoohana leh laka weyti girmeysatte.
LUK.5.10	Yeesso la wihi us Siimon iyidah, “Roorro akhabin. Uus toolla kakhabatti, enenyete Waakh ikeenta.” 
LUK.5.11	ꞌDeerka koobanohicho jiiteene bey afiche geesse, walah tuumman katabte, Yeesso raahte.
LUK.5.12	Yeesso ilkerengeettoo kajiraayi, etoo buꞌdatoo uskul sar tuumman kasoofoofte yimiy. Chirri us Yeesso arge ka fool il kakhabte hawwaaste wihi us iyidah, “Kamur, chirri at ꞌdoonto at biꞌdir ibihin a tabuuꞌd.”
LUK.5.13	Yeesso dahan ooge, et ꞌdaare, wihi us iyidah, “A ꞌdoona, biꞌdir bah!” Chirraas on et buꞌda kabahte.
LUK.5.14	Yeesso la amur ibahche wihi us iyidah, “Etoo kalday laka jit ka aleeyeedine, iꞌdaasenyi kuhaani iiro saggi at isamaatte istus. Sadakhati amurre Muusa kachiirane eti buꞌda lakabahche bahcho bihiche, ꞌdee garti saggi lakisamaache a titaahe.”
LUK.5.15	Iꞌdaasenyi wori Yeesso miinsan weyti ilaas tuumman kataaꞌhe, ꞌdeerka ꞌdooꞌdi buure yimiyye wihi us ꞌdooꞌd abcho dagansate, ꞌdooꞌdi khakkhannan laka yimiyye lasamaache. 
LUK.5.16	Iꞌdaasenyi Yeesso kolassi ittaawe intoo us keley kayahe irte Waakh wahte.
LUK.5.17	Maantooka Yeesso Yeedi Waakhe ꞌdooꞌd abcha, Farissaayotoo ichoow tagaammeti amurre la intaase fiddiyaan. ꞌDooꞌda la goobassi Gaalilaaya ichoow Yaꞌhuudiya ichoow ilkerengeetti weene Yeerusaleeme kayimaateen. Kamur la Yeesso miigti us ꞌdooꞌdi khakkhannan kasamaacho a siiche. 
LUK.5.18	ꞌDooꞌdoo la etoo sar tuumman hanjaawte ilaal kasoosiꞌde, ichehi min goyaka Yeesso ortiis tassille ꞌdoontaa. 
LUK.5.19	Chiꞌiche jeenteti urur buur iyahuu, inti iche gatto waayte ka, min sartiis korte. ꞌDohtoo yeesse, et ilaaliis khabaayi ꞌdohtaas ka il isoowoyte ichoowka urur ukkuriis ka Yeesso ortiis tissil.
LUK.5.20	Chirri Yeesso saggi ꞌdooꞌdaas ikakhuufo arge ka, wihi us etaas iyidah, “Aalaaw, uskeelaah a liikaakute.”
LUK.5.21	Farissaayo ichoow tagaammeti amurre wihi icho uurassicho goyaka esseen, “Eta gafo a ayyo? Ayyo enenyet uskeeliis ikakuta, Waakh on menye?”
LUK.5.22	Yeesso la wihi icho kamassaan garte, wihi us worsate, “Mehede malassi iꞌdaase uurassiin ka idowattaan? 
LUK.5.23	Mehe maanta ki addan kaꞌdabakhe, chirri an, ‘Uskeelaah a liikaakute,’ iadeeh a ommos an, ‘Kahe soho’ iadeeh? 
LUK.5.24	Iꞌdaasenyi saggi Ínam Aadam antohi us harrata ka enenyet uskeel ikakuto ikhabo a abattaan.” Wihi us eti sare hanjaawte iyidah, “Wihi an kisoocheeko, tolosso ilaalaah okkhiche, goob iro!” 
LUK.5.25	Et chirraas on ꞌdooꞌd tuumman ortiis ka tolossate, wihi us kajiife okhsate, usuhi Waakh saaꞌdo goob irte. 
LUK.5.26	ꞌDooꞌd tuumman girmeeste, Waakh saaꞌde. Icho tuumman roorro gesse, wihi icho yidaaheen, “Maalinka girmo a agarre!”
LUK.5.27	Waha ꞌdubicho ka Yeesso bahe, sohtaayi etoo kooddi goocho magahiis Laawi 
LUK.5.28	Laawi la kahe, walah tuumman katabe usu raahe.
LUK.5.29	Laawi saahka goobiis ka sukuukuhi buure Yeesso ibahche, ururi buurenye ꞌdooꞌdoo kooddi goocho illeh kijiraan ichoow ꞌdooꞌdoo addan icho a leegolossata. 
LUK.5.30	Iꞌdaasenyi Farissaayo ichoow tagaammeti amurre iche laka Farissaayee nyunnyuute wihi iche abatti Yeesso itidah, “Atin a iꞌdoh ꞌdooꞌdi kooddi goocho ichoow ki uskeel leh ileegolossattaan?”
LUK.5.31	Yeesso wihi us ilaabe, “ꞌDooꞌdi ilkitárri yowti ki feffeyyan menye, iꞌdaasenyi a ki khakkhannan. 
LUK.5.32	ꞌDooꞌdi an iimiyye an waho, ki ꞌdooꞌdi fiffissan isiekkaacho menye, iꞌdaasenyi a ki uskeel lehe, ꞌdee uskeelicho a kasoonokhti.”
LUK.5.33	Icho la wihi icho Yeesso iyidaaheen, “Abatti Yoohana ichoow too Farissaayo kolassi ittaawe af a hidatta, weysatta, iꞌdaasenyi taah a golossatta one walah danta.”
LUK.5.34	Yeesso wihi us ilaabe, “ꞌDooꞌdi mindischo yimiy geeddi us eti min disti leejiro af a hiita? 
LUK.5.35	Iꞌdaasenyi maane a tamiit, ti ꞌdooꞌd eti min disti lakakhaato. Maanassaase ꞌdee ꞌdooꞌd af hiita.”
LUK.5.36	Yeesso ꞌdooꞌd imammahte wihi us iyidah, “Et goonankoo dafareete husub soogoocho, too raagan kadaddabo mele. Chirri us iꞌda yeele, dafarti husub a khakkharradiche, goonanki dafarti husub ichoow dafarti raagan la ma isgelaan. 
LUK.5.37	Ommolla et farsoti sabiibe husub urgohi uktoote raagan kachibo mele. Chirri iꞌda layeele, farsoti husub urgo a fuurissa doossa, farsotaas khubatta, urgo laka lawaaya. 
LUK.5.38	Farsoti sabiibe husub, urgohi uktoote husub on lakachiba. 
LUK.5.39	Et inkoo us farsoti raagan dame toro farsoti husub ꞌdoono mele. Iꞌdi tahe mehe yadeeh ya ‘Farsoti raagane deefta.’ ”
LUK.6.1	Maalinkoo Seeri Lanasee Yeesso abattitiis khabaayi gosase goya raaha. Abattitiis la ilmohoo ꞌdargaayye guratte, dahanohicho ka butatte tuhum. 
LUK.6.2	Farissaayotoo la wihi iche worsatte, “Atin a iꞌdoh Seeri Lanaso ka wihi amurre ꞌdiiꞌddantahe iyeessaan?”
LUK.6.3	Yeesso wihi us icho ilaabe “Atin injire wihi Dawuud yeele maanti usu ichoow ꞌdooꞌdi us khabe ba raarahteen Yeedi Waakh ka ma soomin a? 
LUK.6.4	Dawuud uranti minki Waakhe gele, makaateti Waakh liibahche khaate, yuhuyye, toro reeri leejire laka wohoo siiche. Amurreti laraaho ka la kuhaaniyyo kaldaye makaatetaas yaham.” 
LUK.6.5	Yeesso la wihi us icho iyidah, “Ínam Aadam a Kamuri Seeri Lanaso.”
LUK.6.6	Maantoo addane Seeri Lanasee ka, Yeesso toro minki weysiite Yaꞌhuud gele, ꞌdooꞌd wori Waakh abche. Etoo dahanti miigeet hanjaawte la intaas a kijire. 
LUK.6.7	Farissaayo ichoow tagaammeti amurre wohoo icho Yeesso kacheektaane yowtaane, ꞌdeerka usu Yeesso Seeri Lanaso ka etaas samaacho mujjum fiiricheen. 
LUK.6.8	Iꞌdaasenyi Yeesso malicho a garta wihi us eti dahan laa iyidah, “Kah enenyet tuumman ortiis tolosso.” Et ꞌdeerka kahe intaas tolossate.
LUK.6.9	Yeesso ꞌdeerka wihi us icho iyidah, “Wihi an atin worsadi, wihi haaggane layeelo ichoow suujoonki layeelo koh amurreteen israahaan? Jiroti enenyete laribo israahaan bal jiroti enenyete labaabiicho?”
LUK.6.10	Yeesso icho tuumman indo leeraahe ꞌdeerka wihi us et iyidah, “Dahantaah fiti!” Et iꞌdaas yeele, dahane toro tuum haagsatte. 
LUK.6.11	Iꞌdaasenyi sirgoweene, iꞌdi icho Yeesso yadeehiin isworsan sookhabteen.
LUK.6.12	Ibeennetaas kichekoo Yeesso bahe burroo kore, ibeenki nool Waakh wahte. 
LUK.6.13	Chirri il soobaryo ka abattitiis isiwahe, goyche ka et tomon ichoow lamma soobahche, ergaanotiis kayeesse. 
LUK.6.14	ꞌDooꞌdaas us soobahsate a Siimonhi us magahoo addan ibahche Beetero yidah, walaaliiski Andereeya layadeeh, Yaakoobo, Yoohana, Fiilif, Barꞌdolomaayo, 
LUK.6.15	Mattaayo, Toomas, Yaakoobohi inam Alfaayee, Siimonhi magahiis Yaaftiisꞌdoone layadeeh ichoow, 
LUK.6.16	Yuuda inam Yaakoobo ichoow Yuuda Iskaariyoot ki yomboka Yeessó ꞌdub gooche.
LUK.6.17	Ulla ergaanotiis khabaayi bur kasookhubte ꞌdowhoo tolossate. Ururi buurenye abattitiise ichoow ꞌdooꞌdi ittaawenye boroofenhi Yaꞌhuudiya ichoow ilkerengeetti weene Yeerusaleem ichoow ilkerengeetohi rurrucchule beyti buure afiche yaalle iꞌdi maanta Tiiro ichoow Siidon illehe laka, intaas a kijire. 
LUK.6.18	ꞌDooꞌdaas tuumman la a yimiyye ꞌdee wihi Yeesso essi dagansata, toro sugeerreticho lakasamaacha. ꞌDooꞌdi ginnayyo dakhtaan laka lasamaache. 
LUK.6.19	ꞌDooꞌd tuumman ebba Yeesso ꞌdaarin ꞌdoona, iꞌdi tahe miige usu kasoobahta icho tuumman samaassa.
LUK.6.20	Yeesso la abattitiis yeye, wihi us yidah,
LUK.6.20	“ꞌDooꞌdi Waakh imaalo, a atinhi toolla miskiine,
LUK.6.20	a mehe dakhi Waakh a kiinna.
LUK.6.21	ꞌDooꞌdi Waakh imaalo, a atinhi toolla raarah khabtaan,
LUK.6.21	iꞌdi tahe a atin ladargichaa!
LUK.6.21	ꞌDooꞌdi Waakh imaalo, a atinhi toolla ooytaan,
LUK.6.21	iꞌdi tahe a atin lahamaadichaa.
LUK.6.22	Waakh a atin imaala maanti enenyet jeente Ínam Aadam u atin ꞌdiiꞌdo,
LUK.6.22	atin riho, ommos atin abaaro,
LUK.6.22	magahiin uskeeli nool kawaho.
LUK.6.23	“Taba giꞌde chirri sina atin lakawaariche laka, weyti hamaada, girꞌdaama, iꞌdi tahe Waakh goobiis ka kalaꞌddi buurenye atin gutaa. A mehe ooyenyetiche saggaas on ꞌdooꞌdi Waákh íyeyyeedo sina ikawaaarisse.
LUK.6.24	“Iꞌdaasenyi atinhi toolla kamurree sinati atin sugto eenna a buure!
LUK.6.24	Iꞌdi tahe haaggi harrata orey on uur atin khobooche.
LUK.6.25	Atinhi toolla dargan, sinati atin sugto eenna a buure!
LUK.6.25	Iꞌdi tahe a raarahattaan.
LUK.6.25	Atinhi toolla hamaaddaan sinati atin sugto eenna a buure!
LUK.6.25	Iꞌdi tahe a uuwwissaane ooytaan.
LUK.6.26	Atinhi toolla ꞌdooꞌd tuumman atin koolicho, sinati atin sugto eenna a buure. Iꞌdi tahe aacchinyetiin laka goorat saggaas on ꞌdooꞌdi ꞌdooꞌdi Waákh íyeyyeedo iskaayyeelo ikoolisse.
LUK.6.27	“Atinhi idagansattaan wihi an atin iadeeh, chiiytiin ꞌdoona, ꞌdooꞌdi atin ꞌdiiꞌdo la haag on tusa, 
LUK.6.28	ꞌdooꞌdi atin falo imaala, ki atin leeabaarramo la Waakh iwaha. 
LUK.6.29	Chirri etoo fodooroo kiguꞌdde, fodoori addan laka siiche a kiguꞌddo. Chirri etoo kabuuꞌdaah kaakhaate, ubbaaraahki deere us khaato laka atiran. 
LUK.6.30	Eti tuummane walah kidaahe siiche, chiꞌ etoo wohoo wahaahe khaate la, aleemarmine a kasookhaatin. 
LUK.6.31	Wihi kootte incheenka atinhi atin liiyeelo ꞌdoontaan, ꞌdooꞌdi addan iyeela.
LUK.6.32	“Chirri atin ꞌdooꞌdi atin ꞌdoono kalday on ꞌdoontaan, walah iche atin ibahto mele. ꞌDooꞌdi uskeel leh laka, ꞌdooꞌdi icho ꞌdoono a ꞌdoonaan! 
LUK.6.33	Chirri atin ꞌdooꞌdi haag atin iyeelo kalday on atin laka haag iyeessaan la walah iche atin ibahto mele. ꞌDooꞌdi uskeel leh laka iꞌdaas a yeela on. 
LUK.6.34	Chirri atin ꞌdooꞌdi mog atin kagele ꞌdee atin mogtaas kasugtaan kaldach on mog siissaan la mehe atin ibahta? ꞌDooꞌdi uskeel leh laka, ꞌdooꞌdi addane uskeel lehe ꞌdee mog sooguto mog a siicha on! 
LUK.6.35	Iꞌdaasenyi taba chiiytiin ꞌdoona, haag iyeela, mog siicha ichohi atin isooguto asugina. ꞌDeerka kalaꞌddiin la a buuraatta, toro nyaakhuti Waakkhi Weyti Weene tateehiin. A mehe us ꞌdooꞌdi kalaꞌd ikhabin ichoow ki sussuuje uur a iꞌdabakhyahe. 
LUK.6.36	Saggi Aabbahiin uur inugulyahe u, atin laka ꞌdooꞌdi addan uur inugleesda.
LUK.6.37	“Taba uurassiin goyaka enenyet ahukkumina uus Waakh atin hukkumine. Taba enenyet uskeele yeesseen iidowina, uus atin laka uskeele yeesseen atin liidaahane. Taba enenyet uskeel ikakuta, ꞌdee uskeeliin a atin liikakuto. 
LUK.6.38	Enenyet walah siicha, atin la walah a atin lasiichaa. Wihi buurenye, meel liijahe, laruhe ichoowka khubti iche sabho lakaachiba. A mehe geeddi atin ꞌdooꞌdi addan iyeessaan, geeddaase atin liiyeela.”
LUK.6.39	Mammahta laka ꞌdooꞌd ibahche. “Etoo indo laa, koo indo laa a angaamicha? Lammache ankhar ma iskaleedihto? 
LUK.6.40	Eti walah laabcho, eti walah abcho ma kaween. Iꞌdaasenyi eti tuummane walah mujjum laabche, iꞌdi eti walah abche yateeh.
LUK.6.41	“A iꞌdoh urufti il walaalaah kijirto iagarta, gurtunki issaah goya kijiro la iargin? 
LUK.6.42	At saggoh walaalaah, ‘Walaalaaw, alley uruftaas il kaajirto a kaabahcho,’ ikatadeeh ati rubeytaah la gurtunki issaah goya kijiro ma agarto? Iskaayyeessooy koloo gurtunki issaah goya kajiro bihiche, ꞌdee urufti il walaalaah goya kajirto mujjum agare, bihi.
LUK.6.43	“Geey haaggane gurnaanki suuje bahcho mele, geey suujenye gurnaanki haaggan bahcho mele. 
LUK.6.44	Geeyba gurnaanki us bahcho lakaabta. Iyookkoka geeyi bilhil dommog ma kaguratti ommos geeyi khasah medeer ma kaguratti. 
LUK.6.45	Eti haaggan uuriis laka a haagganyahe gone, haaggaas on dela. Eti suuje la uuriis a suuj gone suujoonkaas on dela. A mehe wihi afiis kasoobaho, a wihi uuriis goya buuho.
LUK.6.46	“A iꞌdoh ani, ‘Kamur, Kamur,’ ikadowtaane wihi an atin idowo la iyeelina? 
LUK.6.47	Eti ani iyamiite wihi an idowo daago toro la raaho, wihi us iyoogyahe a atin tusa. 
LUK.6.48	Etaas a iꞌdi eti min diso, weyti il khute, inti ngꞌaajjee ka daddaabohi ilaat dise. ꞌDuley yimiyye, bicchehi buure minkaas guꞌddeene, iꞌdaasenyi ma sesseehin, iꞌdi tahe mujjume disanyahee. 
LUK.6.49	Iꞌdaasenyi eti yeedeey daago toro iraahin a iꞌdi eti min dise min la daddaabohi ilaat ikhabin. Uus hafari miige sookahe minkaas guꞌdde, min tuumman reye, bar waaye.”
LUK.7.1	Chirri Yeesso waha dakkhan ꞌdooꞌd iyidahye us massiche ka, ilkerengeetti Kafarnaaꞌhum gele. 
LUK.7.2	Etoo koobbintoo iskareet itoollo la ilbooyiiskoo us weyti ꞌdoono weyti khannanyahe, a omoottanyahe. 
LUK.7.3	Eta iskar itoollo chirri us Yeesso woriis daage ka, ewweenkoo Yaꞌhuud ergate, Yeesso a lasoowaho, a yimaate ilbooyiis a samaacho. 
LUK.7.4	Chiꞌicho Yeesso iyimaateen ka hawwaasteene, wihi icho iyidaaheen, “A imasse chaꞌat eta waha iyeesso, 
LUK.7.5	a mehe yaafteen a ꞌdoona, toro minkeenki weysiite Yaꞌhuud laka a inno idise.”
LUK.7.6	Yeesso ꞌdeerka ewween raahe.
LUK.7.6	Chirri us minki eti koobbinti iskareet itoollo idowwaate ka, etaas aalassiiskoo Yeesso or kasoodowche, wihi us iyidah, “Kamur, sina iiskawaarin, a mehe minkeeyki at tamiit ma muꞌdan. 
LUK.7.7	Jeentetaas u anihi kiamiit ma muꞌdane, iꞌdaasenyi sooyeed ilbooyeey la a samaataa. 
LUK.7.8	Iꞌdi tahe ani rubeyteey laka a etoo iskarti addane ikawewween antohicho raaho, toro la iskarti addane an andi laka a jirta. Chirri an koo, ‘Kaale,’ iidah a yamiit. Chirri an koo, ‘Nyaam iro,’ iidah la a irta. Chirri an ilbooyeey, ‘Waha yeel,’ iidah la a yeela.”
LUK.7.9	Chirri Yeesso waha daage ka weyti girmeeste. Ururi usu sooraaho iurgiye, wihi us iyidah, “Wihi an atin iadeeh, an injire yaafohi Issiraayel goyaka laka eti geedda weyti Waakh kakhuufo ma ꞌhelin!”
LUK.7.10	ꞌDooꞌdi kootte lasooergate ꞌdeerka min inokhte, ilbooyi khannan usuhi samaate ꞌheleen.
LUK.7.11	Yomboka Yeesso abattitiis ichoow ururi buure khabaayi ilkerengeetti Naayin irte. 
LUK.7.12	Chirri us aritti ilkerengeeteet sooeleele ka, inanki kaldaye makhaabassoo muunkhee leetehe usuhi buje hawwaal liisiꞌdo kasooyegeen. Ururi buurenye ilkerengeet kayimiy la iche a leejire. 
LUK.7.13	Kamur chuꞌus makhaabál arge ka, uur isoonugleeste wihi us iyidah, “Ooyine chubbah!”
LUK.7.14	Ulla ꞌdeerka irte, lallaabohi inanki buje lakasiꞌdo ꞌdaare. ꞌDooꞌdi siꞌdo la tolossate. Yeesso la wihi us yidah, “Irka sookahe kidowa!” 
LUK.7.15	Inanki buje soorronte, yeyyeede. Yeesso la inam abarti desse dahan gesse.
LUK.7.16	Icho tuumman roorro gesse, Waakh saaꞌdeene, “Etoo weene Waákh íyeyyeedo goyteen a yimiy. Waakh a yimiyye ꞌdooꞌdiis gargaara,” yidaaheen.
LUK.7.17	Yeessó woriis ili Yaꞌhuud ichoow ilassi addane isoodow tuumman kataaꞌhe, ladaage.
LUK.7.18	Abatti Yoohanahi Enenyet Baattissiyo wor Yeesso tuumman Yoohana siisse. Ulla chirraakka et lamma wahe, 
LUK.7.19	Kamur iergate wihi us worsate, “At a Ki Lasubhe lasugo, bal etoo addane sugna?”
LUK.7.20	Reeraas lammee chirri us Yeesso iirte, wihi us iyidah, “Yoohanahi Enenyet Baattissiyo nah sooergate, mehe worsata ya, Ki Lasubhe lasugo a ati, bal etoo addane sugna?”
LUK.7.21	Yeesso la chirraakka ꞌdooꞌdi ittaawenye khakkhannan ichoow ki bolokh khabo ichoow ki ginnayyo dakhtaan samaache. ꞌDooꞌdi ittaawenye indo laa la indo fure. 
LUK.7.22	ꞌDeerka wihi us reeri lasooergate ilaabe, “Nyaama nokhda, Yoohana waha atin agarteen ichoow waha atin daagteen icheeka. ꞌDooꞌdi indo laa indo a bahcha, ki goorat luhlo ikhabin la luhlo a bahcha. ꞌDooꞌdi buꞌdayyo sar kakhabe a lasamaacha, ki dogo laa la dogo a bahcha. ꞌDooꞌdi tuume omoot a lakasookahcha, ꞌdooꞌdi wahanyeyyohi Waakh miinsan ka miskiine la Wori Haaggan a liicheeka. 
LUK.7.23	Eti Waakh imaalo a ki jeenteteey u kakhuufnaanki us ikakhuufo iꞌdiin.”
LUK.7.24	Inkoo reeri kootte Yoohana sooergate nokhte ka, Yeesso Yoohana woriis urur kaleeyyeede, wihi us yidah, “Bal wihi atin hidaad ka iratteene sooagarteen kamalda. Etoo ꞌdabakhenye iꞌdi hoosi hafar sesseehicho mee iratteene agarteen. 
LUK.7.25	Bal wihi atin iratteene sooagarteen kamalda. A etoo gaaddi haaggan khabo? Mele! ꞌDooꞌdi gaaddi gato miige khabo jiroti wohoo liiwaayin jiro, a ꞌdooꞌdi minassi karnatoot fiddiyo. 
LUK.7.26	Iꞌdaasenyi mehe iratteene agarteen? Eti Waákh iyeyyeedo agarteen? Rumanka eti atin agarteen, eti Waákh íyeyyeedo laka a kussanyahe. 
LUK.7.27	Eti woriis Chiirnaanneti Waakh ka lachiire a kan.
LUK.7.27	“ ‘Yeya, ergattiteey ortaahha erga,
LUK.7.27	iche rubeyohi enenyete tannabissa.’
LUK.7.28	Wihi an atin iadeeh weeli enenyet goyaka, eti Yoohana kaween ma jiro. Iꞌdaasenyi eti dakhi Waakh ka ꞌdaran laka, us Yoohana a kaweenyahe.”
LUK.7.29	Enenyet tuumman, ꞌdooꞌdi kooddi goocho laka, chiꞌicho wihi Yeesso yidah daageen ka, saggi jiti Waakh ifissanyahe khaatteen, a mehe Yoohaná icho baattissiye. 
LUK.7.30	Iꞌdaasenyi Farissaayo ichoow tagaammeti amurre jeenteti Yoohana icho ibaattissiyin u, mali Waakh icho ikhabe a ꞌdiiꞌdeen.
LUK.7.31	“Kamalda bal, ꞌdooꞌdi weyꞌda ꞌdeerka mehe iokkanaacho? Icho mehe iyoogyahiin? 
LUK.7.32	Icho a iꞌdi nyaakhuti sokko goyaka nyaakhutoo addan kariiro,
LUK.7.32	“ ‘Nah a gurroonne,
LUK.7.32	atin la gurro ma nah leeokkhin,
LUK.7.32	nah geeyi maanti enenyet buje ladowo atin a isoodowne,
LUK.7.32	atin la ma ooyin,’ isidowo.
LUK.7.33	A mehe Yoohanahi Enenyet Baattissiyo maanti us yimiy farsotoo rucchule sabiib laka ma ubhaabane, toro la geeddi buure af hiite, atin la jeentetaas u wihi atin tidaaheen, ‘Usu alah ginna dakhatta!’ 
LUK.7.34	Ínam Aadam la a yimiyye golossate, farsoti sabiib laka dame, atin la mehe tidaaheen ya, ‘ꞌDamaanki toro meleefeenye ꞌdooꞌdi kooddi goocho ichoow ki uskeel leh aal kabahsati kalla.’  
LUK.7.35	Iꞌdaasenyi kharati Waakh runtiche jiroti ꞌdooꞌdi raaho tuummane lakaarga.”
LUK.7.36	Etoo Farissaayee maantoo Yeesso golol iwahe, Yeesso la ꞌdeerka minki etaas irte, komborti ballaaddane lakagolossati garabiche ka dikkil kareeye. 
LUK.7.37	Makhaabassoo ilkerengeettaas ka uskeel kaassohatte chiꞌiche saggi Yeesso minki etaas Farissaayee ikagolossati daagte ka, kurunkoo daakki alabaasta lakahaaggiche, miricchi kijiro sookhaatte. 
LUK.7.38	Yeessohi dikkil kajiifo adahtiis tolossatte ooyte, ilmohiche ka luhlohiis khuyyaamisse. ꞌDeerka tinticheti matah ka hiyyaayte, luhlohiis doddongatte, miricchi ka subahte.
LUK.7.39	Eti Farissaayo Yeesso golol iwahe chirri us waha arge ka, wihi us uuriis goyaka yidah, “Chirri kootte rumanka eta eti Waákh íyeyyeedo yahe, makhaabassa ꞌdaꞌddaarto eti iche tahe a garta, saggi iche uskeel ikaassohatte a garta!”
LUK.7.40	Yeesso wihi us ilaabe, “Siimon an wohoo an kisoocheeko a khaba.”
LUK.7.40	Ulla wihi us yidah, “Eti ween isoocheek.”
LUK.7.41	Yeesso la wihi us iyidah, “Reeroo lammee etoo kamurenye mog kakhabe. Etoo chilimmeti eti orrah kud chan hil haaggiche laguto iche kakhabe, ki addan la chilimmeti eti orrah tomon chan hil haaggiche laguto iche kakhabe. 
LUK.7.42	Inkoo reera lammatiis ba mog gunnaan agaafte ka, eti goorat chilimme leh, lammache ba mog leeꞌdiiche. Kichokoh ꞌdeerka eti mog leh weyti ꞌdoona?”
LUK.7.43	Siimon wihi us ilaabe, “Ani ka, ki chilimmeti buure laleeꞌdiiche.”
LUK.7.43	Yeesso la “Mujjume goosse,” iyidah.
LUK.7.44	Yeesso ꞌdeerka makhaabál iurgiye wihi us Siimon iyidah, “Siimon bal makhaabassa yey! At uus an kootte minkaah imiy bicchehi an luhlo kadikhdi laka ma isiinne, iꞌdaasenyi iche ilmohiche ka luhlo a ikhuyyaamisse, tintiche ka la a ihiyyaayte. 
LUK.7.45	At dongo ka ma isoodowwaanne, iꞌdaasenyi makhaabassa uus kootte an imiy luhloheey dongo ma kagoon. 
LUK.7.46	At subakki geeyi oolif ka matah ma isubhine, iꞌdaasenyi iche luhloheey miricchi ka a subahte. 
LUK.7.47	Maantaka wihi an kiadeeh, makhaabassa uskeelicheki ittaawe a liikakute. A mehe ꞌdooninti buurenye itusatte. Iꞌdaasenyi eti uskeeloo rucchul liikakute ꞌdoonintoo rucchul on Waákh tusta.”
LUK.7.48	Yeesso la wihi us makhaabál iyidah, “Uskeelaah a liikaakute.”
LUK.7.49	Martiti kootte golossatti wihi iche isitidah, “Eta uskeel laka ꞌdooꞌd ikakuto a ayyo?”
LUK.7.50	Yeesso wihi us makhaabál iyidah, “Kakhuufnaanki at ikakhuufte a kiribe, tab nebey leeiro!”
LUK.8.1	Waha ꞌdubicho ka, Yeesso goobab ichoow ilkerengeeto dah kagooche, Wori Haaggane dakhi Waakh miinsan icheeke. Abattitiisti tomon ichoow lammee laka usu a leejirte. 
LUK.8.2	Deyyehotoo goorat ginnayyo ichoow sugeerretoo addan ka lasamaache Yeesso a leejirte. Deyyehota, too a Maariyati ilkerengeetti Magdaala goorat Yeesso ginna teeba kabahche. 
LUK.8.3	Too la a Yoowana makhaabál Chuusa. Chuusa la min ꞌHerood ka ilbooyye iweenyahe. Too la a Sussanna ichoow deyyehotoo addane ittaawe. Deyyehota hoolahichooda Yeesso ichoow abattitiis ba kagargaarte.
LUK.8.4	Geedda ururi buure kuymo ꞌdooꞌd la goobassi ittaawe kayamiite usu dagansati, Yeesso mammahtane ibahche. 
LUK.8.5	“Etoo gos khabo a irte, ilmo harra kachibaa. Ilmoha us taaꞌhicho, gaasoo jit goya kadiheene, layabte, chimbirohi saraat la yumheen. 
LUK.8.6	Gaasoo harrati daddaab fuusso kadiheene, chiꞌicho soobaheen ka orrahe geeyohaas soobahe gubte, khuyyaame laayahiinee. 
LUK.8.7	Gaasoo laka inti geeyohi rurrucchule kudah khabo kadiheen. Isleesoobaheene geeyohi soobahe afcheen. 
LUK.8.8	Gaasoo la inti harrati haaggan khabto kadiheen. Soobaheene gurnaan deleen. Geey ba kol kudoo geeddi il lakachibe ꞌdirihiis dele.”
LUK.8.8	Chirri us yeediis massiche ka, riire wihi us yidah, “Eti dogo khabo, a daago giꞌde!”
LUK.8.9	Abattitiis wihi mammahta tahe usu worsatte. 
LUK.8.10	Wihi us iyidah, “Waakh garanti wihi dagsane dakhi Waakh miinsan lagarti a atin siiche. Iꞌdaasenyi ꞌdooꞌdi addan a imammahda,
LUK.8.10	“ ‘ꞌdee walah yeyaane, eheet a ma argaan,
LUK.8.10	wihi an eldi daagaane, eheet a ma abtaan.’  
LUK.8.11	“Wihi mammahe miinsantahe kallaayo. Ilmo a Yeedi Waakh. 
LUK.8.12	Ilmohi jit lakachibe a ꞌdooꞌdi Yeedi Waakh daago, Seytaan la yamiite yeedaas uuricho kabahcho, saggoo ꞌdee icho yeedaas irummeysanne, Waakh iribin yeelo. 
LUK.8.13	Ilmohi daddaab sarche kadihe a ꞌdooꞌdi chuꞌus Yeedi Waakh daage hamaadi buure ka khaatti. Iꞌdaasenyi hiiyyay icho khabaan mele. Geeddoo rucchul on yeeda rummeestaane iꞌdaasenyi chirri kajmeti uskeel kaluguꞌddo timiy dowwa on soodihaan. 
LUK.8.14	Ilmohi inti geeyohi kudah khabto goya kadihe mehe itoollaan ya, ꞌdooꞌdi Yeedi Waakh daago. Iꞌdaasenyi geedda icho orey isohtaan, waꞌdwaaꞌd ichoow kamurroon ichoow haaggi wihi harrata afchaane ma weynaataan. 
LUK.8.15	Iꞌdaasenyi ilmohi harrati haaggan lakachibe a ꞌdooꞌdi hahhaaggane, uuri haaggan khabo Yeedi Waakh daago uuricho gessati, jeenteti us igarrahsatuu gurnaan delo.
LUK.8.16	“Et taa bolkhicho baakhuul kaankubo ommos siriir iliche gesso mele. Taa a labolkhicha kombor lakorcha, ꞌdee ꞌdooꞌdi min soogelo il kaarga. 
LUK.8.17	A mehe walah dagsane liisoobihin mala, ommos walah oboobsane enenyet liiabinne ommos ꞌdow liikasoobihin mala. 
LUK.8.18	Maantaka wihi atin liidowo mujjum daaga giꞌde. Eti tuummane wihi dahan lagesse mujjum woywoye a liikakhaya. Iꞌdaasenyi eti wihi dahan lagesse mujjum iwoywoyin, wihi us kol us khabo koogyahe laka a lakakhaata.”
LUK.8.19	Maantoo abar Yeesso ichoow walaalinyetiis ba Yeesso argin yimaateen. Iꞌdaasenyi jeenteti urur buur iyahuu, saggi icho ileeyeedaan waayeen. 
LUK.8.20	Etoo wihi us Yeesso iyidah, “Abartaah ichoow walaalinyetaah ba khare toollaane, ichohi kaargo ꞌdoonaan.”
LUK.8.21	Wihi us ilaabe, “Abarteey ichoow walaalinyeteey a ꞌdooꞌdi Yeedi Waakh kayimiy daago toro la raaho.”
LUK.8.22	Maantoo Yeesso abattitiis wihi us iyidah, “Beyta Gaalilaaya maahno aficheki ꞌdiri a iranni.” ꞌDeerka koobanhoo koreene irteen. 
LUK.8.23	Kooban sohtaani Yeesso urꞌdumme khaatte. Hafaroo buure la yimiyye bey guꞌdde, ichoowka bicche kooban goya isootabeene buuhin leheet.
LUK.8.24	Abatti Yeesso iiratte, kihisse, wihi iche itidah, “Eti ween, eti ween, bicche a inno khaataan!”
LUK.8.24	Ulla sookahe, hafar ichoow bicchehaas uskul ba leejaakhe, ire tolossatte, bicche laka haagsateen. 
LUK.8.25	Yeesso la wihi us abattitiis worsate, “Atin uliba ma ikakhuuftaan a?”
LUK.8.25	Abatti roorro gesse toro girmeysatte, wihi iche isworsatte, “Eta a ayyo? Hafar ichoow bicche laka amur on ibahcha, icho la yeediis daagaan.”
LUK.8.26	Yeesso ichoow abattitiis ba kooban orey iwoyeen beyti Gaalilaaya aficheki ꞌdiri imaahaanee. Ilkerengeetti Geraasa isoodowwaateen. 
LUK.8.27	Chirri Yeesso kooban kasooyage ka, etoo ilkerengeettaase ginnayyo dakhtaan usu ꞌhele. Eta la geeddi deer gaad laan on sossohta, goob goya la ma fiddiyo, iꞌdaasenyi goꞌddassi enenyet lakahawwaalo fiddiya. 
LUK.8.28	Eta uus Yeesso arge ka uuwwiche, Yeesso ortiis ka il iskaguꞌdde, weyti riire wihi us yidah, “Yeesso, weeli Waakkhi weynaan tuumman tiis tahe, at mehe ikaꞌdoonta? A kihawwaasde, bolokh iitusin!” 
LUK.8.29	A mehe Yeesso ginna amuri iche etaas kabahto ibahche. Geeddi buure la ginna et a khabatte. Chirri dahano ichoow luhlo lahide, layaakhiche laka, us biingoyyohi lakahide a jejjebche, ginna la khaatta hidaad geessa.
LUK.8.30	Yeesso la, “Magahaah a ayyo?” worsate.
LUK.8.30	Wihi us ilaabe, “Magaheey a Ururi Iskareet.” Waha a jeenteti ginnayyohi ittaawe goytiis igeleen. 
LUK.8.31	Ginnayyo la inonnokhteene Yeesso hawwaasteen, uus ankhari dahane ieleelin iergine.
LUK.8.32	Woyhoo buurenye golcha la intaas ka burroo tahariissa yaakha. Ginnayyo la Yeesso hawwaasteene, ichohi golchataas goya gelo daaheen. Yeesso la, amur siiche. 
LUK.8.33	Chiꞌ ginnayyo et kabaheen ka, golcha goya itabeene, woy tuumman bur kakhubte bey goya itabe, bicche khaateen.
LUK.8.34	Chirri ꞌdooꞌdi golcha yaakhicho wihi yitah arge ka, orye woraas ilkerengeet ichoow ilaas dakkhan kataaꞌhiche. 
LUK.8.35	ꞌDooꞌd la bahe wihi yitahye sooyeyaa. Chirri icho Yeesso iyamiitiin, eti ginna goytiis kabahte usuhi sammacchaar Yeesso ortiis fiddiyo darfo mujjum gessate matah la haagsate ꞌheleen. Enenyet roorro gesse. 
LUK.8.36	ꞌDooꞌdi kootte wihi yitah arge la, saggi eti ginnayyo dakhteen liisamaache ꞌdooꞌdi addan icheeke. 
LUK.8.37	ꞌDooꞌdi ilkerengeetti Geraasa isoodow tuumman Yeesso daahe, icho a katabo, a mehe weyti roorro gesse. Ulla ꞌdeerka kooban kore irte.
LUK.8.38	Eti kootte ginnayyo lakabahche Yeesso hawwaaste, usuhi raaho daahe, iꞌdaasenyi Yeesso et laabe wihi us iyidah, 
LUK.8.39	“Goob inokho geeddi Waakh kiyeele cheek.” Et ꞌdeerka irte ilkerengeet tuumman dah kagooche, geeddi Yeesso iyeele cheeke.
LUK.8.40	Inkoo Yeesso nokhte ka, ururoo usu martiiste. Iꞌdi tahe ꞌdooꞌd kootte usu a suga. 
LUK.8.41	Chirraakka etoo Yaayiro layadeehe ilkerengeettaas ka minki weysiite Yaꞌhuud iween yimiyye, Yeesso luhlohiis kakufe hawwaaste, usuhi Yeesso goobiis yamiite ꞌdoonaa. 
LUK.8.42	Iꞌdi tahe inanti kaldaye us khabo, guꞌh tomon ichoow lamma khabto, iche omoottan. Geeddi Yeesso sohti la ꞌdooꞌd ꞌdollohiis tuumman ka a ishude. 
LUK.8.43	Ururaas goyaka la makhaabassoo guꞌh tomon ichoow lamma hugunkiche tolossawwaaye diig on ꞌdulo la a jirta. 
LUK.8.44	Yeesso ꞌdubiis leetimiyye, laddi kabuuꞌdiis ꞌdaarte, chirraas on diiggi ꞌdulo tolossate.
LUK.8.45	Yeesso wihi us worsate, “Ayyo iꞌdaare?”
LUK.8.45	Chiꞌicho tuumman ꞌdiiꞌdeen ka, Beetero wihi us yidah, “Eti ween, ꞌdooꞌd ꞌdollohaah tuumman ka a issootakha, ishude.”
LUK.8.46	Iꞌdaasenyi Yeesso wihi us iyidah, “Etoo a iꞌdaare, saggi miige ani ikabahte a garda.”
LUK.8.47	Makhaabale ꞌdeerka saggi liikase agarte, ichehi hamarto timiyye, Yeesso ortiis ka il guꞌdubte. ꞌDooꞌd ortiis ka jeenteti iche Yeesso iꞌdaarte ichoow saggi iche chirraas on isamaatte cheekte. 
LUK.8.48	Yeesso la wihi us iyidah, “Inantaay, kakhuufnaanki at ikakhuufte a kisamaache gone, tab giꞌde nebey leeiro.”
LUK.8.49	Yeesso yeedaas af kakhabaayi, etoo goob Yaayirohi minki weysiite Yaꞌhuud itoollo kayimiyye wihi us yidah, “Weel a massate, eti ween immarah sina akawaarin.”
LUK.8.50	Yeesso la chirri us waha daage ka, wihi us Yaayiro iyidah, “Roorro akhabine, ani on irummeyso, iche la a samaattaa.”
LUK.8.51	Chirri us min Yaayiro sooeleele ka Beetero ichoow Yaakoobo ichoow Yoohana ichoow aabbahi weel leh ichoow abarti weel leh kalday on menye, eti tuummane min leegelo tirte. 
LUK.8.52	Geeddaas la enenyet tuumman jeentetichuu a uuwwicha ooya. Yeesso la wihi us yidah, “Uuwwinna! Weel ma umaatane iꞌdaasenyi a urꞌda!”
LUK.8.53	Icho la saggi weel iyumuyye gartaan gone, usu kareyteen. 
LUK.8.54	Iꞌdaasenyi inám dahan sookhabte, “Inantaay sookah” iyidah. 
LUK.8.55	Weel rubeye isoonokhatte, chirraas on sootolossatte. Yeesso ꞌdeerka weel wohoo us yaham a lasiicho yidah. 
LUK.8.56	ꞌDooꞌdi weel dele girmeeste, iꞌdaasenyi Yeesso amur ibahche, iicho wihi yitah etoo kalday laka icheekine.
LUK.9.1	Yeesso chirri us ergaanotiisti tomon ichoow lammee isiwahe ka, miig ichoow antohi icho ginnayyo tuumman kabahchaane toro icho sugeerre kasamaachaan siiche. 
LUK.9.2	Ulla ergaano ili kharaat ierge, ꞌdee wori dakhi Waakh miinsan cheekta, ꞌdooꞌdi khakkhannan laka samaassa. 
LUK.9.3	Wihi us iyidah, “Chirri atin irattaan la, wohoo rucchul laka asiꞌdanna. Wul ommos urgo ommos golol ommos chilimme ommos ubbaaroo deere addan laka asiꞌdanna. 
LUK.9.4	Mimbaaw atin gesseen on fiddiya ichoowka ilkerengeettaas kabaha. 
LUK.9.5	Chirri enenyet atin imartiisan, ebeeri luhlo atin fuulo sahda geedda atin ilkerengeetticho kabahtaan. Waha a garti icho cheekatti.” 
LUK.9.6	Ergaano ꞌdeerka kolba gooboo iratte Wori Haaggan cheekte, ꞌdooꞌdi khakkhannan laka meelal tuumman ka samaasse.
LUK.9.7	Chirri ꞌHeroodhi boroofenhi Gaalilaaya iween wihi yitah tuumman daage ka, mal waaye. Iꞌdi tahe ꞌdooꞌd gaasoo Yoohanahi Enenyet Baattissiyo iche omoot lakasookahche, iche essa. 
LUK.9.8	Gaasoo la Eliiya soobahe essaane, gaasoo la, etoo goorat Waákh íyeyyeedo iche sookahe iche essaan. 
LUK.9.9	Iꞌdaasenyi ꞌHerood wihi us yidah, “Ani goorat Yoohana matah gooche. Eta toro wahanyeyyoha iꞌdee yeelo an daago a ayyo?” ꞌHerood la jiti us Yeesso kaargo yowte.
LUK.9.10	Chirri ergaano soonokhatte ka, wihi iche yeesse Yeesso icheekte. Yeesso ꞌdeerka ergaano khaatte ilkerengeettoo Bessaayda layadeeh ka intoo khaawwan irteen. 
LUK.9.11	Iꞌdaasenyi ururre kasse, ꞌdubiis leetimiy. Ulla soodowweeste toro wori dakhi Waakh miinsan icheeke, ꞌdooꞌdi khakkhannan laka samaache.
LUK.9.12	Chirri orrahe soodihto ka, ergaanoti tomon ichoow lammee itimiyye wihi iche itidah, “Urur laabe ꞌdee goobassi soodow ichoow gosasha soodow ka golol ichoow bari a yowti. A mehe inta a yibe.”
LUK.9.13	Wihi us ilaabe, “Atin rubeytiin wohoo icho yamhiin siicha.”
LUK.9.13	Wihi iche ilaabte, “Wihi nah khabno a makaate chan ichoow bahag lamma kalday on. Chiꞌ nah iranni nah ꞌdooꞌda tuumman golol isooganno on menye.” 
LUK.9.14	Mejeli intaas kajire a geeddi alif chan.
LUK.9.14	Iꞌdaasenyi wihi us abattitiis iyidah, “Bal koobbinohi geeddi tomon chacchane koorromicha.” 
LUK.9.15	Abatti iꞌdaas yeesse, enenyet tuumman la orronte. 
LUK.9.16	Makaateyyohi chane ichoow bahaggi lammee khaate, serey yeye, Waakh kalaꞌd ilaabe, jejjebche. ꞌDeerka abatti idiibe ꞌdee ꞌdooꞌd a gisso. 
LUK.9.17	Enenyet tuumman golossate, darge. Abatti la enjel tomon ichoow lamma gololi laajjebche lasoowaache buuhaan soosuunte.
LUK.9.18	Maantoo chirra Yeesso keley Waakh wahti abattitiis la a leejirta, wihi us icho worsate, “Ururre an a ayyo elatta?”
LUK.9.19	Wihi iche ilaabte, “Gaasoo ati a Yoohanahi Enenyet Baattissiyo essa, gaasoo a Eliiya essa, gaasoo laka at a etoo goorat Waákh íyeyyeedo omoot ka sookahe essa.”
LUK.9.20	“Iꞌdaasenyi atin la? An a ayyo tadeehiin?” worsate.
LUK.9.20	Beetero wihi us ilaabe, “At a Ki Lasubhe, a ki Waakh.”
LUK.9.21	Yeesso la weyti abatti tootooche, uus iche waha etoo kalday laka icheekine. 
LUK.9.22	Toro wihi us iyidah, “Ínam Aadam sinati buurenye latusa, ewweenki Yaꞌhuud ichoow kuhaaniyyohi wewween ichoow tagaammeti amurre usu ꞌdiiꞌdaane, layagiise ibeenki seyyahnaatteet ka omoot lakasookahcha.”
LUK.9.23	ꞌDeerka wihi us icho tuumman iyidah, “Chirri etoo isooraahin ꞌdoono awtiis a ꞌdiiꞌdo toro la kol dakkhan massalaabatiis barbar a sookorsati a isooraaho. 
LUK.9.24	A mehe eti tuummane jirotiis ribin ꞌdoono, jiroti rummaat a waaya. Iꞌdaasenyi eti tuummane harrata ka jirotiis ani iwaayo jirotiisti rummaat a riba. 
LUK.9.25	Etoo maanta a chirri us wohoo ꞌhele, chirri us wihi harrata tuumman ꞌhele, iꞌdaasenyi awtiis waaye ommos baabe? 
LUK.9.26	Chirri etoo ani ikuuryaawo toro yeedeey kuuryaawo, Ínam Aadam maanti us ababnaankiis ichoow ababnaan Aabbahiis ichoow ki herti Waakhe munyee leesoonokhti usu a kuuryaawa. 
LUK.9.27	Rume atin icheeka, gaasiinkoo maanta inta kijiro, omoot ma argo geeddi icho dakhi Waakh iargin.”
LUK.9.28	Inkoo us yeeda yidahye geeddi ibeen siyyeete kutte ka, Yeesso Beetero ichoow Yoohana ichoow Yaakoobo khaatte, haloo leekore weeste. 
LUK.9.29	Weestaayi, fooliis urgiye, gaaddiis la urgiite weyti dakhnaatte. 
LUK.9.30	Reeroo lammee, a Muusa ichoow Eliiya, 
LUK.9.31	ichohi weyti ababo soobaheene, Yeesso leeyyeedeen. Wihi icho Yeesso kaleehawwoocheen a omoottiisti us ꞌdee kola ibeenneta ilkerengeetti weene Yeerusaleem ka yamuut. Waha la a wihi goorat Waakh Yeesso igooche us dowwanoha ka soobuuhicho. 
LUK.9.32	Beetero ichoow wahalhiis ba weyti yuufeen. Iꞌdaasenyi chirri icho sooneybaateen ka Yeessohi ullaka ababo argeene reeri lammeenye Yeesso leetoollo laka argeen. 
LUK.9.33	Chirra reer Yeesso katabo ka, Beetero wihi us Yeesso iyidah, “Kamur, a haaggantahe gon chiꞌ nah inta kijirro. Alley gaayim seyyah a disno, too a taahha, too a too Muusa, too la a too Eliiya.” Beetero la wihi us essi ma garti ba.
LUK.9.34	Yeyyeedaayi, mirisoo soobahe icho tuumman ankube, abatti la chirri miris sarcho kore ka roorro gesse. 
LUK.9.35	Hooyoo la mirisaas goyaka sooyeede wihi us yidah, “Waha a Weeleeyki an soobahsade, usu nabah isuda!” 
LUK.9.36	Chirri hooy gammadiche ka, saggi Yeesso keley iyahe kaseen. Abatti waha leegammadisse, et iche wihi iche chirraas agarte icheekte mele.
LUK.9.37	Ibeenki kaas sooraaho, chirri icho hal kasookhubteen ka, ururi buure or kasoodowe. 
LUK.9.38	Etoo la urur goya kasooriire, wihi us yidah, “Eti ween a kihawwaasde, inankeey uur isoonugleyso. A mehe a inanki kaldaye an khabo. 
LUK.9.39	Ginna a khabatta, chirraas on riira, harmissa ꞌdombo af leekeena. Geeddi deer ma ꞌdiisso, weyti sina kawaarissa. 
LUK.9.40	Abattitaah a hawwaasde, ꞌdee ginna weel kibihissa, iꞌdaasenyi a agaafatte.”
LUK.9.41	Yeesso wihi us ilaabe, “ꞌDooꞌdi weyꞌdane uskeel lehe Waakh ikakhuufin! Geeddoh atin leefiddiyo? Geeddoh atin igarrahsadi? Inankaah inta keen!”
LUK.9.42	Inam soosohtaayi ginna toro il kaguꞌdubte weyti kaharmisse. Iꞌdaasenyi Yeesso ginna leejaakhe, inam samaache, ooyohi dele dahan gesse. 
LUK.9.43	Icho tuumman la miigti Waakh kagirmeesteen.
LUK.9.43	ꞌDooꞌd tuumman wihi Yeesso yeele kagirmeestaayi, Yeesso wihi us abattitiis iyidah, 
LUK.9.44	“Taba waha an atin isooadeeh mujjum nabah isuda! Ínam Aadam dowwanoha ka ꞌdube lagoocha, dahanohi enenyet lagessa.” 
LUK.9.45	Iꞌdaasenyi waha wihicho ma aban. Iꞌdi tahe icho waha a lakadagche, uus ꞌdee icho wihi icho yahiin garanne. Icho la usu worsan karooreen.
LUK.9.46	Abatti goyaka iriirtoo soobahte, eti berri ꞌdooꞌd tuumman iween isleeiriirte. 
LUK.9.47	Yeesso la malicho a garta gone, weeloo rucchul khaate garabiis toolliche. 
LUK.9.48	Wihi us icho iyidah, “Eti tuummane jeenteti us abattiteey iyahuu weela rucchul martiisti, ani imartiista. Eti tuummane ani imartiisti la eti isooergate martiista. A mehe eti goytiin ka weyti rucchul usu weyti ween.”
LUK.9.49	Yoohana la wihi us Yeesso iyidah, “Kamur, nah etoo antohi magahaah ka ginnayyo enenyet kabahcho a agarre, nah la usu toollin leheet, jeenteti us keen ieheynan u.”
LUK.9.50	“Ajeyinna,” Yeesso yidah. “A mehe eti atin iꞌdiiꞌdin, a aaliinna.”
LUK.9.51	Inkoo ibeenki Yeesso goobi Waakh lageecho soodowwaate ka, Yeesso saggi us ilkerengeetti weene Yeerusaleem iirti gooche, kahe irte. 
LUK.9.52	Ulla ergattitoo orey iergate. Icho la a irtaane geeddi us ankhanyahe ilkerengeettoo ili Saamariya ka inti us baryo yowtaan. 
LUK.9.53	Iꞌdaasenyi ꞌdooꞌdi ilkerengeettaas Yeesso martiisan ꞌdiiꞌde jeenteti us ilkerengeetti weene Yeerusaleem ikasohti u. 
LUK.9.54	Chirri abattiti koo Yaakoobo yahe koo la Yoohana yahe saggi Yeesso liiꞌdiiꞌde argeen ka wihi icho Yeesso worsateen, “Kamur at nahi Waakh, ‘Serey ka ꞌdab keene, ꞌdooꞌda gub!’ inadeeh a ꞌdoonta?” 
LUK.9.55	Iꞌdaasenyi Yeesso abattitiis iurgiye, leejaakhe. 
LUK.9.56	Yeesso ichoow abattitiis ba ilkerengeettoo addan irteen.
LUK.9.57	Ildah raahaani, etoo wihi us Yeesso iyidah, “Meelbaaw at iratti ka an a kiraaha.”
LUK.9.58	Yeesso wihi us ilaabe, “ꞌDowwohoyyo lumame khabaane, chimbirohi saraat la minchimbiroote khabaan. Iꞌdaasenyi Ínam Aadam inti us matah gesso laka ma khabo.”
LUK.9.59	Etoo addan wihi us iyidah, “Kaale toolla isooraahe, abattiteey ateeh.”
LUK.9.59	Iꞌdaasenyi et wihi us soolaabe, “Kamur, alley koloo a irdi, aabbaheey a laabo.”
LUK.9.60	Yeesso wihi us iyidah, “ꞌDooꞌdi tuume lamaaꞌdo a hili ꞌdooꞌdi tuume. Iꞌdaasenyi at iro wori dakhi Waakh miinsan ꞌdooꞌd icheek.”
LUK.9.61	Etoo addan toro wihi us yidah, “Kamur, an kiraaha, iꞌdaasenyi alley koloo a irdi ꞌdooꞌdeey a ‘Waakh atin bariisti,’ iidaahe.”
LUK.9.62	Yeesso wihi us ilaabe, “Eti tuummane ani isooraaho, toro jirotiisti oraat ijiitti, indigir us hili dakhi Waakh ikhabo mele.”
LUK.10.1	Saahka toro Kamur reeroo addane tomon teeba ichoow lammee 
LUK.10.2	Wihi us iyidah, “Gurnaan a buure, iꞌdaasenyi ꞌdooꞌdi hil haaggicho a koo rucchul. Maantaka Kamuri gurnaan leh daaha, ꞌdee ꞌdooꞌdi ittaawenye gurnaan soogoocho a sooergo. 
LUK.10.3	Nyaama! An saggi makhassi iiyyaate yaay goya liifahe, iche atin ierga. 
LUK.10.4	Chilimme ommos urgo ommos kobohoo addan akhaatanna. Eti atin jit kaꞌhesseen tuumman la abariitinna.
LUK.10.5	“Chirra atin minkoo gessaan, koloo weesda, wihi atin tadeehiin, ‘Waakh ba minka nebey kakaala.’ 
LUK.10.6	Chirri etoo nebey ꞌdoono intaas kajiro, Waakh minkaas a imaala. Chirri iche iꞌdaas ieheynan la, Waakh minkaas nebey ma kakaalo. 
LUK.10.7	Minkaas on fiddiya, walahbaaw icho atin siichaan amha toro dama. Iꞌdi tahe eti hil haaggicho hili us haaggicho ka a laguta. Kolba la minkoo akabahina koo agelina.
LUK.10.8	“Chirri atin ilkerengeettoo gesseene ꞌdooꞌdi ilkerengeettaas atin martiiste la, wihi atin lasiiche on amha. 
LUK.10.9	ꞌDooꞌdi khakkhannane ilkerengeettaas kajiro samaacha, wihi atin itadeehiin, ‘Dakhi Waakh kola a atin isoodowwaate.’ 
LUK.10.10	Iꞌdaasenyi chirra atin ilkerengeettoo gesseene atin liimartiisan, jitassi ilkerengeeteet ibaha, wihi atin tadeehiin, 
LUK.10.11	‘Ebeeri ilkerengeettiinna luhlo nah kaangago laka atin on atin isahna, waha la saggi Waakh sina atin ituso iche tusaan. Iꞌdaasenyi waha abda, dakhi Waakh a soodowwaate.’ 
LUK.10.12	Wihi an atin icheeko, ibeenki Waakh ꞌdooꞌd hukkumo, sinati Waakh ꞌdooꞌdi ilkerengeetti Soodom yiil tuse deefta sinati Waakh ilkerengeettaas tuso ka.
LUK.10.13	“Atinhi ilkerengeetti Choorasin taalliin sinati atin sugto eenna a buure! Atinhi ilkerengeetti Bessaayda taalliin sinati atin sugto eenna a buure! Iꞌdi tahe chirri wihi ittaawenye weeli enenyet yeelin iubaaꞌdane goytiin ka layeele goorat ilkerengeetti Tiiro ichoow ti Siidon ka layeele, ꞌdooꞌdaas uskeelicho a kasoonokhte, ꞌdeerka ingaꞌdaaꞌdiyyo gessate, bombey koorronte. 
LUK.10.14	Iꞌdaasenyi ibeenki Waakh ꞌdooꞌd hukkumo, sinati Waakh ꞌdooꞌdi ilkerengeetti Tiiro yiil ichoow ꞌdooꞌdi ilkerengeetti Siidon yiil tuse iche deefta sinati Waakh atin tuso ka. 
LUK.10.15	Atinhi ilkerengeetti Kafarnaaꞌhum taalliin la, kol serey atin liiokkhicho koogtahiin? Mele, meessi ꞌdooꞌdi tuume kijiro iche ikhubattaan!”
LUK.10.16	“Eti nabah atin isudo, ani nabah isuda. Eti atin ꞌdiiꞌdo la ani iꞌdiiꞌda. Iꞌdaasenyi eti ani iꞌdiiꞌdo, eti isooergate ꞌdiiꞌda.”
LUK.10.17	Reeri tomon teeba ichoow et lammee usuhi hamaado soonokhte, wihi us yidah, “Kamur, ginnayyo laka chirri nah magahaah on wahne, yeedeenyo a raahaan!”
LUK.10.18	Yeesso wihi us ilaabe, “Aa, a rum! Ani Seytaanki iꞌdi bakkaal u serey kasoodihe a arge. 
LUK.10.19	An antohi atin toofaf ichoow arraaro kayabattaan a atin siiche, toro la miigti atin miigti chiiytan kasoorissaan a atin siiche. Walah atin gaameero mele. 
LUK.10.20	Iꞌdaasenyi ginnayyohi afiin ikutin iihamaadina, iꞌdaasenyi jeenteti magahenyetiin buuggi goobi Waakh goya liikachiire ihamaada.”
LUK.10.21	Yeesso chirraakka usuhi Rubeyti Munyee hamaadi buure ka rubeytiis buuhisse, wihi us yidah, “Aabbahaaw, Kamuri serey ichoow harra ba iween, a kikoolicha. Iꞌdi tahe at wahanyeyyoha ꞌdooꞌdi kharayyeenye toro la weyti soome a kadagisse, ꞌdooꞌdi iꞌdi nyaakhutenye wohoo igaran la tusse. Aa! Aabbahaaw, wihi kaahamaadicho gon wahaase.
LUK.10.22	“Aabbaheey walah dakkhan dahantaaya soogesse. Aabbahaaya on menye et rumanka eti Weeliis yahe garti mele. Toro la Weeliis ichoow ꞌdooꞌdi Weeliis ibabbakkaahin ꞌdoono on menye, et rumanka eti Aabbaheey yahe garti mele.”
LUK.10.23	ꞌDeerka abattitiis iurgiye, dagsi ka wihi us iyidah, “Waakh indohi waha atin agartaan argo a imaale. 
LUK.10.24	A mehe wihi an atin isoocheeko, ꞌdooꞌdi ittaawenye Waákh íyeyyeedo ichoow karnato ba ichohi waha toolla atin agartaan argo a ꞌdooneene iꞌdaasenyi ma argin. Wihi atin toolla daagtaan daagin a ꞌdooneene, iꞌdaasenyi ma daagin.”
LUK.10.25	Maantoo etoo tagaanki amurree, usuhi Yeesso kajo ꞌdoona, tolossate, wihi us worsate, “Eti ween, mehe yeelo ꞌdee jiroti jirtuu imassan ꞌhelo?”
LUK.10.26	Yeesso wihi us ilaabe, “Amurre Muusa mehe kachiiran? At saggoh yeedaas ikhaatta?”
LUK.10.27	Wihi us ilaabe, “ ‘Kamuri Waakkhaahe uuraah tuumman ka ichoow rubeytaah tuumman ka ichoow miigtaah tuumman ka ichoow malaah tuumman ka ꞌdoon.’
LUK.10.28	Yeesso wihi us ilaabe, “At a eysiisse, tab giꞌde wahaas yeele, ꞌdee jiroti imassan ꞌhel.”
LUK.10.29	Iꞌdaasenyi et saggi wihi us kootte worsate mujjum iyahiine tusa, wihi us Yeesso worsate, “Ollokkeey la a ayyo?”
LUK.10.30	Yeesso la wihi us ilaabe, “Etoo ilkerengeetti weene Yeerusaleeme kabahe, ilkerengeetti Yeeriko ikhubte. Ildah raahaayi, chiftatoo isoobahte, jahte gaad kabihisse, usuhi rubeytoo rucchul khabo katabte. 
LUK.10.31	Yomboka etoo kuhaanee baabul on jitaas leeyimiyye, chirri us eti lajahe arge ka, jit ꞌdossiis tabe, eti lajahé kakute. 
LUK.10.32	Iꞌdaasu laka etoo goob Laaweenye kuhaaniyyo gargaaro chirri us meel yimiyye us et arge ka jit ꞌdossiis tabe kute. 
LUK.10.33	Iꞌdaasenyi etoo ili Saamariyeenye yeelan sulhaal kijiraayi, inti et kijiro yimiy. Chuꞌus eti lajahe arge ka, uur isoonugleeste. 
LUK.10.34	Et idowwaate, subakki geeyi oolif ichoow farsoti sabiib kadeye, toro jiissiis darfo kayuube, et eheliis korche, looj geeche, intaas ka gargaare. 
LUK.10.35	Ibeenki kaas sooraaho ka chilimmeti eti orrah lamma hil haaggiche laguto soobahche, eti looj iween idiibe toro wihi us iyidah, ‘Eta mujjum yaakhiche, maanti an soonokhde wihi us kagolossate ichoow wihiiski addan tuumman ani a kisooguto.’
LUK.10.36	“Ati ka ꞌdooꞌda seyyahe goyaka, koh eti chifta jahte iꞌdi ollokkiiski sam iyitah?” 
LUK.10.37	Eta tagaanki amurree la wihi us ilaabe, “A eti eta uur isoonugleeste on gon.”
LUK.10.37	Yeesso la wihi us iyidah, “Tab giꞌde, at laka iꞌdaas yeel.”
LUK.10.38	Yeesso ichoow abattitiis la ꞌdulaani gooboo makhaabassoo Maarta layadeeh kajirto yimaateene, iche la martiisatte. 
LUK.10.39	Maarta la walaassichetoo Maariya layadeeh a jirta. Maariya la luhlo Kamur hagga fiddiita, yeed Yeesso dagansatta. 
LUK.10.40	Iꞌdaasenyi Maarta hili iche haaggisso weyti leebuuraate, waꞌdwaaꞌd gele, timiyye wihi iche Yeesso worsatte, “Kamur, ati ka maanta a haaggantahe chirri walaasseey hil tuumman ani on ileeꞌdiisso? Kaale igargaar idah!”
LUK.10.41	Kamur wihi us ilaabe, “Maarta, Maarta! At waꞌdwaaꞌdi holi at dowto matah kiyaham. 
LUK.10.42	Iꞌdaasenyi wohoo kalday on laꞌdoona. Maariya la a eysiisse, wihi haaggane etoo kalday laka ikakhaatin yeesse.”
LUK.11.1	Maantoo Yeesso intoo ka a weesta. Inkoo us weysi massiche ka etoo abattitiise wihi us iyidah, “Kamur saggi liiweesti nah abi iꞌdi goorat Yoohana laka abattitiis iabchuu.”
LUK.11.2	Yeesso la wihi us icho iyidah, “Geedda atin weysattaan waha daha,
LUK.11.2	“ ‘Aabbahaanyaaw,
LUK.11.2	magahaahki munyee a liinkaanyito, 
LUK.11.2	at ba enenyet tuumman dakhatta.
LUK.11.3	Gololeenyoki maan dakkhan nah sii.
LUK.11.4	Uskeeleenyo nah ikakut,
LUK.11.4	iꞌdi nah laka ꞌdooꞌdi uskeel nah iyeele uskeel ikakunnuu.
LUK.11.4	Toro la kajmeti uskeel nah kaluguꞌddo nah kajeyi.’ ”
LUK.11.5	Wihi us icho iyidah, “Eemba etiinkoo maanta minki aaliiskoo naanokho irayye, ‘Aalaaw, etoo aaleeyenye sulhaal isohti toolla minkeey yimiyye, 
LUK.11.6	gololi an siicho la ma khabo, makaate seyyahtoo an siicho isii,’ iyidah?
LUK.11.7	“Eemba eti min goya kijiro, ‘Nyaam, sina iikawaarinne, afaf a hidayyihiine, ani ichoow nyaakhuteey ba a uꞌdurra, sag an isookaho an walah kisiicho mele,’ kiyidah. 
LUK.11.8	Wihi an atin icheeko, chirri eta isookahine jeenteti us aaliis iyahuu golol isiin laka, jeenteti us kansi isiinne us daah ikaꞌharin u, a geeddi us sookaho wihi us ꞌdoono siicho.
LUK.11.9	“ꞌDeerka wihi an atin iadeeh, Waakh wihi at ꞌdoonto daddaahe, a kisiicho. Wihi at ꞌdoonto Waakh kayoyyowo, a kaꞌhessaa. Waakh arit ifah idahe, ulla a kifaho. 
LUK.11.10	Iꞌdi tahe eti tuummane walah daahe, Waakh wihi us daahe a siicha, ki walah yowti la, Waakh a kaꞌhela, ki ifaha yidah la, Waakh arit a ifaha.
LUK.11.11	“Atinhi ooyenyee, etiinkoh chirri weeliis bahag daahe toof siicha? 
LUK.11.12	Ommos chirri weeliis ukkah daahe arraar siicha? 
LUK.11.13	Chirri atinhi uskeel leh ba nyaakhutiin siinti haaggan siissaan, Aabbahiinki serey jiro la geeddoo meheenye ꞌdooꞌdi usu Rubeyti Munyee daahe siicha!”
LUK.11.14	Yeesso maantoo etoo ginnatoo af tirto, iche kabahche. Chirri ginna et kabahte ka, et yeyyeede urur la girmeeste. 
LUK.11.15	Iꞌdaasenyi gaasichokoo mehe yidaaheen ya, “Miigti Beelsebuulhi karnati ginnayyootenye enenyet ginna kabahcha.” 
LUK.11.16	Gaasoo wohoo miigti Waakh tuso goobi Waakh kayimiyye icho daaheen ka ichohi Yeesso angey geesso ꞌdoonaan.
LUK.11.17	Yeesso wihi icho kamassaan garte wihi us icho iyidah, “Yaafbaaw seley goote isdihto, a baabaata, minki seley gowe isdiho a baaba. 
LUK.11.18	Chirri Seytaan seley goggowe isinokhte dakhiis saggoh orey ikasohta? Jeenteti an iꞌda iadeeh, a jeenteti atin an miig Beelsebuule ginnayyo kabahcha ielattaan. 
LUK.11.19	Chirri maanta an miig Beelsebuul ka ginnayyo enenyet kabahcho, ꞌdooꞌdi atin raaho la miig eyya ginnayyo kabahcha? Icho ꞌdeerka atin hukkuma. 
LUK.11.20	Iꞌdaasenyi chirri an farri Waakh ka ginnayyo bahcho, waha saggi dakhi Waakh goytiin iyimiyye tusaan.”
LUK.11.21	“Chirri etoo miige birtiis dakkhan khaatte minkiis toorribo, meehiis et ꞌdaaro mele. 
LUK.11.22	Iꞌdaasenyi chirri etoo usú kamiige usu dihe usu kahataate la, etaas usú kamiige birti eti min leh kakhuufo ichoow meehiis a khaata, ꞌdooꞌd gisa.
LUK.11.23	“Eti tuummane ani ileejirin, a itirrima. Eti igargaarine walah ileesooholin a ileefida.
LUK.11.24	“Maanti ginna etoo goya kabahte, ginnata a iratta, ili daarenye bicche laa dah kagoossa. Fur yowatta, iꞌdaasenyi fur ma ꞌhesso. ꞌDeerka wihi iche tadeeh, ‘Fureeyki an kasootabe inokhda.’ 
LUK.11.25	Maanti iche tamiit furi harane lamujjummooche ꞌhessa. 
LUK.11.26	Ginnataas ꞌdeerka a iratta, ginna teeba addane iche laka kasuuje sookhaatta etaas goya gelaane, fur yeessaan. Etaas la jirotiis, ti goorat oraat a kaꞌdarsatta.”
LUK.11.27	Yeesso yeyyeedaayi, makhaabassoo urur goyaka sooyeedde wihi iche Yeesso itidah, “Waakh rumanka abarti kidesse toro kinuugsatte a imaale!”
LUK.11.28	Yeesso wihi us ilaabe, “ꞌDooꞌdi rumanka Waakh imaalo, a ki Yeedi Waakh daago toro la raaho.”
LUK.11.29	Geedda urur buuraati Yeesso wihi us yidah, “ꞌDooꞌdi iꞌdee a ꞌdooꞌdi uskeel leh! Icho wahanyeyyohi miigti Waakh tuso daahaan. Iꞌdaasenyi wihi goorat Waakh Yoona ka enenyet tuse on menye, walah addane lasiicho mele. 
LUK.11.30	A mehe Yoona goorat ilkerengeetti Ninaawi ka saggi Waakh isooergate iche ꞌdooꞌd tuse. Iꞌdaasu la Ínam Aadam laka wihi isoobaho saggi Waakh usu isooerge iche ꞌdooꞌdi iꞌdee tusaan. 
LUK.11.31	Ibeenki Waakh ꞌdooꞌd hukkumo la makhaabassi karnatenye ili Cheeba a kahta ꞌdooꞌdi iꞌdee uskeel igoossa. A mehe iche goorat harra ginꞌdohicheeda katimiyye kharati karnati Soolomon layadeeh khabe dagansatte, toolla la etoo Soolomon laka kaween kallaay. 
LUK.11.32	Ibeenki Waakh ꞌdooꞌd hukkumo, ꞌdooꞌdi ili Ninaawi a tolossata ꞌdooꞌdi iꞌdee cheekta. Iꞌdi tahe icho maanti Yoona Yeedi Waakh icheeke, uskeelicho a kasoonokhteene, toro la etoo Yoona kaween kalla atin leejira.
LUK.11.33	“Et taa bolkhicho inti lakadagcho ommos baakhuul iliis gesso mele. Taa a labolkhicha kombor lakorcha, ꞌdee ꞌdooꞌdi min soogelo il kaarga. 
LUK.11.34	Issaah iꞌdi taa u sartaah banaye ikeenta. Chirri indohaah haagganyahiin, sartaah tuumman laka banaye buuha. Iꞌdaasenyi chirri indohaah suujyahiin, sartaah tuumman a mugꞌdi. 
LUK.11.35	Tab giꞌde banayhi at khabto uus icho mugꞌdi itaahan. 
LUK.11.36	Maantaka chirri sartaah tuumman banay buuhaane intoo rucchul laka mugꞌdi ikajirin, sartaah dakkhan a bildiikhta gon, iꞌdi chirra banayhi taa kabolkhaan u.”
LUK.11.37	Chirri Yeesso yeed massiche ka etoo Farissaayee minkiis ka golol iwahe. Yeesso ꞌdeerka min gele komborti ballaaddane lakagolossati garabiche ka dikkil kareeye. 
LUK.11.38	Iꞌdaasenyi eti Farissaayo chirri us Yeessohi geeddi us igolossan dahano idikhan arge ka weyti girmeeste.
LUK.11.39	Kamur ꞌdeerka wihi us iyidah, “Atinha Farissaayo, kokkoob ichoow baakhuul khariissa dikhtaane, iꞌdaasenyi uuriin goya ꞌdamaam ichoow suujoone buuha. 
LUK.11.40	ꞌDalammeey! Waakkhi sartiinti addan haaggiche on menya goya laka haaggiche? 
LUK.11.41	Iꞌdaasenyi gololi baakhuul goya kijiro miskiin siicha ꞌdee walah tuumman ka biꞌdir a bahtaanee.
LUK.11.42	“Atinhi Farissaayee sinati atin sugto eenna a buure! A mehe atin geeyohi golol haaggicho iꞌdi maanta nyaayka ichoow imboogayyohi fil ittaawe ka Kamur gisi tomonnaatteet a ibihissaan. Iꞌdaasenyi ꞌdooꞌdi jiti fissan ka lahukkumo ichoow ꞌdooninti Waakh a ꞌdiisseen. Wihi atin lakaꞌdoono a atinhi Kamur gisi tomonnaatteet ibihissaan, iꞌdaasenyi wahanyeyyohi weyti khumman aꞌdiinna.
LUK.11.43	“Atinhi Farissaayee, sinati atin sugto eenna a buure. A mehe minassi weysiite Yaꞌhuud ka komborohi weynaaneete ꞌdoontaane, toro la atinhi sokkoyyo ka inkaanyit ka atin labariiticho ꞌdoontaan.
LUK.11.44	“Sinati atin sugto eenna a buure. A mehe atin a iꞌdi hawwaalohi dagah ikhabine, enenyet igaranne sarchooda on yabti.”
LUK.11.45	Tagaankoo amurree wihi us Yeesso ilaabe, “Eti ween, chirri at waha elatti at nah laka a nah leeabaarranta alah!”
LUK.11.46	Yeesso wihi us ilaabe, “Atinhi tagaammeti amurree, sinati atin sugto eenna a buure! Atin huleesi enenyet iubaaꞌdane enenyet karartaane, atin rubeytiin la far ma okkhissaane enenyet ma leekhabattaan.
LUK.11.47	“Sinati atin sugto eenna a buure, a mehe atine goꞌddassi enenyet lakahawwaalo ꞌdooꞌdi Waákh íyeyyeedo idissaan, aacchinyetiinna la ꞌdooꞌdi Waákh íyeyyeedo bakkisse. 
LUK.11.48	Atin ꞌdeerka aacchinyetiin wihi iche yeesse a ayyissaane gar a laabtaan. Icho ꞌdooꞌdi Waákh íyeyyeedo a bakkicheene, atin la hawwaalohicho disseen. 
LUK.11.49	Jeentetaas u wihi Waakh kharatiis ka essi kallaayo, ‘ꞌDooꞌdi Waákh íyeyyeedo ichoow ergaano a ierga, icho la gaasoo a yagiisiin, gaasoo laka sina omhichaan.’ 
LUK.11.50	Maantaka Waakh ꞌdooꞌdi iꞌdee a hukkuma jeenteti diiggi ꞌdooꞌdi Waákh íyeyyeedo uꞌ goorat Waakh harra soouume lakhubuu. 
LUK.11.51	Uus ogoos Aabel kasookhabatti ichoowka ogoos Sakkariiyahi chalagti hoola lakasoorriyoocho ichoow minki Waakhe buure dahcho lakayigis eleessa. ꞌDooꞌdi iꞌdee la wahaas tuummane lakahukkuma.
LUK.11.52	“Atinhi tagaammeti amurree, sinati atin sugto eenna a buure! Atin ꞌdooꞌd jiti us Waakh kaabti a kadagisseen. Atin rubeytiin jitaas ma raahtaane, ꞌdooꞌdi addan la usuhi jitaas tabo a jeyisseen.”
LUK.11.53	Inkoo Yeesso intaas katabe ka tagaammeti amurre ichoow Farissaayo ba Yeesso weyti tirrimeene toro bolokh ka Yeesso wihi buure worsateen. 
LUK.11.54	Icho la saggoo icho Yeesso yeed ka iꞌhelaane icho ikhabtaane ꞌholaan.
LUK.12.1	Geeddaka urur buuraate, aliffe laka kute ichoowka ꞌdooꞌd iskharꞌdabte. Yeesso koloo abattitiis leeyeede wihi us iyidah, “Yeedad Farissaayo ki iꞌdi booddati makaate fuurissee yuubsada. Wihi icho essaan tuumman ka a iskaayyeelaane suujoon taaꞌhichaan. 
LUK.12.2	Walah oboobsane liisoonyiikhin mala, ommos walah dagsane enenyet liiabin mala. 
LUK.12.3	Wihi atin mugꞌdi ka tidaaheen, maalime ladaaga, wihi atin minan goyaka nabah ka isicheekteen la minan sarchooda hooyi saraat lakacheeka.
LUK.12.4	“Aalassaay wihi an atin icheeko, ꞌdooꞌdi sar on yagiise wahaas ꞌdubicho ka wohoo addan iyeelin akaroorina. 
LUK.12.5	Iꞌdaasenyi eti atin karoortaan a atin tusa. Ki inkoo us sar yigis antohi us meessi ꞌdabi armaanjireen kalugꞌdo khabo karoora. Aa a atin iadeehe, taba usu karoora. 
LUK.12.6	Chimbir chan chilimmetoo rucchul ma lagato? Iꞌdaasenyi chimbirtoo kaldaye Waakh kadabo laka ma jirto. 
LUK.12.7	Rumanka, tinti matah kaajirto tuumman laka Waakh geeddi iche tahe a garta. Roorro akhabina, atin Waakh ortiis ka chimbirohi ittaawe a kussantihiinee.
LUK.12.8	“Wihi an atin iadeeh, eti tuummane ꞌdooꞌd ortiis ka saggi us keey iyahe cheeko, Ínam Aadam laka herti Waakh ortiche ka, saggi us kiis iyahe a cheeka. 
LUK.12.9	Iꞌdaasenyi eti ꞌdooꞌd ortiis ka saggi us keey iyahe ꞌdiiꞌdo, herti Waakh ortiche ka a laꞌdiiꞌda. 
LUK.12.10	Eti tuummane Ínam Aadam igafe a geeddi uskeeliis liikakuto. Iꞌdaasenyi eti Rubeyti Munyee igafe, uskeelaas ma liikakuto.
LUK.12.11	“Chirri minassi weysiite Yaꞌhuud ommos weynaan ichoow ꞌdooꞌdi anto leh ortiis atin lakeeno ꞌdee atin lahukkumo, saggi atin isikaayyeeddaan ommos wihi atin sootadeehiin akawaꞌdwaaꞌdina. 
LUK.12.12	A mehe Rubeyti Munyee chirraas wihi atin tadeehiin a atin abissa.”
LUK.12.13	Etoo urur goyaka wihi us Yeesso iyidah, “Eti ween, walaaleey leeyeede dahal ileegisam idah.” 
LUK.12.14	Yeesso wihi us ilaabe, “Eta, ayyo ani eti ꞌdooꞌd hukkumo ommos hili dahal atin lagiso isiiche?” 
LUK.12.15	Yeesso la wihi us icho iyidah, “Yuubsada! ꞌDamaanki atin wihi atin ikhabin ꞌdoontaan ka isyaakhicha. Iꞌdi tahe jiroti mujjume hoolahi at khabto mee katamiit.”
LUK.12.16	Yeesso la toro mammahta ꞌdooꞌd icheeke, “Gosi etoo kamure gurnaanki buurenye bahche. 
LUK.12.17	Eta gos leh masse wihi us uuriis goyaka yidah, ‘Mehe yeelo? Inti an gurnaankeey kachibo ma khabo.’
LUK.12.18	“ꞌDeerka wihi us yidah, ‘Iꞌdane yeela. Koondinyetaaya jejjebcha ꞌdee ti burbuure disa. Intaas gololeey tuumman ichoow meeheey ba kachiba. 
LUK.12.19	Ani la wihi an isiadeeh, “Wihi buurenye toro haaggane at guꞌhassi buure meel isigelisse a khabta. Sina at khabto mele, samacchaar on golosso, hamaad.” ’
LUK.12.20	“Iꞌdaasenyi Waakh wihi us etaas iyidah, ‘ꞌDalamoow! Ibeenka goya rubeytaah a lakakhaata. Ayyo ꞌdeerka waha at isitannabisse ꞌhela?’
LUK.12.21	“Waha a wihi eti tuummane wihi harrata ka kamurenye, iꞌdaasenyi wihi Waakh ꞌdoono ka miskiine iyateeh.”
LUK.12.22	Yeesso ꞌdeerka wihi us abattitiis iyidah, “Maantaka wihi an atin iadeeh, jirotiin akawaꞌdwaaꞌdina, wihi atin tamhiin, ommos sartiin ka wihi atin gessattaan. 
LUK.12.23	Jiro golol a kussantahe, sare la gaad a kussantahe. 
LUK.12.24	Bal khaalkhe yeya, ilmo icho gos kichibaan mele, koondi icho khabaane icho golol kachibaan la mele. Iꞌdaasenyi Waakh on goollicha. Atin la geeddoo meheenye weyti chimbiro kussantahiin. 
LUK.12.25	Etiinkoo maanta waꞌdwaaꞌdi us waꞌdwaaꞌdo ka jirotiis sahaꞌddoo kalday kakhayaayi? 
LUK.12.26	Chirri at waha rucchul laka iubaaꞌdan, a iꞌdoh wihi addane buure waꞌdwaaꞌd ikakhabta?
LUK.12.27	“Bal fiikh saggi iche ibahto yeya. Hil icho haaggichaane icho gaad isikahaaggichaan mele. Iꞌdaasenyi karnati goorat Soolomon layadeeh laka kamurroonkiis tuumman khabaayi gaaddiis geeddi fiikhta ma haaggan. 
LUK.12.28	Chirri Waakh hoosi keley baho, toolla jiro saahta ꞌdab lakalugꞌdo gaado, geeddoo meheenye atin weyti atin gaada? Atin eenna geeddoo rucchul on Waakh kakhuuftaane! 
LUK.12.29	Kol dakkhan la wihi atin tamhiin ommos wihi atin dantaan akalooꞌdina. Wahanyeyyohaas akawaꞌdwaaꞌdina. 
LUK.12.30	Iꞌdi tahe ꞌdooꞌdi Waakh igaranne harratane wahanyeyyohaas kaallooꞌda. Aabbahiin saggi atin waha dakkhan iꞌdoontaan a garta. 
LUK.12.31	Iꞌdaasenyi dakhi Waakh ꞌdonꞌdoon, ulla wahanyeyyoha dakkhan a ikaasookhayaa.
LUK.12.32	“Chaꞌatin iꞌdi woyhoo adi rucchul tahiin laka, roorro akhabina. Iꞌdi tahe wihi Aabbahiin gooche, us hamaad ka dakhiis a atin siicha. 
LUK.12.33	Wihi atin khabtaan ororicha, ꞌdee chilimme miskiin siicha. Urgohi chilimme jirtuu imassan isiyeela, kamurroonkiin goobi Waakh gessa, inti icho iꞌdaaru laka ikanuglaanne, liihatine, riirintoo rucchul laka ikaꞌdaarin gessa. 
LUK.12.34	A mehe inti kamurroonkaah kajiro, iche uuraah laka kajira.
LUK.12.35	“Taba tannabda, gaaddiin mujjum marda, taassiin la iiche jitine, ꞌdee Waakh ihila. 
LUK.12.36	Iꞌdi ilbooyyeti kamurichoki oroos kasoonokhti sugto ateeha. Icho la uus kamuricho sootolossati chirraas on afaf ifuraan. 
LUK.12.37	Chirri kamuricho ichohi iurꞌdine fiddiyo on sooeleele, hamaadi buurenye khabaan. Rume atin icheeka, eta kamure gaaddi ilbooyye gessata, ilbooyye komborti ballaaddane lakagolossati garabiche ka dikkille kareecha ulla yamiite icho goollicha. 
LUK.12.38	Ilbooyyeta hamaadoo geeddohenye khabta chirri kamuricho naanokho ommos baryo afiche laka yimiyye, us ichohi iurꞌdine fiddiyo on sooeleele! 
LUK.12.39	Iꞌdaasenyi waha abda, chirri ooyohi min leh sahaꞌddi eti minkiis hato kayamiit garti, minkiis ma ꞌdiicho ma lajebcho. 
LUK.12.40	Atin laka toorribda giꞌde iꞌdi tahe Ínam Aadam sahaꞌddi liikamurine yamiite.”
LUK.12.41	Beetero wihi us worsate, “Kamur, mammahta nah kalday on nah miinsantahe bal ꞌdooꞌd tuumman on?”
LUK.12.42	Kamur wihi us ilaabe, “Kamalda bal, ilbooyi weene lakakhuufo toro kharee a ayyo? A ki kamuriis ilbooyyetiis dahantiis gesso ꞌdee sahaꞌddi mujjume ka ilbooyye goollicho. 
LUK.12.43	Ilbooyi liimaalo a ki maanti kamuriis soonokhti usuhi hiliis mujjum haaggicho sooeleelo. 
LUK.12.44	Rume atin icheeka, kamuriis wihi us khabo tuummane dahantiis gessa, iweynaacha. 
LUK.12.45	Iꞌdaasenyi eemba ilbooya uuriis ka ‘Kamureey geeddi deere khaata soonokhta,’ yidahye kahye, ilbooyyeti mejele ichoow ti deddeyyah jahye, toro la sukuuku bihiyye farso damye ichoowka meleefu yitah. 
LUK.12.46	Kamuri ilbooyaas, maanti us ikamurine soonokhta toro sahaꞌddi us igaranne soonokhta. Usu seleye goggoocha, toro ꞌdooꞌdi Waakh irummeysan goya gata.
LUK.12.47	“Ilbooyi wihi kamuriis usuhi yeelo ꞌdoono garti toro la iyeelin, kolassi ittaawenye lajaha. 
LUK.12.48	Iꞌdaasenyi ilbooyi wihi kamuriis usuhi yeelo ꞌdoono igaranne khufe, kolassoo rucchule lajaha. Eti tuummane wihi buure lasiiche la, wihi buurenye lakasuga, eti wihi weyti buure dahan lagesse la wihi weyti buurenye lakasuga.
LUK.12.49	“Ani a imiyye harra ꞌdab kabolkhicha. Incheenka la kootte ꞌdab a lakabolkhiche. 
LUK.12.50	Iꞌdaasenyi koloo sina liikawaaricha, amuut. Anna jeenteti wahaas u a bolkha ichoowka wahaas kutaan. 
LUK.12.51	Atin maanta kol ani harra nebey keene koogtahiin? Mele! Iꞌdaasenyi seleyhi an ꞌdooꞌd fido iimiy. 
LUK.12.52	Uuꞌ toolla kakhabatti, minki et chan khabo afafe iswaaya. Et seyyahe isigessa, lammati addan dihta, lamma la ti seyyahe dihta. 
LUK.12.53	Seleye lagowa, ooyo ínam ichiiyowa, inam la ooyo ichiiyowa, abare inám ichiiyowta, iname la abár ichiiyowta, abare inanti lasoodise ichiiyowta, inanti lasoodise la seyyohtiche ichiiyowta.”
LUK.12.54	Wihi us urur iyidah, “Chirra atin baali bahay kasookoro agarteen, chirraas on mehe tadeehiin ya, ‘Hir a sooꞌdeya.’ Iꞌdaas on la tateeh. 
LUK.12.55	Chirra hafar anki gurro kayamiit la mehe tadeehiin ya, ‘Il a sookululaata.’ Rumanka la iꞌdaas on tateeh. 
LUK.12.56	Iskaayyeessooy! Atin harra a yeytaane, serey yeytaane walah kaabattaan. A iꞌdoh wihi an yeelo iagartaane, toro wohoo rucchul laka ikaabanna?”
LUK.12.57	“A iꞌdoh goytiin ka wihi mujjume igoonna? 
LUK.12.58	Chirri etoo wohoo kaacheekti ulla kootiin kigeen ꞌdoono, geeddi atin jit raahtaan, weyti hol dowe isineyba. Chaꞌat iꞌdaas iyeelin, eta eti ꞌdooꞌd hukkumo kigeecha, ki ꞌdooꞌd hukkumo la dahanti iskareet kigessa, eti iskareet la jeela kigessa. 
LUK.12.59	Wihi an kiadeeh, jeelataas goya ma kasoobahto ichoowka mogtiis tuumman hiyyaayta.”
LUK.13.1	Geeddaakka la ꞌdooꞌdoo intaas kijire saggi Bilaato ꞌhor amuri ꞌdooꞌdoo boroofenhi Gaalilaaya ichohi Waakh soorriyo ibahcho lakayagiis ibahche Yeesso icheeke. 
LUK.13.2	Yeesso wihi us ilaabe, “Atin ka maanta, ꞌdooꞌda Gaalilaaya jeenteti icho bolokkhi iꞌdee liitusuu kol us ꞌdooꞌdi Gaalilaaya tuumman ka ꞌdooꞌdi weyti uskeel leh yahe koogtahiin? 
LUK.13.3	Iꞌdaas mee. Iꞌdaasenyi atin laka chirri atin uskeeliin ikasoonokhan, atin tuumman laka a tuuntaan. 
LUK.13.4	Ommos ꞌdooꞌdi tomon ichoow siyyeetenye maanti koondihi deere dagaheet Silowaam kasooreye tuume, kol icho weyti ꞌdooꞌdi Yeerusaleem yaal tuumman goyaka uskeeli buure yeele koogtahiin? 
LUK.13.5	Mele! Wihi an atin icheeko, atin laka chirri atin uskeeliin ikasoonokhan, atin tuumman laka a tuuntaan.”
LUK.13.6	Yeesso ꞌdeerka mammahta ꞌdooꞌd ibahche, “Etoo goorat geeyi fiige gosiis goya katoolliche. Ulla irte geeyaas yeyyeye, gurnaan kayowte. Iꞌdaasenyi, gurnaan us geey kaꞌhele mele. 
LUK.13.7	Ulla ꞌdeerka ilbooyi gos khuto wihi us iyidah, ‘Guꞌh seyyah dakkhan an geeya fiig gurnaan on kayowda, ulla gurnaan us delo mele. Gooy uus immarah harra katoolline.’ ”
LUK.13.8	Et wihi us ilaabe, “ ‘Eti ween, ꞌdii toro guꞌha laka a fiddiyo, amba ꞌdollohiis khuta, laag laka kachiba ꞌdee bal a agarro. 
LUK.13.9	Chirri us berri gurnaan dele, a haaggantahe. Chirri us idelin la goocha.’ ”
LUK.13.10	Yeesso maantoo Seeri Lanaso ka minkoo weysiite Yaꞌhuude ꞌdooꞌd wori Waakh kaabcha. 
LUK.13.11	Makhaabassoo ginna guꞌh tomon ichoow siyyeet luhlo tirte la minkaas goya kajirta. Iche la goorat a khonnokhte, fit ma sohatti. 
LUK.13.12	Chirri Yeesso iche arge ka, iche enenyet ortiis iwahe toro wihi us iyidah, “Makhaabassa, sugeeraah a lakaabahche!” 
LUK.13.13	Ulla dahantiis makhaabassaas korche, iche la chirraas on fit tolossatte, Waakh koolisse.
LUK.13.14	Jeenteti Yeesso makhaabassa Seeri Lanaso isamaachuu, eti minki weysiite Yaꞌhuud itoollo weyti hollowe. Ulla wihi us ꞌdooꞌd iyidah, “Ibeen lih enenyet hiliis haagsati a jirta. Eti khannan ꞌdeerka ibeenneta lihe goyaka a yimaate a lasamaacho, Seeri Lanaso mee.”
LUK.13.15	Kamur wihi us ilaabe, “Iskaayyeessooy! Etiimba Seeri Lanaso ka heeriis ommos eheliis inti lakahide ka ma furo ma yegcho? 
LUK.13.16	ꞌDeerka makhaabassa rumanka hiiy Aburaahamenye Seytaan guꞌh tomon ichoow siyyeet tuumman hide, Seeri Lanaso wihi hide ma lakafuro?”
LUK.13.17	Chirri us iꞌdaas yidah ka ꞌdooꞌdi kootte Yeesso tirrimo lakhaanyo khaatatte, iꞌdaasenyi ꞌdooꞌdi addan haaggi noole us yeelo kahamaade.
LUK.13.18	Yeesso toro wihi us ꞌdooꞌd worsate, “Kamalda bal, dakhi Waakh a koo mehe? Mehe iokkanaacho maanta? 
LUK.13.19	A iꞌdi ilinti weyti rucchule etoo khaate gosiis goyaka il gesse. Ilime bahte geey titahye, chimbirohi saraat la liikhimohiis kafiddiyaan.”
LUK.13.20	Toro wihi us worsate, “Dakhi Waakh mehe iokkanaacho? 
LUK.13.21	Dakhi Waakh a iꞌdi makhaabassi booddati makaate fuurisso wohoor khaatte, ingangaanoti buure kakhayte ichoowka ingangaano tuumman fuurte.”
LUK.13.22	Yeesso orey isohte anki ilkerengeetti weene Yeerusaleem tabe. Geedda us sohti la ilkerengeet ichoow goobab dah kagooche, ꞌdooꞌd wori Waakh abche. 
LUK.13.23	Etoo la wihi us Yeesso worsate, “Kamur ꞌdooꞌdi uskeel lakaribo a koo rucchul on a?”
LUK.13.23	Yeesso la wihi us ilaabe, 
LUK.13.24	“Hol dowe afafhi juukhe kagel. Iꞌdi tahe wihi an atin iadeeh, ꞌdooꞌdi buure afafhaase kagelin ꞌdoona, iꞌdaasenyi ma yabuuꞌdiin. 
LUK.13.25	Chirri eti min leh sookahe afaf hide, min khariissa tolossattaane, afaf jahtaane, eti min leh hawwaassattaane, ‘Eti weenoow, afaf nah ifur,’ idowtaan.
LUK.13.25	“Iꞌdaasenyi wihi us atin isoolaabo, ‘An ma atin gardi, ommos inti atin katimaateen ma gardi.’
LUK.13.26	“Atin la wihi atin tadeehiin, ‘Nah goorat a kileegolossanne, at la ilkerengeetoheenyo ka ꞌdooꞌd wori Waakh abisse.’
LUK.13.27	“Iꞌdaasenyi wihi us ilaabo, ‘An ma atin gardi, ommos inti atin katimaateen ma gardi. Nyaama ikataba atinhi tuummane uskeel yeessaan!’ 
LUK.13.28	Atin la maanti atin Aburaaham ichoow Isakh ichoow Yaakoobo ichoow ꞌdooꞌdi goorat Waákh íyeyyeedo goobi Waakh ka agartaane, iꞌdaasenyi atin atin lariho, a ooytaane bolokh ka ilko iskarobtaan. 
LUK.13.29	ꞌDooꞌd beri ichoow bahay ichoow miig ichoow gurro kayamiite, meelassicho khaattaane, dakhi Waakh ka sukuuku isleegelaan. 
LUK.13.30	Rumanka ꞌdooꞌdoo ꞌduboote ki oraat yateehe, koo oraat la ki ꞌduboot yateeh.”
LUK.13.31	Chirraas on Farissaayotoo timiyye wihi iche Yeesso itidah, “Karnati ꞌHerood Antiiba layadeeh usuhi kiyagiise ꞌdoona, inta katab.”
LUK.13.32	Yeesso wihi us ilaabe, “Nyaama ꞌdowwohotaas wihi atin itadeehiin, ‘Ani maalinka ichoow saahta ba ꞌdooꞌd ginnayyo kabahcha, ꞌdooꞌd samaacha, ibeenki seyyahnaatteet ka la hili goorat an iimiy massicha.’ 
LUK.13.33	Iꞌdaasenyi maalinka ichoow saahta ichoow saahti yomboot ba a sohda on. Rumanka la et Waákh íyeyyeedo ilkerengeetti weene Yeerusaleem khariis kayamuut mele.
LUK.13.34	“Yeerusaleemoow, ilkerengeetti weenoow, atin ꞌdooꞌdi Waákh íyeyyeedo a tagiisiine, ꞌdooꞌdi Waakh atin isooerge la dagah kachibtaan. Saggi orran lukki weylassiis barbarre goya igessatuu, an geeddi buurenye anihi dahanoheey atin koogoogo ꞌdoone, iꞌdaasenyi atin ma ꞌdoonin! 
LUK.13.35	Yeya, Waakh rubeytiis minki Waakhe buurenye kiine a kaguure minki marah kalday atin ikatabe. Wihi an atin icheeko, yombuu toro ma iagartaane ichoowka, ‘Waakh ki magahi Kamur kayamiit a imaale,’ tadeehiin.”
LUK.14.1	Maantoo Yeesso a irte Seeri Lanaso ka minki etoo weene Farissaayee kagolossate, mujjume lafiiriche. 
LUK.14.2	Etoo luhlo ichoow dahano dakkhan yombobeen laka intaas a kijire. 
LUK.14.3	Yeesso la wihi us Farissaayo ichoow tagaammeti amurre worsate, “Amurre ichoow eti Seeri Lanaso ka lasamaacho a israahaan bal ma israahaan?” 
LUK.14.4	Iꞌdaasenyi gammadicheen. Ulla chirraakka et khabte, samaache, laabe.
LUK.14.5	Ulla ꞌdeerka wihi us icho worsate, “Etiinkoh maanta chirri inankiis ommos heeriiskoo Seeri Lanaso ka wor kadihe, chirraas on isobihin?” 
LUK.14.6	Icho la toro walah icho soolaabeen mele gammadicheen.
LUK.14.7	Chirri us ꞌdooꞌdi marteenye min goyaka inti ꞌdooꞌdi weyti liinkaanyito orronti yowti arge ka, mammahta toro ibahche wihi us ꞌdooꞌd iyidah, 
LUK.14.8	“Chirri sukuukuhoo ka lakiwahe inti ꞌdooꞌdi weyti liinkaanyito orronti a isikhaban, iꞌdi tahe kolossoo etoo ati kaaween laka sukuukuhaas ka a lawahe. 
LUK.14.9	Chirri iꞌdaas tahe la, eti sukuuku lehe lammatiin atin wahe wihi us kiyadeeh, ‘Eta kombortaah sii.’ At la ꞌdeerka lakhaanyo kikhaatatta harra koorromatta. 
LUK.14.10	Iꞌdaasenyi chirra lakiwahe, harra koorrommo, ꞌdee eti sukuuku leh la a yamiite wihi us kiyadeeh, ‘Aalaaw, kaale inta deefto orrommo.’ At la ꞌdee ꞌdooꞌdi addan goyaka a lakiinkaanyita. 
LUK.14.11	Iꞌdi tahe eti tuummane isweynaacho a lanuglaacha, eti isnuglaacho la a laweynaacha.”
LUK.14.12	Yeesso la wihi us eti min leh iyidah, “Chirri at sukuukuhoo bihisso, aalassaah ichoow walaalinyetaah ichoow ꞌdooꞌdiin ichoow ollokkaahki kamure awahin, chirri ati icho wahte, icho laka maantoo a kiwahaane wihi goorat at iyeesse ka kigutaan. 
LUK.14.13	Iꞌdaasenyi chirri at sukuuku bihisso, ꞌdooꞌdi miskiine ichoow ki maꞌdee, iꞌdi maanta ki luhlo laa ichoow ki indo laa wah. 
LUK.14.14	At la ꞌdee Waakh a kimaala. ꞌDooꞌda walah us khabo us kisoolaabo mele. Eheetteey laka maanti ꞌdooꞌdi fiffissan omoot lakasookahcho, Waakh kalaꞌde kisoolaaba wihi at yeesse ka.”
LUK.14.15	Chirri etoo kootte Yeesso leefiddiyo waha daage ka wihi us Yeesso iyidah, “ꞌDooꞌdi berri sukuukuhi goobi Waakh kagolossati hamaadoo geeddohenye khaba!”
LUK.14.16	Yeesso wihi us ilaabe, “Etoo sukuukuhoo buurenye bahche, ꞌdooꞌdi buure wahe. 
LUK.14.17	Chirri sahaꞌddi lagolossati titah ka, ilbooyiis ergate ꞌdooꞌdi lawahe mehe iyadeeh ya, ‘Kaaleya, a mehe walah dakkhan kola a latannabichee.’
LUK.14.18	“Iꞌdaasenyi icho tuumman geeyo dowteene, ki oraat wihi us yidah, ‘Ibeennetane gosoo soogadde, gosaase irda sooyeya. Iꞌdiicha on.’
LUK.14.19	“Koo la wihi us yidah, ‘Heerassoo tomonenye soogadde, heerassane kaja il kakhuta, sukuuku emeet ma ꞌhelo iꞌdiicha on.’
LUK.14.20	“Koo addan la wihi us yidah, ‘Ibeennetane min disde, sag an iamiit mele.’
LUK.14.21	“Ilbooy soonokhte kamuriis wihi liiyidah icheeke. Eti min leh hollowe ilbooyiis amur ibahche wihi us iyidah, ‘Nyaam dowwa, jitassi juukhe ichoow wihi babballaaddane ilkerengeeteet kasossoho, miskiino ichoow ꞌdooꞌdi luhlo laa ichoow ki indo laa ichoow ki sohot iubaaꞌdan soowah.’
LUK.14.22	“Ilbooy wihi us ilaabe, ‘Eti ween wihi at tidah a yeele, iꞌdaasenyi min uliba ma buuhsamin.’
LUK.14.23	“Eti kamure wihi us ilbooyiis iyidah, ‘Nyaam jitassi babballaaddan ichoow jitassi juukhe iro, ꞌdooꞌd hawwaasso ꞌdee minkeey a buuhsamo. 
LUK.14.24	Wihi an atin iadeeh, eti dakkhane goorat lawahe emeet ꞌdiiꞌde golola af ma kaꞌdaaro!’ ”
LUK.14.25	Maantoo ururoo buure Yeesso sooraahe ulla urur iurgiye wihi us iyidah, 
LUK.14.26	“Chirri etoo isooraaho ulla toro aabbahiis ichoow abartiis ichoow makhaabassiis ichoow nyaakhutiis ichoow walaalinyetiis ichoow albehi leedesse iꞌdiiꞌdine, jirotiis laka iꞌdiiꞌdin, etaas abattiteey itaahan ma yabuuꞌd. 
LUK.14.27	Eti tuummane massalaabatiis isiꞌdine, sina iumhane ani isooraahin, abattiteey itaahan ma yabuuꞌd.
LUK.14.28	“Eemba etiinkoo minkoo buurenye disin ꞌdoona. Etaas koloo a orronta, chilimmeti minkaas tuumman disso rerreega, usu khabo ichoow usuhuus yeya menya? 
LUK.14.29	Iꞌdi tahe chirri us daddaabohi ilaat dise, us minkaas massin waaye, ꞌdooꞌdi argo la weyti usu kachaarta. 
LUK.14.30	Wihi icho yadeehiin, ‘Eta goorat minka a dise toro massin agaafte.’
LUK.14.31	“Ommos eemba karnatoo koo addane dowwanoha ka diho kiirta. Koloo ma orronti iskarti eluf tomone ka usú karnati isoosohti iskarti eluf tomon lammee khabo dihin yabuuꞌd ma yeyo? 
LUK.14.32	Chirri us ituddubin, geeddi ki addan foga jiro iche saamo ergata karnati addan iirta nebey daaha. 
LUK.14.33	Saggaas on u etiinki tuummane wihi us khabo tuumman iꞌdiin, abattiteey itaahan ma yabuuꞌd.
LUK.14.34	“Magaaꞌde a haaggantahe. Iꞌdaasenyi chiꞌiche gimbatiche waayte, saggoh toro liigimbaacha? 
LUK.14.35	Harra ommos laag laka ma iroon gone, a lakhuba on.
LUK.14.35	“Eti dogo khabo, a daago giꞌde.”
LUK.15.1	Maantoo makhaaballeti kooddi goosso ichoow ꞌdooꞌdoo ꞌdooꞌdi uskeel khabo liiekkaacho a yimiyye wihi Yeesso ꞌdooꞌd abcho dagansate. 
LUK.15.2	Iꞌdaasenyi Farissaayo ichoow tagaammeti amurre ba nyunnyuweene wihi icho yidaaheen, “Eta ꞌdooꞌdi uskeel lehe soodowweesta toro leegolossata!”
LUK.15.3	Yeesso la ꞌdeerka mammahta ibahche, 
LUK.15.4	“Eemba etiinkoo iiyti kudoowenye khaba, koo la baabaa. Etaas, iiyti tomon saagaal ichoow saagaale inti iche yaakhto kataba, ki kaldaye baabe yowta ichoowka ꞌhela menya? 
LUK.15.5	Chirri us ꞌhele ka weyti hamaada, naf adah sookorsata 
LUK.15.6	goob keena. Ulla ꞌdeerka ollokkiis ichoow aalassiis dakkhamba waha wihi us iyadeeh, ‘Kaaleya a isleehamaano, iꞌdi tahe naffeeyki iiyyaate kootte baabe a ꞌhele.’ 
LUK.15.7	Wihi an atin iadeeh, saggaas on u, goobi Waakh ka hamaadi buurenye jira jeenteti etoo kaldaye uskeeliis kasoonokhtuu. Hamaadi eta khabo hamaadi et tomon saagaal ichoow et saagaal fiffissane uskeelicho ikasoonokhan weyti kussanyahe.
LUK.15.8	“Ommolla eemba makhaabassoo chilim tomon khabto, koo kalday a kabaabe. Makhaabassa taahiche a bolkhissa min harta chilinkiche mujjum yowatta ichoowka ꞌhessa menya? 
LUK.15.9	Chirri iche ꞌhesse la deyyehoti aalassichee ichoow ti ollokkichee tuumman wahta wihi iche itadeeh, ‘Kaaleya a isleehamaano, iꞌdi tahe an chilinkeeyki baabe a ꞌhele!’ 
LUK.15.10	Wihi an atin icheeko, saggaase herti Waakh ihamaadda chirri etoo kalday uskeeliis kasoonokhte.”
LUK.15.11	Yeesso yeed orey iwoye, “Makhaabaloo yeeletoo lammee khabo a jire. 
LUK.15.12	Inanki nugul kahe wihi us aabbahiis iyidah, ‘Aabba, dahalheeyki ani imiinsan isii!’ Makhaabal ꞌdeerka hoola yeele lammache gise.
LUK.15.13	“Inkoo geeddoo labarye ka, inanki nugul wihi lasiiche dakkhan ororiche, iloo fogaat irte, ilaas ka hoolahiis kagirꞌdaame. 
LUK.15.14	Wihi goorat us khabe tuumman massiche. Saahka abaartoo uskul ilaas gesse raarahe ititah. 
LUK.15.15	Ulla irte hili etoo ilaas gele, et la gosas ierge, ꞌdee golcha a yaakhicho. 
LUK.15.16	Ulla gololi golcha taham ohom ꞌdoone. Iꞌdaasenyi et wihi us yaham siicho mele.
LUK.15.17	“Maanti matah soonokhte, masse wihi us uuriis goyaka yidah, ‘ꞌDooꞌdi aabbaheey kireeste gololi yaakho us yahame ichoowka us soowaacho a khaba, ani la kalla inta ka raarahe ikhaatta! 
LUK.15.18	A kaha aabbaheey inokhda wihi an iadeeh, “Aabba an Waakh ortiis ka ichoow ortaah ka uskeel a yeele. 
LUK.15.19	Kola ma imalin chirri weelaahha liiyadeeh, iꞌdi etoo at kireysatte ikayeelo.” ’ 
LUK.15.20	ꞌDeerka kahe anki aabbahiis jiro fool siiche.
LUK.15.20	“Iꞌdaasenyi geeddi us goobicho isooeleelin on fogaka aabbahiis usu arge, uur isoonugleeste inyaame sorboobte dongate.
LUK.15.21	“Inam la wihi us yidah, ‘Aabba an Waakh ortiis ka ichoow ortaah ka uskeel a yeele. Ma imalin chirri kola weelaahha liiyadeeh!’
LUK.15.22	“Iꞌdaasenyi aabbahiis ilbooyyetiis wahe wihi us iyidah, ‘Nyaama dafarti weyti haaggan sookhaata inam gessa. Lahaagti far sookhaata far gessa. Kobo laka sookhaata gessa. 
LUK.15.23	ꞌDee irda maari weyti ruusan sookhaata khala sukuuku a gello, a hamaano! 
LUK.15.24	Iꞌdi tahe inankeeyka a iꞌdoo goorat us yumuyye toolla la a sookahe, goorat a baabe toollaka a soonokhte!’ Sukuuku ꞌdeerka labahche.
LUK.15.25	“Geeddaas dakkhan la inanki teyyane gose khuta. Chirri us goob yimiyye us min isoodowwaate ka, kowdoti ꞌdooꞌdi girꞌdaamo daage. 
LUK.15.26	Ilbooyoo wahe wihi us worsate, ‘Mehe jira?’ 
LUK.15.27	Wihi us ilaabe, ‘Walaalaahki goorat baabe iche soonokhte, aabbahaah la heeri ruusan ikhale. Iꞌdi tahe usuhi nebey khabo toro la haaggane yimiy.’
LUK.15.28	“Inanki ween hollowe min gelin ꞌdiiꞌde. Aabbahiis ꞌdeerka bahe hawwaaste, mine soogessaa. 
LUK.15.29	Iꞌdaasenyi wihi us aabbahiis ilaabe, ‘Aabba an guꞌhassi ittaawenye iꞌdi bowꞌdataah u hil kihaaggiche. Anna injire amurretaah ma kutin. At mehe injire isiisse? Weeli makhaleete an aalasseey leeꞌdubdi laka ma siin! 
LUK.15.30	Iꞌdaasenyi inankaahka hoolahaah tuumman malaayayyo on kamassiche. Maanti us soonokhte ka, at la kahte heeri weyti ruusan ikhasse!’  
LUK.15.31	“ Aabbahiis la wihi us iyidah, ‘Inankaaw at orran dakkhan a ileejirta, wihi an khabo tuumman la a wahaahha. 
LUK.15.32	Iꞌdaasenyi a imasse chiꞌinno sukuuku bihinno hamaano, a mehe walaalaahka goorat a iꞌdi eti yumuyye toolla la a jira, goorat a baabe toolla la a soonokhte.’ ”
LUK.16.1	Yeesso abattitiis imammahte wihi us iyidah, “Etoo kamurenye saggi ilbooyiiski ween hoolahiis ikagirꞌdaamo liicheeke a jira. 
LUK.16.2	Ulla ꞌdeerka ilbooyaas wahe wihi us worsate, ‘Waha an daddaago lakaacheekti a mehe? Saggi orran at hoolaheey idakhatti khadaaboo ka isoochiire isii. Iꞌdi tahe at kola ilbooyeeyki ween mee.’
LUK.16.3	“Ilbooyi ween la wihi us uuriis goyaka yidah, ‘Kamureey kola hili an kijiro a ikabahcha. Mehe yeelo? Ani la miigti gosas lakakhuto ma khabo, daah la a kuuryaawa. 
LUK.16.4	Wihi an yeelo ꞌdee chirri hil liikabahche laka an aalassi ittaawenye igargaaro khabo a garda.’
LUK.16.5	“Ulla ꞌdeerka kahe, ꞌdooꞌdi mogti kamuriis khabo tuumman wahe. Eti oraat wihi us worsate, ‘At kamureey mogti at kakhabto a geeddoh?’
LUK.16.6	“Wihi us ilaabe, ‘A gaꞌdaar kudoo subakki geeyi oolif.’
LUK.16.6	“Ilbooyi ween la wihi us iyidah, ‘Dowwa orrommo buuggaahki mogeet ka tomon chan on chiire ꞌdee geeddaas on soogut.’
LUK.16.7	“Ki lammaatteet toro worsate wihi us worsate, ‘At la mogti at khabto a geeddoh?’
LUK.16.7	“Et la wihi us ilaabe, ‘A ugar kudoo ꞌdargaayye.’
LUK.16.7	“Wihi us iyidah, ‘Buuggaahki mogeet ka tomon siyyeet on kayeel.’  
LUK.16.8	“Eta kamure ilbooyiiska weene khollokkhan jeenteti ekkeysihiis u kooliche. A mehe ꞌdooꞌdi harrata wihi icho isiyeelaan ka, ꞌdooꞌdi banayhi Waakh kijiro khara ka a kussanyahiin. 
LUK.16.9	Wihi an atin isoocheeko, hoolahiinki harrata aalal kabahsada ꞌdee maanti kamurroonkiin massate ka goobi Waakhe jirtuu imassan ka a atin lamartiisti.
LUK.16.10	“Eti tuummane wihi rucchul ka lakakhuufo, wihi buure ka laka a lakakhuufa, eti tuummane wihi rucchul ka liikakhuufin la, wihi buure ka laka ma lakakhuufo. 
LUK.16.11	Chirri ꞌdeerka goorat kamurroonki harrata ka atin liikaakhuufin, ayyo kamurroonki rummaat ka atin kakhuufa? 
LUK.16.12	Chirri goorat hoolahi etoo ka atin liikakhuufin la, ayyo hoolahi wihiine atin siicha?
LUK.16.13	“Falfa kamur lamma ifasso mele. Koo a ꞌdiiꞌdda ki addan la ꞌdoonta, ommos koo inkaanyitta ki addan la ꞌdarraawta. Waakh ichoow chilimme ba koloo kalday ma ifasso.”
LUK.16.14	Farissaayo chiꞌiche ayta daagte ka tekkele ka Yeesso kareyatte. A mehe icho a ꞌdooꞌdi weyti chilimme ꞌdoono. 
LUK.16.15	Yeesso la wihi us icho iyidah, “Atin ꞌdooꞌd ortiis ka a ismujjummoossaane, iꞌdaasenyi Waakh uuriin a garta. Wihi weeli enenyet ortiis ka weyti khumman, Waakh weyti ꞌdiiꞌddanyahe.
LUK.16.16	“Chiirnaanneti Amurre ichoow ti ꞌdooꞌdi Waákh íyeyyeedo tuumman ꞌdooꞌd a liicheeke ichoowka Yoohanahi Enenyet Baattissiyo yimiy. Uus maantaas, Wori Haaggane dakhi Waakh miinsan enenyet a liicheeka. Ebba la usuhi miigtiis ka dakhaas gelo marma. 
LUK.16.17	Chirri sereyta daayan ichoow harra massataan laka, aytoo kaldaye amurre Muusa goya kajirto labahcho ma jirto.
LUK.16.18	“Eti tuummane makhaabassiis tuum rihe makhaabassoo addan diste, uskeeli us makhaabassi tiis ieheynan leeurꞌdo iche gele, toro la makhaabali makhaabassi tuum larihe diste, ullaka uskeeli us makhaabassi tiis ieheynan leeurꞌdo iche gele.
LUK.16.19	“Etoo kamurenye gaaddi weyti gato miige khabo toro la kol dakkhan gololi haaggan yahame jire. 
LUK.16.20	Arittiis la etoo miskiinenye Laassaro layadeehe jiissoo suuje sar tuumman kasoobahte lakeene, 
LUK.16.21	ulla weyti gololi eta kamure kombortiisti ballaaddan kasoodihe yaham imoone. Kararre laka a tamiite jiissiis laajja.
LUK.16.22	“Saahka eti miskiine yumuyye, herti Waakh la khaatte inti ꞌdooꞌdi fiffissane tuume lagesso ka, Aburaaham garabiis orrommisse. Eti kamure laka yumuyye lahawwaale. 
LUK.16.23	Ulla meessi ꞌdooꞌdi tuume kijiro goya kijire, bolokkhi uskul latuse. Chirraakka serey yeye fogaka Aburaahamhi Laassaro garabiis fiddiyo arge. 
LUK.16.24	ꞌDeerka kariire wihi us yidah, ‘Aabba Aburaaham, uur isoonugleyso. Laassaro ergo farriiskoo bicche a kalugꞌdo a sookhaato harrab a ikhoboocho. Iꞌdi tahe ꞌdaba goyaka bolokkhi uskule khaba.’
LUK.16.25	“Iꞌdaasenyi Aburaaham wihi us ilaabe, ‘Inankaaaw saggi goorat at jirotaah ka wahaahki haaggan iꞌhesse Laassaro la wihi sussuuje iꞌhele kasooꞌhel. Iꞌdaasenyi us toolla inta ka uure lakhoboocha, ati la bolokkhi uskule khabta. 
LUK.16.26	Wihi addan la Waakh ankharoo buurenye dahteen gesse, ꞌdee et inta kabaho atin iyamiit mele, toro la et intaas kasoomaaho nah iyamiit mele.’
LUK.16.27	“Wihi us ilaabe, ‘Aabbahaaw Aburaaham an ꞌdeerka a kihawwaasdee, Laassaro goob aabbaheey iergo. 
LUK.16.28	A mehe an walaal chane khaba. Icho a tootoocho uus ꞌdee icho laka maanti icho tuumeen inta bolokkhi uskul ꞌdooꞌd kayaham imaatane.’
LUK.16.29	“Aburaaham wihi us ilaabe, ‘ꞌDooꞌdiin, a geeddi us amurre Muusa ichoow wihi ꞌdooꞌdi Waákh íyeyyeedo chiire soomo, icho la wihi liidowo on a daageen.’
LUK.16.30	“Eti kamure la wihi us yidah, ‘Aabba Aburaaham geeddaas kalday ma yaakhto! Iꞌdaasenyi chirri etoo omoot kasookahe icho iirte uskeelicho a kasoonokhtaan.’
LUK.16.31	“Aburaaham la wihi us ilaabe, ‘Chirri icho amurre Muusa ichoow wihi ꞌdooꞌdi Waákh íyeyyeedo chiire daagiwwaayeen, chirri etoo omoot kasookahe laka uskeelicho ma ꞌdiichaan.’ ”
LUK.17.1	Yeesso wihi us abattitiis iyidah, “Wahanyeyyohi enenyet uskeel kalugꞌdo a yamiitiine, iꞌdaasenyi eti icho leeyamiitiin sinati sugto eenna a buure! 
LUK.17.2	Wihi deefo a usuhi daddaabti buurenye gurnaan lakatumo lukhum lakahido beyti buure goya lakalugꞌdo usuhi ꞌdooꞌdaar tarraantarricho ka. 
LUK.17.3	Taba giꞌde isyaakhicha!
LUK.17.3	“Chirri walaalaah uskeeloo kajiro, leejaakh. Chirri us uskeel kasoonokhte la ikakut. 
LUK.17.4	Chirri us orrahtoo goyaka laka kol teeba uskeel kiyeele, kolal teebaccho ba la uskeelaas kisoocheekte, ‘Uskeeleey a kasoonokhda, iileeraahin,’ kiyidah, uskeelaas ikakut.”
LUK.17.5	Maantoo ergaano wihi iche Kamur itidah, “Kamur, nah gargaare ꞌdee weyti Waakh a kakhuufno.”
LUK.17.6	Wihi us ilaabe, “Chiꞌ kakhuufnaanki atin Waakh kakhuuftaan rucchuleel ka geeddi ilinti geeyi dahar yahe, a geeddi atin geeya inta katoollo, ‘Hiiyyay khabtaayi inta kabukkhe beyti buure goya kasoobah,’ itadeehiine, geey la wihi atin itidaaheen yeelo.”
LUK.17.7	“Ayyo goytiin ka ilbooy khaba, chirra ilbooy gos khunnaan kayimiyye ommos adi goya kayimiy, ‘Kaale orrommo golosso’ iyadeeh? 
LUK.17.8	Wihi us ilbooyaas iyadeeh, ‘Gololeeyki gelebeet kariche, gaaddi hil gesso, igoolli. Inkoo an golossade golosso.’ 
LUK.17.9	Ilbooyaas wihi us yeele ka kalaꞌd liilaabo mele, iꞌdi tahe us hiliissa on buuhiche. 
LUK.17.10	Iꞌdaasu atin laka chirra atin wihi yeela atin liidah yeesseen, wihi atin tadeehiin, ‘Nah a ilbooyyeti wihi iche yeesse ka kalaꞌd isugin. A mehe nah hilaanya on buuhinne.’ ”
LUK.17.11	Yeesso anki ilkerengeetti weene Yeerusaleem fool siiche, sohtaayi boroofenhi Saamariya ichoow boroofenhi Gaalilaaya dahcho eleele. 
LUK.17.12	Chuꞌus gooboo hagga eleele ka, reeroo tomonenye buꞌdatoo sar kasoobahte or kasoodowe. ꞌDooꞌda la foga tolossate, 
LUK.17.13	riire, “Yeesso! Eti ween! Uur nah isoonugleyso!” yidaaheen.
LUK.17.14	Inkoo us icho arge ka, wihi us iyidah, “Nyaama kuhaaniyyo iirda istusa.” Sohtaani icho dakkhamba samaateen.
LUK.17.15	Kichokoo chuꞌus saggi us isamaate arge ka, usuhi hooyi buure ka Waakh saaꞌdo soonokhte. 
LUK.17.16	Yeesso hagga ka jilbo il kaguꞌdde kalaꞌd ilaabe. Eta la ili Saamariya kayimiy.
LUK.17.17	Yeesso wihi us worsate, “ꞌDooꞌdi kootte an samaache et tomon menya? Et saagaassi addan meete? 
LUK.17.18	Eta yeelan kalday on menye et addane soonokhte Waakh kooliche mele?” 
LUK.17.19	Yeesso la wihi us etaas iyidah, “Kah iro, kakhuufnaanki at ikakhuufte a kiribee.”
LUK.17.20	Maantoo Farissaayo maanti dakhi Waakh yamiite Yeesso worsatte. Yeesso wihi us ilaabe, “Emeetti dakhi Waakh ti indo lakaargo mee. 
LUK.17.21	Et keley argo, ‘Yeya kalla soosohta,’ ommos, ‘Kuulla soosohta’ yadeeh mele. Iꞌdi tahe dakhi Waakh goytiinna kajira.”
LUK.17.22	Wihi us abattitiis iyidah, “Ibeen a yamiit ki atin Ínam Aadamhi soonokhti harra dakhti imoontaan argin ꞌdoontaan, iꞌdaasenyi argin ma tabuuꞌdiin. 
LUK.17.23	ꞌDooꞌd mehe atin iyadeeh ya, ‘Ínam Aadam kuulla,’ ommos ‘Ínam Aadam kalla.’ Icho akaallooꞌdina. 
LUK.17.24	Iꞌdi tahe Ínam Aadam maanti us soonokhti iꞌdi ankhadhi ankhado sereyta daayan guꞌddo ichoowka anki ꞌdiri ikabaho yateeh. 
LUK.17.25	Iꞌdaasenyi koloo Ínam Aadam sinati buurenye kawaarta, ꞌdooꞌdi weyꞌda la usu ꞌdiiꞌda.
LUK.17.26	“Iꞌdi goorat ibeenne Noowa eheet, iche ibeenki Ínam Aadam yamiit laka yateeh. 
LUK.17.27	Maantaas la ꞌdooꞌd saggi orrankateet on sukuuku igele, minan laka laaddiste ichoowka Noowa koobanhi buure goya gele. Chirraas on ꞌduley ichohi addan tuumman baabiiche.
LUK.17.28	“Harra toro iꞌdi maanti goorat Loot jire tateeh. ꞌDooꞌd saggi orrankateet on sukuuku igele, walah ororsata, walah gatta, gaasoo ilmo il kachiba, gaasoo laka minassicho dista. 
LUK.17.29	Iꞌdaasenyi maanti Loot ilkerengeetti Soodom kabahe Waakh serey ka ꞌdab ichoow dagahti bolokhto serey kakeene ꞌdooꞌd tuumman bakkiche.
LUK.17.30	“Maanti Ínam Aadam enenyet liisoobabbakkaahicho laka iꞌda on tateeh. 
LUK.17.31	Maantaas et min sartiis fuulo, meehiis la min goya kijiro yego meehiis soobahsati mele. Saggaas on u, et gos goya kijiro nokhti wohoo sookhaatti mele. 
LUK.17.32	Bal wihi makhaabál Loot kayitah kasooꞌhela! 
LUK.17.33	Eti tuummane jirotiis khucchin ꞌdoono, jirotiisti rummaat a waaya, eti tuummane jirotiis waayo la jirotiisti rummaat a riba. 
LUK.17.34	Wihi an atin icheeko, ibeenkaas et lamma siriirtoo kalday iskaleeuꞌdurta, koo lakhaata, ki addan la lakataba. 
LUK.17.35	Deyyehotoo lammee la inchaba isleetunta, too lakhaata ti addan la lakataba.”
LUK.17.37	Abatti la wihi iche worsatte, “Kamur waha intoh kayateehiin?”
LUK.17.37	Wihi us ilaabe, “Inti wohoo kayumaateen, intaase raꞌd kawara.”
LUK.18.1	Yeesso toro abattitiis mammahtoo saggi icho kol dakkhan iweestaane toro icho weysi ka igarrahsataan tusso ibahche, 
LUK.18.2	wihi us iyidah, “Goorat ilkerengeettoo ka, etoo ꞌdooꞌd hukkumo Waakh ikaroorine toro etoo kalday laka ikabaalin a jire. 
LUK.18.3	Ilkerengeettaas ka la makhaabassoo muunkhee a jirte. Iche la kol dakkhan eta a itamiite hawwaassatta, ‘Igargaare ayta chiiytankeey miinsan jiti fissan ka ani igooy,’ idowta.
LUK.18.4	“Geeddoo dakkhan leeꞌdiiꞌde. Iꞌdaasenyi saahka wihi us uuriis goyaka yidah, ‘Chirri an Waakh ikaroorine an weeli enenyet ikabaalin laka, 
LUK.18.5	jeenteti makhaabassa geeddi deer sina ikawaarissuu, aytiche jiti fissane igoocha uus iche kol dakkhan isoononnokhanne sina ikawaarinne kansi itiranne!’ ”
LUK.18.6	Kamur toro wihi us yidah, “Bal etaas khollokkhane ꞌdooꞌd hukkumo wohoo kaabda. 
LUK.18.7	Maantaka Waakh ꞌdooꞌdiiski us soobahsate ibeen ichoow maalim ba usu iooyo wihi fissan ma igoocho? Wihi icho ꞌdoonaan dowwa ma iyeelo? 
LUK.18.8	Wihi an atin icheeko, Waakh ꞌdooꞌdiis wihi fissane igoocha, toro la ma malmalo. Iꞌdaasenyi maanti Ínam Aadam soonokhti ꞌdooꞌdi harrata usuhi usu kakhuufo a sooeleela?”
LUK.18.9	Yeesso toro ꞌdooꞌdoo saggi us ififfissanyahe iskakhuufo wihi us yeelo ka ꞌdooꞌdi addan ꞌdarraawo mammahta ibahche wihi us yidah, 
LUK.18.10	“ꞌDooꞌdoo lammee minki Waakhe buurenye weysi kiirte. Koo a Farissaayo, ki addan la a etoo kooddi goocho. 
LUK.18.11	Ki Farissaayee tolossate, awtiissa on Waakh wahte wihi us yidah, ‘Okkhoow weyti kalaꞌd kisoolaaba ani iꞌdi ꞌdooꞌdi addane hatto lehe ommos iꞌdi ꞌdooꞌdi uskeel kajiro ommos eti makhaabassi tiis ieheynan leeurꞌdo ommos laka iꞌdi eta kooddi goocho menye. 
LUK.18.12	Ani teebatoo goyaka maan lamma af hiida toro la wihi an ꞌhelo tuumman goyaka miili Kamur kisoobahcha.’
LUK.18.13	“Iꞌdaasenyi eti kooddi goocho foga tolossate. Ulla serey laka ma yeyine, iꞌdaasenyi kach isguꞌdde, ꞌdee saggi us uskeeliis ka suujoon iargo tuse, wihi us yidah, ‘Okkhoow aniha uskeel leh uur isoonugleyso.’
LUK.18.14	“Wihi an atin icheeko, inkoo icho goob inokhteen, eti addan menye, etane Waakh ortiis ka eti fissan liiekkaache. A mehe eti tuummane isweynaacho a lanuglaacha, eti isnuglaacho la a laweynaacha.”
LUK.18.15	ꞌDooꞌd la nyaakhuti nahaso nuugo laka a sookhaata, Yeesso ikeena ꞌdee ulla dahano korcha iweesta. Chirri abatti waha agarte ka ꞌdooꞌdaas leejaakhte. 
LUK.18.16	Iꞌdaasenyi Yeesso nyaakhut isiwahe wihi us yidah, “Nyaakhuti rurrucchul ajeyinna ꞌdiicha ani a iyimaatee, a mehe dakhi Waakh a ki ꞌdooꞌdi iꞌdee. 
LUK.18.17	Rume atin icheeka, eti dakhi Waakh saggi weeli rucchul ikakhaatan, koloo kalday laka goobi Waakh ma gelo.”
LUK.18.18	Etoo Yaꞌhuude ween wihi us Yeesso worsate, “Eti weene haaggan, mehe yeelo ꞌdee jiroti jirtuu imassan ꞌhelo?”
LUK.18.19	Yeesso wihi us ilaabe, “At a iꞌdoh ani, ‘Eti haaggan,’ ikawahta? Etoo kaldaye haaggan laka ma jiro Waakh on menye. 
LUK.18.20	Amurre Muusa a garatta, ‘Makhaabali kaah ieheynan ommos makhaabassi taah ieheynan aleeurꞌdin, weeli enenyet dubunuunu iigaasan, walah ahatin, garti beenaat ayeedin, aabbahaah ichoow abartaah inkaanyit.’  
LUK.18.21	Et la wihi us yidah, “Wahaas tuumman koo an iraahin mala uuꞌ goorat an weel eheet.”
LUK.18.22	Chirri Yeesso waha daage ka wihi us et iyidah, “At uliba wohoo kaldaye kaankhan. Nyaame wihi at khabto tuumman ororiche, chilimme la miskiin siiche, kamurroonki goobi Waakh ꞌhele, ꞌdee kaale isooraah.”
LUK.18.23	Chuꞌus waha daage ka, weyti fool ribowe, a mehe eti hoolahi buure khabe eheet. 
LUK.18.24	Yeesso la et yeye wihi us yidah, “A ꞌhoossoo geeddohe chiꞌ kamurre dakhi Waakh gesso! 
LUK.18.25	Rumanka naffi gaale issi irbi kakhaduutti weyti ꞌhooltahe. Eheet a, ꞌhoossi eti kamurenye dakhi Waakh gelo iche weyti kutta.”
LUK.18.26	ꞌDooꞌdi waha daage la wihi us worsate, “Ayyo ꞌdeerka lariba?”
LUK.18.27	Yeesso wihi us ilaabe, “Wihi weeli enenyet ka koloo kalday laka iitaahan, Waakh ka a geeddi icho yateehiin.”
LUK.18.28	Beetero wihi us yidah, “Nah wihi nah khabne tuumman a kasootabne, ꞌdee ati kiraahna.”
LUK.18.29	Yeesso la wihi us iyidah, “Rume atin icheeka, eti tuummane jeenteti dakhi Waakh u goobiis ichoow makhaabassiis ichoow walaalinyetiis ichoow aabbahiis ichoow abartiis ichoow nyaakhutiis ba kasootabe, 
LUK.18.30	jiroti toolla us jiro ka wihi ittaawenye wihi us kasootabe kussane ꞌhela, toro la jiroti yomboot ka, jiroti jirtuu imassanne ꞌhela.”
LUK.18.31	Yeesso abattitiisti tomon ichoow lammee ꞌdol iwahe wihi us iyidah, “Ilkerengeetti weene Yeerusaleeme ikorra ꞌdee wihi goorat ꞌdooꞌdi Waákh íyeyyeedo chiire Ínam Aadam miinsan tuumman labuuhicha. 
LUK.18.32	Usu dahanohi ꞌdooꞌdi Waakh igaranne lagessa. Icho la usu a kachaartaane, leeabaarramaane, hanjuf laka katufaane, 
LUK.18.33	laajja ka doochaane, ꞌdaꞌddaboka yagiisiin. Ibeenki seyyahnaatteet ka toro omoot kasookaha.”
LUK.18.34	Abatti la waha dakkhan kichokoo kalday laka ma garan. Iꞌdi tahe wihi yeeda miinsanyahe icho a lakadagche, icho la wihi us kaayyeedo tuumman foolicho ma khabaan.
LUK.18.35	Chirra Yeesso ilkerengeetti Yeeriko isoodowwaate ka, etoo indo laa jit afiissa fiddiya walah daddaaha. 
LUK.18.36	Chirri us kowdoti ururi ꞌdulo daage ka wihi yitah enenyet worsate. 
LUK.18.37	Wihi icho usu iyidaaheen, “Yeessohi ilkerengeetti Naasarete kuta.”
LUK.18.38	Et la riire, “Yeesso, Inam Dawuud, uur isoonugleyso,” yidah.
LUK.18.39	ꞌDooꞌdi orey raaho usu leejaakhe gammadi iyidah. Iꞌdaasenyi geeddi kootteet laka ꞌdirihiis riire, “Ínam Dawuud, uur isoonugleyso” yidah.
LUK.18.40	Yeesso la tolossate, amur bahche et a liikeeno. Chirri us soodowwaate ka Yeesso wihi us worsate, 
LUK.18.41	“Mehe kiyeelo ꞌdoonta?”
LUK.18.41	Wihi us ilaabe, “Kamur anihi toro il argo ꞌdoona.”
LUK.18.42	Yeesso la wihi us iyidah, “Indo bihi. Kakhuufnaanki at ikakhuufte a kisamaachee.”
LUK.18.43	Et chirraas on indo ꞌhele, Yeesso raahe usuhi Waakh saaꞌdo. Chirri enenyet tuumman waha arge ka, icho laka Waakh saaꞌdeen.
LUK.19.1	Yeesso ilkerengeetti Yeeriko eleele, dah kagooche. 
LUK.19.2	Etoo Sakkaayo layadeeh laka intaas a kijira. Ulla ꞌdooꞌdi kooddi goocho iweenyahe, toro la kamure eheet. 
LUK.19.3	Ulla usuhi Yeesso argo ꞌdoona. Iꞌdaasenyi sag us Yeesso iargo mele iꞌdi tahe us weyti konkoommanyahe, urur la weyti buur eheneet. 
LUK.19.4	ꞌDeerka ꞌdooꞌd ortiis nyaame, geeyoo deer kore, Yeesso argin ꞌdoonaa. Yeesso la intaase leeyamiit.
LUK.19.5	Chirri Yeesso geey isoodowwaate ka, serey yeye wihi us yidah, “Sakkaayo, toolla kofche sooyeg. Iꞌdi tahe wihi massan, an maalinka minkaahha fiddiya.” 
LUK.19.6	Sakkaayo la chirraakka dowwa geey kasooyage, Yeesso hamaad ka khaate goobiis ka martiiste.
LUK.19.7	ꞌDooꞌd dakkhan la chirri us waha arge ka, nyunnyuwe wihi us yidah, “Eta goobi eti uskeel lehe irta.”
LUK.19.8	Iꞌdaasenyi Sakkaayo tolossate wihi us Kamur iyidah, “Kamur, yey! Wihi an khabo tuumman seleye goocha nyuusicho miskiin siicha. Chirri goorat an etoo ekkeesde wohoo kakhaate la, wihi goorat an kakhaate kol affartichooda ilaaba.”
LUK.19.9	Yeesso la wihi us Sakkaayo ilaabe, “Gooba maalinka Waakh a ribe. Iꞌdi tahe eta laka rumanka a hiiy Aburaaham. 
LUK.19.10	A mehe Ínam Aadam a yimiyye ꞌdooꞌdi baabe yowta, riba.”
LUK.19.11	Geeddi ꞌdooꞌd waha dagansati, Yeesso toro orey isohte, mammahtoo ꞌdooꞌd icheeke. A mehe us kola ilkerengeetti weene Yeerusaleem a isoodowwaate. ꞌDooꞌd la kol dakhi Waakh dowwanoha ka yamiite koogyahe. 
LUK.19.12	Wihi us yidah, “Etoo gooboo magah khabo iloo fogaate irte, ꞌdee antohi us ilaas kadakhti ꞌhela toro soonokhta. 
LUK.19.13	ꞌDeerka bowꞌdayyohiiskoo tomone wahe, hiinaan tomon chilimme
LUK.19.14	“Iꞌdaasenyi ꞌdooꞌdi ilaas weyti eta ꞌdiiꞌde. Inkoo us irte ka ꞌdooꞌdoo ergeene, ‘Eta usuhi karnateenyo lakayeelo ma ꞌdoonno’ yidaaheen.
LUK.19.15	“Iꞌdaasenyi karnat lakayeele, saahka soonokhte. Maanti us yimiy ka bowꞌdayyohiis wahe. Ulla wihi icho hiinaanneti us idiibe kaꞌheleen, iche aban ꞌdoona.
LUK.19.16	“Ki oraat yimiyye wihi us yidah, ‘Eti ween, hiinaanki at isiisse, hiinaan tomon addane dele.’
LUK.19.17	“Kamuriis la wihi us ilaabe, ‘At weyti haaggisse! At rumanka a bowꞌdati haaggan! At wihi rucchule dahan lakigesse ka laka a lakakhuufa gone, ilkerengeet tomone anatta.’
LUK.19.18	“Ki lammaatteet laka yimiyye wihi us yidah, ‘Eti ween hiinaanki at isiisse, hiinaan chan addane dele.’
LUK.19.19	“Kamuriis wihi us ilaabe, ‘At a haaggisse gone ilkerengeet chane anatta.’
LUK.19.20	“Bowꞌdatoo addan la timiyye wihi iche tidah, ‘Eti ween hiinaanki at isoodiibte kalla. An a khaate dafartoo kahide dagche. 
LUK.19.21	An weyti kaaroora, a mehe at a eti weyti uur daayan. Ati wihi wahaah ieheynane khaatatta, gosi at ikhutin ka la golol yowatta.’
LUK.19.22	“Kamuriche wihi us ilaabe, ‘At a bowꞌdati suuje, an yeedaahha on kaahukkuma! At saggi an uur idaayanahe an wihi weheey ieheynan ikhaaddi toro gosi an ikhutin ka gurnaan iyowdi a garatta menya? 
LUK.19.23	A iꞌdoh ꞌdeerka hiinaankeey baangi igelinne ꞌdee maanti an soonokhde ichehi desse isookhaatin?’
LUK.19.24	“ꞌDooꞌdi intaas toollo wihi us iyidah, ‘Hiinaankiis kakhaata, ilbooyi hiinaan tomon khabo siicha.’
LUK.19.25	“ꞌDooꞌd la wihi us yidah, ‘Eti ween, us hiinaan tomone orey laka khaba!’
LUK.19.26	“Ulla wihi us ilaabe, ‘Wihi an atin icheeko, eti tuummane wihi dahan lagesse mujjum woywoye a liikakhaya, iꞌdaasenyi eti wihi dahan lagesse mujjum iwoywoyin, wihi us khabo laka a lakakhaata. 
LUK.19.27	Iꞌdaasenyi chiiyteeyti goorat anihi karnat liikayeelo ꞌdiiꞌddo tuumman sookhaata orteey ka bakkicha.’ ”
LUK.19.28	Inkoo Yeesso waha yidah ka orey isohte ilkerengeetti weene Yeerusaleem ikore. 
LUK.19.29	Chirra us ilkerengeetti Beꞌdifaage ichoow ti Beꞌdaaniya Hali Geeyohi Oolif haggee sooeleele ka, Yeesso abattitiistoo lammee orey ierge, wihi us iyidah, 
LUK.19.30	“Ilkerengeetti ortiin kijirto irda, uus atin gessaan la inkuraarruhoo injire liirarine hidan a ꞌhessaan. Soofura inta keena. 
LUK.19.31	Chirri etoo ‘A iꞌdoh inkuraarru ifurtaan,’ atin worsate la, ‘Kamure ꞌdoona,’ idaha.”
LUK.19.32	Abattiti kootte leergate iratte, saggi kootte us iidah on iꞌhesse. 
LUK.19.33	Geedda icho inkuraarru furaan, ꞌdooꞌdi inkuraarru leh, “Inkuraarruhaas atin furtaan a iꞌdoh?” worsate.
LUK.19.34	Wihi icho ilaabeen, “Kamure ꞌdoona.”
LUK.19.35	Inkuraarru Yeesso ikeeneene, kabuuꞌddeticho kagaadeene Yeesso korcheen. 
LUK.19.36	Geedda us sohti, kabuuꞌddeticho jit kagolgeen.
LUK.19.37	Chirri us inti jit Hali Geeyohi Oolif kakhubti sooeleele ka, ururi buurenye abattitiis kajirto hooyi buure ka ichoow hamaadi buure ka Waakh saaꞌde. Wihi ittaawenye weeli enenyet yeelin iubaaꞌdane icho argeen ka Waakh saaꞌdeen.
LUK.19.38	“Waakh karnati magahi Kamur kayamiit a imaale!
LUK.19.38	Goobi Waakh nebey a lakakaala, Waakkheenki inti weyti saraat kijiro a lakoolicho.”
LUK.19.39	Farissaayotoo urur goya kajirte wihi iche Yeesso itidah, “Eti ween, abattitaah leejaakh!” 
LUK.19.40	Wihi us ilaabe, “Wihi an atin icheeko, chirri icho gammadicheen, dagahe a riirta.”
LUK.19.41	Chirri us ilkerengeetti weene Yeerusaleem isoodowwaate ilkerengeet arge ka, kooye, 
LUK.19.42	wihi us yidah, “ꞌDooꞌdi ilkerengeetti weene Yeerusaleem, incheenka kootte maalinka jiti nebey lakaꞌhelo a abattaan. Iꞌdaasenyi toolla a atin lakadagche! 
LUK.19.43	Ibeenne a tamiit ti chiiytiin ilkerengeettiin khaarisso. Chiiytiin harra chalagta ꞌdee saggoo iche atin idihto ꞌhossa. Iche la ꞌdollo tuummane atin kayaakhissa. 
LUK.19.44	Chiiye la atin ichoow nyaakhutiin dakkhamba a atin bakkissa, toro la dagahti ilkerengeet kamarsan tuumman jejjebissa. Daakkoo kaldaye meessiis fuulo laka ma katabto. Iꞌdi tahe atin maanti Waakh ribnaan atin yimiy ma kasin!”
LUK.19.45	Yeesso ꞌdeerka uranti minki Waakhe buure gele, ꞌdooꞌdi walah ororicho rihnaan sookhabte. 
LUK.19.46	Wihi us icho iyidah, “Wihi chiiran, ‘Minkeey minki weysiite yateeh,’
LUK.19.47	Yeesso kol dakkhan minki Waakhe buure ka ꞌdooꞌde ayti Waakh abcha. Iꞌdaasenyi kuhaaniyyohi wewween ichoow tagaammeti amurre ichoow weynaane ba usu ogoos ꞌdoonta. 
LUK.19.48	Iꞌdaasenyi sag icho iyagiisin mele. Iꞌdi tahe ꞌdooꞌd tuumman weyti yeed Yeesso nabah isude. Et usuhi aytoo kaldaye Yeesso yidah laka kanyaanto ꞌdoono mele.
LUK.20.1	Maantoo geeddi Yeesso uranti minki Waakhe buure ka ꞌdooꞌd ayti Waakh abcho, Wori Haaggan la cheeko, kuhaaniyyohi wewween ichoow tagaammeti amurre ichoow ewweenki Yaꞌhuud ba Yeesso iyimaateen. 
LUK.20.2	Wihi icho iyidaaheen, “Bal nah isoocheek, antohi at wahanyeyyoha kahaaggisso a weheeyya? Antoha ayyo kisiiche?”
LUK.20.3	Wihi us ilaabe, “An laka wohoo atin worsada, bal isoolaaba. 
LUK.20.4	Yoohanahi Enenyet Baattissiyo, antohi us enenyet kabaattissiyo, Waakhe kayimaateen, bal enenyet?” 
LUK.20.5	Iskaleehawwoocheene wihi icho isiyidaaheen, “Chiꞌinno, ‘Waakhe kayimaateen,’ nadeeh, mehe inno iyadeeh ya, ‘A iꞌdoh irummeysanna?’ 
LUK.20.6	Iꞌdaasenyi chiꞌinno, ‘Enenyete kayimaateen,’ nadeeh, ꞌdooꞌd tuumman dagahe inno kachiba, iꞌdi tahe icho tuumman Yoohana eti Waákh íyeyyeedo iche ikhaataan.”
LUK.20.7	ꞌDeerka wihi icho ilaabeen, “Inti icho kayimaateen ma garanni.”
LUK.20.8	Yeesso la iiyeyye, “Ani laka antohi an wahanyeyyoha kahaaggicho ma atin isoocheeko gon.”
LUK.20.9	Yeesso toro mammahta ꞌdooꞌd ibahche wihi us iyidah, “Etoo geeyohi sabiibe gosiis goyaka il gesse, gosiis lakireeste, ulla geeddi deer sulhaassoo irte. 
LUK.20.10	Maanti gurnaan lagurti ka, eti gos leh ilbooyiiskoo ꞌdooꞌdi gos kireeste iergate, ꞌdee gisi gurnaankiiski sabiib wohoo a siicheen. Iꞌdaasenyi ꞌdooꞌdi gos kireeste ilbooy jahe dahano marah sooꞌdiiche. 
LUK.20.11	Ilbooyoo addan ergate, iꞌdaasenyi kaas laka jaheene, lakhaanyo kadoweene, dahano marah sooꞌdiicheen. 
LUK.20.12	Ki seyyahnaatteet toro ergate, kaas la gaameereene, gos khariis isayeen.
LUK.20.13	“Eti gosi sabiib leh ꞌdeerka wihi us yidah, ‘Mehe yeelo? Inankaaya erga, ki an weyti ꞌdoono. Kolossoo usu a inkaanyitta.’
LUK.20.14	“Iꞌdaasenyi chirri ꞌdooꞌdi gos kireeste usu arge ka, ayta iskaleehawwooche, mehe isiyidaaheen ya, ‘Ki dahal leh kalla. Nigaase ꞌdee dahalhiis weheen a yitaaheen.’ 
LUK.20.15	ꞌDeerka gosi sabiib khariis ijiiteene, yigaaseen.
LUK.20.15	“Kamalda bal, eti gosi sabiib leh ꞌdeerka icho mehe yeela? 
LUK.20.16	A yamiite, ꞌdooꞌdaas gos kireeste bakkicha ꞌdee gos ꞌdooꞌdoo addan gessa.” Chirri ꞌdooꞌd ayta daage ka wihi us yidah, “Waakh meesseen bujiiy!”
LUK.20.17	Yeesso ꞌdooꞌd indo katoolliche, wihi us worsate, “Chaꞌatin iꞌdaas elattaan, Chiirnaanka bal kamalda.
LUK.20.17	“‘Daakki ꞌdooꞌdi minan diso ꞌdiiꞌde,
LUK.20.17	iche tirrinki dagaheete min tiiro yitah.’
LUK.20.18	Eti tuummane daakkaas sartiis kakufe a jejjeba, iꞌdaasenyi chirri daakkaas etoo kasoodihe etaas a urkaha.”
LUK.20.19	Tagaammeti amurre ichoow kuhaaniyyohi wewween la jiti iche Yeesso chirraas on kakhabatti yowteen. A mehe saggi us mammahtaas ka woricho ikaayyeedo iche garteen. Iꞌdaasenyi ꞌdooꞌde karooraan.
LUK.20.20	Weynaanti Yaꞌhuud weyti Yeesso fiirisse. ꞌDooꞌdoo ꞌdegeyenye ꞌdooꞌdi fiffissan iskaayyeelo ergateen, ichohi Yeesso yeediis ka angey gessaane ꞌdoonaane, ꞌdee miig ichoow antohi gaafana idiibaan. 
LUK.20.21	ꞌDooꞌda ꞌdegeye wihi us Yeesso worsate, “Eti ween! Saggi at wihi rummaat ikaayyeeddo toro enenyet iabisso a garanna. Toro la enenyet seley ma sassaahto, iꞌdaasenyi jiti Waakhe at enenyet abisso ichoow runti Waakh a israahaan. 
LUK.20.22	Kaaysarhi weene inno kooddi igunno a mujjum a bal mujjum mee?”
LUK.20.23	Yeesso la dowwa on luhticho kase wihi us iyidah, 
LUK.20.24	“Bal chilinkoo Rooma itusa. Foola ichoow magaha kachiiran a keyya?”
LUK.20.25	Wihi icho ilaabeen “A koo Kaaysar.”
LUK.20.25	Wihi us iyidah, “ꞌDeerka Kaaysar wihi wihiise iguta, Waakh la wihi wihiise iguta.” 
LUK.20.26	Saggi icho ꞌdooꞌd ortiis ka wihi us yidah ka angey igessaan waayeen. Wihi us soolaabe kagirmeesteene, gammadicheen.
LUK.20.27	ꞌDooꞌdoo Sadukaayo Yeesso iyimiyye wohoo worsate. ꞌDooꞌda la ꞌdooꞌdi tuume berri ma sookaho iche essa. 
LUK.20.28	“Eti ween, Muusa goorat mehe inno ichiire ya, ‘Chiꞌ etoo walaaliis yumuyye, makhaabál katabe iꞌdaasenyi nyaakhut ikhabin, etaas makhaabassaas a disti, walaaliis nyaakhut a idelo.’ 
LUK.20.29	Reeroo teebeenye isleedesse a jire. Ki ween min diste, nyaakhut laan buje. 
LUK.20.30	Ki lammaatteet ichoow, 
LUK.20.31	ki seyyahnaatteet makhaabassaas disteene, saggaas on u teebaccho ba disteene, yumaateen, nyaakhut icho katabeen mele. 
LUK.20.32	ꞌDaꞌddaboka makhaabale laka bujje. 
LUK.20.33	ꞌDeerka maanti ꞌdooꞌdi tuume lasookahcho, etichekoh makhaabassiis tateeh teebaccho la a disteenee?”
LUK.20.34	Yeesso wihi us ilaabe, “ꞌDooꞌdi harrata min a dista toro mindischo ka laka ladiiba. 
LUK.20.35	Iꞌdaasenyi ꞌdooꞌdi Waakh ꞌdooꞌdi fiffissan iekkaacho omoot lakasookahcho goobi Waakh furti, min ma disti ommos mindischo ka ma ladiibo. 
LUK.20.36	ꞌDooꞌda omootti us yamuut ma yabuuꞌd, a mehe icho a iꞌdi herti Waakh. Omoote lakasookahche gone, icho a nyaakhuti Waakh. 
LUK.20.37	Iꞌdaasenyi chiirnaanki geeyi hidaad kagubti ka, Muusa laka saggi ꞌdooꞌdi tuume omoot ikasookaho a tuse. A mehe us Kamur mehe kawahe ya, ‘Waakh Aburaaham, Waakh Isakh, Waakh Yaakoobo.’
LUK.20.38	Usu Waakkhi ꞌdooꞌdi tuume mee, iꞌdaasenyi a Waakkhi ꞌdooꞌdi jiro. A mehe usu ka enenyet tuumman a noolyahe.”
LUK.20.39	Tagaammetoo amurre wihi icho yidaaheen, “Eti ween rumanka wahaas a ayti haaggan.” 
LUK.20.40	Et usu wohoo addan worsan iggo la mele.
LUK.20.41	Yeesso ꞌdeerka wihi us icho iyidah, “A iꞌdoh tagaammeti amurre Ki Lasubhe a hiiy Dawuud ielatta? 
LUK.20.42	Dawuud rubeytiis Buuggi Sabuur ka mehe cheeka ya,
LUK.20.42	“ ‘Waakkhi Kamure wihi us Kamureey iyidah,
LUK.20.42	“Dabankeeyki miigeete antoot orrommo,
LUK.20.43	ichoowka chiiytaah
LUK.20.43	tuum dahanohaah a soogesso.” ’
LUK.20.44	Dawuud rubeytiis usu Kamure kawaha, saggoh ꞌdeerka Ki Lasubhe hiiy Dawuud iyahe?”
LUK.20.45	Geeddi urur dagansati Yeesso wihi us abattitiis iyidah, 
LUK.20.46	“Tagaammeti amurre yuubsada! Wihi icho weyti ꞌdoonaan a ichohi darfohi hahhaaggane derdeer leesohti, toro la sokkoyyo ka weyti inkaanyit ka labariiticho. Toro la chiꞌ minki weysiite Yaꞌhuud ommos sukuukuyyo lagele, wihi icho weyti ꞌdoonaan a ichohi meessi weyti lakiinkaanyito orronti. 
LUK.20.47	ꞌDooꞌda muunkhoyyo ekkeesta, hoolahicho kakhaataan. Chiꞌiche weysatti la, enenyeti haaggane iskaayyeessa, weysi derdeeraassa. ꞌDooꞌda Waakh sinati weyti kutto igoocha.”
LUK.21.1	Chirra Yeesso minki Waakhe buure ka serey yeyo, ꞌdooꞌdi kamurreenye sadakhaticho saanduukhi chilimme lakalugꞌdo kichibo arge. 
LUK.21.2	Toro la makhaabassoo muunkheenye miskiinenye chilim lamma meel kaluguꞌdde arge. 
LUK.21.3	Ulla wihi us yidah, “Rume atin icheeka, muunkhota miskiine iche ꞌdooꞌdi addan ꞌdirihiis wihi buure meel kaluguꞌdde. 
LUK.21.4	ꞌDooꞌda tuumman kamurroonkicho ka sadakhatoore bahche, iꞌdaasenyi iche, miskiinkiche ka wihi iche kanoossahe tuummane bihisse.”
LUK.21.5	Abattitiis gaasoo minki Waakhe buurenye woriis kahawwoossa. Daddaabohi hahhaaggane lakadise ichoow wihi noole ꞌdooꞌd Waakh ibahche minkaas lakeeykode woricho kaayyeedeen. Iꞌdaasenyi Yeesso wihi us yidah, 
LUK.21.6	“Waha atin inta ka agartaan la, berri daddaabtoo kaldaye ti addan fuusso lakatabo ma jirto, icho tuumman a lasookhuba.”
LUK.21.7	Icho la wihi icho worsateen, “Eti ween, wahanyeyyoha maantoh yateehiin? Mehe yateehe ꞌdee saggi waha dowwanoha ka isooyateehiin tusa?”
LUK.21.8	Wihi us ilaabe, “Yuubsada, uus atin leekkeysan. A mehe ꞌdooꞌdi ittaawenye ani iskaayyeelo yamiite, ‘Ani a Ki Lasubhe,’ essi toro ‘Ibeen a soodowwaate,’ essi a agartaan. Icho araahina. 
LUK.21.9	Maanti atin yaafohi isdiho ichoow ꞌdooꞌdi il baabiicho daagteen anahina. Wahanyeyyohane koloo yateehe, iꞌdaasenyi ibeenki yomboot chirraas on ma yateeh.”
LUK.21.10	Yeesso toro wihi us icho iyidah, “Sirgaalle a isdihta, karnato laka isdihaan. 
LUK.21.11	Ilassoo ka harra weyti sesseehta, ilassoo ka laka nabhayye ichoow sugeerreti ittaawe tamiit. Wahanyeyyohi buurenye enenyet kanahcho ichoow wahanyeyyohi miigti Waakh tuso serey ka a soobahaan.
LUK.21.12	“Iꞌdaasenyi geeddi waha tuumman iitaahan a atin khabtaane, sina atin omhichaan. Minassi weysiite Yaꞌhuud ka atin lahukkuma toro jeelayyo atin lageecha. Karnatte ichoow gaafanayyo atin liigeecha, waha tuumman la a jeenteti atin abattiteey itahiin. 
LUK.21.13	Waha ka la garti Wori Haaggan iche tateehiin. 
LUK.21.14	Iꞌdaasenyi uurassiin goyaka goocha, orey on saggi atin isikaayyeeddaan ka awaꞌdwaaꞌdina. 
LUK.21.15	A mehe an yeedi atin tadeehiin ichoow khara a atin siicha, ꞌdee chiiytiin tuumman goyaka koo atin tirrimin yabuuꞌd mele ommos et runti atin cheekteen ꞌdiiꞌdo mele. 
LUK.21.16	ꞌDooꞌdi atin dele ichoow walaalinyetiin ichoow goobiin ichoow aalassiin laka ꞌdube atin goochaane, gaasiinkoo laka yagiisiin. 
LUK.21.17	Enenyet tuumman a atin ꞌdiiꞌda jeenteti atin abattiteey itahiin u. 
LUK.21.18	Iꞌdaasenyi tintiintoo kaldaye matahe baabaato laka ma jirto. 
LUK.21.19	Inkoo atin garrahsatteen ka jiroti rummaat ꞌhessaan.”
LUK.21.20	“Chirri atin ilkerengeetti weene Yeerusaleeme iskare marisse agarteen la, saggi ilkerengeettaas inkoo dow liibaabiicho a abattaan. 
LUK.21.21	ꞌDeerka ꞌdooꞌdi ili Yaꞌhuudiya fiddiyo tuumman halal a ifirdo, ꞌdooꞌdi ilkerengeetti ween goya kajiro a baho, ꞌdooꞌdi ilkerengeetti ween khariche kajiro la uus ilkerengeet goya gelin. 
LUK.21.22	Iꞌdi tahe wahaas a ibeenneti Waakh enenyet jeenteti uskeeli us yeeluu sina tuso, wihi goorat Chiirnaanneti Waakh kachiiran labuuhicho. 
LUK.21.23	Ibeennetaas sinati deyyehoti nuugsatti ichoow ti huleesenye nyaamitto iubaaꞌdan sugto enenna a buure. Wihi sussuujenye buurenye soobaha, holi Waakh la ꞌdooꞌda isoobaha. 
LUK.21.24	ꞌDooꞌd gaasoo birlabbe lakabakkicha, gaasoo laka lakhabta harra tuumman liibooliya. Ilkerengeetti weene Yeerusaleem la ꞌdooꞌdi Waakh igaran yabta, uskulaacha ichoowka ibeenneti ꞌdooꞌdi Waakh igaran labuuhicha.
LUK.21.25	“Orrah ichoow yeyyah ichoow yiyyihimo ba wihi ittaawenye saggi ibeenki ꞌdaꞌddaboot iyitah tuso kasoobahaan. Harra ka, ꞌdooꞌdi harra tuumman bicchehi yeedo ichoow irti biccheete kanaha. 
LUK.21.26	ꞌDooꞌd la wihi harrata isoosohti icho roorro ka sugaan ka a suuha. A mehe miigti saraat a lakorkokicha. 
LUK.21.27	Geeddaakka Ínam Aadam usuhi miris goyaka yamiite, miig ichoow antohi buure khabo argaan. 
LUK.21.28	Maanti wahanyeyyoha yateehiin tolossada, matahenyetiin kahcha, iꞌdi tahe ibeenki Waakh ribnaanki ꞌdaꞌddaboot atin ribo a soodowwaatee.”
LUK.21.29	ꞌDooꞌd mammahta ibahche, “Bal geeyi fiig ichoow geeyohi addan yeya. 
LUK.21.30	Maanti icho seeb bahcheen, a isiagartaane, saggi ꞌdaato isoodowwaatte a garattaan. 
LUK.21.31	Saggaas on u maanti atin wahanyeyyoha ibeenki ꞌdaꞌddaboot tuso agarteen, saggi dakhi Waakh isoodowwaate a garattaan.
LUK.21.32	“Rume atin icheeka, ꞌdooꞌdi iꞌdee ma tuumo ichoowka wahanyeyyoha tuumman yateehiin. 
LUK.21.33	Sereyta daayan ichoow harra a kutaane, iꞌdaasenyi yeedasseey jirtuu tuumman ma kutaan.
LUK.21.34	“Weyti isyuubsada uus meleefu ichoow wahanyeyyohi sussuujenye ꞌdooꞌdi meleefee yeelo ichoow waꞌdwaaꞌdi jirota uurassiin miigoonne ꞌdee ibeenkaas iꞌdi angey u doglaan atin geline. 
LUK.21.35	Iꞌdi tahe ibeenkaas ꞌdooꞌdi harra tuumman maalinkoo kalday on isleearga. 
LUK.21.36	Kol dakkhan isyaakhicha. Weesda la ꞌdee Waakh waha tuummane dowwanoha ka sooyateeh a atin kakhaduudicho, miigti atin Ínam Aadam ortiis katolossattaan a atin siicho.”
LUK.21.37	Yeesso maalim dakkhan minki Waakhe buure ka ꞌdooꞌd wori Waakh abche, geleb dakkhan la irte Hali Geeyohi Oolif barye. 
LUK.21.38	Chirdeer tuumman la ꞌdooꞌd minki Waakhe buurenye irta, wihi Yeesso essi dagansata.
LUK.22.1	Daawti Makaateti Liikhasine daawti Baasakka layadeeh a soodowwaatte. 
LUK.22.2	Kuhaaniyyohi wewween ichoow tagaammeti amurre jitoo iche Yeesso katagiise yowatta, a mehe enenyete karooraan.
LUK.22.3	Seytaan la Yuudahi Iskaariyoot layadeehe abatti Yeessoti tomon ichoow lammee kichekoowe gele. 
LUK.22.4	Yuuda la kuhaaniyyohi wewween ichoow ꞌdooꞌdi iskarti minki Waakhe buure yaakhisso itoollo iirte, saggi us Yeesso ꞌdub igoocho kaleehawwooche. 
LUK.22.5	Icho la weyti hamaadeene chilimmeti icho siichaan goocheen. 
LUK.22.6	Yuuda la ayye yidahye, inti leemujjumenye us Yeesso inti urur ikajirin ka dahanohicho kagesso yowte.
LUK.22.7	Ibeenki Daawti Makaateti Liikhasine heleenki daawti Baasakka lasoorriyoocho yitah. 
LUK.22.8	Yeesso Beetero ichoow Yoohana ergate wihi us iyidah, “Nyaama inti inno gololi daawti Baasakka kanaham inno ihaaggicha.”
LUK.22.9	Icho la wihi icho worsateen, “Intoh ꞌdoonta, katannabanna?”
LUK.22.10	Wihi us ilaabe, “Chirra atin ilkerengeet gessaan, etoo ꞌdirihi biccheet siꞌdo afiin a kayamiit. Raaha minki us gelo leegela. 
LUK.22.11	Wihi atin ooyohi min leh itadeehiin, ‘Eti Ween mehe kiyidah ya, min goyaka meessi marti ani ichoow abattiteey gololi daawti Baasakka kanaham meeke?’ 
LUK.22.12	Meessoo buurenye minkiis sartiisenye meeh tuumman khabto iche atin tusa. Intaas ka golol haaggicha.”
LUK.22.13	Abatti bahte, walah dakkhan ba iꞌdi kootte us iyidah on iꞌheleen. ꞌDeerka gololi daawti Baasakka haaggisse.
LUK.22.14	Chirri sahaꞌde titah ka, Yeesso ichoow ergaanotiis komborti ballaaddane lakagolossati garabiche ka dikkille kareeyeen. 
LUK.22.15	Ulla wihi us iyidah, “Ani weyti anihi golola Baasakka geeddi sina liikawaarin atin leeaham imoone. 
LUK.22.16	Iꞌdi tahe wihi an atin isoocheeko, toro ma atin leeahame ichoowka wihi goorat liidah goobi Waakh ka labuuhicha.”
LUK.22.17	Chirraakka kokkooboo farsoti sabiib kajirto okkhiche Waakh kalaꞌd ilaabe wihi us abatti iyidah, “Waha khaata ebba a anguunti.
LUK.22.18	A mehe wihi an atin isoocheeko, an farsoti sabiib toro ma damo, ichoowka dakhi Waakh yamiit.”
LUK.22.19	Makaate khaate Waakh kalaꞌd ilaabe, jejjebche abatti ididdiibe wihi us yidah, “Waha a sarteeyti atin liisoobahche, amha ꞌdee ikasooꞌhela.”
LUK.22.20	Saggaas on u, inkoo icho gololi gelebeet yumheen ka, kokkoob khaate wihi us yidah, “Kooba a ayyinti husube Waakh enenyet diiggeey ka igoocho, a diiggi iroonotiin liikhubo. 
LUK.22.21	Iꞌdaasenyi dahanti eti ꞌdub isoogoocho dahantaaya komborta ballaaddan kaleejirta. 
LUK.22.22	Ínam Aadam iꞌdi goorat Chiirnaanneti Waakh lakachiiruu, a yamuute, iꞌdaasenyi eti usu ꞌdub goocho sinati sugto eenna a buure.” 
LUK.22.23	Abatti eti waha sooyeelo isworsatte.
LUK.22.24	Iche la toro eti goycho ka eti weyti ween liiekkaacho isleeiriirte. 
LUK.22.25	Yeesso la wihi us icho iyidah, “Karnatohi ꞌdooꞌdi Waakh igaran saggi suujenye ꞌdooꞌd idakhtaane, icho la ꞌdooꞌd, ‘Nah a aalassiinna,’ idowaan. 
LUK.22.26	Iꞌdaasenyi atin iꞌdaas iitaahana. Eti goytiin ka weyti ween, iꞌdi eti weyti rucchul a yitaahe, eti enenyet dakhti la iꞌdi falfa a yitaahe. 
LUK.22.27	A mehe, ayyo maanta ween, eti orronti golol karam liikachibo yaham a, bal eti karantaas golol kasoochibo? Rumanka eti ween a ki golol karam liikasoochibo yaham on menya? Iꞌdaasenyi an goytiin ka a iꞌdi eti golol karam atin ikachibo. 
LUK.22.28	Atin a ki maanti an sinayyohi ikajo ꞌhele ileejire. 
LUK.22.29	Saggi Aabbaheey dakh dahanteey isoogessuu, ani laka dakhaas dahantiinna gessa. 
LUK.22.30	Atin la ꞌdee goobeey ka ileegolossattaane, komborohi antoot koorromattaane, yaafoheenki Issiraayele tomon ichoow lammee anattaan.”
LUK.22.31	Yeesso toro wihi us yidah, “Siimon, Siimon, daganso! Seytaan saggi enenyet ꞌdargaayye ichoow chaafo seley ibahchuu, antohi us atin kakajo a daahe. 
LUK.22.32	Iꞌdaasenyi Siimon, an a kisooweesde ꞌdee mujjum orey isohatta ani ikakhuufta. Chirri at isoonokhatte la ꞌdooꞌdi irummeeste uure miigoossa.”
LUK.22.33	Iꞌdaasenyi wihi us ilaabe, “Kamur, an a geeddi an jeela kileegelo, toro kileeamuut laka.” 
LUK.22.34	Yeesso wihi us ilaabe, “Beetero wihi an kisoocheeko, ibeenka goya geeddi lukki iriirin, at kol seyyahe ꞌdiiꞌdda, ma igaratti tadeeh.”
LUK.22.35	Yeesso ꞌdeerka wihi us abattitiis worsate, “Maanti goorat chilimme ichoow ugar ichoow kobo laan an atin ergade atin wohoo a waayteen?”
LUK.22.35	Wihi iche ilaabte, “Walahba.”
LUK.22.36	Yeesso la wihi us toro iyidah, “Maantaka, eti chilimme khabo a khaatti, ki ugar khabo ugar a khaatti, ki birlab ikhabin la kabuuꞌdiis a ororicho birlab a gatti. 
LUK.22.37	A mehe wihi chiiran, ‘Usu ꞌdooꞌdi Waakh daagiwwaaye goya lagate.’
LUK.22.38	Abatti la wihi iche tidah, “Kamur inta yey, birlab lamma a khabna!”
LUK.22.38	Wihi us ilaabe, “Geeddaas a atin yaakhta.”
LUK.22.39	Yeesso bahe, iꞌdi orrankateet u Hali Geeyohi Oolif irte, abattitiis la raahte. 
LUK.22.40	Chirri icho meel eleeleen ka, Yeesso wihi us abatti iyidah, “Waakh wahda ꞌdee kajmeti uskeel atin kaluguꞌddo akidihina.” 
LUK.22.41	Abattitiis kelee kaseehe, geeddoor daakki laseyo eleelo ileeirte, jilbo il kaguꞌdde Waakh wahte, wihi us yidah, 
LUK.22.42	“Aabbahaaw, chaꞌat ꞌdoonto kokkooba sinayyoot ikakhaat. Iꞌdaasenyi in an ꞌdoono menye, in at ꞌdoonto a titaahe.” 
LUK.22.43	Hertoo Waakh la goobi Waakh ka timiyye, isoobahte, miig siisse. 
LUK.22.44	Bolokkhi buure goyaka geeddi kootteet laka ꞌdirihiis Waakh wahte, iꞌdiꞌdi us ꞌhooricho harra kaaddibho la iꞌdi diiggi diddibho yitah.
LUK.22.45	Chirri us weysi kasookahe us abatti inokhte ka, ichehi bolokh kurmiche uꞌdurto ꞌhele. 
LUK.22.46	Wihi us icho worsate, “A iꞌdoh iuꞌdurtaan? Kaha Waakh wahda ꞌdee kajmeti uskeel atin kaluguꞌddo akidihina.”
LUK.22.47	Yeesso yeyyeedaayi, ururoo yimiy. Eti Yuuda layadeehe abattiti tomon ichoow lammee kichekoowe iche soowoya. Ulla Yeesso iyimiy a dongataa. 
LUK.22.48	Iꞌdaasenyi Yeesso wihi us worsate, “Yuuda, at Ínam Aadame dongo ka ꞌdub goossa?”
LUK.22.49	Chirri abattiti addane kootte Yeesso leejirte wihi sooyateeh kasse ka wihi iche tidah, “Kamur birlabbeteen ka icho ma dihno?” 
LUK.22.50	Kichokoo la falfati kuhaanihi weyti ween guꞌdde, nabahti miigeet ngꞌure.
LUK.22.51	Iꞌdaasenyi Yeesso wihi us ilaabe, “ꞌDii a geeddaas one.” Yeesso la et nabah ꞌdaare, samaache.
LUK.22.52	Yeesso kuhaaniyyohi wewween ichoow ꞌdooꞌdi ꞌdooꞌdi minki Waakhe buure yaakhicho itoollo ichoow ewweenki Yaꞌhuude usu iyimiy wihi us iyidah, “Chaꞌatin khokkhoomme ichoow birlabbe leetimaateene, ikhabattaan, an a etoo enenyet walah saro? 
LUK.22.53	Maan tuumman ani uranti minki Waakhe buure ka a atin leejire, atin la ma ikhaban. Iꞌdaasenyi waha a sahaꞌddiinna, a sahaꞌddi Seytaanki karnati mugꞌdee atin anti.”
LUK.22.54	Icho la ꞌdeerka Yeesso khabteene, khaateene minki kuhaanihi weyti ween geecheen. Beetero fogaka ꞌdooꞌd ꞌdubiis sooraahe. 
LUK.22.55	Iꞌdaasenyi inkoo icho uram dahche ka ꞌdaboo bolkhicheene icho isleeorronteen ka, Beetero laka leeorronte. 
LUK.22.56	Inantoo falfee, banayhi ꞌdab ka usuhi intaas fiddiyo agarte, fiirisse wihi iche tidah, “Eta usu a leejire.”
LUK.22.57	Iꞌdaasenyi leeꞌdiiꞌde wihi us iyidah, “Irta an usu ma gardi.”
LUK.22.58	Inkoo geeddoo lafiddiye ka etoo addan usú arge, wihi us iyidah, “At laka a kichekoo.”
LUK.22.58	Beetero wihi us ilaabe, “Eta, ani kichokoo mee!”
LUK.22.59	Inkoo geeddi sahaꞌddoo lafiddiye ka etoo addan Beetero arge toro wihi us yidah, “Rumanka reenka laka usú a leejire a mehe ullaka a ꞌdooꞌdi Gaalilaaya.”
LUK.22.60	Beetero wihi us ilaabe, “Eta, an wihi at kaayyeeddo ma gardi!” Beetero yeyyeedaayi lukki riire. 
LUK.22.61	Kamur la urgiye Beetero indo kakhabte. Beetero ꞌdeerka yeedi Kamur iyidah kasooꞌhele, “Maalinka geeddi lukki iriirin, at kol seyyah, ‘Ma kigardi!’ tadeeh.” 
LUK.22.62	Ulla khar ibahe, bolokh ka ooye.
LUK.22.63	Reeri kootte Yeesso yuubicho Yeesso kachaarnaan ichoow jahnaan sookhabte. 
LUK.22.64	Indo hideene, “Eti Waákh íyeyyeedoow, eti kiguꞌdde nah isoocheek,” idoween. 
LUK.22.65	Usu leeabaarrameene, wahanyeyyohoo addane ittaawenye sussuuje laka idoween.
LUK.22.66	Uun il barye ka, Jaldaabti Weene Yaꞌhuude kuhaaniyyohi wewween ichoow tagaammeti amurre kijiraan ba kulmeene, Yeesso la orcho lakeene. 
LUK.22.67	Icho tuumman la wihi icho worsateen, “Nah isoocheek chaꞌat Ki Lasubhe tahe.”
LUK.22.67	Yeesso wihi us ilaabe, “Chaꞌan atin isoocheeke, ma irummeysattaan. 
LUK.22.68	Chaꞌan wohoo atin worsade la, ma isoolaabtaan. 
LUK.22.69	Iꞌdaasenyi uus toolla kakhabatti, Ínam Aadam Waakkhi miig leh anki dahantiisti miigeete orronta.”
LUK.22.70	Icho dakkhan la wihi icho worsateen, “Ati ꞌdeerka Weeli Waakhe?”
LUK.22.70	Wihi us ilaabe, “Atine iꞌdaas tidaaheen.” 
LUK.22.71	Icho la wihi icho yidaaheen, “A iꞌdoh ꞌdooꞌdoo addane gar laabo iyowanna? Afiis ka wihi us yidah a daagne.”
LUK.23.1	Jaldaabti Ween tuumman ꞌdeerka kahte Yeesso woyte Bilaato igeesse. 
LUK.23.2	Chirraas on usu cheekteene wihi icho yidaaheen, “Eta usuhi yaafteen baabiicho khabanne. Karnati ili Rooma kooddihi liiguto ꞌdiiꞌda, Ki Lasubhe karnatenye iskawaha.”
LUK.23.3	Bilaato la wihi us Yeesso worsate, “Karnati Yaꞌhuud a ati?”
LUK.23.3	Yeesso wihi us ilaabe, “A rum, a iꞌdaas at elatti on.”
LUK.23.4	Bilaato la wihi us kuhaaniyyohi wewween ichoow urur ba iyidah, “An eta walah lakacheekti an argo mele.”
LUK.23.5	Iꞌdaasenyi weyti tirriinsateene wihi icho yidaaheen, “Ili Yaꞌhuudiya tuumman ka ꞌdooꞌde walah abcha, ichoowka enenyet seley fida. Wihi us ꞌdooꞌd abcho la boroofenhi Gaalilaaya kasookhabte ichoowka toolla inta yimiy.”
LUK.23.6	Chirri Bilaato waha daage ka usu eta ꞌdooꞌdi Gaalilaaya yahe worsate. 
LUK.23.7	Chirri us saggi Yeesso ili ꞌHerood itoollo ikayimiy kase ka, Yeesso ꞌHerood ierge. ꞌHerood rubeytiis la geedda ka ilkerengeetti weene Yeerusaleeme kajira.
LUK.23.8	ꞌHerood la chirri us Yeesso arge ka hamaade, iꞌdi tahe geeddi deere yeed Yeesso daage, ulla geeddi deere usuhi Yeesso argo ꞌdoone. Ulla Yeessohi wihi weeli enenyet yeelin iubaaꞌdan yeelo khajjeela. 
LUK.23.9	Ulla Yeesso wihi buure worsate, iꞌdaasenyi Yeesso walah us ilaabe mele. 
LUK.23.10	Kuhaaniyyohi wewween ichoow tagaammeti amurre intaase toollaane, weyti riireene Yeesso cheekteen. 
LUK.23.11	ꞌHerood ichoow iskartiis ba Yeesso lakhaanyo kadoweene kachaarteen. Darfohi karnat gesseene, khaateene Bilaato ilaabeen. 
LUK.23.12	Maalinkaas goya, ꞌHerood ichoow Bilaato ba aal yitaaheen, goorat ꞌhor la a isichiiy.
LUK.23.13	Bilaato kuhaaniyyohi wewween ichoow ꞌdooꞌdi wewween ichoow ꞌdooꞌdi addan ba isiwahe, 
LUK.23.14	wihi us iyidah, “Atin eta ani ikeenteene, ꞌdooꞌde baabiicha sirgaal ꞌdiiꞌda idowa tidaaheen. Ani la ortiin ka wihi nool worsade wohoo kaldaye atin kacheekatteen la an ma kaargin. 
LUK.23.15	ꞌHerood laka walah suujenye eta yeele us arge mele, jeentetaase toro inno ikasoolaabe. Eta walah us yeele omoot liigoocho mele. 
LUK.23.16	Maantaka laajja on ka a ladoocho ꞌdee a laꞌdiicho a irti.” 
LUK.23.18	Urur dakkhamba hooyoo kalday ka riire, “Eta agiise, Barraba nah isoofur!” 
LUK.23.19	Barraba la goorat wihi jeela lakagesse, ilkerengeetti weene Yeerusaleem ka, ꞌdooꞌdoo sirgaal ꞌdiiꞌdo goya kijire, toro la enenyet laka yigis.
LUK.23.20	Bilaato usuhi Yeesso ꞌdiicho ꞌdoona, toro urur inokhte. 
LUK.23.21	Iꞌdaasenyi urur riire “Massalaaba kakaah! Massalaaba kakaah!” esse.
LUK.23.22	Bilaato toro koli seyyahnaatteet icho leeyeede, “A iꞌdoh? Eta suujoonkoh yeele? An wihi eta yeele omoot liikagoocho ma argo. Maantaka a lajaha one ꞌdee laꞌdiicha.”
LUK.23.23	Iꞌdaasenyi weyti riireene katirriinsateene, usu massalaaba a lakakaaho, ichoowka Bilaato jeenteti riirit u ꞌdooꞌd agaafte. 
LUK.23.24	Bilaato ꞌdeerka wihi icho daaheen siin gooche. 
LUK.23.25	Eti icho daahenee goorat sirgaal ꞌdiiꞌdo toro la enenyet yigisye jeela kijire soofure. Yeesso la dahanticho gesse ꞌdee wihi icho ꞌdoonaan a yeeleen.
LUK.23.26	Chirra icho woyaan ka, etoo ilkerengeetti Kureene Siimon layadeehe gosiis kayimiy khabteene, massalaaba korcheene ihosseene ulla Yeesso ꞌdubiis leeraahe. 
LUK.23.27	Ururi buure la Yeesso ꞌdubiis leeyimiy. Urur goyaka la deyyehotoo jeente Yeessuu ooyto uuwwisso a jirta. 
LUK.23.28	Yeesso la wihi us deyyehota iyidah, “Deyyehoti ilkerengeetti weene Yeerusaleem, ani iooyina, atin on isooya, toro la nyaakhutiin ooya. 
LUK.23.29	Iꞌdi tahe ibeen a yamiit ki ‘Deyyehoti Waakh imaale, a ti mahanenye injire ideline, weel inuugsan,’ layadeeh. 
LUK.23.30	ꞌDeerka,
LUK.23.30	“ ‘Halal mehe iyadeehiin ya, “Nah kasooreya!”
LUK.23.30	Kuro la mehe iyadeehiin ya, “Nah dagcha!” ’
LUK.23.31	A mehe chirri ꞌdooꞌd anihi fissan sinati geeddee ituso, ꞌdooꞌdi suujoon yeele sinati weyti buurenye kawaarichaan.”
LUK.23.32	Reeroo addane lammeenye chiftee laka usu a laleekhaate, ꞌdee layagiis. 
LUK.23.33	Chirri icho meessi Lafohi Matahe Enenyet layadeeh sooeleeleen ka, Yeesso intaas ka massalaaba kakaaheen. Chiftati lammee laka leekaahte. Koo ankiiski miigeet kakaaheene, ki addan la ankiiski gurro kakaaheen.
LUK.23.34	Yeesso wihi us yidah, “Aabba, ꞌdooꞌda uskeelicho ikakut! Iꞌdi tahe wihi icho haaggichaan ma gartaanee.” Kura guꞌddateene gaaddiis gisante.
LUK.23.35	Urur a toolla ꞌdeyꞌdoocha, ewweenki Yaꞌhuud la Yeesso kachaarta. Wihi icho yidaaheen, “ꞌDooꞌdi addan a ribe, chirri us rumanka Ki Lasubhe Koo Waakhenye Ki Lasoobahsate yahe, bal a isribo!”
LUK.23.36	Iskare laka timiyye usu kachaaratte, farsoti sabiibe birrakhe siisse. 
LUK.23.37	Wihi icho iyidaaheen, “Chirri at karnati Yaꞌhuud tahe isrib.”
LUK.23.38	Matakkiis sartiis la wihi lakachiire a mehe ya, 
LUK.23.39	Chiftataas Yeesso laleekaahe koo Yeesso leeabaarrame wihi us iyidah, “At a Ki Lasubhe gone, isribe nah laka nah rib!”
LUK.23.40	Iꞌdaasenyi ki addan leejaakhe wihi us iyidah, “At Waakh ma karoorto? At laka iꞌdiis u omoote lakigooche. 
LUK.23.41	Lammateen jeenteti uskeeli inno yeelle on inno liiyagiis, iꞌdaasenyi us walah suujenye us yeele mele.”
LUK.23.42	ꞌDeerka wihi us yidah, “Yeesso maanti at karnati dakhaah titah ikasooꞌhel.”
LUK.23.43	Yeesso wihi us ilaabe, “Rume kicheeka, at maalinka goobi Waakh ka a ileejirta.”
LUK.23.44	Geedda ka il a geeddi sahaꞌd lihti maalimeet, il tuumman la mugꞌdi yitahye, ichoowka sahaꞌd saagaale eleesse, 
LUK.23.45	a mehe orrahe banay soobihin a ꞌdiisse. Dafarti weyti yobbeenye minki Waakhe buure seley goosso meel lamma seley igoote.
LUK.23.46	Yeesso la hooyi buure ka riire, wihi us yidah, “Aabba, rubeyteey dahantaahha soogessa!” Chuꞌus yeeda massiche ka massate.
LUK.23.47	Chirri eti koobbintoo iskareet itoollo wihi yitah arge ka, Waakh saaꞌde wihi us yidah, “Rumanka eta eti fissane eheet!” 
LUK.23.48	Chirri ꞌdooꞌdi tuummane kootte sookulme wihi yitah ꞌdeyꞌdooche wihi yitah arge ka, bolokh ka kacchach isguꞌddeene irteen. 
LUK.23.49	Iꞌdaasenyi ꞌdooꞌdi usu garti tuumman deyyehoti goorat boroofenhi Gaalilaaya kasooraahte khabaani foga tolossateene wahanyeyyoha ꞌdeyꞌdoocheen.
LUK.23.50	Etoo Yuussuf layadeehe ilkerengeetti Arimaꞌdaaya ili Yaꞌhuudiya kajirto yaal la a jira. Ulla a etoo haaggane toro fissane toro dakhi Waakhe suga. 
LUK.23.51	Ulla a etoo Jaldaabti Weene Yaꞌhuud goya kijiro, iꞌdaasenyi wihi icho goocheen ichoow wihi icho yeeleen ma leegoon. 
LUK.23.52	Ulla Bilaato iirte sar Yeesso daahe. 
LUK.23.53	ꞌDeerka massalaaba kasooyagche, dafartoo kaayyuube goꞌddoo daddaab ka lakhute, injire enenyet liikahawwaalin goya kareeche. 
LUK.23.54	Waha la a Ibeenki Latannabti, Seeri Lanaso la a soodeylanta.
LUK.23.55	Deyyehoti Yeesso ilkerengeetti Gaalilaaya ka sooraahte la Yuussuf raahte goꞌddi Yeesso lakahawwaale ichoow saggi sartiis goꞌddaas ka liireeche argeen. 
LUK.23.56	ꞌDeerka goob inokhteene miricchi ichoow geeyohi uyuuggee tuumman tannabicheen. Waha la a wihi icho sar Yeesso kadowaan. Iꞌdaasenyi Seeri Lanaso ka naseen iꞌdi amur iꞌdoonuu.
LUK.24.1	Baryoti ibeenki oraate teebataas ka, deyyeho uyuuggeti iche haaggisse khaatte goꞌddi Yeesso lakahawwaale iratte. 
LUK.24.2	Daddaabti goꞌd afiche lagesse ichehi laꞌdembeleeliye ꞌheleen.
LUK.24.3	Iꞌdaasenyi chiꞌicho goꞌd goya geleen ka, sar Yeessohi Kamure goya kawaayeen. 
LUK.24.4	Waha ka ngꞌaayaani chirraas on et lamma darfohi iꞌdi ankhad u ababo khabto garabicho tolossateen. 
LUK.24.5	Deyyeho nahtim ka foolassicho ka il yeyte. Iꞌdaasenyi reeri kootte lammee wihi us iyidah, “A iꞌdoh eti jiro ꞌdooꞌdi tuume goya ikayowattaan? 
LUK.24.6	Inta ma kijiro, omoot a kasookahe. Wihi goorat maanti us Gaalilaaya kajiro us atin iidah kasooꞌhela. 
LUK.24.7	‘Wihi massan Ínam Aadam dahanohi ꞌdooꞌdi uskeel lehe lagessa, massalaaba lakakaaha, ibeenki seyyahnaatteet ka omoot lakasookahcha.’ ” 
LUK.24.8	Deyyeho ꞌdeerka yeediis kasooꞌhesse.
LUK.24.9	Inkoo icho goꞌd kasoonokhteen ka, waha tuumman abattiti tomon ichoow koowe ichoow ꞌdooꞌdi addan tuumman ba icheekte. 
LUK.24.10	Deyyehoti waha ergaano icheekte la a Maariyati ilkerengeetti Magdaala ichoow Yoowana ichoow Maariyati abar Yaakoobee ichoow deyyehoti addane leejirte. 
LUK.24.11	Iꞌdaasenyi abatti deyyeho rummeysawwaayte, a mehe icho ka yeedi liidowo a wihi ilmarhaatteet on. 
LUK.24.12	Iꞌdaasenyi Beetero kahe anki goꞌddi Yeesso lakahawwaale inyaame. Goꞌd kagulguubsate, goya yeye, darfohi goorat Yeesso lakaayyuube kalday hawwaal goya kaarge. Ulla usuhi wihi yitah kagirmeesti irte.
LUK.24.13	Maalinkaas goya abatti Yeessotoo lammee ilkerengeetti weene Yeerusaleem kabahte, ilkerengeettoo rucchule Emaawus layadeehe geeddi kiilomitta tomon ichoow koow jirto, iche isohatta. 
LUK.24.14	Geedda icho ꞌdulaaan, wori wihi yitahye kahawwoochaan. 
LUK.24.15	Geedda icho hawwoochaan, Yeesso rubeytiis garabicho gele, leesohte. 
LUK.24.16	Iꞌdaasenyi Waakh icho indo a hide, eti us yahe ma kasin.
LUK.24.17	Yeesso wihi us icho worsate, “Atin geedda atin ꞌdussaan mehe kahawwoossaan?”
LUK.24.17	Icho la tolossateene fool ribowe. 
LUK.24.18	Kichokoo Kiiliyooba layadeeh wihi us worsate, “Ati kaldaye marteenye ilkerengeetti weene Yeerusaleem ka wihi ibeenneta kutte yitah igaran?”
LUK.24.19	Wihi us worsate “Mehe yitah?”
LUK.24.19	Wihi icho ilaabeen, “Wihi Yeessohi Naasaret layeele. Us eti Waákh íyeyyeedo eheet. Yeediis ichoow wahanyeyyohi us Waakh ichoow enenyet tuumman ortiis ka yeele miige khabeen. 
LUK.24.20	Kuhaaniyyohi wewween ichoow ewweenkeen ba dahanohi ꞌdooꞌdi omoot igoocho gesseene, icho la usu massalaaba kakaaheen. 
LUK.24.21	Iꞌdaasenyi nah usuhi ꞌdooꞌdi Issiraayel dowwanoha ka soofuro khajjeelle. Wihi addan la, uus waha tuumman yitaaheen, waha toolla a ibeenki seyyahnaatteet. 
LUK.24.22	Deyyehotoo nah leejirto la maanta nah eyngꞌassaasse, kootte baryo on inti goorat eta lakahawwaale iratte. 
LUK.24.23	Iꞌdaasenyi hawwaassi marahe sare goya ikajirin iirteen. Yimaateene saggi icho herti Waakh iargeen nah isoocheekeen. Herta la saggi eta ijiro nah isoocheekte. 
LUK.24.24	Chirraakka wahalheenyokoo hawwaal irteene icho laka wihi kootte deyyeho tidah on argeene, iꞌdaasenyi eti goorat yumuy ma argin.”
LUK.24.25	Yeesso la wihi us iyidah, “Atin eenna a ꞌdalamme, toro eenna kakhuufnaanki atin wihi tuummane ꞌdooꞌdi goorat Waákh íyeyyeedo cheeke kakhuuftaan ka uurassiin a gaꞌdaale! 
LUK.24.26	Wihi massane ꞌdooꞌdaas Waákh íyeyyeedo cheeke, Ki Lasubhe sinayyoha tuummane ꞌhela ꞌdee inti weyti us kaababo irta menya?” 
LUK.24.27	Yeesso la wihi goorat usu miinsane Chiirnaanneti Waakh goya kachiiran ibabbakkaahiche. Uus buuggag Muusa lakasookhabti ichoowka buuggassi ꞌdooꞌdi Waákh íyeyyeedo chiireen tuumman icheeke.
LUK.24.28	Chirri icho goobi kootte icho isohtaan sooeleeleen ka, Yeesso etoo orey isohti iskayeele. 
LUK.24.29	Iꞌdaasenyi soojeycheene wihi icho iyidaaheen, “Kaale a isleebariino orrahe kola a dihtee.” Ulla ꞌdeerka irte icho leefiddiye.
LUK.24.30	Chirra us komborti ballaaddane lakagolossati ka meessiis koorronte ka, makaate khaate Waakh kalaꞌd ilaabe, jejjebche, icho gisin sookhabte. 
LUK.24.31	Chirraakka reera indo lafure saggi eta Yeesso iyahe abteen. Toro chirraas on argiwwaayeen. 
LUK.24.32	Wihi icho isworsateen, “Eta chirri kootte us jit ka inno leeyyeedo us Chiirnaanneti Waakh wihi kachiiran us inno isoobabbakkaahicho, rubeyoheen atte ka iꞌdi wohoo ꞌdab kabolkho menya?”
LUK.24.33	Chirraas on kaheene, anki ilkerengeetti weene Yeerusaleem inokhteen. Intaas ka abattiti tomon ichoow koowe ichoow ꞌdooꞌdi addane icho leejiro kulme ꞌheleene, 
LUK.24.34	wihi icho iyidaaheen, “Kamur rumanka omoot ka a sookahe! Ulla Siimon a isoobahe!” 
LUK.24.35	ꞌDooꞌdi kootte lammee laka wihi kootte geeddi icho jit kaꞌdulaan yitah cheeke. Toro la saggi icho chirri Yeesso makaate jebche eti u yahe iabteen ꞌdooꞌd icheekeen.
LUK.24.36	Geeddi ꞌdooꞌda kootte lammee ꞌdooꞌdi addan wor siicho, Kamur goycho tolossate, wihi us iyidah, “Nebeytiin ma furatti.”
LUK.24.37	Icho dakkhamba naheen kol icho meleyka argeene koogyihiine. 
LUK.24.38	Ulla wihi us iyidah, “A iꞌdoh mal atin igele? A iꞌdoh geeyoha dakkhane atin ikamalin idowattaan? 
LUK.24.39	Bal dahanoheey ichoow luhloheey yeya, a ani rubeytaaya. Iꞌdaara ꞌdee mujjum eti an ahe kasa. Meleyka jid ichoow lafo ma khabto, saggi atin ani iagarteene an ikhabuu.”
LUK.24.40	Inkoo us waha yidah ka, dahanohiis ichoow luhlohiis tuse. 
LUK.24.41	Jeenteti icho ihamaadaane toro igirmeestaan u, icho uliba saggi waha Yeesso iyahe ma rummeysanne, ulla wihi us worsate, “Wohoo golole a khabtaan?” 
LUK.24.42	Icho la bahaggoo lakarche idiibeen. 
LUK.24.43	Ulla khaate orcho ka yuhum.
LUK.24.44	Ulla wihi us iyidah, “Waha dakkhan a wihi maanti goorat an atin leejiro an atin icheeke, wihi tuummane ani imiinsane Chiirnaanneti Amurre ichoow ti ꞌdooꞌdi Waákh íyeyyeedo ichoow ti buuggi Sabuur lakachiire a labuuhicha.”
LUK.24.45	Ulla ꞌdeerka malicho fure ꞌdee wihi Chiirnaanneti Waakh goya kachiiran a abteen. 
LUK.24.46	Ulla wihi us iyidah, “Wihi chiiran a waha. Ki Lasubhe sina loomhicha, ibeenki seyyahnaatteet ka omoot kasookaha. 
LUK.24.47	Ilkerengeetti weene Yeerusaleeme lakasookhabta, antohiis ka wori uskeeli lakasoonokhti ichoow uskeeli Waakh enenyet ikakuto miinsan ꞌdooꞌdi harra tuumman liicheeka. 
LUK.24.48	Atin a garti wahanyeyyoha. 
LUK.24.49	Ani wihi goorat Aabbaheey atin iayyiche a atin isooerga. Iꞌdaasenyi koloo ilkerengeet goya akabahina ichoowka miigti serey katamiit a atin ogoogto.”
LUK.24.50	Chirri us abatti khaate ilkerengeetti Beꞌdaaniya idowwaache ka, dahanohiis serey iooge, abatti iweeste. 
LUK.24.51	Abatti iweestaayi, abatti katabe goobi Waakh liikorche. 
LUK.24.52	Icho la usu wahteene, ichohi hamaadi buure khabo ilkerengeetti weene Yeerusaleem inokhteen. 
LUK.24.53	Kol dakkhan minki Waakhe buure fiddiyeene, Waakh saaꞌdeen.
JHN.1.1	Uumaccho ka ki magahiis Yeed layadeeh a jire one, Yeed Waakhe leejire, Yeed la a Waakh ekkatiissa. 
JHN.1.2	Ulla uumaccho ka Waakhe leejire.
JHN.1.3	Waakh usu ka, walah tuumman a soouume. Walah lasoouume laantiis lasoouume mala. 
JHN.1.4	Usu jiroti rummaat lakeela. Jirota la weeli enenyete banay ikeenta. 
JHN.1.5	Banayhaas la mugꞌdi goya kabolkhaane, iꞌdaasenyi mugꞌdi jirtuu ma khaato.
JHN.1.6	Etoo Waakh leesoofarme a yimiyye, magahiis la a Yoohana. 
JHN.1.7	Ulla a yimiyye garti banayhaas ꞌdooꞌd icheeke, ꞌdee usu ka ꞌdooꞌd tuumman woraas rummeesta. 
JHN.1.8	Yoohana rubeytiis banayhaas menye, us eti garti banayhaas ꞌdooꞌd icheeko on eheet. 
JHN.1.9	Eti banayhi rummaatenye weeli enenyet tuumman banay tuso la yomboka harra a yamiit.
JHN.1.10	Us harratane kijire. Chiꞌ usu ka walah tuumman lasoouume laka, ꞌdooꞌdi harrata eti us yahe ma aban. 
JHN.1.11	Us ꞌdooꞌdiissa iyimiyye, iꞌdaasenyi ꞌdooꞌdiis usu ma khaatan. 
JHN.1.12	Iꞌdaasenyi ꞌdooꞌdi tuummane usu khaatte, magahiis rummeeste, nyaakhuti Waakhe icho yateehiin a muꞌdanyahiin. 
JHN.1.13	Nyaakhuta delmaatti sarti weeli enenyet ma kasoouummamine ommos wihi weeli enenyet gooche menye, ommos ꞌdooninti mejel mee. Iꞌdaasenyi Waakh rubeytiissa nyaakhutiis kayeesse.
JHN.1.14	Ki magahiis Yeed layadeeh weeli enenyet yitahye, harrata ka goyteen furte. Inno la weynaantiisti weyti haaggan a agarre, weynaanti weeli keleyenye Waakh. Ulla usuhi haaggi Waakhe buure ichoow rume buuhaane Aabbaheen kayimiy.
JHN.1.15	Yoohana la runti usu miinsan enenyet a icheeke, riire wihi us urur iyidah, “Kan a eti an, ‘Etoo ani ikaween ꞌdubeey ka a yamiit, iꞌdi tahe us geeddi an idelan laka a jire on,’ eldi.” 
JHN.1.16	Yeesso Kiriisto tuunki haaggiiski buure ka, buuhiis a inno ikasookhakkhaye. 
JHN.1.17	A mehe Waakh amurretiis Muusa ka a inno siiche. Haaggi Waakhe buure ichoow runtiis la Yeesso Kiriisto ka a inno tuste. 
JHN.1.18	Et injire Waákh arge mele. Iꞌdaasenyi Weeliiski kaldaye ullaka Waakhenye Aabbaheen garabiis kijiro, eti Waakh yahe a inno isoobabbakkaahiche.
JHN.1.19	Maanti weynaanti yaafohi Yaꞌhuude ilkerengeetti weene Yeerusaleem taal, kuhaaniyyo ichoow ꞌdooꞌdoo goob Laaweenye kuhaaniyyo gargaaro Yoohana ieregte, eti us yahe iche worsatte. 
JHN.1.20	Ulla eti us yahe ma daginne, ꞌdooꞌd ortiis ka cheeke, wihi us iyidah, “An Ki Lasubhe lasugo mee.”
JHN.1.21	Iche la wihi iche worsatte, “At ꞌdeerka a ayyo? At a Eliiya?”
JHN.1.21	Ulla, “Mele,” yidah.
JHN.1.21	“At a eti Waákh íyeyyeedo inno sugno?” worsateen.
JHN.1.21	Wihi us ilaabe, “Mele.”
JHN.1.22	ꞌDaꞌddaboka wihi icho yidaaheen, “At a ayyo? Wihi nah ꞌdooꞌdi nah sooergate ilaabno nah sii. At a ayyo istadeeh?”
JHN.1.23	Yoohana yeedi eti Waákh íyeyyeedo Isaaya layadeeh ka ilaabe,
JHN.1.23	“Etoo hidaad ka a rirriira.
JHN.1.23	‘Jiti Kamur ficcha,’
JHN.1.24	Farissaayotoo lasooergate, 
JHN.1.25	wihi iche worsatte, “Chirri at Ki Lasubhe ieheynane ommos at eti meel Eliiya gele ieheynane ommos at eti Waákh íyeyyeedo inno sugno ieheynan, a iꞌdohe ꞌdooꞌd ibaattissita?”
JHN.1.26	Yoohana wihi us ilaabe, “An bicche enenyet kabaattissiya, iꞌdaasenyi etoo goytiin kijiro atin igaran, a jira. 
JHN.1.27	Usu a kiiyye dubeey ka yamiite, anna falfihi kobtiissa an jalkhicho ma muꞌdan.”
JHN.1.28	Waha tuumman la ilkerengeetti Beꞌdaaniya hawti Yoordane ꞌdusso berihicheenye Yoohana enenyet kabaattissiyo, iche kayitaaheen.
JHN.1.29	Ibeenki kaas sooraaho ka, Yoohanahi Enenyet Baattissiyo Yeessohi soosohti arge. Yoohana la wihi us yidah, “Yeya, Heleenki Waakhe uskeeli ꞌdooꞌdi harrata bahcho kalla. 
JHN.1.30	Kan a eti an woriis kaayyeede, ‘Etoo ꞌdubeey ka a yamiite, ulla a ikaweenyahe iꞌdi tahe us geeddi an idelan laka a jire,’ an atin idowe. 
JHN.1.31	Ani rubeyteey eti us yahe ma garan. Iꞌdaasenyi wihi ikeene an bicche ꞌdooꞌd kabaattissiyo, a jitoo ꞌdee usu ꞌdooꞌdi Issiraayel liikababbakkaahicho.”
JHN.1.32	Yoohana ꞌdeerka runta cheeke, wihi us yidah, “An Rubeyti Munyeenye iꞌdi kutukuurrug u, goobi Waakh katimiyye usu kafiddiite a arge. 
JHN.1.33	Sag an eti us yahe igardi mele sammata Waakkhi isooergate, ꞌdee ꞌdooꞌd bicche kabaattis iyidah waha ani ikiidaahan, ‘Eti at agarto Rubeyti Munyee goobi Waakh ka isooyagte kafiddiite, usu Rubeyti Munyee ka ꞌdooꞌd baattissiya.’ 
JHN.1.34	An waha a arge, saggi rumanka us Weeli Waakh iyahe, a cheeka.”
JHN.1.35	Ibeenki kaas sooraaho, Yoohana abattitiistoo lammee khabaayi toro intaase toolla. 
JHN.1.36	Chirri us Yeessohi kuto arge ka, wihi us yidah, “Yeya, Heleenki Waakh kuulla.”
JHN.1.37	Chirri abattita lammee usuhi waha essi daagte ka, Yeesso raahte. 
JHN.1.38	Yeesso urgiye, ichehi usu sooraahto arge, “Mehe ꞌdoontaan?” worsate.
JHN.1.38	Iche la, “Eti weenoow, at intoh fiddiita?” worsatte.
JHN.1.39	Wihi us ilaabe, “Kaaleya ꞌdee arga.”
JHN.1.39	ꞌDeerka iratte, meessi us fiddiyo agarte. Wahaas la a geeddi sahaꞌd affarti chirdeereet. Maantaas tuumman usu on leeꞌhadde.
JHN.1.40	Reera lammeenye wihi Yoohana essi daage Yeesso raahe, kichokoo a Andereeyahi walaal Siimonhi Beetero layadeeh. 
JHN.1.41	Wihi kolooraate Andereeya yeele, Siimonhi walaaliisenye yowte, “Ki Lasubhe a ꞌhelle,” iyidah. Ulla a Kiriistohi lasugo. 
JHN.1.42	Ulla Siimon Yeessó ikeene.
JHN.1.42	Yeesso la yeye wihi us iyidah, “At a Siimonhi ínam Yoohanee menya? Magahaah kola Keefas iche layadeeh.” Ayta chirri lalaabe a Beetero ommos Daddaab.
JHN.1.43	Ibeenki kaas sooraaho ka, Yeesso usuhi boroofenhi Gaalilaaya irti gooche. Fiilif ꞌhele wihi us iyidah, “Kaale abattiteey ateeh.”
JHN.1.44	Fiilif iꞌdi Andereeya ichoow Beeteruu, ullaka ilkerengeetti Bessaayda kayimiy. 
JHN.1.45	Fiilif Naꞌdaanayel ꞌhele wihi us iyidah, “Nah eti goorat Muusa Chiirnaanneti Amurre ka chiire, ꞌdooꞌdi Waákh íyeyyeedo laka woriis chiireen a ꞌhelle. Ulla a Yeessohi ilkerengeetti Naasarete, a ínam Yuussuf.”
JHN.1.46	“Ilkerengeetti Naasaret a! Rumanka wohoo rucchule haaggan intaas a kasoobahaan on a?” Naꞌdaanayel worsate.
JHN.1.46	Fiilif la wihi us iyidah, “Kaale, isiagar.”
JHN.1.47	Chirri Yeesso Naꞌdaanayelhi isoosohti arge ka, wihi usu miinsane us yidah, “Eti rumanka Issiraayelenye wihi beenaat liikaꞌhelin kalla.”
JHN.1.48	Naꞌdaanayel la wihi us worsate, “At saggoh ani igaratta?”
JHN.1.48	Yeesso wihi us ilaabe, “Geeddi Fiilif kiwahin, atihi geeyi fiig iliis fiddiito iche kiarge.”
JHN.1.49	Naꞌdaanayel wihi us yidah, “Eti weenoow! Ati Weeli Waakhe. Ati a karnati Issiraayel.”
JHN.1.50	Yeesso la wihi us iyidah, “At jeenteti an atihi geeyi fiig iliis fiddiito kiarge kiidahye ani irummeysatta? Wihi wahaas kussan a agarta.” 
JHN.1.51	Wihi us kakhaye, “Rume atin icheeka, goobi Waakh usuhi furane herti Waakh ínam Aadam isookhubatti toro korto a agarta.”
JHN.2.1	Ibeenki seyyahnaatteet ka, oroosoo ilkerengeetti Kaana boroofenhi Gaalilaaya kajirto ka lagele. Abar Yeesso la intaas a kajirte.
JHN.2.2	Yeesso ichoow abattitiis laka oroosaas a liiwahe. 
JHN.2.3	Inkoo farsoti sabiib ꞌdooꞌd kaguute ka, abar Yeesso usu itimiyye, “Farsoti sabiib a guute,” itidah.
JHN.2.4	Yeesso wihi us ilaabe, “Abartaay, ati mee wihi an yeelo isoocheekto. Ibeenki Waakh isoogooche a ankhanyahe.”
JHN.2.5	Abartiis wihi iche ilbooyye itidah, “Walahbaaw us yeela atin iidah, yeela.”
JHN.2.6	ꞌDiraammetoo lihenye burbuurenye dagaheete bicche lakachibo yaafohi Yaꞌhuud hugumme ka kadikhatti intaas a kajireen. Kooba la bicchehi geeddi litta tomon siyyeet ichoowka litta kudoo ichoow tomon lamma iche khaata.
JHN.2.7	Yeesso wihi us ilbooyye iyidah, “ꞌDiraamme bicche buuhicha.” Ilbooyye ꞌdiraamme buuhisse af keente.
JHN.2.8	ꞌDeerka wihi us ilbooyye iyidah, “Bal wohoor soogessa, ꞌdee khaata, ilbooyi oroos ka golol itoollo igeecha.”
JHN.2.8	Ilbooyye la iꞌdaas yeesse. 
JHN.2.9	Ilbooyi golol itoollo la bicchehi luurgiyiche farsoti sabiib lakayeele chanchame. Ulla inti lakakeene ma garanne, ilbooyyeti bicche soogelisse la a garatta. Ilbooyi golol itoollo eti min diste ꞌdol iwahe, 
JHN.2.10	wihi us iyidah, “Ebba farsoti sabiibe weyti haaggane orey leekeena, inkoo marti farsoti buure dante ka, farsoti gato ꞌdabakhe lasookhaata. At la farsoti weyti haaggane laabte ichoowka toolla.”
JHN.2.11	Waha a wahanyeyyohi oraate miigti Waakh tuso Yeesso ilkerengeetti Kaana boroofenhi Gaalilaaya kajirto ka haaggiche. ꞌDeerka weynaantiis ꞌdooꞌd isoobabbakkaahiche, abattitiis la usu kakhuufte.
JHN.2.12	ꞌDaꞌddaboka Yeesso abartiis ichoow walaalinyetiis ichoow abattitiis khabaayi ilkerengeetti Kafarnaaꞌhum ikhubte, intaas ibeennetoo fiddiye.
JHN.2.13	Maanti Daawti yaafohi Yaꞌhuude Baasakka layadeeh soodowwaatte, Yeesso ilkerengeetti weene Yeerusaleem ikore. 
JHN.2.14	Uranti minki Waakhe buure ka, ꞌdooꞌdi looyyo ichoow iiy ichoow kutukuurrug ba ororicho ichoow ꞌdooꞌdoo addane komborohi balballaaddan koorronte chilimme iskadooricho ꞌhele. 
JHN.2.15	ꞌDeerka yabarretoo laajja kayeesse, icho tuumman ichoow iiy ichoow looyyo ba uranti minki Waakhe buure karihe. Komborohi balballaaddane ꞌdooꞌd chilimme iskadooricho rerreeche, chilimme la seley turraaꞌhiche. 
JHN.2.16	Wihi us ꞌdooꞌdi kutukuurrug ororicho iyidah, “Kutukurrugtaas inta kabahcha. Min Aabbaheey uurgiyinna sokko akayeelina!”
JHN.2.17	Abattitiis waha chiiran kasooꞌhesse, “Kamuraaw, ꞌdooninti an minkaah ꞌdoono, weyti buurtahe ichoowka a ikhaatta laka.”
JHN.2.18	ꞌDeerka ewweenki yaafohi Yaꞌhuud wihi us Yeesso worsate, “Wahanyeyyohi miigti Waakh tuso at nah tusso ꞌdee saggi rumanka Waakh antohi at waha kayeesse kisiiche iagarro a mehe?”
JHN.2.19	Yeesso wihi us icho ilaabe, “Minka Waakhe buure jejjebcha, anna ibeen seyyah goyaka toro a disaa.”
JHN.2.20	Iche la wihi iche ilaabte, “Minka Waakhe buure, guꞌh tomon affar ichoow lihe khaate ladise. Alla maan seyyah goya on ka dissa?” 
JHN.2.21	Iꞌdaasenyi minka Waakhe buurenye Yeesso woriis kayeyyeedo a sartiissa. 
JHN.2.22	Inkoo Waakh usu omoot kasookahche ka, abattitiis wihi us ꞌhor kayeyyeede kasooꞌhesse. Abatti ꞌdeerka Chiirnaanneti Waakh ichoow wihi Yeesso yidah ba rummeysatte.
JHN.2.23	Geedda Yeesso ilkerengeetti weene Yeerusaleem ka daawti Baasakka kajiro, ꞌdooꞌdi buure wahanyeyyohi noole miigti Waakh tuso us yeelo arge, usu rummeeste. 
JHN.2.24	Iꞌdaasenyi Yeesso icho ma kakhuufin, a mehe us enenyet tuumman iꞌdiis a garta. 
JHN.2.25	Walah etoo miinsane usu liicheeko mele, iꞌdi tahe usu rubeytiis uuri weeli enenyet a garta.
JHN.3.1	Etoo Farissaayeenye Nikodeemo layadeehe Jaldaabti Weene Yaꞌhuud kichokoowe a jire. 
JHN.3.2	Ulla ibeen Yeesso iyimiyye wihi us iyidah, “Eti ween, saggi at etoo Waakh sooergate enenyet walah abcho itahe a garanna. A mehe wahanyeyyohi miigti Waakh tuso at yeesso, et addane yeelo mele, eti Waakh leejiro on menye.”
JHN.3.3	Yeesso la wihi us ilaabe, “Rume kisoocheeka, et dakhi Waakh argo mele sammata koli lammaatteet liidelin.”
JHN.3.4	Nikodeemo la wihi us worsate, “Saggoh eti ween toro liidela? Rumanka koli lammaatteet uur abartiis ma inokhti ma dessi!” 
JHN.3.5	Yeesso wihi us ilaabe, “Rume atin icheeka, et dakhi Waakh gelo mele, sammata bicche ichoow Rubeyti Munyee ka liidelin. 
JHN.3.6	Weeli enenyet sartiis aabbahiis ichoow abartiissa kaꞌhela, toro la rubeyti weeli enenyet, Rubeyti Munyeenye jiro kaꞌhessa. 
JHN.3.7	Yeedeeyki an, ‘Atin toro koli lammaatteet a atin laaddelo,’ idah akagirmeysan. 
JHN.3.8	Hafar anki us ꞌdoono isohta. Yeenaanki us yeedo la ladaaga, iꞌdaasenyi et inti us kayimiy ichoow inti us isohti garti mele. Eti Rubeyti Munyee jiroti husub siisse laka a iꞌdaas on.”
JHN.3.9	Nikodeemo la wihi us worsate, “Waha saggoh iyateehiin?”
JHN.3.10	Yeesso la wihi us ilaabe, “At a etoo ꞌdooꞌdi Issiraayel Yeedi Waakh abcho, toro la wahanyeyyoha ma abanna? 
JHN.3.11	Rume kisoocheeka, wihi nah garanni a atin isoocheekna, wihi nah indo kaagarre laka a atin isoocheekna. Iꞌdaasenyi, atin wihi nah atin idowno ma rummeysattaan. 
JHN.3.12	An wahanyeyyohi harratane atin isoocheeke atin la ma rummeysattaan. Sag ꞌdeerka atin wahanyeyyohi goobi Waakh miinsane an atin idowo irummeysattaan mele gon. 
JHN.3.13	Ínam Aadamhi goobi Waakh kasookhubte on menye, et addane injire goobi Waakh ikore mele. 
JHN.3.14	Saggi goorat Muusa hidaad ka toof iokkhichuu, saggaase Ínam Aadam laka liiokhicha,
JHN.3.15	ꞌdee eti tuummane ani irummeeste, jiroti jirtuu imassan ꞌhela.”
JHN.3.16	Iꞌdi tahe Waakh weeli enenyet tuumman weyti ꞌdoone, ꞌdeerka weeliiski kalday soodiibe, ꞌdee eti tuummane Weeli Waakh rummeeste ma yamuute, iꞌdaasenyi jiroti jirtuu imassan ꞌhela. 
JHN.3.17	A mehe Waakh Weeliis weeli enenyete us hukkumo ma isooergin. Iꞌdaasenyi a sooerge, ꞌdee weeliis ka weeli enenyet tuumman uskeeliis kariba. 
JHN.3.18	Eti tuummane Weeli Waakh rummeeste ma lahukkumo. Iꞌdaasenyi eti tuummane irummeysan orey on lahukkume, a mehe Weeli Waakhe keleye ma rummeysan.
JHN.3.19	“Wihi Waakh gooche kallaayo. Runti Waakhe iꞌdi banayeete harra a soogesse, iꞌdaasenyi enenyet banayhi Waakh menye, mugꞌdi on ꞌdoona. A mehe wihi icho yeelaan a wihi uskeel kaldach on. 
JHN.3.20	Eti tuummane suujoon yeelo, banayhi runti Waakh a ꞌdiiꞌda, toro la banay goya ma soogelo. Iꞌdi tahe usuhi uskeeli us yeelo laargo ma ꞌdoono. 
JHN.3.21	Iꞌdaasenyi eti tuummane wihi rummaat yeelo banay goya soogela, ꞌdee banay la saggi wihi us yeele wihi Waakh ꞌdoono iyahiin tusaan.”
JHN.3.22	ꞌDaꞌddaboka, Yeesso abattitiis khabaayi boroofenhi Yaꞌhuudiya ankiiskoo irte, geeddoor leefiddiye, toro la enenyet laka baattissiye. 
JHN.3.23	Yoohana laka iloo Aynoone layadeehe ilkerengeetti Saalim haggee, iche ꞌdooꞌd kabaattissiya. Iꞌdi tahe bicchehi buurenye intaas kajira. ꞌDooꞌd la geeddi nool usu iirta, ulla baattissiya. 
JHN.3.24	Waha la a geeddi Yoohana jeela liigelin.
JHN.3.25	Abatti Yoohanatoo ichoow etoo Yaꞌhuude ba yeedoo daawti saggi isliidikho biꞌdir islabahcho miinsan isleeiriireen. 
JHN.3.26	Yoohana iyimaateene, wihi icho iyidaaheen, “Eti weenoow, eti goorat hawti Yoordane ꞌdusso ꞌdirihiche ka kileejire, at woriis kayeyyeedde kalla. Yey, enenyet tuumman la usu iirta, ulla baattissiya.”
JHN.3.27	Yoohana waha ka wihi us ilaabe, “Wihi Waakh soomure on menye, walah eti iꞌdee kayateeh mele. 
JHN.3.28	Atin tuumman a cheektaane, wihi goorat an idah a mehe ya, ‘An Ki Lasubhe mee, iꞌdaasenyi a eti Waakh ortiis sooerge.’ 
JHN.3.29	Mindischo ka, eti min disti iche iname makhaabassiis tahe. Aali eti min disti la, chirra us hooyi eti min disti daago, iche hamaada. Annaka jeentetaase weyti ihamaada. 
JHN.3.30	Usu gon magah ꞌdiriheey ꞌhela, anna magah waaya.”
JHN.3.31	“Weeli Waakhe goobi Waakhe saraat kayamiit, usu ꞌdooꞌd tuumman kaween. Ani a ki harratane, wihi harratane kayeyyeeda. Ki goobi Waakh kayamiit la, usú ꞌdooꞌd tuumman kaween. 
JHN.3.32	Us wihi us arge ichoow wihi us daage ꞌdooꞌd icheeka, iꞌdaasenyi et wihi us cheeke rummeesti mele. 
JHN.3.33	Chiꞌ etoo yeediis kakhuufe, etaas saggi wihi Waakh yidah rum iyahiin, iche tusa. 
JHN.3.34	A mehe eti Waakh sooerge farniinki Waakhe kaayyeeda. Iꞌdi tahe Waakh etaas Rubeytiisti Munyee iche buuh ka rubeytiis goya gessa. 
JHN.3.35	Aabbaheen weeliis a ꞌdoona, walah tuumman la dahantiissa gesse. 
JHN.3.36	Eti tuummane Weeli Waakh rummeeste, jiroti jirtuu imassan a khaba. Iꞌdaasenyi eti tuummane Weeli Waakh ꞌdiiꞌdo jiro ma khabo. A mehe holi Waakh usu a fuula.”
JHN.4.1	Farissaayo saggi Yeesso abattiti too Yoohana kiittaawe ibahsate toro la ibaattissiyo daagte. 
JHN.4.2	Rumanka la Yeesso rubeytiis enenyet ma baattissiyine, iꞌdaasenyi abattitiissa enenyet baattissite. 
JHN.4.3	Kamur chirri us waha daage ka, boroofenhi Yaꞌhuudiya katabe, toro abattitiis khabaayi boroofenhi Gaalilaaya inokhte. 
JHN.4.4	Wihi massan, chirri us boroofenha Gaalilaaya irti, boroofenhi Saamariya dah kagoocha.
JHN.4.5	Chirri us boroofenhi Saamariya gele ka, ilkerengeettoo Siikar layadeehe, gosi goorat archiiy Yaakoobo inankiiski Yuussuf layadeeh siiche idow irte. 
JHN.4.6	Wor Yaakoobo la intaase kajirta. Yeesso la wor afiche orronte. A mehe geeddi deere soosohte, a kurme. Waha la a geeddi sahaꞌd tomon ichoow lammati gelebeet.
JHN.4.7	Chiꞌ makhaabassoo yaafohi Saamariyee bicche waraaban timiy ka, Yeesso wihi us iyidah, “Bicchehoo an abhuub isii.” 
JHN.4.8	Abattitiis la ilkerengeete iratte golole soogattaa.
JHN.4.9	Makhaabassi Saamariya la wihi iche Yeesso ilaabte, “Ya! Atiha Yaꞌhuude saggoh anihi yaafohi Saamariyee bicchehi at tabhuub idaahta?” A mehe yaafohi Yaꞌhuud ichoow yaafohi Saamariya walah icho iskakhabaan mele.
JHN.4.10	Yeesso wihi us iche ilaabe, “Wihi Waakh enenyet siin ꞌdoono garatte ka, ommos anihi bicche kidaaho eti an ahe garatte ka, kootte ati ani bicche idaahta, ani la bicchehi enenyet jiro keelo kisiicha.”
JHN.4.11	Makhaabale la wihi iche itidah, “Eti ween, wore a hoge, at la wihi bicche lakasoogesso ma khabto. Biccheha jiro lakeelo intoh kaꞌhessa? 
JHN.4.12	Toro la, at aacchiheenyoki Yaakoobo layadeehe nah worta kaꞌhelle a kaweentahe? Usu rubeytiis ichoow yeeletiis ichoow hoolahiis tuummamba worta on yubhaabeen.”
JHN.4.13	Yeesso wihi us ilaabe, “Eti tuummane biccheha yabhuub toro a subgaata. 
JHN.4.14	Iꞌdaasenyi eti tuummane bicchehi an siicho yabhuub, jirtuu tuumman ma subgaati. Bicchehi an siicho la, goytiis ka iꞌdi issi bicchehi jiro lakeelo yateehiine, jiroti rummaate jirtuu imassanne ꞌhela.”
JHN.4.15	Makhaabale la wihi iche itidah, “Eti ween, bicchehaas isiiche, ꞌdee uus an jirtuu subgaanne, ommos worta isoonokhanne bicche waraaban.”
JHN.4.16	Yeesso la wihi iyidah, “Nyaame, makhaabalaah soowahe, ꞌdee soonokho.”
JHN.4.17	Wihi iche ilaabte, “An makhaábal ma khabo.”
JHN.4.17	Yeesso la wihi us iyidah, “Rume cheekte, chaꞌat, ‘Makhaábal ma khabo,’ tidah. 
JHN.4.18	Wihi at tidah a rum! At áram chane kidisatte, ki toolla at leefiddiito la makhaabalaah mee.”
JHN.4.19	Makhaabale wihi iche itidah, “Eti ween, saggi at eti Waákh íyeyyeedo itahe a arga. 
JHN.4.20	Aacchinyeteenti yaafteeyti Saamariyee, goorat halane Waakh kawahatte. Iꞌdaasenyi atinhi yaafohi Yaꞌhuude, ‘Inti enenyet Waakh kawahti a ilkerengeetti weene Yeerusaleem,’ iche elattaan.”
JHN.4.21	Yeesso wihi us makhaabál iyidah, “Makhaabassa, wihi an kidowo rummeyso. Ibeen a yamiit ki enenyet hala ommos ilkerengeetti weene Yeerusaleem Aabbaheey ikawahanne, meelbaaw us kijiro on ka wahti. 
JHN.4.22	Atinhi yaafohi Saamariya chirri atin Waakh wahattaan laka, atin usu rubeytiis ma garattaan. Nahi yaafohi Yaꞌhuude la, Waakkhi nah wahanni a garanna. A mehe eti ꞌdoorribo yaafohi Yaꞌhuude kayamiit. 
JHN.4.23	Ibeen a yamiite toro la kola a yitah. Ibeenki Rubeyti Waakh ꞌdooꞌd woyto, ꞌdee ꞌdooꞌd Waakh saggi rumanka us iyahe iwahti. Aabbaheey la ꞌdooꞌdi usú saggaas iwahti iche yowta. 
JHN.4.24	A mehe Waakh a rubey kalday on. Weeli enenyet la, sammata Rubeyti Waakh igargaarin, koloo kalday laka Waakh saggi us rumanka iyahe ma iwahti.”
JHN.4.25	Makhaabale la wihi iche itidah, “Saggi Ki Lasubhe Kiriistohi lasugo layadeeh iyamiit a garda. Ulla maanti us yamiit, walah tuumman a inno ibabbakkaahicha.”
JHN.4.26	Yeesso la wihi us ilaabe “Aniha kileeyeyyeedo a usu rubeytiissa.”
JHN.4.27	Geeddaas on ka abatti Yeesso soonokhatte. Abatti la chirri iche Yeessohi makhaabál leeyyeedo agarte ka, weyti girmeysatte. Iꞌdaasenyi eticho, “At mehe ꞌdoonta?” worsate mele. Ommos eticho Yeesso, “A iꞌdoh makhaabál ileeyyeedda?” iyidah mele.
JHN.4.28	Makhaabale ꞌdirihicheki biccheet katabte, ilkerengeet inokhatte, wihi iche ꞌdooꞌd itidah, 
JHN.4.29	“Kaaleya eti wihi tuummane goorat an yeele isoocheeke arga. Eta a geeddi us Ki Lasubhe yahe?” 
JHN.4.30	ꞌDooꞌd ilkerengeet kasoobahe, Yeesso iyimiy.
JHN.4.31	Geeddaas tuumman la abatti Yeesso hawwaassatta, “Eti ween, bal wohoo aham,” idowta.
JHN.4.32	Iꞌdaasenyi wihi us ilaabe, “An gololi atin wihiiskoo rucchul laka igaran a khaba.”
JHN.4.33	Abatti ꞌdeerka wihi iche isitidah, “Etoo sarka golol ikeene?” 
JHN.4.34	Yeesso la wihi us iyidah, “Wihi uur iꞌdoono iꞌdi gololeeye a mehe ya, a anihi wihi Waakkhi isooerge ꞌdoono yeelo, toro la hili goorat us dahanteey soogesse massicho. 
JHN.4.35	Atin orran, ‘Hay affare yomboossa, ꞌdee gurnaan lagoocha,’ ma elattaan a? Iꞌdaasenyi wihi an atin iadeeh, bal indo ooga gos yeya, gurnaan kola a bissaate, a geeddi lakagoocho. 
JHN.4.36	Waakh la ꞌdooꞌdi gos goocho mujjume guta. Gurnaanka icho soogoochaan la, a ꞌdooꞌdi jiroti jirtuu imassan ꞌhelo. ꞌDeerka ꞌdee eti gurnaan il kachibe, ichoow ki gurnaan goocho ba isleehamaadaan. 
JHN.4.37	Jeentetaase mammahti, ‘Koo ilmo il geessa, koo la gurnaane soogoocha,’ tadeeh rum itahe. 
JHN.4.38	Ani a atin erge, gosi atin ilmo il ikachibin ka, gurnaan soogoossaan, gosaas la ꞌdooꞌdoo addane hol kadowe, atin la gurnaanki bissaate on soogoossaan.”
JHN.4.39	Jeenteti kootte makhaabale, “Eta wihi goorat an yeele tuumman a isoocheeke,” itidah u, ꞌdooꞌdi Saamariya ilkerengeettaas yaal ki ittaawe Yeesso rummeeste. 
JHN.4.40	ꞌDeerka chirri ꞌdooꞌdi Saamariya Yeesso iyimiy ka, hawwaasteene, “Kaale nah leefiddiy,” iyidaaheen. Yeesso la ibeen lamma intaas barye. 
JHN.4.41	ꞌDooꞌdi weyti ittaawe la, jeenteti wihi Yeesso yidah u, Yeesso rummeeste.
JHN.4.42	Wihi icho makhaabál iyidaaheen, “Toolla yeedaah kalday on ma rummeysanni, iꞌdi tahe nah laka awteenyuu usu a daagne, toolla la saggi rumanka eta ꞌDoorribehi enenyeti harra tuumman iyahe a garanna.”
JHN.4.43	Inkoo Yeesso intaas ibeen lamma barye ka, anki boroofenhi Gaalilaaya tabe. 
JHN.4.44	Yeesso rubeytiis ꞌhor mehe yidah ya, “Eti Waákh íyeyyeedo, ilicho ka ma liinkaanyito.” 
JHN.4.45	Iꞌdaasenyi, chirri us boroofenhi Gaalilaaya yimiy ka, ꞌdooꞌdi Gaalilaaya martiiste. Iꞌdi tahe wihi us daawti Baasakka ka us ilkerengeetti weene Yeerusaleem ka yeele tuumman a argeen. Icho laka goorat daawtaas a kijireen.
JHN.4.46	Yeesso toro ilkerengeetti Kaana boroofenhi Gaalilaaya kajirto us bicche kuurgiyiche farsoti sabiib kayeele inokhte. Ilkerengeetti Kafarnaaꞌhum ka la, etoo sirgaal ka weene inankiis weyti khannanyahe a jira. 
JHN.4.47	Eta chirri us saggi Yeesso boroofenhi Yaꞌhuudiya ikayimiyye, boroofenhi Gaalilaaya isoogele daage ka, iirte hawwaaste, ꞌdee a yimaate inankiiski omoottan a samaacho.
JHN.4.48	Yeesso la wihi us iyidah, “Atin sammata atin wahanyeyyohi miigti Waakh tuso ichoow girmo iargin ma irummeysattaan.”
JHN.4.49	Eti sirgaal ka ween la wihi us iyidah, “Eti ween, bal kaale dowwa a khubanni, inankeey geeddi us iumaatan samaay.”
JHN.4.50	Yeesso wihi us ilaabe, “Nyaam on iro, inankaah a samaataa.”
JHN.4.50	Et wihi Yeesso iyidah rummeeste, irte. 
JHN.4.51	Jit raahaayi, ilbooyyetiis usu ꞌhesse, saggi inankiis isamaate icheekte. 
JHN.4.52	Ulla ilbooyye sahaꞌddi inam kasoodeefsate worsate. Iche la wihi iche ilaabte, “Chele sahaꞌddoo kaldaye chirdeereete kuleel kabukkhe.”
JHN.4.53	Aabbahiis la chirraakka saggi wahaas sahaꞌddi chele Yeesso, “Nyaam, inankaah a samaataa,” ikayidah itahe, abte. ꞌDeerka usu ichoow minkiis tuummamba Yeesso rummeesteen.
JHN.4.54	Wahaas a wihi lammaatteete miigti Waakh tuso, Yeesso inkoo us boroofenhi Yaꞌhuudiya kayimiyye us boroofenhi Gaalilaaya soogele yeele.
JHN.5.1	Saahka, daawtoo Yaꞌhuude jirta, Yeesso ilkerengeetti weene Yeerusaleem ikore. 
JHN.5.2	Ilkerengeetti Yeerusaleem ka, meessi, “Aritti iiyyaat,” layadeeh hagga ka, geꞌdintoo gaayim chan khabto a jirta. Afi Ibiraaniya ka magahiche, “Bessaaꞌda,” 
JHN.5.3	ꞌDooꞌdi buurenye khakkhannane, gaasoo indo laaye ichoow ki luhlo laa ichoow ki maꞌdayyee iche geꞌdintaas hagga jijjiifa. 
JHN.5.5	Makhaabaloo geeddi guꞌh tomon seyyah ichoow siyyeet ba khannaneet la intaas a kajire. 
JHN.5.6	Chirri Yeesso usuhi intaas jiifo arge, saggi us guꞌhassi ittaawe ikhannaneet garte ka wihi us worsate, “Atihi samaatti a ꞌdoonta?”
JHN.5.7	Eti khannan wihi us ilaabe, “Eti ween, et chirri bicche loonkorooriye, geꞌdim goya ikalugꞌdo mele. Chirra an geꞌdim kadih adeeh, etoo addan orteey a kadihe.”
JHN.5.8	Yeesso la wihi us iyidah, “Tolosso, ilaalaah okhso, soho.” 
JHN.5.9	Chirraas on et samaate, ilaaliis okhsate, sohte.
JHN.5.9	Ibeenka Yeesso waha yeele la a Seeri Lanaso. 
JHN.5.10	ꞌDeerka ꞌdooꞌdi wewweene Yaꞌhuud wihi us etaas lasamaache iyidah, “Maanta a Seeri Lanaso, amurre ilaalaahki at siꞌddo a ꞌdiiꞌddantahe.”
JHN.5.11	Iꞌdaasenyi wihi us ilaabe, “Eti isamaache mehe iyidah ya, ‘Ilaalaah okhso, soho.’ ”
JHN.5.12	ꞌDeerka wihi iche worsatte, “Eta, ‘Ilaalaah okhso, soho,’ kiidah, a ayyo?”
JHN.5.13	Eti lasamaache la, eti us yahe ma garti. A mehe ururi buurenye intaas kajire, Yeesso la urur goya tabe.
JHN.5.14	Yeesso saahka etaas minki Waakhe buure ka ꞌhele, wihi us iyidah, “At kola a samaatte. Uus ꞌdee wohoo addane suuje kisoobahine, tabe uskeel kanokho.” 
JHN.5.15	Makhaabal irte, ꞌdooꞌdi Yaꞌhuude wewween saggi eti goorat samaache Yeesso iyahe icheeke.
JHN.5.16	ꞌDeerka jeenteti Yeesso waha Seeri Lanaso ihaaggichuu, weynaanti Yaꞌhuud Yeesso sina omhisse. 
JHN.5.17	Yeesso la wihi us iyidah, “Aabbaheey kol dakkhan hil a haaggicha, annaka iꞌdiis u hile haaggicha.” 
JHN.5.18	Jeentetaas u la weynaanti Yaꞌhuud sagag tuumman ka weyti Yeesso ogoos yowatte. Us amurreti Seeri Lanaso kalday ma jebinne, iꞌdaasenyi Waakh a Aabbahaaya essa, Waakh ekkatiis iskayeela.
JHN.5.19	Yeesso wihi us jaldaabti Yaꞌhuud ilaabe, “Rume atin icheeka, Weeli Waakh walah us keley yeelo mele. Wihi us argo Aabbahiis yeelo on yeela. Iꞌdi tahe wihi Aabbahiis yeelo on Weeliis laka yeela. 
JHN.5.20	Iꞌdi tahe Aabbaheen Weeliis a ꞌdoona, wihi noole us awtiis u yeelo, a tusa. Wihi noole waha kussan a tusa, ꞌdee atin la kagirmeysattaan. 
JHN.5.21	Saggi Aabbahiis ꞌdooꞌdi tuume isookahcho jiro isiicho, saggaase Weeliis laka, eti us ꞌdoono jiro isiicha. 
JHN.5.22	Toro Aabbaheey etoo kalday laka ma hukkumo, iꞌdaasenyi Weeliissa antohi us ꞌdooꞌd kahukkumo siiche. 
JHN.5.23	ꞌDee enenyet tuumman saggi us Aabbahiis iinkaanyito, Weeliis laka iinkaanyita. Eti tuummane Weeli Waakh iinkaanyitin la, Aabbahiiski usu sooerge laka ma inkaanyito.
JHN.5.24	“Rume atin icheeka, eti tuummane yeedeey daage toro eti ani isooerge rummeeste, jiroti jirtuu imassan a ꞌhele toro la ma lahukkumo, omoot a ꞌdallaabsate jiroti jirtuu imassan ꞌhele. 
JHN.5.25	Rume atin icheeka, ibeen a yateehe kola la a yitah, ibeenki ꞌdooꞌdi tuume hooyi Weeli Waakh daago. Eti tuummane daage la, jiroti jirtuu imassanne ꞌhela. 
JHN.5.26	Iꞌdi tahe saggi Aabbaheey enenyet jiro isiicho, iche Weeliis laka enenyet jiro isiicha. 
JHN.5.27	Toro Aabbaheey usu antohi us ꞌdooꞌd kahukkumo laka a siiche, iꞌdi tahe us a Ínam Aadamee.
JHN.5.28	“Waha akagirmeysanna, iꞌdi tahe ibeen a yamiit ki ꞌdooꞌdi tuume tuumman hawwaalo goyaka hooyeey daago, 
JHN.5.29	omoot lakasookahcho. ꞌDooꞌdi tuummane wihi haaggan yeele, omoot a kasookaha, jiro ꞌhela. Ki suujoon yeele la, omoot a kasookaha, lahukkuma.” 
JHN.5.30	Awteey u walah an yeelo mele, iꞌdaasenyi saggi an Aabbaheey ikadaago iche enenyet jiti fissan ka ihukkuma, a mehe an ma iskahamaadicho iꞌdaasenyi ki isooergate kahamaadicha.
JHN.5.31	“Chirri ani on garteey laabo, garteey ti rummaat mee gon. 
JHN.5.32	Iꞌdaasenyi etoo addane wihi ani imiinsan cheeko a jira. Wihi us atin idowo ani imiinsan runticho a garda.
JHN.5.33	“Atin Yoohana enenyet a iergatteene, ulla runti ani imiinsan tuumman atin icheeke. 
JHN.5.34	Toro la yeedi weeli enenyete eti an ahe soocheeko, ani ka a walahba. Iꞌdaasenyi waha a atin isoocheeka ꞌdee Waakh atin riba. 
JHN.5.35	Yoohana a iꞌdi taahi bolkho, banay ꞌdooꞌd tuso. Atin la geeddoor yeedi us atin idowo atin kahamaadicho a ꞌdoonteen. Yeeda us atin idowo la, a iꞌdi banay.
JHN.5.36	“Wohoo addane woreey cheeko, Yoohana laka kussan a jiraan. A mehe hili Aabbaheey dahan isoogesse an massicho an haaggicho saggi Aabbaheey isooerge, iche tusa. 
JHN.5.37	Aabbaheeyki ani isooerge laka, wihi tuummane ani imiinsan a cheeke. Atin injire hooyiis ma daagine, ommolla injire fooliis ma argine, 
JHN.5.38	ommos yeediis goytiin ma fiddiyo, a mehe atin eti us sooerge ma rummeysan. 
JHN.5.39	Atin Chiirnaanneti Waakh a kamalattaan, kol atin jiroti jirtuu imassan kaꞌhessaane koogtahiinee. Chiirnaannetaas Waakh laka, woraaya kaayyeeda. 
JHN.5.40	Iꞌdaasenyi atin, atinhi ani itamiitiine ꞌdee jiroti rummaat jirtaan a ꞌdiiꞌddeen.
JHN.5.41	“An weeli enenyet koolo ma kayowdi. 
JHN.5.42	Iꞌdaasenyi an rumanka a atin garda, saggi atin rumanka Waakh iꞌdoonin a garda. 
JHN.5.43	Ani anto Aabbahaaya kiimiyye atin la ma ikhaatan, iꞌdaasenyi chirri etoo addan yimiyye antohiissa on kayeyyeedo, atin etaas a khaatattaan. 
JHN.5.44	Atin goytiinna on ka koolo iskayowattaane, iꞌdaasenyi Waakkhi usu kalday on Waakh yahe, koolo ma kayowattaan. Saggoh ani irummeysattaan?”
JHN.5.45	Iꞌdaasenyi kol an Aabbaheey ortiis ka uskeeli atin yeesseen cheeko akoogeynana. Eti atin cheekti, a Muusahi atin khajjeel kakhabtaan. 
JHN.5.46	Chirri atin yeed Muusa rummeysatteen, ani laka kootte a irummeysattaan. A mehe Muusa wihi ani imiinsan on chiire. 
JHN.5.47	Iꞌdaasenyi wihi us chiire ma rummeysan gone, sag atin wihi an atin isoocheeko irummeysattaan mele gon.
JHN.6.1	Waha ꞌdubicho ka, Yeesso abattitiis khabaayi Beyti Buurenye Gaalilaaya, magahichekoo addan Beyti Buurenye Tibeeriya layadeeh, aficheki ꞌdiri imaahe. 
JHN.6.2	Ururoo buure la Yeesso raahe, wahanyeyyohi ittaawenye miigti Waakh tuso us haaggicho us ꞌdooꞌdi khakkhannan samaache, iche argeen. 
JHN.6.3	Yeesso la abattitiis khabaayi haloo kore, orronte. 
JHN.6.4	Ibeenki Daawti Yaꞌhuude Baasakka lagelo la a soodowwaate.
JHN.6.5	Chirri Yeesso serey yeye ururi buurenye isoosohti arge ka, wihi us Fiilif iyidah, “Intoh gololi inno ꞌdooꞌda tuumman kagoollinno kasooganna?” 
JHN.6.6	Yeesso jeenteti us etaas ikajo on waha iworsate, a mehe wihi us sooyeelo orey on garte.
JHN.6.7	Fiilif wihi us Yeesso ilaabe, “Gololi ꞌdooꞌda ebba wohoor on yaham, chilimmeti eti orrah kud lamma hil haaggiche laguto, iche ꞌdoona!” 
JHN.6.8	Andereeyahi ullaka abatti Yeesseenye, Siimonhi Beetero layadeeh leedesse, sooyeede wihi us yidah, 
JHN.6.9	“Inankoo makaate chan ꞌdargaayye lakahaaggiche, ichoow bahag lamma rurrucchul khabo kalla. Iꞌdaasenyi koloo kalday laka ꞌdooꞌda ittaawe ma yaakhaan.”
JHN.6.10	Yeesso la wihi us yidah, “ꞌDooꞌd orrommicha.” Intaas la hoosi buurenye khabte. Mejeli orronte la a geeddi alif chan. 
JHN.6.11	Yeesso ꞌdeerka makaateyyo khaate, Waakh kalaꞌd ilaabe, ꞌdooꞌdi intaas fiddiyo geeddi icho ꞌdoonaan gise. Bahag laka iꞌdaas on yeele.
JHN.6.12	Chirri icho tuumman dargeen ka, Yeesso wihi us abattitiis iyidah, “Gololi laajjebche lasoowaache soosuuna, uus inno wohoo rucchul laka baabiinne.” 
JHN.6.13	ꞌDeerka abatti enjel tomon ichoow lamma makaateyyohi chanenye ꞌdargaayye lakahaaggiche lasoowaache buuhaan soosuunte.
JHN.6.14	Inkoo ꞌdooꞌd wahanyeyyoha miigti Waakh tuso Yeesso yeele arge ka, ꞌdooꞌd wihi us yidah, “Rumanka, eti goorat Muusa cheeke, ‘Etoo Waákh íyeyyeedo ꞌdee berri harrata a yamiit,’ yidah a kan.” 
JHN.6.15	Yeesso la saggi icho miig ka ikhabtaane, icho karnat ikayeelin iꞌdoonaan abte, keley toro haloo inokhte.
JHN.6.16	Chirri il gelebnowe ka, abattitiis beyti Gaalilaaya ikhubatte. 
JHN.6.17	Intaas ka kooban goya gesse bey aficheki ꞌdiri imaahte, ilkerengeetti Kafarnaaꞌhume isohtaanee. Sohtaani, il ibeennowe. Yeesso la uliba abatti ma isoonokhan. 
JHN.6.18	Hafaroo miige sookahe, bicche uskulaateen. 
JHN.6.19	Chirri iche geeddi kiilomitta chan ommos lih illeh kooban woyte ka, Yeessohi bicche sarcho kasoosohti kooban isoodowwaate agarte, weyti nahte. 
JHN.6.20	Iꞌdaasenyi wihi us iyidah, “A ani, roorro akhabina!” 
JHN.6.21	Abatti la ichehi Yeesso kooban korisso ꞌdoonte. Kooban la chirraas on inti icho isohtaan eleeleen.
JHN.6.22	Ibeenki kaas sooraaho ka, ururi bey aficheki ꞌdiri kajire, saggi chele koobanhoo kalday on intaas ikajireen kase. Toro saggi Yeesso abattitiis kooban ileekorine, iꞌdaasenyi abatti kalday on iiratte laka kaseen. 
JHN.6.23	Koobanohoo anki ilkerengeetti Tibeeriya kayimiy la yimaateene, inti chele inkoo Kamur Waakh kalaꞌd ilaabe urur fiddiye makaate kayuhum yimaateen. 
JHN.6.24	Inkoo urur saggi Yeesso ichoow abattitiis ba intaas ikajirin kaseen ka, koobano geleene, ilkerengeetti Kafarnaaꞌhum irteen, Yeesso yowtaanee.
JHN.6.25	Inkoo ꞌdooꞌd bey aficheki ꞌdiri ka Yeesso ꞌhele ka, wihi icho usu worsateen, “Eti ween, at chirroh inta timiy?”
JHN.6.26	Yeesso wihi us ilaabe, “Rume atin icheeka, atin jeenteti an wahanyeyyohi miigti Waakh tuso iyeele mee ani iyowattaan. Iꞌdaasenyi jeenteti atin makaate itumheene atin idaragteene ani iyowattaan. 
JHN.6.27	Gololi dowwa on kheerowo hol iidowina, iꞌdaasenyi gololi ikheerowine ꞌdooꞌdi yuhum jirtuu tuumman jiro, Ínam Aadam atin siicho hol idowa. Iꞌdi tahe Waakkhi Aabbaheene saggi us usu iꞌdoono on igooche.”
JHN.6.28	ꞌDooꞌd la wihi us Yeesso worsate, “Mehe yeella ꞌdee Waakh kahamaadinna?”
JHN.6.29	Yeesso wihi us ilaabe, “Wihi Waakh atin kaꞌdoono, a atinhi eti us sooerge rummeysattaan.”
JHN.6.30	Icho la wihi icho worsateen, “Mehe ꞌdeerka miigti Waakh tusa yeessa ꞌdee kirummeysanna? Mehe yeessa? 
JHN.6.31	Aacchinyeteenyo goorat archiiy gololoo manna layadeehe hidaad ka tuhum. Iꞌdi liichiiruu, ‘Gololi serey kayimiyye siiche kagolossateen.’ ”
JHN.6.32	Yeesso la wihi us icho iyidah, “Rume atin icheeka, eti gololi goobi Waakh kayimiy atin siiche Muusa mee. Iꞌdaasenyi Aabbahaaya gololi rummaate serey kayamiit atin siicha. 
JHN.6.33	A mehe gololi Waakh ꞌdooꞌd siicho a eti goobi Waakh kayamiite, weeli enenyete harrata jiroti jirtuu imassan siicho.”
JHN.6.34	Iche la wihi iche Yeesso itidah, “Eti weenoow, golola maan dakkhan nah sii giꞌde.”
JHN.6.35	Yeesso la wihi us ilaabe, “Ani a gololi rummaate jiro lakeelo. Eti tuummane ani iyamiite, ani irummeesti la, a iꞌdoo us jirtuu iankayine ommos jirtuu isubgaan. 
JHN.6.36	Iꞌdaasenyi saggi an orey atin ikiidah u, ‘Atin iagarteene toro la ma irummeysan.’
JHN.6.37	“Eti tuummane Aabbaheey dahanteey soogesso ani iyamiit. Anna eti tuummane ani iyimiy jirtuu ma riho. 
JHN.6.38	Iꞌdi tahe an goobi Waakhe kiimiyye, wihi an ꞌdoono menye, iꞌdaasenyi wihi Aabbaheeyki isooerge ꞌdoono, iche yeela. 
JHN.6.39	Eti isooerge la wihi us ꞌdoono a mehe ya, a anihi ꞌdooꞌdi us isiiche koo kalday laka ibaabiine, iꞌdaasenyi an ibeenki ꞌdaꞌddaboot ka, icho tuumman omoot kasookahcho. 
JHN.6.40	Iꞌdi tahe wihi Aabbaheey ꞌdoono a mehe ya, a usuhi eti ani iarge toro irummeeste tuumman jiroti jirtuu imassan ꞌhelo. Anna ibeenki ꞌdaꞌddaboot icho tuumman omoot a kasookahcha.”
JHN.6.41	Jeenteti Yeesso, “An a gololi goobi Waakh kayimiy,” iyidah u, ꞌdooꞌdi Yaꞌhuud nyunnyuwe. 
JHN.6.42	Wihi icho yidaaheen, “Eta Yeessohi ínam Yuussufe menya? Aabbahiis ichoow abartiis inno ma garanni? Saggoh toolla goobi Waakhe kiimiy iessa?”
JHN.6.43	Yeesso la wihi us ilaabe, “Wihi an atin iidah akaannyuwina. 
JHN.6.44	Et ani iyamiit mele, sammata Aabbaheeyki ani isooerge ikakeenin. Anna etaas ibeenki ꞌdaꞌddaboot omoot a kasookahcha. 
JHN.6.45	Khadaaboo eti Waákh íyeyyeedo wihi kachiiran, ‘Weeli enenyet tuumman Waakhe walah abchá.’
JHN.6.46	Anihi Waakh kiimiy kalday on menye, et addane Aabbaheey arge mele. Ani kalday on Aabbaheey arge.
JHN.6.47	“Rume atin icheeka, eti tuummane ani irummeesti, jiroti jirtuu imassan a khaba. 
JHN.6.48	Ani la a gololi rummaate jiro lakeelo. 
JHN.6.49	Aacchinyetiin goorat archiiy hidaad ka gololoo manna layadeehe tuhuyye, toro la a tuunte. 
JHN.6.50	Iꞌdaasenyi gololi goobi Waakh kayamiit, iꞌdi manna mee. Eti tuummane golola goobi Waakh kayamiit yuhum la ma yamuut. 
JHN.6.51	Ani a gololi rummaate jiro lakeelo goobi Waakh kayamiit. Eti tuummane golola yuhum, jirtuu tuumman a jira. Gololi an eta siicho a sarteeyti an soobahcho, ꞌdee ꞌdooꞌdi harrata jiro kaꞌhelo.”
JHN.6.52	ꞌDeerka ꞌdooꞌdaas Yaꞌhuud yeedaas Yeesso ka weyti holloweene, isleeiriireen. Wihi iche isworsatte, “Eta saggoh sartiis inno isiicha inaham?” 
JHN.6.53	Yeesso la wihi us ilaabe, “Rume atin icheeka, sammata atin ínam Aadam sartiis iumhane toro la diiggiis idamin, jiroti rummaat ma khabtaan. 
JHN.6.54	Eti tuummane sarteey yahame diiggeey la damo, etaas jiroti jirtuu imassan a khaba. Anna eta ibeenki ꞌdaꞌddaboot omoot a kasookahcha. 
JHN.6.55	A mehe sarteey a gololi rummaate, diiggeey la chirri ladame, rumanka rubey nolole ikeena. 
JHN.6.56	Eti tuummane sarteey yahame diiggeey la damo, goytaaya fiddiya, anna goytiissa fiddiya. 
JHN.6.57	Aabbaheeyki jiro lakeelo ani isooergate jiro a isiiche. Saggaas u la, eti tuummane sarteey yaham ani laka usú jiro a siicha. 
JHN.6.58	Maantaka gololi goobi Waakh kayimiy a kane, golola la iꞌdi gololi goorat aacchinyetiin tuhuyye saahka tuunte mee. Iꞌdaasenyi eti golola yuhum jirtuu tuumman a jira.” 
JHN.6.59	Yeesso chirra us waha essi, a chirri us ilkerengeetti Kafarnaaꞌhum ka, minki weysiite Yaꞌhuud ka enenyet walah abcho.
JHN.6.60	ꞌDooꞌdi ittaawenye Yeesso raaho waha daage wihi us yidah, “Yeeda weyti miigyahe. Ayyo nabah isuda?”
JHN.6.61	Yeesso saggi ꞌdooꞌdi usu raaho waha ka inyunnyuuwo kase, wihi us icho iyidah, “Ahollowina. 
JHN.6.62	Eemba Ínam Aadam usuhi inti goorat us kijire ikoro a agarteen? 
JHN.6.63	Rubeyti Waakhe enenyet jiro siissa. Weeli enenyet, enenyet jiro ma siicho. Yeedi an atin icheeke la Rubeyti Waakhe kayamiite, toro la enenyet jiro siicha. 
JHN.6.64	Iꞌdaasenyi gaasiinkoo uliba ma irummeesti.” A mehe Yeesso uus uumaccho ka ꞌdooꞌdi usu irummeysan ichoow eti ꞌdub soogoocho a garta. 
JHN.6.65	Yeesso toro yeed orey iwoye wihi us yidah, “Jeentetaase an mehe atin iidah ya, et ani iyamiit mele sammata Aabbaheey ani isiin.”
JHN.6.66	Uus chirraas la, ꞌdooꞌdi ittaawenye Yeesso raaho Yeesso adah kakhabte, ma raahin.
JHN.6.67	Yeesso abattitiisti tomon ichoow lammee wihi us worsate, “Atin laka atinhi adah ikakhabattaane ꞌdoontaan?”
JHN.6.68	Siimonhi Beetero layadeeh wihi us ilaabe, “Kamur ayyo addane iiranna? Ati kaldaye yeedi jiroti jirtuu imassan lakeelo khabta. 
JHN.6.69	Toolla la nah saggi at Ki Munyeenye Waakh kayimiy itahe a rummeysanna toro la a garanna.”
JHN.6.70	Yeesso ꞌdeerka wihi us ilaabe, “Ani menya atinha tomon ichoow lammee atin soobahsade? Iꞌdaasenyi goytiin ka, etoo a ki Seytaan!” 
JHN.6.71	Eti us woriis kaayyeedo la a Yuuda Iskaariyoot. Yuuda la a ínam Siimon Iskaariyoot. Iꞌdi tahe Yuuda, chirri us abatti Yeessoti tomon ichoow lammee goya kajiro laka, usu berri Yeesso ꞌdub goocha.
JHN.7.1	ꞌDaꞌddaboka, Yeesso boroofenhi Gaalilaaya ka, kolba ilkerengeettoo irte. Jeenteti weynaanti Yaꞌhuud ogoos iyowattuu, boroofenhi Yaꞌhuudiya ma iran. 
JHN.7.2	Iꞌdaasenyi maanti yaafohi Yaꞌhuud Daawti Gaayimo Liigelo gelaan a soodowwaatte. 
JHN.7.3	Walaalinye Yeesso wihi iche Yeesso itidah, “Inta katabe boroofenhi Yaꞌhuudiya iro, ꞌdee abattitaah laka wihi ittaawenye weeli enenyet yeelin iubaaꞌdane at yeesso a agarto. 
JHN.7.4	Eti rumanka magah ꞌdoono, wihi us yeelo ma dagcho. Maantaka at wahanyeyyoha a haaggissa gone, tab giꞌde enenyet tuumman a kaargo.” 
JHN.7.5	Walaalinyetiis jeenteti iche usu irummeysanne iꞌdaas itidah.
JHN.7.6	Maantaka Yeesso wihi us iyidah, “Ibeenki an irdi uliba a ankhanyahe. Atin la a geeddi atin ibeenki atin ꞌdoontaan on irattaan. A mehe atin ibeen atin leesuuje mele. 
JHN.7.7	ꞌDooꞌdi wahanyeyyohi harratane sussuuje raaho walah us atin kaꞌdiiꞌdo mele, iꞌdaasenyi ani a iꞌdiiꞌda. Wihi us ikaꞌdiiꞌdo la, a jeenteti jiti icho kajiraane an cheeko a suuj ikadowo. 
JHN.7.8	Atin nyaama ilkerengeetti weene Yeerusaleem irda, daawtaas gela. An daawtaas ma irdi. Iꞌdi tahe ibeenkeey uliba a ankhanyahe.” 
JHN.7.9	Inkoo us wahaas yidah ka, boroofenhi Gaalilaaya geeddoor fiddiye.
JHN.7.10	Inkoo walaalinyetiis daawtaas iratte ka, Yeesso laka irte. Iꞌdaasenyi ꞌdóoꞌd ma istusine, dagsi on ka irte. 
JHN.7.11	Weynaanti Yaꞌhuud la Yeesso daawtaas goyaka yowatte, ꞌdooꞌd, “Yeesso mehe agarteen?” idowte.
JHN.7.12	Urur goyaka nyunnyuutoti usu miinsan kahte. ꞌDooꞌd gaasoo mehe essa ya, “Us a eti haaggan.”
JHN.7.12	Gaasoo la mehe laabeen ya, “Mele, us enenyete ekkeesta.” 
JHN.7.13	Iꞌdaasenyi etoo kaldaye issoobahcho, runtiis kayeyyeedo ma jiro. Iꞌdi tahe ꞌdooꞌd tuumman weynaanti Yaꞌhuude karoora.
JHN.7.14	Inkoo daaw ukkuriche leeleele ka, Yeesso minki Waakhe buure gele, ꞌdooꞌd Yeedi Waakh abinnaan sookhabte. 
JHN.7.15	Weynaanti Yaꞌhuud, chiꞌche saggi us ꞌdooꞌd walah iabcho daagte ka, weyti girmeysatte, wihi iche worsatte, “Eta injire sukkuul iiran, intoh kharata geeddee kaꞌhele?”
JHN.7.16	Yeesso wihi us ilaabe, “Waha an ꞌdooꞌd abcho, yeedeey on menye, a yeedi eti isooergate kayimiy. 
JHN.7.17	Eti tuummane wihi Waakh ꞌdoono yeelin ꞌdoono, usú waha an atin abcho Waakh kayimaateen ommos usú yeedeey on tahe a abta. 
JHN.7.18	Eti wihi awtiissa on ꞌdooꞌd abcho, magahe isiyowta. Iꞌdaasenyi eti magahi eti sooergate koolo iꞌdoono, a eti rummaate, walah khollokkhane usu miinsan mele. 
JHN.7.19	Muusa amurre ma atin siinna? Iꞌdaasenyi etiin amurretaas raaho mele. A iꞌdoh ani ogoos imarantaan?”
JHN.7.20	Urur chirraakka wihi us Yeesso ilaabe, “Ati ginna kidakhatta. Ayyo ogoos kimarma?”
JHN.7.21	Yeesso la wihi us icho iyidah, “Wohoo kaldaye weeli enenyet yeelin iubaaꞌdane yeele, atin tuumman la girmeysatteen. 
JHN.7.22	Muusa goorat hugunki atin yeeletiin kakhandiitaan a atin siiche. Rumanka hugunka Muusa ma kiimaatan, iꞌdaasenyi aacchinyetiinna kasoouummame. Jeentetaase yeeletiin Seeri Lanaso laka ikhandiitaan. 
JHN.7.23	Chirri yeele Seeri Lanaso lakhandiyo, ꞌdee amurre Muusa liijebin, a iꞌdohe jeenteti an Seeri Lanaso enenyet sartiis tuumman isamaachuu ihollowtaan? 
JHN.7.24	Taba uurassiin goyaka walah wihi atin kaagartaan kalday ka uskeel iigoonna, jiti fissan ikagoocha.”
JHN.7.25	ꞌDooꞌdoo ilkerengeetti weene Yeerusaleem wihi us yidah, “Us eta, eti weynaane ogoos maranto menya? 
JHN.7.26	Ulla kalla ꞌdow kayeyyeeda, weynaanti Yaꞌhuud la walah iche itadeeh mele. Sarka saggi rumanka us Ki Lasubhe iyahe garatta? 
JHN.7.27	Iꞌdaasenyi eta inti us kayimiy a garanna. Ki Lasubhe la maanti us yamiit, et inti us kayamiit garti mele.”
JHN.7.28	Yeesso minki Waakhe buure ka ꞌdooꞌd walah abche, riire, wihi us yidah, “Atin rumanka eti an ahe ichoow inti an kiimiy a garattaan on a? An ma issooerganne, iꞌdaasenyi ki isooergate a ki rum leh. Atin la usu ma garattaan. 
JHN.7.29	Iꞌdaasenyi an usu a garda, iꞌdi tahe an usu kiimiyye, usu la isooergate.”
JHN.7.30	Waha ka ꞌdooꞌd Yeesso khaban leheete, iꞌdaasenyi et usu khabte mele. Iꞌdi tahe ibeenki liichiire lakhabti, uliba a ankhanyahe. 
JHN.7.31	Iꞌdaasenyi urur goyaka ꞌdooꞌdi ittaawe Yeesso rummeeste, wihi icho yidaaheen, “Ki Lasubhe maanti us yamiit, wahanyeyyohi ittaawenye miigti Waakh tuso eta yeele kussan a yeela?”
JHN.7.32	Farissaayo ururi woriis kanyunnyuwo daagte. ꞌDeerka kuhaaniyyohi wewween ichoow Farissaayo ba, iskartoo Yeesso khabatti ergeen.
JHN.7.33	Yeesso la wihi us iyidah, “An geeddoor on atin leejira, ꞌdee yomboka eti isooergate inokhda. 
JHN.7.34	Atin a iyowattaane, iꞌdaasenyi ma iꞌhessaan. Iꞌdi tahe inti an kajiro ma tamiitiin.”
JHN.7.35	Weynaanti Yaꞌhuud isinokhatte wihi iche isworsatte, “Inta us irti, inno usu ikaꞌhelin a intoh? Inti ꞌdooꞌdeen kijiro yaafohi Yaꞌhuud ieheynan goya kataasanyahe iche irta yaafohi Yaꞌhuud ieheynan wori Waakh abcha? 
JHN.7.36	Yeeda us, ‘Atin a iyowattaane, ma iꞌhessaane toro inti an kajiro la ma tamiitiin,’ essi a mehe?”
JHN.7.37	Ibeenki weyti khummane ꞌdaꞌddaboote daawe massatti ka, Yeesso tolossate riire, wihi us yidah, “Eti tuummane sugub khabo, ani a iyimaate, amba sugub bahchaa. 
JHN.7.38	Iꞌdi Chiirnaanneti Waakh tadeeh u, ‘Eti tuummane ani irummeeste, a iꞌdoo indohi biccheete ꞌdulo, jiroti jirtuu imassan lakeelo, uuriis kasoobahaan.’
JHN.7.39	Yeesso yeedaas ka la, wihi us woriis kayeyyeedo, a Rubeyti Munyeenye, ꞌdooꞌdi usu rummeeste sooꞌhelo. Geeddaka uliba Waakh ꞌdooꞌdi Kiriisto rummeeste Rubeyta Munyee ma siin. A mehe Yeesso geeddaakka goobi Waakh ka ma laweynaan.
JHN.7.40	Urur goyaka ꞌdooꞌd gaasoo yeeda daage wihi us yidah, “Eta rumanka, a eti Waákh íyeyyeedo goorat Waakh ayyiche, Waakh, ‘A sooerga,’ yidah.”
JHN.7.41	Gaasoo la mehe essaan ya, “Usu a Ki Lasubhe.”
JHN.7.41	Iꞌdaasenyi gaasoo mehe worsateen ya, “Ki Lasubhe saggoh boroofenhi Gaalilaaya ikayamiit? 
JHN.7.42	Chiirnaanneti Waakh, Ki Lasubhe hiiy karnati Dawuud layadeeh ichoow ilkerengeetti Beꞌdeleheeme Dawuud yiille kayamiit ma tadeeh a?
JHN.7.43	Jeente Yeessuu, ꞌdooꞌd seley goggowe. 
JHN.7.44	Gaasoo ichehi khabatti ꞌdoonta, iꞌdaasenyi et khabti mele.
JHN.7.45	Chirri iskare nokhatte ka, Farissaayo ichoow kuhaaniyyohi wewween ba wihi icho iskar worsateen, “A iꞌdoh Yeesso isookhaatina?”
JHN.7.46	Iskare la wihi iche tidah, “Et injire saggi eta iyeyyeedo nah daagne mele.”
JHN.7.47	Farissaayo toro wihi iche iskar itidah, “Atin laka a atin baabiiche? 
JHN.7.48	Etoo weene ommos Farissaayeenye usú rummeeste a agarteen? 
JHN.7.49	Mele! Iꞌdaasenyi urura amurre Muusa wihichekoo rucchul laka igaran a falanyahe.”
JHN.7.50	Etoo Farissaayeenye goycho kajiro Nikodeemo layadeehe goorat ꞌhor Yeesso iirte la wihi us icho worsate, 
JHN.7.51	“Amurreteen enenyet geeddi wihi us yeelo liikadaagine toro liikagaran on uskeel igoossa?”
JHN.7.52	Wihi icho ilaabeen, “Ati laka boroofenhi Gaalilaaya katimiy? Bal Chiirnaanneti Waakh goya tabe, ꞌdee saggi ꞌdooꞌdi Waákh íyeyyeedo koo kalday laka injire boroofenhi Gaalilaaya ikiimaatan abo.”
JHN.7.53	Ebba ꞌdeerka goobiis irte.
JHN.8.1	Uuꞌ tol massate, Yeesso Hali Geeyohi Oolif irte. 
JHN.8.2	Ibeenki kaas sooraaho baryo ka, toro Yeesso minki Waakhe buure isoonokhte. ꞌDooꞌd tuumman la kasoourure, ulla orronte, 
JHN.8.3	Tagaammeti amurre ichoow Farissaayo ba makhaabassoo ichehi makhaabaloo kiche ieheynan leeuꞌdurto lakhabte sookhaateene, enenyet ortiis keeneen. 
JHN.8.4	Wihi iche Yeesso itidah, “Eti ween, makhaabassa ichehi makhaabaloo kiche ieheynan leeuꞌdurto iche lakhabte. 
JHN.8.5	Amurre Muusa ka la, oboorrihi iꞌdaase dagahe lakaseya layagiis. At la mehe tadeeh?” 
JHN.8.6	Icho la jeenteti icho wahaas iworsateen, Yeesso angey gelin ꞌdoonaane ꞌdee jitoo icho usu kacheektaan khabaan.
JHN.8.6	Iꞌdaasenyi Yeesso gulguubsate farriis ka il chirchiire. 
JHN.8.7	Geedda icho toollaane yeedaas wowworsataan, Yeesso fit tolossate, wihi us iyidah, “Bal etiinki uskeel laa, kolooraat makhaabal dagah a kaseyo.” 
JHN.8.8	Toro gulguubsate il chirchiire.
JHN.8.9	Chirri icho waha daageen ka, icho tuumman seley tabeene, tattakkay ka irteen. Kolooraat la araarrinye iratte, ichoowka Yeesso ichoow makhaabál kalday sooꞌhadeen. 
JHN.8.10	Yeesso fit tolossate, wihi us makhaabál worsate, “Weela, ꞌdooꞌdi kootte kicheekti meeke? Et uskeel kigoocho mele?”
JHN.8.11	Makhaabale la wihi iche ilaabte, “Eti weenoow ebba.”
JHN.8.11	Yeesso la wihi us iyidah, “Annaka uskeel ma kigoocho gon. Tabe, jirotaahti haꞌdaabeet ꞌdii.”
JHN.8.12	Yeesso toro ꞌdooꞌd leeyyeede wihi us iyidah, “An a banayhi harra. Eti tuummane isooraaho, jirtuu mugꞌdi goya ma kaassohti, iꞌdaasenyi banayhi jiro lakeelo siicha.”
JHN.8.13	Farissaayo la wihi iche Yeesso itidah, “At toolla awtaahha on kaayyeedda, gartaah rum mee.”
JHN.8.14	Yeesso wihi us ilaabe, “Chirri an awteey kaayyeedo laka, wihi an eldi a rum. Iꞌdi tahe inti an kiimiy a garda, toro la inti an isohdi a garda. Iꞌdaasenyi atin inti an kiimiy ma garattaane, ommos inti an isohdi ma garattaan. 
JHN.8.15	Atin jiti weeli enenyete walah kagoossaan, ani la et an uskeel igoocho mele. 
JHN.8.16	Iꞌdaasenyi chiꞌ kootte incheenka an ꞌdooꞌd hukkumo, jiti an ꞌdooꞌd kahukkumo a ki rummaat. A mehe an waha keley ma yeelo, Aabbaheeyki isooerge a ileejira. 
JHN.8.17	Amurretiin goyaka wihi chiiran, ‘Chirri et lamma garti iche laabto too kalday tahe, aytaas a rum.’ 
JHN.8.18	An rumanka awtaaya kaayyeeda, toro la Aabbaheeyki ani isooerge laka garteey a laaba.”
JHN.8.19	ꞌDeerka wihi icho Yeesso worsateen, “Aabbahaah meeke?”
JHN.8.19	Yeesso wihi us ilaabe, “Atin ani ma igarattaane ommos Aabbaheey laka ma garattaan. Chirri kootte atin ani igarattaan, Aabbaheey laka a garattaan gon.” 
JHN.8.20	Yeesso inti minki Waakhe buure ka saanduukhi sadakha lakachibo yaal, iche ꞌdooꞌd walah kaabche, toro wahaas tuumman keesse. Et usú khabte la mele, a mehe ibeenkiis uliba a ankhanyahee.
JHN.8.21	Yeesso toro wihi us icho iyidah, “An a irda, atin la a iyowattaan. Iꞌdaasenyi inti an irdi ma tamiitiin. Uskeeliin goya katuuntaan.”
JHN.8.22	Jeenteti waha u, ewweenki Yaꞌhuud wihi us isworsate, “A isyagiis? Jeentetaase ‘Inti an irdi, ma tamiitiin,’ iessa?”
JHN.8.23	Iꞌdaasenyi Yeesso wihi us iyidah, “Atin a ki ilane, anna a ki saraat. Atin a ki harratane, anna ki harrata mee. 
JHN.8.24	Jeentaase uskeeliin goya katuuntaan atin ikiidah. Chirri atin eti an ahe an atin isoocheeke irummeysan, uskeeliin goya katuuntaan.”
JHN.8.25	Iche la wihi iche Yeesso worsatte, “At a ayyo?”
JHN.8.25	Yeesso la wihi us ilaabe, “An a eti an uus uumaccho ka an atin isoocheeke on. 
JHN.8.26	Wihi buurenye atin miinsane an adeehe toro atin kahukkumo a jiraan. Iꞌdaasenyi eti isooerge a ki rum leh. Anna wihi an usu kadaage on ꞌdooꞌdi harrata icheeka.”
JHN.8.27	Icho la saggi Yeesso wor Aabbahiis ikayeyyeedo ma aban. 
JHN.8.28	ꞌDeerka wihi us iyidah, “Maanti atin Ínam Aadam massalaaba ka serey geesseen, saggi an etaas iahe, a abattaan. Toro la saggi an wohoo rucchul laka miigteey ka iyeeline, iꞌdaasenyi an wihi Aabbaheey iabche on icheeko a abattaan. 
JHN.8.29	Ki isooerge la ma ikatabine, a ileejira, iꞌdi tahe an kol tuumman wihi usu kahamaadicho on yeela.” 
JHN.8.30	ꞌDooꞌdi buurenye yeeda Yeesso essi daage, Yeesso rummeeste.
JHN.8.31	Yeesso wihi us ꞌdooꞌdi Yaꞌhuude usu rummeeste iyidah, “Chirri atin wori an atin abche khucchissaan, atin rumanka a abattitaaya. 
JHN.8.32	Runti Waakh a abattaane, runti Waakh la a atin furta.”
JHN.8.33	Icho la wihi icho usu ilaabeen, “Nah a nyaakhut nyaakhut Aburaaham, toro et nah injire ifalle mele. Toollaka chirri at, ‘Runti Waakh a atin furta,’ nah idowto, mehe tussa?”
JHN.8.34	Yeesso wihi us ilaabe, “Rume atin icheeka, eti tuummane uskeel yeelo, a iꞌdoo us bowꞌdati uskeelaas yitah. 
JHN.8.35	Bowꞌda min goyaka inti tichee ma khabto, iꞌdaasenyi inam jirtuu tuumman a ki minkaas on. 
JHN.8.36	ꞌDeerka chirri Weeli Waakh kifure rumanka a furantahe. 
JHN.8.37	Saggi atin nyaakhut nyaakhut Aburaaham itahiin a garda. Iꞌdaasenyi ogoose imarantaan, iꞌdi tahe wihi an atin abcho ma rummeysattaan. 
JHN.8.38	Wihi an inti Aabbaheey kajiro ka an arge a atin icheeke. Atin la wihi atin aabbahiin kadaagteen iche yeessaan.”
JHN.8.39	Wihi icho ilaabeen, “Aburaaham a aabbahaanya.”
JHN.8.39	Yeesso la wihi us ilaabe, “Chirri atin rumanka nyaakhut nyaakhut Aburaaham tahiin, wihi us yeele atin laka a yeessaan. 
JHN.8.40	Atin la anihi wihi rummaate tuummane an Waakh kadaage atin isoocheeke, iche ogoos imarantaan. Aburaaham injire wihi iꞌdaase ma yeelin. 
JHN.8.41	Wahanyeyyohi aabbahiin yeele on atin laka yeessaan.” Icho la wihi icho ilaabeen, “Nah iꞌdi nyaakhuti eysingꞌalaje mee. Aabbahi kaldaye nah khabno a Waakh rubeytiissa.”
JHN.8.42	Yeesso la wihi us iyidah, “Chirri kootte Waakh rumanka Aabbahiin yahe, ani a iꞌdoontaan. Iꞌdi tahe an Waakhe kiimiyye, toolla la an intane kajira. An awteey u ma imaatane, iꞌdaasenyi usu isooerge. 
JHN.8.43	Kamalda bal, atin a iꞌdoh wihi an atin idowo matah atin igelin? A jeenteti atin wori an atin idowo atin aban iubaaꞌdan. 
JHN.8.44	Atin a nyaakhuti Seytaanki ooyohiine. Wihi us imoono tuumman atin laka yeeline ꞌdoontaan. Uus uumaccho ka us eti ꞌdooꞌd bakkicho on eheet. Ulla toro rum a ꞌdiiꞌda, iꞌdi tahe us injire wihi rummaat ma cheekin. Chirra us yeedi beenaat cheeko la, wahaas eti rumanka us yahe tusaan. Us a eti been lehe, toro la a ooyohi ꞌdooꞌdi been goocho. 
JHN.8.45	Iꞌdaasenyi an ayti rummaate atin icheeka, jeentetaase ani irummeysawwaayteen. 
JHN.8.46	Ayyo goytiin ka saggi an rumanka uskeel iyeele tusa? Chirri an rum cheeko a iꞌdoh ani irummeysanna? 
JHN.8.47	Eti Waakh kayimiy, Yeedi Waakh a dagansata. Atin la Waakh ma kiimaatan gone, jeentetaase ani nabah ikasudiwwaayteen.”
JHN.8.48	ꞌDooꞌdi Yaꞌhuud wihi us Yeesso ilaabe, “Chirri nah, ‘At a yaafohi biꞌdirenye Saamariya toro la ginna kidakhatta,’ kinidah, nah ma eysiinna?”
JHN.8.49	Yeesso la wihi us ilaabe, “Ani ginna ma idakhatti. Iꞌdaasenyi an Aabbahaaya koolo ikeena, atin la lakhaanyo ikadowtaan. 
JHN.8.50	An koolo ma isiyowdi, iꞌdaasenyi eti anihi liikoolicho ꞌdoono a jira, ulla a eti jiti rummaat ka enenyet hukkumo. 
JHN.8.51	Rume atin icheeka, eti tuummane wihi an abcho raaho, jirtuu ma yamuut.”
JHN.8.52	Jeenteti waha u, ꞌdooꞌdi Yaꞌhuud wihi us yidah, “Ya! Toolla saggi rumanka ginna kidakhatti a abanne. Aburaaham a yumuyye, ꞌdooꞌdi tuummane Waákh íyeyyeedo laka a tuume. Iꞌdaasenyi at mehe elatta ya, eti tuummane wihi at abisso raaho jirtuu ma yamuut. 
JHN.8.53	Aburaahamhi aabbaheenyee a yumuyye, at usu a kaweentahe? ꞌDooꞌdi Waákh íyeyyeedo laka a tuume, at ayyo iskoogtahe?”
JHN.8.54	Yeesso wihi us ilaabe, “Chirri an iskoolicho, koolohaas walah icho ibahaan mele. Eti koolo iꞌdoono a Aabbaheeyki atin a Waakkhiinna elattaan. 
JHN.8.55	Atin injire usu ma garanne, anna usu a garda. Chirri ani, ‘An usu ma gardi,’ an atin iidah, annaka iꞌdiin u eti been lehe ateeh. Iꞌdaasenyi an usu a garda, yeediis la a raaha. 
JHN.8.56	Aburaahamhi aabbahiine laka, emeetteey weyti kahamaade. Ulla goorat archiiy emeetteey a arge, weyti hamaade.”
JHN.8.57	ꞌDooꞌdi Yaꞌhuud la wihi us Yeesso iyidah “At guꞌh tomon chan laka ma eleelinne, toro Aburaaham a agarte?”
JHN.8.58	Yeesso wihi us ilaabe, “Rume atin icheeka, geeddi Aburaaham ijirin laka an a jira on.”
JHN.8.59	Jeenteti waha u dagah okhsatte, usu saataa. Iꞌdaasenyi Yeesso dagte, dagsi ka uranti minki Waakhe buure kabahe.
JHN.9.1	Yeesso jit raahaayi, etoo indo laan ladele arge. 
JHN.9.2	Abatti Yeesso la wihi iche Yeesso worsatte, “Eti ween, eta a iꞌdoh indo laan liidele? Usú uskeel yeele bal ꞌdooꞌdi dele?”
JHN.9.3	Yeesso la wihi us ilaabe, “Eta ommos ꞌdooꞌdi dele mee uskeel yeele. Iꞌdaasenyi waha a yitaaheene ꞌdee jirotiis ka saggi Waakh hil ihaaggicho laarga. 
JHN.9.4	Geeddi il on maalim yahe, hili Waakkhi isooerge a haagginna. Mugꞌdi la a soogela, ki etoo kalday laka hil ihaaggin. 
JHN.9.5	Geeddi an harrata on kajiro, an a eti ꞌdooꞌdi harra banay siicho.”
JHN.9.6	Inkoo Yeesso yeeda yidah ka, hanjuf harra katufe, doobbotoo haaggiche, et indo sarche kawelweele. 
JHN.9.7	Wihi us et iyidah, “Nyaame, geꞌdinti Silowaam layadeeh ka fool dikho.” Iꞌda ka mehe leessa ya, “Eti leergate.” ꞌDeerka et irte, fool dikhte, usuhi il argo soonokhte.
JHN.9.8	Ollokkiis ichoow ꞌdooꞌdi tuummane ꞌhor usuhi walah daddaaho arge wihi icho worsateen, “Icho eta, eti orran fiddiyo walah daddaaho menya?” 
JHN.9.9	Gaasoo wihi icho yidaaheen, “Aa, a usu.”
JHN.9.9	Gaasoo wihi icho yidaaheen, “Mele, usu menye, a etoo iyoog on.”
JHN.9.9	Iꞌdaasenyi et rubeytiis tirrime, “Aa, a ani!” yidah.
JHN.9.10	Icho la ihosseene, “Saggoh ꞌdeerka il iagarte?” idoween.
JHN.9.11	Wihi us iyidah, “Eti Yeesso layadeehe doobbotoo haaggiche, indo ikawelweele, ‘Nyaam, geꞌdinti Silowaam layadeeh ka fool dikho,’ iyidah. Anna ꞌdeerka irde, fool dikhde, il arge.”
JHN.9.12	“Eta intoh kajira?” worsateen.
JHN.9.12	Ulla, “An ma gardi,” iyidah.
JHN.9.13	Eti goorat indo laa sookhaateene, Farissaayo ikeeneen. 
JHN.9.14	Ibeenki Yeesso doobbo haaggiche, eti indo laa samaache la, Seeri Lanaso eheneet. 
JHN.9.15	Farissaayo toro saggi us il iarge worsatte, ulla wihi us ilaabe, “Et doobbotoo indoheey kawelweele, anna fool dikhde. Toolla la il a arga.”
JHN.9.16	Farissaayotoo la wihi iche tidah, “Eti waha yeele Waakh ma kiimaatan, iꞌdi tahe amuri Seeri Lanaso ma raaho.”
JHN.9.16	Iꞌdaasenyi gaasoo wihi icho worsateen, “Saggoh eti uskeel leh, wahanyeyyoha miigti Waakh tuso iyeela?” ꞌDeerka seley goote.
JHN.9.17	Farissaayo et toro inokhatte wihi iche itidah, “Et indo a kihaaggiche gone, mehe usu miinsane tadeeh?”
JHN.9.17	Et wihi us ilaabe, “Eta a eti Waákh íyeyyeedo.”
JHN.9.18	Weynaanti Yaꞌhuud uliba saggi eta ꞌhor indo ilaayahe toolla la us il iargo rummeysawwaayte, ichoowka ꞌdooꞌdi dele waheen. 
JHN.9.19	Wihi icho worsateen, “Waha a inankiinna? Goorat indo laane desse elattaane, saggoh toolla il iarga?”
JHN.9.20	ꞌDooꞌdi dele wihi us ilaabe, “Saggi us weeleenyo iyahe a garanna, saggi us indo laan idesse laka a garanna. 
JHN.9.21	Iꞌdaasenyi saggi us toolla il iarge ma garanni, ommolla eti indo haaggiche ma garanni. Usu worsada, ullaka a etoo weene, a isiyeyyeedo.” 
JHN.9.22	ꞌDooꞌdi dele jeenteti icho waha iyidaaheen, a jeenteti icho weynaanti Yaꞌhuud ikarooraan. Iꞌdi tahe weynaane goorat mehe goosse ya, eti tuummane Yeesso a Ki Lasubhe cheeko, minki weysiite Yaꞌhuud a lakabahcha. 
JHN.9.23	Jeentetaase ꞌdooꞌdi dele, “Us laka a etoo weene, worsada,” iyidah.
JHN.9.24	Koli lammaatteet inokhteene, eti indo laa waheene wihi icho iyidaaheen, “Waakh kooli, eta kisamaache saggi us eti uskeel leh iyahe a garanna.”
JHN.9.25	Et wihi us ilaabe, “Uskeel khabyeey ichoow kuus ka ba an ma gardi. Wohoo kalday on garda. An ꞌhor indo ma khabo, iꞌdaasenyi toolla il a arga.”
JHN.9.26	Wihi icho usu worsateen, “Iꞌdoh kiyidah? Saggoh indo kihaaggiche?” 
JHN.9.27	Wihi us ilaabe, “An a atin isoocheeke, atin la ma daagtaan. A iꞌdoh toro daagin iꞌdoontaan? Atin laka sarka atinhi abattitiis tateehiine ꞌdoontaan?”
JHN.9.28	Farissaayo et leeabaarrante, wihi iche itidah, “At laka a abattiti etaase, nah la a abatti Muusa! 
JHN.9.29	Saggi Waakh Muusa ileeyyeede a tissibna, iꞌdaasenyi etaas, inti us kayimiy laka ma garanni.”
JHN.9.30	Et la wihi us ilaabe, “Enenne waha a girmo! Atin eta inti us kayimiy ma garattaane, ulla indoheey a ihaaggiche! 
JHN.9.31	Saggi Waakh ꞌdooꞌdi uskeel leh nabah ikasudin a garanna. ꞌDooꞌdi usú inkaanyito wihi us ꞌdoono yeelo la nabah a isuda. 
JHN.9.32	Uus goorat harra lasoouume, eti injire eti indo laan desse indo haaggiche ma ladaagin. 
JHN.9.33	Chirri kootte eta Waakh ikiimaatan, wohoo rucchul laka ma yeelo.”
JHN.9.34	Waha ka wihi icho laabeen, “At uskeel goya kadelatte, toro la uskeel goya on kaweynaatte. Saggoh toollaka nah walah nah iabissa?” Khar iseyeen.
JHN.9.35	Chirri Yeesso saggi icho et khar ikaseyeen daage ka, irte, etaas yowte, ꞌhele. Yeesso wihi us et iyidah, “At Ínam Aadam a rummeysatta?”
JHN.9.36	Et wihi us iyidah, “Eti ween, chirri at eti us yahe isoocheekte a rummeesda.”
JHN.9.37	Yeesso wihi us iyidah, “At toolla usu a agarte. Aniha kileeyyeedo a usu.”
JHN.9.38	Et ꞌdeerka wihi us yidah, “Kamur, a kirummeesda.” Et Yeesso wahte.
JHN.9.39	Yeesso la wihi us iyidah, “An harrata a imiyye enenyet hukkuma, ꞌdee ꞌdooꞌdi indo laa il arga, ki kol us il argo iskoog la indo waaya.”
JHN.9.40	Farissaayotoo intaas kijirte la wihi us essi daagte, wihi iche worsatte, “Nah laka indo laanahe?”
JHN.9.41	Yeesso wihi us ilaabe, “Chirri kootte atin indo laatahiin, uskeel atin khabtaan mele. Iꞌdaasenyi toolla atin ‘il a agarra,’ elattaan, waha saggi atin uliba uskeel ikajirtaane tusaan.”
JHN.10.1	Yeesso wihi us ꞌdooꞌd iyidah, “Rume atin icheeka, eti sunki iiyyaat ka arit itabine, iꞌdaasenyi ꞌdossoo on tabe sum gele, etaas hatto leeyahe, toro la a eti enenyet walah saro. 
JHN.10.2	Eti arit kagelo a ersinki iiytiissa. 
JHN.10.3	Eti arit yaakhicho la ersim arite ifaha. Iiye la geeddi ersim iche tuumman magahenyetiche kaawwaho hooyiis a daagta. Ulla toro iiy a tuma, toro iiy ortiche raaha. 
JHN.10.4	Chirra us iiy tuumman tumo, orcheeda raaha, iiye la ꞌdubiis raahta, iꞌdi tahe iiye hooyiis a garatta. 
JHN.10.5	Iꞌdaasenyi iiye eti ersinkicho ieheynan ma raahto a kafiridda, iꞌdi tahe hooyiis ma garatti.” 
JHN.10.6	Yeesso ꞌdooꞌd hawweesa icheeke, iꞌdaasenyi ꞌdooꞌd wihi hawweesa miinsanyahe ma aban.
JHN.10.7	Maantaka Yeesso toro wihi us yidah, “Rume atin icheeka, ani a iꞌdi aritti sunki iiyyaat.
JHN.10.8	ꞌDooꞌdi tuummane orteey yimiy a ki hatto lehe, enenyet walah saro, iꞌdaasenyi iiye icho nabah ma isudin. 
JHN.10.9	Ani arite, eti tuummane ikasoogelo a lariba. Eta sum a soogela, toro la baha, yaakh yowta. 
JHN.10.10	Eti walah hato, ogoos ichoow wihi us baabiicho on menye, walah addane us iyamiit mele. An la a imiyye ꞌdee jiro tuum ꞌhessaan.
JHN.10.11	“Ani a ersinki haaggan. Ersinki haaggan la jeenteti us iiytiis iribo on u, jirotiis a bahcha. 
JHN.10.12	Eti lakireeste, iiy yaakhime igaranne iiye la tiis ieheynan, chuꞌus yaay arge, iiy a kataba, firda. Yaaye ꞌdeerka iiy goyaka koo tagiise, iiyti addan la seley baabaata. 
JHN.10.13	Eti lakireeste iiye tiis mee gone, iiy la aw ma ikhabo gone, a kafirda.
JHN.10.14	“An a ersinki haaggan. Iiyteey a garda, iiyteey la a igaratta. 
JHN.10.15	Saggi Aabbaheey ani igarti, iche ani laka Aabbaheey igarda. Anna jeenteti iiyteey u jiroteey a bahcha. 
JHN.10.16	ꞌDooꞌdoo addane iꞌdi iiyteeyenye, woyheey goya ikajirin a jira. Kaas laka a soodowa. Icho laka hooyeey a dagansataane, icho tuumman la iꞌdi woyhoo kaldache ersinkoo kaldach khabo yateehiin. 
JHN.10.17	Aabbaheey jeenteti us ani iꞌdoono, a jeenteti an jiroteey ibahcho, ꞌdee toro ꞌdaꞌddaboka an omoot ka isookaho. 
JHN.10.18	Et jiroteey ikabahcho mele, iꞌdaasenyi ani on iꞌdaanu bahcha. Antohi an jiroteey kabahcho a khaba, toro antohi an isikasoolaabo a khaba. Amura Aabbahaaya kaꞌhele.”
JHN.10.19	Yeedaas us yidah ka, ꞌdooꞌdi Yaꞌhuud toro seley gowe. 
JHN.10.20	ꞌDooꞌd buurtiis mehe essa ya, “Eta ginna dakhatta, a sirgowe. A iꞌdoh idagansattaan?”
JHN.10.21	Iꞌdaasenyi ꞌdooꞌdoo addan mehe essa ya, “Waha yeyyeedi eti ginna dakhatti mee. Ginna eti indo laa indo a furta?”
JHN.10.22	Maantaas la Daawti Maanti Minki Waakhe Buure Ladikhe lakasooꞌhelo ilkerengeetti weene Yeerusaleeme lakagele. Yeesso laka ꞌdeerka ilkerengeetti weene Yeerusaleem irte. Maantaas la a hayohi il roffo yahe. 
JHN.10.23	Yeesso la minki Waakhe buure goyaka intoo, Gaayim Soolomon layadeeh iche raaha. 
JHN.10.24	Weynaantoo Yaꞌhuud Yeesso khaarisse, wihi iche itidah, “Ichoowka maantoh waha nah kadagissa? Chaꞌat Ki Lasubhe tahe, rum on nah isoocheek.”
JHN.10.25	Yeesso wihi us ilaabe, “An orey on atin isoocheeke, iꞌdaasenyi atin ma irummeysan. Wihi ittaawenye weeli enenyet yeelin iubaaꞌdane an antohi magah Aabbaheey ka yeelo, eti an ahe cheekaane, 
JHN.10.26	iꞌdaasenyi atin ma rummeysattaan, a mehe atin ꞌdooꞌdi iꞌdi iiyteeye mee. 
JHN.10.27	ꞌDooꞌdi iꞌdi iiyteeye hooyeey a daaga, anna icho a garda, icho la ani a isooraahaan. 
JHN.10.28	ꞌDooꞌdi ani isooraaho la jiroti jirtuu imassanne siicha, icho la jirtuu ma yamuutiin. Et dahanteey ikasaro mele. 
JHN.10.29	Aabbaheeyki dahanteey soogesse walah tuumman a kaweenyahe, jeentetaas u la, et dahan Aabbaheey kabihin yabuuꞌd mele. 
JHN.10.30	Ani ichoow Aabbaheey a koo kalday.”
JHN.10.31	Weynaanti Yaꞌhuud toro dagah okhsatte, Yeesso dagah kachibtaa. 
JHN.10.32	Iꞌdaasenyi Yeesso wihi us iyidah, “Anto Aabbaheey ka wihi ittaawenye weeli enenyet yeelin iubaaꞌdan goytiin ka a yeele. Waha an yeele goyaka, jeenteti kichekoh dagah ka ogoos iꞌdoontaan?”
JHN.10.33	Wihi icho ilaabeen, “Jeenteti haagga at yeesse mee dagah ikaasaano, iꞌdaasenyi a jeenteti at igafte. Iꞌdi tahe at a weeli enenyet one, toro Waakhe iskaayyeessa.”
JHN.10.34	Yeesso la wihi us icho ilaabe, “Amurretiin rubeyche ka mehe chiiran ya, ‘Waakh mehe yidah ya, atin a waakkhakh.’
JHN.10.35	Saggi atin igarattaan u, Chiirnaanneti Waakh ma luurgiyicho. Chirri ꞌdooꞌdaas Yeedi Waakh ꞌhele, ‘waakkhakh’ lakawahe, 
JHN.10.36	ki Aabbaheey soobahsate kiis kayeesse harrata isooerge la? A iꞌdoh ꞌdeerka chaꞌan, ‘Ani a Weeli Waakh,’ idah, a gafe ielattaan? 
JHN.10.37	Chirri an wihi Aabbaheey yeelo iyeelin, iirummeysanna. 
JHN.10.38	Iꞌdaasenyi chirri an wihi Aabbaheey ꞌdoono yeelo toro la atin ani irummeysan laka, wihi ittaawenye weeli enenyet yeelin iubaaꞌdan rummeesda. Iꞌda ka saggi Aabbaheey goyteey ikijiro anna goytiis ikijiro a abattaan.” 
JHN.10.39	ꞌDooꞌd toro Yeesso khaban leheete, iꞌdaasenyi ꞌdooꞌd goya tabe kabahsate.
JHN.10.40	Yeesso ꞌdeerka toro nokhte, hawti Yoordan aficheki ꞌdiri goorat Yoohana ꞌdooꞌd kabaattissiyo imaahe, intaas fiddiye. 
JHN.10.41	ꞌDooꞌdi buure la Yeesso iyimiy. Wihi icho yidaaheen, “Chirri goorat Yoohana wohoo miigti Waakh tuso iyeelin laka, wihi eta miinsane us yidah tuumman a rum.” 
JHN.10.42	ꞌDooꞌdi buure la intaakka Yeesso rummeeste.
JHN.11.1	Maantooka etoo Laassaro layadeehe ilkerengeetti Beꞌdaaniya yaal khannate. Albehi leeddesse too Maariya tahe too la Maarta tahe laka ilkerengeettaas Beꞌdaaniya yaalliin. 
JHN.11.2	Maariyata la a ti ꞌdee Kamur miricchi luhlo kasubahto, tintiche la kahiyyaayto.
JHN.11.3	Albeha isleedesse, Yeesso farniin iꞌdiiche, “Kamur, aalaahki at weyti ꞌdoonto a khannanyahe,” iyidah.
JHN.11.4	Chirri us waha daage ka, Yeesso wihi us yidah, “Khannaata omoot ma kamassati. Khannaata a yateehe ꞌdee Waakh laweynaacha, ꞌdee khannaata ka Weeli Waakh laweynaacha.” 
JHN.11.5	Yeesso la Maarta ichoow walaassicheti Maariya layadeeh ichoow walaalichoki Laassaro layadeeh ba a ꞌdoona. 
JHN.11.6	Iꞌdaasenyi inkoo us farniinkaas ꞌhele, us saggi Laassaro ikhannanyahe daage laka, Yeesso intaas us kajire ibeen lamma addane fiddiye.
JHN.11.7	ꞌDeerka wihi us abattitiis iyidah, “Kaha, boroofenhi Yaꞌhuudiya a inokhanni.”
JHN.11.8	Iꞌdaasenyi abatti wihi iche Yeesso itidah, “Eti ween, ibeenneta dow on menya weynaanti Yaꞌhuud dagah kaachibin leheete, kiigaasan leheet? Atihi toro intaas inokhatti ꞌdoonta?”
JHN.11.9	Yeesso wihi us ilaabe, “Orrahti maantoo kaldach sahaꞌd tomon ichoow lamma ma khabto? Eti maalim sohti, ma tarraantarrati, iꞌdi tahe etaas eti harrata banay siicho, iche arga. 
JHN.11.10	Chirri us ibeen sohti a tarraantarrata, a mehe banay ma khabo.”
JHN.11.11	Yeesso inkoo us waha yidah ka, wihi us toro iyidah, “Aaleenki Laassaro layadeeh a urꞌde, iꞌdaasenyi an irda neybaacha.”
JHN.11.12	Abattitiis wihi iche ilaabte, “Kamur, chirri us urꞌdo ꞌdee a deefsata on gon.” 
JHN.11.13	Yeesso la saggi rumanka Laassaro iyumuyye kaayyeeda, iꞌdaasenyi abatti kol us wori urꞌdumme on kayeyyeedo koogtahe.
JHN.11.14	Yeesso ꞌdeerka abatti ma kaaddaginne, “Laassaro a yumuy,” iyidah. 
JHN.11.15	“Toro la jeentetiin u, an a hamaada chirri maanti us yumuy an intaas ikajirin. Waha tuumman atine indigir atin ikhabaane, ꞌdee ani irummeysattaan. Iꞌdaasenyi kaaleya usu iiranni.”
JHN.11.16	Toomashi Manꞌdaan layadeeh, wihi us abattiti addan iyidah, “Inno tuumman eti ween raahno, ꞌdee inno tuumman a leetuunno.”
JHN.11.17	Chirri Yeesso ilkerengeetti Beꞌdaaniya soogele ka, saggi Laassaro ibeen affar kutte liihawwaale abte. 
JHN.11.18	Ilkerengeetti Beꞌdaaniya la geeddi kiilomitta seyyahe ilkerengeetti weene Yeerusaleem ileejirta. 
JHN.11.19	ꞌDooꞌdi Yaꞌhuude ittaawe la a yimiyye Maarta ichoow Maariya uur khoboocheen, jeenteti omoot walaalichuu. 
JHN.11.20	Chirri Maarta saggi Yeesso isoosohti daagte ka, bahte or kadowte. Iꞌdaasenyi Maariya goob kaꞌhadde.
JHN.11.21	Maarta wihi iche Yeesso itidah, “Kamur, kootte at inta kajirte ka, walaaleey ma yamuut! 
JHN.11.22	Iꞌdaasenyi toolla laka saggi wihi tuummane at Waakh daahte Waakh kiyeelo, a garda.”
JHN.11.23	Yeesso la wihi us iyidah, “Walaalaah omoot a kasookaha.”
JHN.11.24	Maarta wihi iche ilaabte, “Saggi us ibeenki yomboot omoot ikasookaho a garda.”
JHN.11.25	Yeesso la wihi us iyidah, “Ani enenyet omoot kasookahcha, toro jiro siicha. Eti tuummane ani irummeeste, chirri us yumuy laka jiro a ꞌhela. 
JHN.11.26	Eti tuummane toolla jiro, ani irummeeste la, jirtuu tuumman ma yamuut. At waha a rummeysatta?”
JHN.11.27	Iche la wihi iche itidah, “Aa, Kamur, saggi at Ki Lasubhe itahe, at Weeli Waakhe goorat harrata yamiit itahe, a rummeesda.”
JHN.11.28	Inkoo Maarta waha tidah ka, nokhatte, walaassicheti Maariya layadeeh ꞌdol iwahte wihi iche itidah, “Eti Ween kallaaye, ati laka a kiwaha.” 
JHN.11.29	Inkoo Maariya waha daagte ka, dowwa kahte Yeesso iiratte. 
JHN.11.30	Yeesso uliba ilkerengeet ma soogeline iꞌdaasenyi inti kootte Maarta kaꞌhesse on kajira. 
JHN.11.31	ꞌDooꞌdi Yaꞌhuude kootte Maariya leejire, uur khoboocho, chirra iche dowwa bahte ka, leebaheen. A mehe kol iche hawwaal iratti kooyto koogyahiin.
JHN.11.32	Maariya inti Yeesso kajire sooeleesse, uus iche Yeesso agarte ka, luhlohiis ka jilbo il kaguꞌdubte, wihi iche tidah, “Kamur, kootte at inta kajirte ka, walaaleey ma yamuut.”
JHN.11.33	Chirri Yeesso ichehi ooyto arge ka, ꞌdooꞌdi Yaꞌhuude leejiro laka usuhi ooyo arge, rubeye weyti uskulaatte, mal gele. 
JHN.11.34	Wihi us worsate, “Intoh kahawwaasseen?”
JHN.11.34	Wihi icho ilaabeen, “Kamur, kaale agar.”
JHN.11.35	Yeesso ooye.
JHN.11.36	ꞌDooꞌdi Yaꞌhuud la wihi us isiyidah, “Bal geeddi us Laassaro ꞌdoono yeya!”
JHN.11.37	Iꞌdaasenyi gaasoo mehe yidaaheen ya, “Eti indo laa goorat indo a haaggichee, a iꞌdoh, Laassaro omoot ikaholin?”
JHN.11.38	Yeesso toro weyti rubeye uskulaatte, hawwaassi goꞌdenye daddaabtoo buure af lakorche hagga irte. 
JHN.11.39	Yeesso wihi us yidah, “Daddaab bahcha.”
JHN.11.39	Iꞌdaasenyi Maartati Laassarohi yumuy leedelatte wihi iche tidah, “Kamur, kola a nuuhe, ibeen affar kutte lahawwaalee.”
JHN.11.40	Yeesso la wihi us iyidah, “An kootte chaꞌat saggi waha iyateehiin rummeysatte weynaanti Waakh a agarta ma kiidaahan a?”
JHN.11.41	Daddaab hawwaal afiche lakabahche. Yeesso ꞌdeerka serey yeye, wihi us yidah, “Aabba, jeenteti at ani idaagtuu, kalaꞌde kisoolaaba. 
JHN.11.42	Saggi at kol dakkhan idaagto a garda, iꞌdaasenyi jeenteti ꞌdooꞌdane waha iadeehe, ꞌdee icho la saggi at ani isooergatte rummeestaan.”
JHN.11.43	Inkoo us waha yidah ka weyti riire, “Laassaro, soobah!” yidah. 
JHN.11.44	Eti yumuy soobahe. Usuhi dahanohiis ichoow luhlohiis ba darfohi eti yumuy lakaayyuubo kaayyubanyahiin soobahe. Fool laka dafare kayuuban. Yeesso la wihi us ꞌdooꞌd iyidah, “Furfura, ꞌdee a irti.”
JHN.11.45	ꞌDooꞌdi Yaꞌhuude ittaawenye, Maariya bariito yimiy, wihi Yeesso yeele arge, Yeesso rummeeste. 
JHN.11.46	Iꞌdaasenyi gaasichokoo Farissaayo inokhteene, wihi Yeesso yeele icheekeen. 
JHN.11.47	Kuhaaniyyohi wewween ichoow Farissaayo ba Jaldaabti Weene Yaꞌhuud tol iwaheen.
JHN.11.47	Wihi icho worsateen, “Mehe yeello? Bal wahanyeyyoha ittaawenye miigti Waakh tuso eta yeelo yeya! 
JHN.11.48	Chirri inno usu ꞌdiinne us sagga isossohti, ꞌdooꞌd tuumman usu a rummeesta. ꞌDeerka ꞌdooꞌdi wewweene ili Rooma yamiite, minkeenki Waakhe buure ichoow yaafteen tuummamba baabiichaan.”
JHN.11.49	Koo leejire Kayaafa layadeehe ullaka guꞌhaas ka kuhaanihi weyti weene sooyeede wihi us yidah, “Wohoo rucchul laka ma garattaan! 
JHN.11.50	Ichehi yaaf tuumman bakkatti ka, usuhi etoo kalday meessi ꞌdooꞌd tuumman kayamuut menya deefto?”
JHN.11.51	Ulla waha us yidah, wihi usu kasoouummame mee. Iꞌdaasenyi jeenteti us guꞌhaas ka kuhaanihi weyti ween iyahe, iche wori Waakhe saggi Yeesso meessi yaafohi Yaꞌhuud ikayamuut ikaayyeede. 
JHN.11.52	Toro la Yeesso jeenteti yaaftaas kalday on ma iyamuute, iꞌdaasenyi jeenteti nyaakhuti Waakhe taasane iyamuute, ꞌdee ꞌdooꞌdi harra tuumman isikeena, wohoo kalday kayeela. 
JHN.11.53	Uus maalinkaas la, weynaanti Yaꞌhuud tossatte, jiti iche Yeesso katagiis yowatte.
JHN.11.54	Maantaka Yeesso inti yaafohi Yaꞌhuud kaargaan ma kaassahan. Yeesso intaas katabe, abattitiis khabaayi irte, ilkerengeettoo hidaad haggeenye Efireem layadeeh irte, fiddiye.
JHN.11.55	Maanti Daawti Yaꞌhuude Baasakka lahaaggicho soodowwaatte ka, ꞌdooꞌdi ittaawe ilicho kabahe, ilkerengeetti weene Yeerusaleem ikore, daawtichoti Isladikho Baasakka orcheenye gelaanee. 
JHN.11.56	Icho tuumman la Yeesso yowtaan. Chirri icho minki Waakhe buure yimaateen ka, wihi icho isworsateen, “Atin maanta kol us daawta yamiite koogtahiin?” 
JHN.11.57	Iꞌdaasenyi kuhaaniyyohi wewween ichoow Farissaayo amur bahcheene, chiꞌ etoo inti Yeesso kajiro garti, a soocheeko, ꞌdee a khabteen.
JHN.12.1	Geeddi ibeen lihe ankhantahe ꞌdee daawti Baasakka sootateeh, Yeesso ilkerengeetti Beꞌdaaniya Laassaro yaal yimiy. Laassaro la, a eti goorat Yeesso omoot kasookahche. 
JHN.12.2	Yeesso intaas ka gololi gelebeet liikarche. Maarta la icho goollisse. Laassaro ꞌdooꞌdi Yeesso leegolossate a leejire. 
JHN.12.3	Maariya ꞌdeerka miricchihoo gato miigenye geeyoo naad layadeeh kalday lakahaaggiche geeddi kiilo nyuusichee khaatte, Yeesso luhlo kasubahte, toro tintiche ka luhlohiis hiyyaayte. Uyuuggi miricchihaas min tuumman leekahe.
JHN.12.4	Iꞌdaasenyi etoo abatti Yeesseenye, Yuuda Iskaariyoot layadeehe, dowwanoha ka Yeesso ꞌdub soogoocho ꞌdiiꞌde wihi us yidah, 
JHN.12.5	“A iꞌdoh miricchiha liiororinne, ꞌdee chilimme miskiin liisiin? Chilimmeti eti guꞌhoo hil haaggiche laguto iche baha.” 
JHN.12.6	Jeenteti us miskiino uur ikasoonugleeste mee waha iyidah. Jeenteti us iꞌdaas iyidah, a jeenteti us ugarti chilimme ikhuccho, us chilimme ihato.
JHN.12.7	Yeesso wihi us ilaabe, “ꞌDii! Iche miricchiha ibeenki ani liihawwaalo iche meel igelissee. 
JHN.12.8	Miskiin kol dakkhan goytiinna kakhabtaane, iꞌdaasenyi ani kol dakkhan ma ikhabtaan.”
JHN.12.9	Ururoo buurenye Yaꞌhuud Yeessohi ilkerengeetti Beꞌdaaniya kajiro daage, intaas yimiy. Icho la jeenteti icho Yeesso iargaan kalday menye, Laassarohi Yeésso omoot kasookahche laka argine yimaateen. 
JHN.12.10	Kuhaaniyyohi wewween ꞌdeerka jiti icho Laassaro laka kayagiisiin yowteen. 
JHN.12.11	Waha a jeenteti ꞌdooꞌdi Yaꞌhuude ittaawe jeente Laassaruu icho ikatabo, Yeesso irummeesti.
JHN.12.12	Ibeenki kaas sooraaho ka, ururi buurenye daawti Baasakka yimiy, saggi Yeesso ilkerengeetti weene Yeerusaleem iyamiit daage. 
JHN.12.13	Seytohi geeyi baar sookhaateene, baheene, Yeesso or kadoween. Chirra icho or kadowaan la a riiraane,
JHN.12.13	“Waakh a lakoolicho!”
JHN.12.13	“Waakh ki magahi Kamur kayamiit a imaale.”
JHN.12.13	“Waakh Karnati Issiraayel a imaale!” iche essaan.
JHN.12.14	Yeesso inkuraarruhoo ꞌhele kore, iꞌdi liichiiruu,
JHN.12.15	“ꞌDooꞌdi ilkerengeetti Saayon yaal, wohoo rucchul laka akaroorina!
JHN.12.15	Yeya karnatiin kalla,
JHN.12.15	inkuraarru fuulaayi soosohtaa.”
JHN.12.16	Abattitiis laka kolooraat waha tuumman ma aban. Inkoo Yeesso goobi Waakh ka laweynaache on iche saggi yeedaas lachiire usu imiinsanyahe, toro wahaas laka usu iyeeleen kaseen.
JHN.12.17	Ururi goorat maanti Yeesso Laassaro goꞌddi lakahawwaale goya kasoowahe omoot kasookahche leejire, wihi yitah tuumman cheeke. 
JHN.12.18	ꞌDooꞌdi buure jeenteti Yeesso waha miigti Waakh tuso iyeele us idaage, iche ibahe Yeesso iꞌhele. 
JHN.12.19	Farissaayo ꞌdeerka wihi iche isitidah, “Ma agartaan a, wihi inno yeelin leheet ma yeelloo! ꞌDooꞌd tuumman usu raaha!”
JHN.12.20	ꞌDooꞌdi daawti Baasakka ka irte ilkerengeetti weene Yeerusaleem ka Waakh wahte, ꞌdooꞌdoo yaafohi Yaꞌhuud ieheynan laka goycho a kijire. 
JHN.12.21	ꞌDooꞌdaas la Fiilifhi ilkerengeetti Bessaayda boroofenhi Gaalilaaya kajirto kayimiy iirte, wihi icho iyidaaheen, “Eti ween, nahi Yeesso agarro ꞌdoonna.”
JHN.12.22	Fiilif la irte Andereeya icheeke, lammache ba iratte Yeesso icheekte. 
JHN.12.23	Yeesso wihi us ilaabe, “Sahaꞌddi Ínam Aadam laweynaacho kola a titah. 
JHN.12.24	Rume atin icheeka, sammata ilinti ꞌdargaayye il ikadihine, iche koloo iumaatan, ilintoo on kafiddiita, gurnaan iche desso mele. Iꞌdaasenyi chiꞌiche wohoo yumuy titah, gurnaanki buurenye dessa. 
JHN.12.25	Eti jiroti awtiis ꞌdoono, jiroti rummaat a waaya. Eti harrata ka jirotiis ꞌdiiꞌdo la, jirotiis jiroti jirtuu imassan a ikaaya. 
JHN.12.26	Eti tuummane falfateey itaahan ꞌdoono, ani isooraaha. Meelbaaw an irdi ka ileejira. Aabbaheey la eti tuummane hileey haaggicho, usú a weynaacha.
JHN.12.27	“Toolla rubeyteey a suujowte, mehe idaahe? ‘Aabbahaaw, sahaꞌdda sinayyoot ikarib,’ iche adeeh? Mele! An jeentetane sahaꞌdda isooeleele. 
JHN.12.28	Aabba, magahaah weynaay!”
JHN.12.28	Hooyoo ꞌdeerka serey ka sooyeede, mehe yidah ya, “Magaheey a weynaache, toro la a inokhda weynaacha.” 
JHN.12.29	Ururi intaas toolle hooyaas daage gaasoo, “A guuguh,” esse, gaasoo la, “Hertoo Waakhe leeyyeedda,” esse.
JHN.12.30	Yeesso wihi us yidah, “Hooya jeenteteey ma isooyeedine, jeentetiinna isooyeede. 
JHN.12.31	Ibeenki Waakh ꞌdooꞌdi harrata hukkumo kola a yitah. Waakh toolla karnati harrata a riha. 
JHN.12.32	Iꞌdaasenyi ani maanti massalaaba ka serey liiokkhicho, weeli enenyet tuumman ankaaya keena.” 
JHN.12.33	Iꞌdane yidahye, omootti us sooyamuut enenyet tusa.
JHN.12.34	Urur la wihi us iyidah, “Amurre Muusa ka, Ki Lasubhe jirtuu tuumman a inno leefiddiya iche daagne. Saggoh ꞌdeerka ‘Ínam Aadam serey a liiokkhicha’ itadeeh? ‘Ínam Aadamha,’ a ayyo?”
JHN.12.35	Yeesso la wihi us icho iyidah, “Geeddoo rucchul on banay khabtaan. Banay goya kasohda giꞌde, geeddi banay jiraane mugꞌdi ikhaatin. Eti mugꞌdi kasohti, inti us isohti ma garti. 
JHN.12.36	Anihi banay atin ikeeno, geeddi an atin leejiro irummeesda, ꞌdee atin laka ꞌdooꞌdi banay goya kasohti ateeha.” Inkoo Yeesso waha yidah ka, ꞌdooꞌd katabe, irte dagte.
JHN.12.37	Chirri Yeesso wahanyeyyoha miigti Waakh tuso tuumman geedda ꞌdooꞌd leejiro us yeele laka, ꞌdooꞌd usu ma rummeysan. 
JHN.12.38	Wahaas la a yitaaheene ꞌdee wihi eti Waákh íyeyyeedo Isaaya layadeeh ka lachiire labuuhicha,
JHN.12.38	“Kamur, ayyo wori nah cheekne rummeeste?
JHN.12.38	Ayyo miigti Waakh latuse?”
JHN.12.39	Jeenteti icho irummeysawwaayeen la, a jeenteti Isaaya intoo addan ka iꞌda iyidah,
JHN.12.40	“Waakh icho indo a tire,
JHN.12.40	uurassicho la dagahnooche,
JHN.12.40	ꞌdeerka indohicho ka il ma argaane,
JHN.12.40	ommos uurassicho ka walah ma abtaan,
JHN.12.40	ommos ani ma isoonokhtaane ꞌdee ma samaacho.”
JHN.12.41	Isaaya jeenteti us waha iyidah, a jeenteti us weynaanti Kamur iarge, toro wori usu miinsan ikayeyyeede.
JHN.12.42	Chirraas weynaanti Yaꞌhuud buurche laka usu a rummeysatte. Iꞌdaasenyi jeenteti iche Farissaayo ikaroortuu, saggi iche Yeesso ikakhuufte ma cheekin, minki weysiite Yaꞌhuude lakabahcho iche karoortaa. 
JHN.12.43	Iꞌdi tahe koolohi Waakh icho koolicho menye, koolohi weeli enenyet icho koolicho iche ꞌdoonaan.
JHN.12.44	Yeesso riire wihi us yidah, “Eti tuummane ani irummeesti, ani kalday ma irummeesti, iꞌdaasenyi ki ani isooerge laka a rummeesta. 
JHN.12.45	Eti tuummane ani iargo la, ki ani isooerge laka a arga. 
JHN.12.46	An iꞌdi banayhi harratane iimiyye, ꞌdee et ani irummeesti mugꞌdi goya fiddiyo mele.
JHN.12.47	“Eti yeedeey daago iꞌdaasenyi iraahin an ma hukkumo. Iꞌdi tahe an hukkunnaanki an harra hukkumo ma iimaatan, iꞌdaasenyi ribnaanki ꞌdooꞌdi harra iimiy. 
JHN.12.48	Eti ani iꞌdiiꞌdo toro yeedeey ikhaatan, wihi hukkumo a jiraan. Yeedaas an idah rubeytiissa ibeenki yomboot etaas sina igoochá. 
JHN.12.49	A mehe an antoheey ma kaayyeedin. Iꞌdaasenyi Aabbaheeyki isooerge iche amur ibahche, wihi an adeeh ichoow saggi an iadeeh isiiche. 
JHN.12.50	Anna saggi amuriis jiroti jirtuu imassan ikeeno a garda. Toollaka wihi an eldi tuumman a wihi Aabbaheey dah iyidah on.”
JHN.13.1	Geeddi ibeenki daawti Baasakka iitaahan, Yeesso saggi ibeenki us harrata katabo, us Aabbahiis iirti kola iyitah garte. Yeesso la ichoowka maanti jirotiisti harrata soomassatti laka, ꞌdooꞌdiis a ꞌdoone.
JHN.13.2	Yeesso ichoow abattitiis ba gololi gelebeete yamhiin. Seytaan la Yuuda Iskaariyoothi inam Siimone mali suujenye us Yeesso ꞌdub kagoocho orey on rubeytiis gesse. 
JHN.13.3	Yeesso saggi Aabbahiis walah tuumman dahantiis igesse a garta, saggi us Waakh ikayimiyye us toro Waakh ikanokhti a garta. 
JHN.13.4	ꞌDeerka kombor kasookahe, dafartiisti oroot duumiche, dafarti chirri ladikhte lakahiyyaayti dabar kahiite. 
JHN.13.5	Wahaas ꞌdubicho ka, karaayatoo bicche kachibe, abattitiis luhlo dikhe, dafarti kootte us dabar kahiite ka hiyyaaye.
JHN.13.6	Chirri us Siimonhi Beetero layadeeh sooeleele ka, Beetero wihi us iyidah, “Kamur, luhlo idikhta?”
JHN.13.7	Yeesso wihi us ilaabe, “Wihi an yeelo toolla wihicho ma abatti, iꞌdaasenyi yomboka a abatta.”
JHN.13.8	Beetero la wihi us iyidah, “At koloo kalday laka luhlo ma idikhto.”
JHN.13.8	Yeesso wihi us ilaabe, “Chirri an luhlo kidikhin, at keey mee.”
JHN.13.9	Siimonhi Beetero layadeeh wihi us Yeesso ilaabe, “Kamur, ꞌdeerka luhlo kalday iidikhine, iꞌdaasenyi dahano ichoow matah laka idikh giꞌde.”
JHN.13.10	Yeesso wihi us ilaabe, “Eti kootte sar tuumman dikhte, yomboka luhlo kalday on dikhta. Iꞌdi tahe sartiis tuumman chaafo ma khabto. Buurtiin a dikhantahe, iꞌdaasenyi atin tuumman mee dikhan.” 
JHN.13.11	A mehe us ꞌhor on eti ꞌdub goocho garte, jeentetaase, “Atin tuumman mee dikhan,” iyidah.
JHN.13.12	Inkoo Yeesso abattitiis luhlo dikhe, us dafartiisti oroot toro gessate ka, inti kootte us ꞌhor fiddiye koorronte. Wihi us icho iyidah, “Kamalda bal, wihi toolla an atin iyeele wihicho a abatteen? 
JHN.13.13	Atin ani, ‘Eti ween,’ ichoow, ‘Kamur,’ menya itadeehiin? Aa! A iꞌdaas on gon. An rumanka a eti weene, toro la a Kamur. 
JHN.13.14	Anihi Kamuriinenye toro la etiinki weene, toolla luhlo a atin dikhe. Taba giꞌde atin laka luhlo isdikha. 
JHN.13.15	An jit a atin tuse, ꞌdee atin laka wihi an atin iyeele ꞌdooꞌdi addan iyeessaan. 
JHN.13.16	Rume atin icheeka, falfá kamuriche kaween mele, ommos eti ergaanee eti ergate ma kaween. 
JHN.13.17	Toolla ꞌdeerka atin runta garattaan, a hamaadoo geeddohe chaꞌatin wihi atin liiꞌdoono yeessaan.
JHN.13.18	“Wora an kaayyeedo atin tuumman mee atin miinsanyahe. ꞌDooꞌdi rumanka an soobahsade a garda. Iꞌdaasenyi Chiirnaanneti Waakhe, ‘Eti ileegolossate on toro chiiy iyitah,’
JHN.13.19	“Waha geeddi icho iitaahane atin isoocheeka, ꞌdee maanti icho yitaaheen laka, saggi an eti an ahe, an atin isoocheeke iahe rummeysattaan. 
JHN.13.20	Rume atin icheeka, eti tuummane eti an sooergade khaatti, ani ikhaatta. Eti ani ikhaatti la, eti isooergate khaattta.”
JHN.13.21	Inkoo us waha yidah ka, Yeesso weyti uur suujowe, wihi awtiis miinsan abatti icheeke, wihi us yidah, “Rume atin icheeka, etiinkoo ꞌdub igoocha.”
JHN.13.22	Abattitiis isyeyte, etichoki yeedaas miinsanyahe fooliis waayte. 
JHN.13.23	Abatti goyaka, etoo kachka Yeesso weyti ꞌdoono, Yeessó garabiissa fiddiya. 
JHN.13.24	Siimonhi Beetero layadeeh etaas abattee far iooge, wihi us iyidah, “Bal eti us woriis kaayyeedo, eti tahe worsada.”
JHN.13.25	Etaas abattee Yeesso kasiihsate wihi us worsate, “Kamur etaas a ayyo?”
JHN.13.26	Yeesso wihi us ilaabe, “Etaas, a eti toolla an makaatetoor idiibo inkoo an karam kalugꞌde.” Yeesso ꞌdeerka makaatetoor karam goya kalugꞌde, Yuuda Iskaariyoothi inam Siimone iooge. 
JHN.13.27	Uus Yuuda makaate khaate, Seytaan goytiis gele.
JHN.13.27	Yeesso la wihi us Yuuda iyidah, “Nyaam, wihi at sooyeesso dowwa yeel!” 
JHN.13.28	Iꞌdaasenyi ꞌdooꞌdi addane leegolossati et jeenteti Yeesso waha iyidah garti mele. 
JHN.13.29	Yuuda gon chilimme khucchaa, abatti gaasoo kol Yeesso Yuuda ergate, wihi icho daaw ka ꞌdoonaan, “Soogat,” iyidahye, ommos us, “Wohoo miskiin sii,” iyidahye koogyahiin. 
JHN.13.30	Chirraas on Yuuda makaate khaate, dowwa bahe. Il la a ibeen.
JHN.13.31	Inkoo Yuuda bahe ka, Yeesso wihi us yidah, “Toolla Ínam Aadam a laweynaache. Ulla saggi Waakh iweenyahe ꞌdooꞌd a tusa. 
JHN.13.32	Anna chirri an saggi Waakh iweenyahe ꞌdooꞌd tuse, Waakh laka saggi Ínam Aadam iweenyahe ꞌdooꞌde tusa, toro la dowwa tusa.
JHN.13.33	“Nyaakhutaaw, an kola geeddoo rucchul on atin leefiddiya. Atin a iyowattaane, iꞌdaasenyi iꞌdi goorat an yaafohi Yaꞌhuud iidah u, inti an irdi emeet ma tabuuꞌdiin.
JHN.13.34	“Amuroo husube atin siicha. Taba isꞌdoona. Saggi an atin iꞌdoone, atin laka saggaas isiꞌdoona. 
JHN.13.35	Chaꞌatin isꞌdoontaan, ꞌdooꞌd tuumman saggi atin abattiteey itahiin a abta.”
JHN.13.36	Siimonhi Beetero layadeeh wihi us Yeesso worsate, “Kamur, at intoh iratta?”
JHN.13.36	Yeesso wihi us ilaabe, “Toolla inti an irdi ma ileeiratti. Iꞌdaasenyi ꞌdee yomboka a ileeiratta.”
JHN.13.37	Beetero la wihi us worsate, “Kamur, an a iꞌdoh toolla kiraahin? An a geeddi an jiroteey laka soobahcho jeentetaah u.”
JHN.13.38	Yeesso wihi us ilaabe, “At rumanka jeenteteey u jirotaah a soobihissa? Rume kisoocheeka, geeddi lukki iriirin, at kol seyyahe ma igaratti tadeeh.”
JHN.14.1	Yeesso toro wihi us abattitiis iyidah, “Amalalina, Waakh kakhuufa, ani laka ikakhuufa. 
JHN.14.2	Min Aabbaheey goonanneti ittaawenye khaba. Anna a irda, meel atin iyeela. Chirri kootte waha iꞌdaas ieheynan, ma atin isoocheeko. 
JHN.14.3	Chirri an irde meel atin iyeele la, a soonokhda, meesseey atin geecha, ꞌdee inti an kajiro, atin laka kajirtaan. 
JHN.14.4	Jiti inti an isohdi irti a garattaan.”
JHN.14.5	Toomas la wihi us iyidah, “Kamur, inti at isohatti nah ma garanni, saggoh jiti intaas isohti iabanna?”
JHN.14.6	Yeesso wihi us ilaabe, “An a jit, an a rum, an a jiro. Eti ani ileeyimiy on menye, et Aabbaheey iyamiit mele. 
JHN.14.7	Chaꞌatin rumanka igaratteen, Aabbaheey laka a garattaan. Uus toolla kakhabatti atin usu a abatteene, toro la a agarteen.”
JHN.14.8	Fiilif la wihi us iyidah, “Kamur, bal Aabbahaah nah tus, nah walah addane nah ꞌdoonno mele.” 
JHN.14.9	Yeesso wihi us ilaabe, “Fiilif, geeddi deere atin tuumman atin leejire, toro ichoow uliba at ma iaban ba? Eti tuummane ani iarge, Aabbaheey a arge. A iꞌdohe toro, ‘Aabbahaah nah tus,’ ielatta? 
JHN.14.10	Fiilif, at saggi an Aabbaheey goytiis ifiddiyo, ulla goyteey ifiddiyo ma rummeysatti? Yeeda an eldi ani ma ikiimaatane, Aabbaheeyki goyteey fiddiyo iche waha tuumman yeela. 
JHN.14.11	Chirra ani, ‘An Aabbaheey goytiissa fiddiya, ulla goytaaya fiddiya,’ atin iidah, irummeesda giꞌde. Chirri atin irummeysan, wihi ittaawenye weeli enenyet yeelin iubaaꞌdane an yeelo ka rummeesda giꞌde. 
JHN.14.12	Rume atin icheeka, eti tuummane ani irummeesti, wihi an yeelo a yeela. Wihi waha kussan laka a yeela, iꞌdi tahe an Aabbahaaya inokhda. 
JHN.14.13	Anna walahbaaw atin jeenteti atin keey itahiin u daahteen a atin iyeela, ꞌdee Weeli Waakh Aabbahiis weynaacha. 
JHN.14.14	Walahbaaw tahe ka, jeenteti atin keey itahiin idaaha anna a atin iyeelaa.
JHN.14.15	“Chirri atin iꞌdoontaan, amuri an atin siiche a raahtaan. 
JHN.14.16	Anna Aabbaheey a daaha, ulla ꞌDooggargaartotoo
JHN.14.17	Waha a Rubeyti Munyeenye rum leh. ꞌDooꞌdi harrata la Rubeyti Munyee ma khaatti. Iꞌdi tahe icho Rubeyta Munyee ma argaane, ommos ma gartaan. Iꞌdaasenyi atin a garattaan, a mehe Rubeyti Munyee toolla a atin leefiddiita, toro berri goytiinna kijirta. 
JHN.14.18	Saggi nyaakhuti ꞌdooꞌdi dele katuume ma atin ikatabo, a atin isoonokhda. 
JHN.14.19	Geeddoo rucchul ka kola ꞌdooꞌdi harrata toro ma iargo, iꞌdaasenyi atin a iagartaan. Toro jeenteti an ijiruu, atin laka ꞌdee jiro a ꞌhessaan. 
JHN.14.20	Maantaas saggi ani ichoow Aabbaheey wohoo kalday inahe, atin ichoow ani wohoo kalday inahe, toro la ani ichoow atin wohoo kalday inahe a kassaan. 
JHN.14.21	Eti iꞌdoono, a ki amurreteey khabti, toro raaho. Eti iꞌdoono la, Aabbaheey laka usú a ꞌdoona, ani laka usu a ꞌdoona, toro la eti an ahe la a tusa.”
JHN.14.22	Yuuda ꞌdeerka, kan Yuudahi inam Iskaariyoote menye, wihi us yidah, “Kamur, at a iꞌdoh dowwanoha ka nah isitussa, ꞌdooꞌdi harrata la isitusiwwaayta?”
JHN.14.23	Yeesso la wihi us ilaabe, “Eti tuummane iꞌdoono, wihi an abcho a raaha. Aabbaheey usu a ꞌdoona. Aabbaheey ichoow ani usu a inamiite fureenyo goytiis kayeelanna. 
JHN.14.24	Eti tuummane ani iꞌdoonin, wihi an abche laka ma raaho. Wihi atin daagteen la weheey menye, Aabbaheeyki isooerge iche kayimaateen.
JHN.14.25	“Waha tuumman geeddi an atin leefiddiyo iche atin isoocheeke. 
JHN.14.26	Iꞌdaasenyi Rubeyti Munyeenye ꞌDooggargaarto layadeehe, Aabbaheey meesseey ka sooergo, walah tuummane atin abissa, toro la wihi tuummane an atin isoocheeke, atin kasooꞌhelissa. 
JHN.14.27	Nebeye atin ikataba. Nebeytaaya atin siicha. Saggi ꞌdooꞌdi harrata nebey ꞌdooꞌd isiicho mee an nebey atin isiicho. Amalalina toro la roorro akhabina.
JHN.14.28	“Anihi, ‘A irda toro a atin isoonokhda,’ eldi a daagteen. Chirri atin iꞌdoonteen, jeenteti an Aabbaheey ikiirduu, a hamaaddaan. A mehe Aabbaheey ani a ikaweenyahe. 
JHN.14.29	Waha tuumman la geeddi icho iitaahane atin icheeke, ꞌdee ꞌdeerka maanti icho yateehiin rummeysattaan. 
JHN.14.30	Geeddi deer ma atin leeyyeedo, a mehe karnati harrata a soosohtaa. Us miig ma ikakhabo, 
JHN.14.31	iꞌdaasenyi ꞌdooꞌdi harrata saggi an Aabbaheey iꞌdoono an amur Aabbaheey iraaho a abta.
JHN.14.31	“Kaaleya inta a katabno.”
JHN.15.1	Yeesso toro wihi us yidah, “An a iꞌdi geeyi sabiibe rummaate, Aabbaheey la a eti gos hil kahaaggicho. 
JHN.15.2	Aabbaheey la eti tuummane iꞌdi liikhimeet u ani ikatoollo gurnaan idelin, a goocha. Eti tuummane iꞌdi liikhimeet u gurnaan delo la, Aabbaheey mujjume yeela,
JHN.15.3	Atin la ꞌhor on wihi an atin abche ka, atin mujjummooche. 
JHN.15.4	Goyteey fiddiya, anna goytiin a fiddiyo. Liikhime keley gurnaan iche bihisso mele. Chirri iche gurnaan bihisso, a chirri iche geeyi sabiib katolosso on. Atin laka iꞌdaasu, chirri atin goyteey ifiddiyin, walah atin ꞌduuꞌddaan mele.
JHN.15.5	“An a iꞌdi geeyi sabiibe, atin la a iꞌdi liikhimohaaya. Eti tuummane goyteey fiddiyo, anna goytiis fiddiyo, gurnaanki buurenye dela. Laanteey walah atin ꞌduuꞌddaan mele.
JHN.15.6	Eti tuummane goyteey ifiddiyin, iꞌdi liikhimeet u a laroga, angaga. Liikhimohi iꞌdaase a lasoosuuna, ꞌdab lakalugꞌda, laguba. 
JHN.15.7	Chirri atin goyteey fiddiitaane, yeedeey la goytiin fiddiyo, wihi atin ꞌdoontaan tuumman Aabbaheey a daahtaane, ulla atin siicha. 
JHN.15.8	Chirri atin gurnaanki buure bihissaan, saggi atin abattiteey itahiine tussaan. Iꞌda ka la, Aabbaheey a laweynaacha.
JHN.15.9	“Saggi Aabbaheey ani iꞌdoono, iche ani laka atin iꞌdoona. Goyteey fiddiya, ꞌdee ani a atin ꞌdoono giꞌde. 
JHN.15.10	Chaꞌatin amurreteey raahtaan ꞌdoonintaaya kafiddiitaan, saggi an amurre Aabbaheey iraahe an ꞌdoonintiis ikafiddiyuu.
JHN.15.11	“Waha la a atin isoocheeke, ꞌdee atin laka hamaadi an khabo khabtaane, toro la hamaadiin walah kaankhati mele.
JHN.15.12	“Amuri an atin siicho kalla, saggi an atin iꞌdoonuu, taba atin laka isꞌdoona. 
JHN.15.13	Wihi ꞌdooninti enenyet aalassiis weyti ꞌdoono tuso kallaayo, a ti us jirotiis jeentetichuu isoobahcho. 
JHN.15.14	Atin a aalassaaya chirri atin amureey raahtaan.
JHN.15.15	“Kola ilbooyye ma atin adeeh, iꞌdi tahe ilbooyye wihi kamuriche haaggicho ma garatti. Aalassaaya atin adeeh. Iꞌdi tahe wihi tuummane an Aabbaheey kadaage, a atin isoocheeke. 
JHN.15.16	Atin ani ma isoobahsan, iꞌdaasenyi ani atin soobahsade, toro hiloo atin korche, ꞌdee gurnaan bihissaan, gurnaanki fiddiyo bihissaan. ꞌDeerka jeenteti atin keey itahiin u, Aabbaheey wihi tuummane atin daahtaan, a atin siicha. 
JHN.15.17	Amurreteey taacheyye, taba giꞌde isꞌdoona.
JHN.15.18	“Chirri ꞌdooꞌdi wahanyeyyohi harratane sussuuje raaho atin ꞌdiiꞌde, saggi icho kolooraat ani iꞌdiiꞌdeen abda. 
JHN.15.19	Chirri kootte atin iꞌdi ꞌdooꞌda harrata tahiin, ꞌdooꞌdaas a atin ꞌdoona, iꞌdi ꞌdooꞌdichuu. Atin ꞌdooꞌdi harrata menye, iꞌdaasenyi an a atin soobahsade. Jeentetaase ꞌdooꞌdi harrata atin iꞌdiiꞌda. 
JHN.15.20	Wihi an atin iidah kasooꞌhela, ‘Falfá kamuriche kaween mele.’ Chirri ꞌdooꞌdi harrata ani sina iomhicho, atin laka sina a atin omhichaan. Chirri icho wihi an abche raaheen la, wihiin laka a raahaan. 
JHN.15.21	Waha tuumman la jeenteti atin keey itahiin u, a atin layeela. Iꞌdi tahe icho eti ani isooergate ma gartaan.
JHN.15.22	“Chirri goorat an iimaatane an icho ileeyyeedin, uskeel lakacheekti mele gon. Iꞌdaasenyi toolla uskeelicho ka walah icho laabaan mele. 
JHN.15.23	Eti tuummane ani inibhaate, Aabbaheéy laka a nibhaate. 
JHN.15.24	Chirri kootte an goycho ka wihi injire liiyeelin iyeelin, uskeel ma khabaan. Iꞌdaasenyi toolla wihi ittaawenye weeli enenyet yeelin iubaaꞌdane an yeele a argeene, toro Aabbaheey ichoow ani ba a nah nibhaateen. 
JHN.15.25	Iꞌdaasenyi waha toolla a yateehiine, wihi Amurreticho lakachiire labuuhicha, ‘Walah an yeele icho ikaꞌdiiꞌdaan mele.’
JHN.15.26	“Maanti Rubeyti Munyeenye ꞌDooggargaarto layadeehe Aabbaheey katamiit an atin isooergo, Rubeyta Munyeenye rum lehe Aabbaheey katamiit, a atin itamiite, wori ani imiinsan atin icheekta. 
JHN.15.27	Atin laka woraaya cheektaan. A mehe uuꞌ goorat maanti an hila sookhabde, a ileejirteen.
JHN.16.1	“Wahanyeyyoha a atin isoocheeke, uus atin kakhuufnaanki atin ikakhuuftaan ka soodihin. 
JHN.16.2	Minassi weysiite Yaꞌhuud ka a atin lariha. Ibeen la a yamiit, ki eti atin yagiis tuumman, kol us wihi us yeelo ka Waakh gargaaro koogyahe. 
JHN.16.3	ꞌDooꞌd la waha tuumman a atin yeela, iꞌdi tahe icho Aabbaheey ma gartaane, ani laka ma igartaan. 
JHN.16.4	Waha la a atin isoocheeka, ꞌdee chirri maanti icho waha yeelaan yitah ka, wihi an atin iidah kasooꞌhessaan.
JHN.16.4	“Waha maanti kolooraate atin abattiteey titaaheen ma atin isoocheekin. Iꞌdi tahe an a atin leejiree. 
JHN.16.5	An kola ꞌdee eti goorat isooerge inokhda. Etiinkoo kaldaye inti an isohdi worsati la ma jiro. 
JHN.16.6	Toolla an waha atin isoocheeke la, a bolokhtaan. 
JHN.16.7	Iꞌdaasenyi rume atin icheeka, katabnaanki an atin katabo, a iroonotiinna. Iꞌdi tahe chirri an iiran, Rubeyti Munyeenye, ꞌDooggargaarto layadeeh, ma atin itamiit. Iꞌdaasenyi chirri an irde a atin isooerga. 
JHN.16.8	Maanti ꞌDooggargaartota timiy la, ꞌdooꞌdi wahanyeyyohi harratane sussuuje raaho saggi malicho baabul iyahe a tussa. Mali icho khabaane fissanoonki Waakh miinsan a baabul. Toro la wihi saggi Waakh ꞌdooꞌdi harrata ꞌdee ihukkumo miinsan a baabul. 
JHN.16.9	Mali icho khabaane uskeel miinsan a baabul, iꞌdi tahe icho ani ma irummeysan. 
JHN.16.10	Mali icho khabaane fissanoonki Waakh miinsan a baabul, iꞌdi tahe an Aabbahaaya iirda, atin la toro ma iagartaan. 
JHN.16.11	Mali icho khabaane saggi Waakh ꞌdooꞌdi harrata ꞌdee ihukkumo miinsan a baabul, iꞌdi tahe Waakh orey on karnati harrata uskeel igooche.
JHN.16.12	“Wihi buurenye an atin isoocheeko a jiraane, iꞌdaasenyi toolla a atin kahulees. 
JHN.16.13	Iꞌdaasenyi maanti Rubeyti Munyeenye rum leh atin itimiy, runti tuummane Waakh katimiy a atin tussa. Rubeyti Munyee la awtiche ma kayeyyeeddo. Wihi iche daagte, ichoow wihi ꞌdee berri sooyateeh, iche atin isoocheekta. 
JHN.16.14	Rubeyti Munyee saggane ani iweynaassa, wihi an adeehe sookhaatta, atin isoocheekta. 
JHN.16.15	Wihi tuummane Aabbaheey khabo, a wahaaya, jeentetaase, Rubeyti Munyee wihi an adeehe sookhaatta, atin isoocheekta atin ikadowa.”
JHN.16.16	Yeesso wihi us abattitiis iyidah, “Geeddoor rucchul goyaka ma iagartaane, ꞌdee yomboka la toro a iagartaan,” 
JHN.16.17	Abattitiis gaasoo wihi iche isitidah, “Yeesso chirri us, ‘Geeddoor rucchul ka ma iagartaane ꞌdee yomboka la a iagartaan,’ inno idowo, mehe essa? Toro chirri us, ‘Aabbahaaya iirda,’ inno idowo, mehe essa? 
JHN.16.18	Waha us, ‘Geeddoor rucchul,’ essi ma garanni. Iꞌda ka mehe essa? Wihi us essi ma garanni.”
JHN.16.19	Yeesso saggi iche aytaas worsan iꞌdoonto abte, ꞌdeerka wihi us iyidah, “Atin wihi an, ‘Geeddoor rucchul ka ma igartaane, ꞌdee yomboka la a iagartaan,’ kiidah, iche isworsattaan? 
JHN.16.20	Rume atin icheeka, atin a ooytaane, uuwwissaane, iꞌdaasenyi ꞌdooꞌdi wahanyeyyohi harratane sussuuje raaho a hamaada. Atin a bolokhtaane, iꞌdaasenyi bolokkhiin a luurgiyicha hamaad lakayeela. 
JHN.16.21	Makhaabassi weel desso a bolokhta a mehe ibeenkiche a yitahyee. Iꞌdaasenyi uus weel dessi, sinatiche dabta, hamaadda, jeenteti weeloo harrata ka idessuu. 
JHN.16.22	Atin ka laka iꞌdaas on tateeh. Toolla a bolokhtaane, iꞌdaasenyi toro a atin arga, atin la weyti hamaaddaane, et hamaadiin atin kakhaato la mele. 
JHN.16.23	Maantaas walah atin iworsattaan mele. Rume atin icheeka, walahbaaw jeenteti atin keey itahiin u daahteen Aabbaheey a atin siicha. 
JHN.16.24	Atin ichoowka uliba walah atin jeenteti atin keey itahiin u daahteen mele. Waakh wihi atin ꞌdoontaan daaha a ꞌhessaane, ꞌdee hamaadiin la ki buuho iche yateeh.
JHN.16.25	“Wihi tuummane an atin isoocheeke, jiti mammaheete atin ikasoocheeke. Iꞌdaasenyi ibeen a yateeh, ki an mammah ikayeyyeedine, an wihi Aabbaheey miinsan jiti atin kaabattaan ka an atin isoocheeko. 
JHN.16.26	Maantaas jeenteti atin keey itahiin u, Aabbaheey walah a daahtaan. Anna ꞌdeerka meessiin ka Aabbaheey walah a atin isoodaaha mee eldi. 
JHN.16.27	Jeenteti atin ani iꞌdoontaane toro saggi an Waakh ikiimiy irummeysatteen u Aabbaheey a atin ꞌdoona. 
JHN.16.28	An Aabbahaaya kiimiyye, harrata imiy, toro la harrata a kataba, Aabbaheey inokhda.”
JHN.16.29	Abatti Yeesso ꞌdeerka wihi iche tidah, “Toolla mujjume yeyyeedda, mammaho ma kaayyeeddo, wihi tahe on nah siisatta. 
JHN.16.30	Toolla saggi at walah tuumman igaratti a agarra. At mali weeli enenyet geeddi us walah isooidaahan laka a garatta. Jeentetaas u, saggi at Waakh ikatimiy a rummeysanna.”
JHN.16.31	Yeesso wihi us ilaabe, “Kola a irummeysatteen? 
JHN.16.32	Iꞌdaasenyi maane a tamiite kola la a titah, ti atin tuumman seley baabaataane, ebba goobiis irti. Keleye ikatabtaane, iꞌdaasenyi an keley mee, iꞌdi tahe Aabbaheey a ileejira. 
JHN.16.33	Waha la a atin icheeke, ꞌdee ani ka nebey ꞌhessaan. ꞌDooꞌdi harrata goyaka sina a atin taham. Iꞌdaasenyi roorro akhabina, an harrata a soorichee.”
JHN.17.1	Inkoo Yeesso waha yidah ka, serey yeye, Waakh wahte, wihi us yidah,
JHN.17.1	“Aabba, ibeen a yitah. Weelaah weynaay, ꞌdee Weelaah a kiweynaacho. 
JHN.17.2	Iꞌdi tahe at usu antohi us ꞌdooꞌdi harra tuumman kaanti a isiisse. Ulla ꞌdee ꞌdooꞌdi at kiis kayeesse tuumman, jiroti jirtuu imassan siicha. 
JHN.17.3	Enenyet la chuꞌus atihi kaldaye rumanka Waakhe kigarti, toro la Yeesso Kiriistohi at sooergatte garti, wahaas a jiroti jirtuu imassan. 
JHN.17.4	Hili goorat at dahanoheey soogelisse an massiche ka, harrata ka an a kiweynaache. 
JHN.17.5	Maantaka Aabbahaaw, weynaanti an geeddi at harra isoouumin kileekhabe ortaah ka iweynaay.
JHN.17.6	“ꞌDooꞌdi at harrata ka soobahsatte at isiisse, eti at tahe a abche. ꞌDooꞌda kaahha eheete, at la ani isiisse. Icho la yeedaah a raaheen. 
JHN.17.7	Icho la toolla saggi wihi tuummane at isiisse ati ikaayimaateen a gartaan. 
JHN.17.8	Wori at isiisse iche anna icho siiche, icho la rummeesteen. Icho la saggi an rumanka ati ikaaimiy a gartaane, toro saggi at ani isooeregte laka a rummeestaan.
JHN.17.9	“Icho a iweesda. ꞌDooꞌdi harra tuumman ma iweesdi, iꞌdaasenyi ꞌdooꞌdi at isiisse iweesda. Iꞌdi tahe icho a wahaahha. 
JHN.17.10	ꞌDooꞌdi tuummane an khabo a kaahha, ꞌdooꞌdi tuummane at khabto la a kaaya. Icho ka la ani a liiweynaache. 
JHN.17.11	An kola harra ma kasoojiro, iꞌdaasenyi icho uliba harra kajiraan. Aabbaheeyki munyee, miigti magahaahki at isiisse ka, magahaas ka bariiso, ꞌdee iꞌdi ani ichoow ati ba wohoo kalday inahuu, icho tuumman wohoo kalday a yitaaheen. 
JHN.17.12	Geeddi goorat an icho leejire, magahaas at isiisse ka, a toorribe bariisde. Ki goorat baabaa liigooche on menye, kichekoo kalday laka ma baabiin, ꞌdee wihi Chiirnaanneti Waakh ka lachiire labuuhicha.
JHN.17.13	“Anna inti at kajirto amiit. Iꞌdaasenyi waha geeddi an harrata kajiro adeehe, ꞌdee saggi an ihamaado, icho laka hamaad rubeyohicho goya buuhicha. 
JHN.17.14	An woraah a siiche, ꞌdooꞌdi wahanyeyyohi harratane sussuuje raaho la icho a ꞌdiiꞌde. Iꞌdi tahe icho ki harrata mee, iꞌdi an laka ki harrata ieheynan u. 
JHN.17.15	Weysiheey ka wihi an kidaaho, atihi icho harrata kabihisso menye, iꞌdaasenyi a atihi Seytaanki uskeel leh kaholisso. 
JHN.17.16	Iꞌdi an laka ꞌdooꞌdi harrata kichokoo ieheynan u, icho laka ki harrata mee.
JHN.17.17	“Runtaah ka icho munya kayeel. Yeedaah a ki rummaat. 
JHN.17.18	Saggi goorat at ani ꞌdooꞌdi harrata isooergatte, iche an laka icho ꞌdooꞌdi harrata iergade. 
JHN.17.19	Jeentetichuu la, an a ismunyaacha, ꞌdee icho laka, rumanka lamunyaacha.
JHN.17.20	“Icho kalday ma iweesdi, ꞌdooꞌdi wori icho cheekaan ka ani irummeesti laka a iweesda. 
JHN.17.21	Aabba, a iweesda, ꞌdee icho tuumman wohoo kalday yateehiin, saggi ati ichoow ani wohoo kalday inahe, toro la ani ichoow ati wohoo kalday inahuu. Aabba, a iweesda ꞌdee icho ichoow inno ba wohoo kalday nateehe ꞌdee ꞌdooꞌdi harrata saggi at ani isooeregte rummeesta. 
JHN.17.22	Weynaanti at isiisse iche icho siiche, ꞌdee icho tuumman wohoo kalday yateehiin, iꞌdi toolla ati ichoow ani ba wohoo kalday inahuu. 
JHN.17.23	Ani ichoow icho ba a wohoo kaldaye, ati ichoow ani ba la a wohoo kalday. Icho ba tuum wohoo kalday yateehiine, ꞌdee ꞌdooꞌdi harrata saggi at ani isooeregte abta, toro la enenyet waha abta, geeddi at iꞌdoonto, geeddaase icho laka ꞌdoonta.
JHN.17.24	“Aabbahaaw, at icho ani a isiisse. An la ichohi inti an kajiro icho laka kajiraane, ꞌdeeka weynaanti ati isiisse argaan iche ꞌdoona. Weynaantaas la a ti at isiisse jeenteti at ani geeddi harra liisoouumin laka iꞌdoontuu.
JHN.17.25	“Aabbaheeyki fissan, chirri ꞌdooꞌdi harrata kigaran laka, an a kigarda, ꞌdooꞌda la saggi at ani isooeregte a garta. 
JHN.17.26	Eti at tahe icho a ibabbakkaahiche, toro la oreye isohda weyti eti at tahe ibabbakkaahicha, ꞌdee ꞌdooninti at ani ikhabto goycho a kijirto, ani la goycho a kijiro.”
JHN.18.1	Inkoo Yeesso weysi massiche ka, abattitiis khabaayi irte, Ankhari Keediroon maaheen. Intaas la gosoo a kajire. Usu ichoow abattitiis ba gosaas goya geleen.
JHN.18.2	Eti Yeessó ꞌdub goocho Yuuda layadeeh la meel a garta. Iꞌdi tahe Yeesso ichoow abattitiis ba, geeddi buurenye intaas iskaꞌheleen.
JHN.18.3	Yuuda ꞌdeerka iskartoo Rooma ichoow rabittoo minki Waakhe buure yuubisso soowoyaayi yimiyye, gos goya soogele. Kuhaaniyyohi wewween ichoow Farissaayo ꞌdooꞌdaas sooergaté. ꞌDooꞌd la bir ichoow oorassoo khoro bolkho ichoow taa laka a khabe.
JHN.18.4	Yeesso wihi tuummane usu rubeytiis iyateeh a garta gone, orcho yimiyye wihi us worsate, “Ayyo yowattaan?”
JHN.18.5	Wihi icho ilaabeen, “Yeessohi ilkerengeetti Naasarete yowanna.”
JHN.18.5	Ulla wihi us ilaabe, “A ani gon.” Yuudahi Yeessó ꞌdub goocho la icho a leetoolla.
JHN.18.6	Chirri Yeesso, “A ani gon!” yidah ka, iche tuummamba yombo inokhatte, kufte.
JHN.18.7	Yeesso toro inokhte, worsate, “Ayyo yowattaan?”
JHN.18.7	Iche la wihi iche ilaabte “Yeessohi ilkerengeetti Naasarete yowanna.”
JHN.18.8	Yeesso la wihi us ilaabe, “A atin isoocheeke, a ani rubeytaaya. Chirri atin ani iyowattaan, reera addan ꞌdiicha a irti.” 
JHN.18.9	Waha la a yadeehe, ꞌdee wihi us ꞌhor yidah buuhicha. Wihi us ꞌhor yidah la a mehe ya, “Aabbahaaw ꞌdooꞌdi at dahanteey soogelisse koo kalday laka ma ikabaabiin.”
JHN.18.10	Siimonhi Beetero layadeehe birlab khabe la, birlabiis sooꞌhiire, falfati kuhaanihi weyti ween guꞌdde, nabahti miigeet ngꞌure. Falfata la Maalkus iche layadeeh.
JHN.18.11	Yeesso la wihi us Beetero iyidah, “Birlabaah min ilaab! Kol sinati Aabbaheey isoogooche ani ikawaarine koogtahe?”
JHN.18.12	ꞌDeerka koobbinti iskarti Rooma eti iskartaas itoollo khabtaayi ichoow weynaanti Yaꞌhuud Yeesso khabteen. Hidhideene, 
JHN.18.13	koloo etoo magahiis Aanas layadeeh ikeeneen. Aanas la a seyyoh Kayaafahi guꞌhaas ka kuhaanihi weyti ween eheet. 
JHN.18.14	Kayaafa la usú goorat ewweenki Yaꞌhuud waaniche, “A haaggantahe chirri etoo kalday meessi ꞌdooꞌd tuumman kayamuut,” idowe.
JHN.18.15	Siimonhi Beetero layadeeh ichoow etoo addane ullaka abatti Yeessee, Yeesso raaheen. Kuhaanihi weyti ween la eta addane abatti Yeessee a garta. Etaas abattee Yeesso raahe ichoowka uranti kuhaanihi weyti ween leegele. 
JHN.18.16	Iꞌdaasenyi Beetero arit khariche tolossate. Eta addane abatti Yeesseenye kuhaanihi weyti ween garti yombo inokhte, inantoo ilbooyenye arit yuubisso leeyeede, Beetero uram goya soogesse.
JHN.18.17	Inanti arit yuubisso la wihi iche Beetero worsatte, “Ati abattiti etaas kichekoo mee menya?”
JHN.18.17	Wihi us ilaabe, “Ani abattitiis mee.”
JHN.18.18	Il a roffo gone, ilbooyye ichoow iskare ba ꞌhor on ꞌdab bolkhicheene, kasookhaarteene dahambooteen. Beetero laka irte iskar leetoolossate, ꞌdabe dahambootaa.
JHN.18.19	Chirraakka kuhaanihi weyti ween Yeesso wori abattitiis miinsan ichoow wihi us ꞌdooꞌd abcho wowworsate.
JHN.18.20	Yeesso wihi us ilaabe, “An ꞌdooꞌd tuumman ꞌdowe kaleeyyeede. Kol tuumman minassi weysiite Yaꞌhuud ichoow minki Waakhe buurenye ꞌdooꞌdi Yaꞌhuud iskaꞌhelo ka laka ꞌdooꞌd wori Waakh a abche. Walah an dagsi ka idah mele. 
JHN.18.21	Toollaka, a iꞌdohe iwowworsatta? ꞌDooꞌdi idaage ma worsatti? Icho la rumanka wihi an idah a gartaanee.”
JHN.18.22	Uus Yeesso waha yidah ka, etoo ullaka iskarti intaas tolossee, Yeesso fodoor guꞌdde, wihi us iyidah “Ya! Wahaas a saggoh at kuhaanihi weyti ween yeed ikalaabto?”
JHN.18.23	Yeesso wihi us ilaabe, “Chirri an wohoo suuje idah, ꞌdooꞌd tuumman icheek. Iꞌdaasenyi chirri wihi an idah rum yahiin a iꞌdoh iguꞌdubte?” 
JHN.18.24	Yeesso dahano hidanyahaani, Aanas wihi us yidah, “Khaata, Kayaafahi kuhaanihi weyti weene igeecha.”
JHN.18.25	Chirra Siimonhi Beetero layadeeh intaas toollo ꞌdab dahammooti ka, ꞌdooꞌdoo wihi us worsate, “At laka abattiti etaas kichekoo mee menya?”
JHN.18.25	Ulla ꞌdiiꞌde, wihi us yidah, “Mele, ani abattitiis mee.”
JHN.18.26	Etoo kuhaanihi weyti ween falfatiisenye eti kootte Beetero nabah ngꞌure kichee, wihi us iyidah, “An atihi usú gos goyaka leejirto ma kiargin a?” 
JHN.18.27	Beetero toro yeedaas ꞌdiiꞌde, chirraas on lukki riire.
JHN.18.28	Baryo ka ewweenki Yaꞌhuud Yeesso min Kayaafa kakhaate, minki buurenye gaafanahi Roomee geeche. Ewweenki Yaꞌhuud la minki etaas goya ma gelin, iꞌdi tahe ichohi geeddi icho gololi daawti Baasakka iumhan isbiꞌdirroocho ma ꞌdoonaan. 
JHN.18.29	Bilaato ꞌdeerka khar ka isoobahe, “Eta mehe kacheekattaan?” worsate.
JHN.18.30	Icho la wihi icho soolaabeen, “Chirri kootte us wohoo suuje iyeelin nah usu inta ma keenno.”
JHN.18.31	Bilaato la wihi us iyidah, “Atin rubeytiin khaata, amurretiin ka hukkuma.”
JHN.18.31	Weynaanti Yaꞌhuud la ꞌdiiꞌdde wihi iche tidah, “Nah antohi nah etoo kalday laka omoot ikagoonno ma khabno.” 
JHN.18.32	Waha a yitaaheene, ꞌdee wihi goorat Yeesso yidahye saggi us isooyamuut miinsan labuuhicha.
JHN.18.33	Bilaato ꞌdeerka minki buurenye gaafana goya inokhte, Yeesso wahe wihi us worsate, “Karnati Yaꞌhuud a ati?”
JHN.18.34	Yeesso la wihi us worsate, “Yeeda ati kaayimiy, bal ꞌdooꞌdoo addane eti an ahe kisoocheeke?”
JHN.18.35	Bilaato wihi us ilaabe, “Kol an Yaꞌhuud ahe koogtahe? Yaaftaah ichoow kuhaaniyyohaahki wewweene dahanteey kisoogesse. At mehe yeesse?” 
JHN.18.36	Yeesso la wihi us iyidah, “Dakheey ki harrata mee. Chirri kootte iche iꞌdaase tahe, abattiteey diho gessa jiti ewweenki Yaꞌhuud ikakhaban yowatta. Iꞌdaasenyi toolla antohi an walah kadakhdi intoo addane kayamiitiin.”
JHN.18.37	Bilaato wihi us iyidah, “At ꞌdeerka a karnat!”
JHN.18.37	Yeesso wihi us ilaabe, “Aa, at a eysiisse, chaꞌat an a karnat tidah! Rumanka ani jeentetaase liidele, toro jeentetaase harrata iimiyye, ꞌdee rum cheeka. Eti tuummane rum ꞌdoono, a idagansata.” 
JHN.18.38	Bilaato la wihi us worsate, “Yeedi rummaat a mehe?”
JHN.18.38	Bilaato toro ꞌdooꞌdi Yaꞌhuud ibahe wihi us iyidah, “An eta walah lakacheekti an argo mele. 
JHN.18.39	Iꞌdaasenyi a hugunkiinna chaꞌan daawti Baasakka ka etoo hidan atin isoofuro. Anihi ‘Karnati Yaꞌhuud’ soofuro a ꞌdoontaan?”
JHN.18.40	Icho la riireene, “Mele, usu mee! Barraba nah sii!” yidaaheen. Barraba la goorat ꞌdooꞌdoo sirgaal ꞌdiiꞌdo goya kijire.
JHN.19.1	Bilaato ꞌdeerka, “Yeesso a lakhaato, laajja ka a lajaho,” yidah. 
JHN.19.2	Iskare la ꞌduuboo kudaheet iskayuubte matah Yeesso korisse, dafartoo muggee laka iꞌdi karnat u gelisse. 
JHN.19.3	Iskare isoononnokhatte, “Karnati Yaꞌhuudoow, jiroti deer ꞌhel,” idoddowte, toro la fodoorre jajjahte.
JHN.19.4	Bilaato toro koloo addan urur isoobahe, wihi us iyidah, “Yeya, kharane isoobahcha atin ikeena, ꞌdee saggi wohoo rucchule lakahukkumo an ikaargin agartaan.” 
JHN.19.5	Chirri Yeesso ꞌduubi kudaheet ichoow dafarti muggee khabaayi khar isoobahe ka, Bilaato wihi us ꞌdooꞌd iyidah, “Et kalla!”
JHN.19.6	Uus kuhaaniyyohi wewween ichoow iskarti minki Waakhe buure yaakhisso Yeesso agarte ka, riirte, “Massalaaba kakaah! Massalaaba kakaah!” tidah.
JHN.19.6	Iꞌdaasenyi Bilaato wihi us ilaabe, “Atin khaata massalaaba kakaaha. Ani ka walah lakacheekti an argo mele.”
JHN.19.7	Weynaanti Yaꞌhuud tirriinsatte wihi iche tidah, “Nah amuri eti iꞌdee a layigaase yadeeh a khabna. A mehe us, ‘Aní Weeli Waakhe,’ iche essa.”
JHN.19.8	Chirri Bilaato saggi Yeesso Weeli Waakh isikawahe daage ka, geeddi kootteet ꞌdirihiis roorro gesse. 
JHN.19.9	Minki buurenye gaafana goya inokhte, Yeesso, “Intoh katimiy?” worsate. Iꞌdaasenyi Yeesso walah us laabe mele. 
JHN.19.10	Bilaato la wihi us Yeesso iyidah, “At ani ma ileeyyeeddo? Saggi an antohi an kaafuro ikhabo ommos antohi an massalaaba kaakaaho ikhabo ma kasso?”
JHN.19.11	Yeesso wihi us ilaabe, “Waakh on anto kisiiche menye, at anto at ikakhabto mele. Maantaka eti dahanohaah igesse, uskeeli us khabo kaah laka a kuta.”
JHN.19.12	Chirri Bilaato waha daage ka, jiti us Yeesso kafuro yowte. Iꞌdaasenyi weynaanti Yaꞌhuud riirte wihi iche tidah, “Chirri at eta soofurte, at aali karnati ili Rooma mee! Eti tuummane karnat iskawaho karnati ili Rooma tirrima.”
JHN.19.13	Chirri Bilaato yeeda daage ka, Yeesso khaate, khar ibahche, inti ꞌdooꞌd lakahukkumo, “Orotti dagaheet,” layadeeh keene. Magaha afi Ibiraaniya ka la Gabaaꞌda layadeeh. 
JHN.19.14	Sahaꞌd tomon ichoow lammati chirdeereet, Ibeenki Latannabti daawti Baasakka orchee, Bilaato wihi us ꞌdooꞌdi Yaꞌhuud iyidah, “Karnatiin kalla!”
JHN.19.15	Iꞌdaasenyi riireene, “Agiis, agiis! Massalaaba kakaah,” yidaaheen.
JHN.19.15	Bilaato toro wihi us worsate, “Anihi karnatiin massalaaba kakaaho ꞌdoontaan?”
JHN.19.15	Kuhaaniyyohi wewween wihi icho ilaabeen, “Kaaysar on menye, karnat addane nah khabno mele.”
JHN.19.16	ꞌDaꞌddaboka Bilaato Yeesso dahanohicho gesse, ꞌdee massalaaba a kakaaheen.
JHN.19.16	Iskare ꞌdeerka Yeesso khaatte. 
JHN.19.17	Yeesso massalaabatiis siꞌdaayi bahe. Meessoo Meessi Lafohi Matahe Enenyet layadeeh irte. Meessa la afi Ibiraaniya ka a Golgooꞌda.
JHN.19.18	Inta ka massalaaba kakaaheen. Reeroo lammee laka Yeesso leekaaheen. Kooba Yeesso ankiiskoo lakakaahe, Yeesso la dahcho lakakaahe.
JHN.19.19	Bilaato la amuri baawatoo lachiiro, massalaaba Yeesso sarche lakalooꞌdicho bahche. Wihi lakachiire la a mehe ya, 
JHN.19.20	ꞌDooꞌdi ittaawenye Yaꞌhuud la chiirnaannetaas soome, iꞌdi tahe meessi Yeesso massalaaba lakakaahe, ilkerengeet ma kadeer. Wihi baawa kachiiran la afi Ibiraaniya ichoow afi ꞌDeylaan ichoow afi Giriige lakachiire. 
JHN.19.21	Kuhaaniyyohi wewween la wihi icho Bilaato iyidaaheen, “ ‘Karnati Yaꞌhuud’ akachiirine, iꞌdaasenyi eta, ‘An a karnati Yaꞌhuud,’ iche isyadeeh, kachiir.”
JHN.19.22	Bilaato wihi us ilaabe, “Wihi an chiire, koloo kalday laka ma luurgiyicho.”
JHN.19.23	Inkoo iskare Yeesso massalaaba kakaahte ka, gaaddiisti saraat et affar ka gisante. Dafartiisti goyaatteet la a dafartoo kaldache ma tolan la.
JHN.19.24	Iskare wihi iche isitidah, “Uus inno khakkharadinne, kaaleya kura a iguꞌdubno, eti khaatti a agarro!”
JHN.19.24	Waha la a yitaaheene, ꞌdee Chiirnaanneti Waakhe iꞌda tadeeh labuuhicha,
JHN.19.24	“Darfoheey a gismeene,
JHN.19.24	toro la dafarteeyti goyaatteet kura iguꞌddeen.”
JHN.19.24	Wihi iskare yeesse ꞌdeerka a wahaas.
JHN.19.25	ꞌDooꞌdi massalaaba Yeesso hagga toolle a abartiis ichoow iingotiis ichoow Maariyati makhaabál Kiiliyoobaase ichoow Maariyati ilkerengeetti Magdaala. 
JHN.19.26	Yeesso abartiis ichoow eti us abattitiis goyaka weyti ꞌdoono ichohi intaas toollo arge. Yeesso wihi us abartiis iyidah, “Abartaay, eta inankaah kayeelo.” 
JHN.19.27	Etaas abattitiise la wihi us iyidah, “Eta, makhaabassa abartaah kayeelo.” Uus maalinkaas la, eta abattee Maariya khaate goobiis geeche.
JHN.19.28	Yeesso chirraakka saggi wihi goorat yateeh tuumman iyitaaheen garte. Ulla saggi us wihi Chiirnaanneti Waakh tadeeh ibuuhichuu, wihi us yidah, “An a subgaade.” 
JHN.19.29	ꞌDirihoo farsoti sabiibe birrakhe kijirto la intaas a kajire. ꞌDeerka haaruggoo farso goya kalugꞌdeene, haaruggaas khoꞌdoonkoo deer kachuukheene, Yeesso ioogeene, af gesseen. 
JHN.19.30	Chirri us farsota surrukhe ka Yeesso wihi us yidah, “Walah tuumman a massateen.” Wahaas ka matah soolugꞌde, rubey gooche.
JHN.19.31	Ibeenki Latannabti kola a yitah. Ibeenki kaas sooraaho la, a Seeri Lanaso weyti khumman. Weynaanti Yaꞌhuud la sarti Seeri Lanaso massalaaba kajirto ma ꞌdoonto. Bilaato amuri luhlo lakaajjebcho ꞌdee sar lasooyagcho daaheen. 
JHN.19.32	Iskare ꞌdeerka timiyye, ꞌdooꞌdi kootte Yeesso laleekaahe ki oraat ichoow ki addan ba luhlo jejjebisse. 
JHN.19.33	Iꞌdaasenyi chirri iche Yeesso sooeleesse ka, saggi us iyumuy agarte, luhlohiis ma jejjebin. 
JHN.19.34	Etoo iskareet toor ka Yeesso waaru ꞌhune, diig ichoow bicche kasookhubteen. 
JHN.19.35	Eti waha arge, ayti rummaate cheeke, ꞌdee atin laka Yeesso rummeysattaan. Wihi us cheeke la beene ma kijirto, ulla saggi us rumanka wihi rummaat icheeko, a garta. 
JHN.19.36	Waha la a yitaaheene, ꞌdee wihi Chiirnaanneti Waakh ka lachiire labuuhicha, “Laftiistoo kalday laka ma lajebcho.”
JHN.19.37	Toro la iꞌdi chiirnaankoo addan Chiirnaanneti Waakh goyaka yadeeh u, “ꞌDooꞌd eti icho toor ka ꞌhuneen a ꞌdeyꞌdoocha.”
JHN.19.38	Yomboka etoo Yuussuf layadeehe ilkerengeetti Arimaꞌdaaya kayimiy, irte Bilaato sar Yeesso daahe. Yuussuf la dagsi ka abatti Yeesso eheet, jeenteti us weynaanti Yaꞌhuud ikarooruu. Amuri Bilaato siiche ka, yimiyye sar Yeesso khaate. 
JHN.19.39	Eti leejire la, a Nikodeemohi goorat orey Yeesso ibeen iyimiyye, leeyyeede. Nikodeemo uyuuggetoo geeddi kiilo tomon seyyahe sookhaate. Uyuuggetaas la, miricchihoo ichoow abahti geeyoo miir layadeehe islakachibe. 
JHN.19.40	Lammache ba sar Yeesso khaatte, uyuugge kachibeene goonanneti darfoot leeyuubte. Waha ichoow hugunki yaafohi Yaꞌhuud ka saggi eti yumuy il liikalaabo a israahaan. 
JHN.19.41	Inti Yeesso lakakaahe, gosoo a kajire, gosaas goya la goꞌddoo lakhute, enenyet injire liikahawwaalin a kajira. 
JHN.19.42	Waha yaafohi Yaꞌhuud ka a Ibeenki Latannabti gone, goꞌd la a soodowyahe gone, Yeesso goꞌddaas kahawwaaleen.
JHN.20.1	Baryoti boorane ibeenki oraate teebataas ka, Maariyati ilkerengeetti Magdaala goꞌddi Yeesso lakahawwaale ijedde, saggi daddaab meel afiche liikabahche agarte. 
JHN.20.2	ꞌDeerka Siimonhi Beetero layadeeh ichoow eti ullaka abatteenye Yeesso weyti ꞌdoono isoonyaante wihi iche itidah, “Kamur goꞌd goya a lakabahche, inti lagesse la ma garanni.”
JHN.20.3	ꞌDeerka Beetero ichoow eti abatteenye addan ba anki goꞌd tabeen. 
JHN.20.4	Abatti lammache ba a oriita, iꞌdaasenyi eti addan Beetero kelee luh kaꞌhele, goꞌd orey eleele. 
JHN.20.5	Goꞌd kagulguubsate, goya yeye, darfo kalday arge, iꞌdaasenyi goꞌd goya ma gelin.
JHN.20.6	ꞌDubiis ka Siimonhi Beetero layadeeh yimiy. Ulla a yiriꞌd one goꞌd goya gele, darfohi meel yaal arge. 
JHN.20.7	Dafarti Yeesso matah kayuyyuubneet laka ichehi layuyyuube intoo keley taal arge. 
JHN.20.8	ꞌDaꞌddaboka eti abatteenye kootte goꞌd orey eleele laka goya gele, arge rummeeste. 
JHN.20.9	Icho uliba Chiirnaanneti Waakh ka saggi Yeesso omoot ikasookaho ma garan.
JHN.20.10	Abatti lammache ba ꞌdeerka goobassicho inokhatte. 
JHN.20.11	Iꞌdaasenyi Maariya goꞌd khariche tolossatte ooyte. Ooytaayi gulguubsatte, goꞌd goya yeyte. 
JHN.20.12	Herti Waakhe lammeenye gaaddi daddakhan khabto inti sar Yeesso tiil fiddiito, agarte. Hertaas Waakh la too, inti matah kijire iche fiddiita, too la inti luhlo kajireene fiddiita.
JHN.20.13	Herti Waakh wihi iche Maariya worsatte, “Weela a iꞌdoh iooyta?”
JHN.20.13	Maariya la wihi iche tidah, “Sar Kamuraaya lakhaate, inti lagesse la ma gardi!” 
JHN.20.14	Waha ka urgiite, Yeessohi intaas toollo agarte. Iꞌdaasenyi saggi us Yeesso iyahe ma kasin.
JHN.20.15	Yeesso la wihi usu iyidah, “Weela a iꞌdoh iooyta? Ayyo yowatta?”
JHN.20.15	Iche la kol eta ki gos hil kahaaggicho yahe koogtahe, wihi iche tidah, “Eti ween, chirri at sartiis khaatte, inti at gelisse isoocheeke, a irdi a sookhaato.”
JHN.20.16	Yeesso wihi usu iyidah, “Maariya.”
JHN.20.16	Iche la urgiite, riirte afi Ibiraaniya ka “Rabbooni,” tidah. Ayta chiꞌ lalaabe a eti ween.
JHN.20.17	Yeesso chirraakka wihi us iyidah, “Iikhaban, iꞌdi tahe an uliba Aabbaheey ma inokhan. Nyaame, ꞌdooꞌdi irummeeste iiro, saggi an eti Aabbaheeyenye toro icho laka Aabbahichee ikanokhdi, icheek. Ulla a Waakkhaaya, toro la a Waakkhichooda.”
JHN.20.18	Maariyati ilkerengeetti Magdaala wora abatti ileeiratte, “An Kamur a arge!” Toro saggi us wahaas ikiidah abatti icheekte.
JHN.20.19	Gelebti ibeenki oraate teebataas ka, abatti kulante. Minkoo goya iskahidde, iꞌdi tahe weynaanti Yaꞌhuude karoortaa. Iꞌdaasenyi Yeesso goycho tolossate, “Nebeytiin ma furatti,” iyidah. 
JHN.20.20	Inkoo us waha yidah ka, dahanohiis ichoow waaru ba tuse. Abatti uus iche Kamur agarte ka, weyti hamaadde.
JHN.20.21	Yeesso toro wihi us iyidah, “Nebeytiin ma furatti! Saggi Aabbaheey ani isooerge, iche an laka atin ierga.” 
JHN.20.22	Wahaas ka neebsi kaafuufe, wihi us yidah, “Rubeyti Munyee ꞌhela. 
JHN.20.23	Chirri atin ꞌdooꞌd uskeel ikakutteen, Waakh rumanka ꞌdooꞌdaas uskeel a ikakuta. Chirri atin ꞌdooꞌd uskeel ikakutin la, Waakh laka ꞌdooꞌdaas uskeel ma ikakuto.”
JHN.20.24	Toomashi abattiti tomon ichoow lammee kichokoowenye, duddunkiis Manꞌdaan layadeeh chirri Yeesso abatti isoobahe intaas ma kajirin. 
JHN.20.25	Abattiti addan ꞌdeerka wihi iche Toomas itidah, “Nah Kamur a agarre.”
JHN.20.25	Iꞌdaasenyi Toomas wihi us icho iyidah, “Sammata an gumaarreti dahanohiis kajirto an iargine, an farreey inti goorat ussumaar lakaꞌhune an igelinne, dahanteey la inti waaru ka ꞌhunan an igelin, ma rummeesdi.”
JHN.20.26	Inkoo teebatoo toro kutte ka, abatti toro minkoo goyaka kulante. Toomas laka a leejire. Afaf a hidanyahiine, iꞌdaasenyi Yeesso goycho sootolossate, wihi us iyidah, “Nebeytiin ma furatti.”
JHN.20.27	ꞌDeerka wihi us Toomas iyidah, “Farraah gumaara geliche, dahanoheey la agar, dahantaah la keene, waaruheey geli. Iikamalaline saggi an omoot ikasookahe rummeyso.”
JHN.20.28	Toomas chirraakka, “Ati a Kamuraaya, toro la a Waakkhaaya,” iyidah.
JHN.20.29	Yeesso chirraakka wihi us iyidah, “At jeenteti at ani iagarte iche irummeysatte? Waakh ꞌdooꞌdi ani iargine irummeeste, a imaala.”
JHN.20.30	Geedda Yeesso abattitiis leejiro, wihi ittaawenye miigti Waakh tuso buugga goya liikachiirin iche yeele. 
JHN.20.31	Iꞌdaasenyi waha a lachiire, ꞌdee saggi Yeesso rumanka Ki Lasubhe iyahe, us Weeli Waakh iyahe, rummeysattaan. Kakhuufnaanki atin usu kakhuuftaan ka la jiroti jirtuu imassanne khabtaan.
JHN.21.1	Inkoo ibeennetoo kutte ka, Yeesso toro abattitiis Beyti Buurenye Tibeeriya
JHN.21.2	Abatti Yeessoti isleejirte a Siimonhi Beetero layadeeh ichoow Toomashi magahiiski addan Manꞌdáan layadeeh ichoow Naꞌdaanayelhi boroofenhi Gaalilaaya ka ilkerengeetti Kaana kayimiy ichoow yeele Sebedaayo ichoow abattitoo addane lammee. 
JHN.21.3	Siimonhi Beetero layadeeh wihi us abattiti addan iyidah, “An a irda, bahag sookhabda.” Abattiti addan la, “Nah laka a kiraahna,” itidah. ꞌDeerka bahte kooban korte, iꞌdaasenyi ibeenkaas bahag iche khabatte mele.
JHN.21.4	Chirra orrahe sookorto ka, Yeesso bey afiche sootolossate, iꞌdaasenyi abatti saggi us Yeesso iyahe ma garan.
JHN.21.5	Yeesso chirraakka wihi us abatti iyidah, “Era, walah bahagenye atin khabatteen mele?”
JHN.21.5	Wihi icho ilaabeen, “Walah nah khabanne mele.”
JHN.21.6	Ulla wihi us iyidah, “Oroohti atin bahag kakhabattaan, kooban ankichoki miigeet ka bicche goya iseya, bahag a ꞌhessaanee.” Uus iche iꞌdaas yeesse, bahaggi buure khabatte, ichoowka oroohti iche kooban goya isoojiitto laka agaafatte.
JHN.21.7	Eti abatti goyaka Yeesso weyti ꞌdoono la wihi us Beetero iyidah, “Waha a Kamureenna alah.” Chirri Siimonhi Beetero layadeeh saggi wahaas Kamur iyahe daage ka, dafartiisti oroot dabar kahiite. Iꞌdi tahe kootte a bahchee. ꞌDeerka bicche goya kadihe. 
JHN.21.8	Abattiti addan la oroohti bahag buuho khabtaayi, kooban ka bey afiche timiy. A mehe icho bey afiche ma kadeerneynane, geeddi mitta kudoo on bey afiche ileejireen.
JHN.21.9	Chirri iche bey afiche eleesse ka, seeꞌddi bolokhto bahag fuulo agarte. Makaate laka intaas a kajirte.
JHN.21.10	Yeesso wihi us abatti iyidah, “Bahaggi atin sookhabatteen goyaka, gaasoo sookhaata.”
JHN.21.11	Siimonhi Beetero layadeeh kooban kore, oroohti bahaggi burbuure buuho soojiite. Bahaggi icho ꞌheleen a bahag kudoo ichoow tomon chan ichoow bahag seyyah. Iꞌdaasenyi chiꞌ bahag burbuur eheet laka, oroohe ma goggowin ba. 
JHN.21.12	Yeesso wihi us icho iyidah, “Kaaleya golossada.” Abatti goyaka, et, “At a ayyo?” worsati mele. Saggi us Kamur iyahe a garteen. 
JHN.21.13	Yeesso toro makaate khaate, abatti idiibe, bahag laka toro iꞌdaas on yeele. 
JHN.21.14	Waha la a koli seyyahnaatteete Yeesso inkoo us omoot kasookahe, abattitiis isoobahe.
JHN.21.15	Inkoo icho golossateen ka, Yeesso wihi us Siimonhi Beetero layadeeh iyidah, “Siimon, ínam Yoohana, at geeddi abattita addan iꞌdoonto, ꞌdirihiche weyti a iꞌdoonta?”
JHN.21.15	Ulla, “Aa, Kamur, ati rubeytaah saggi an kiꞌdoono a garatta,” iyidah.
JHN.21.15	Yeesso la wihi us iyidah, “ꞌDooꞌdeeyki iꞌdi makhassi iiyyaate goolli giꞌde.”
JHN.21.16	Yeesso toro koli lammaatteet inokhte, wihi us iyidah, “Siimon, ínam Yoohana, at rumanka a iꞌdoonta?”
JHN.21.16	Wihi us ilaabe, “Aa, Kamur, at saggi an kiꞌdoono a garatta.”
JHN.21.16	Yeesso wihi us iyidah, “ꞌDooꞌdeeyki iꞌdi iiyteeye yaakhi giꞌde.”
JHN.21.17	Koli seyyahnaatteet Yeesso toro inokhte, wihi us iyidah, “Siimon, ínam Yoohana, at rumanka a iꞌdoonta?”
JHN.21.17	Beetero jeenteti Yeesso kol seyyah, “At a iꞌdoonta?” iworsatuu, fool ribowe, wihi us iyidah, “Kamur, at walah dakkhan a garatta. Saggi an kiꞌdoono la a garatta!”
JHN.21.17	Yeesso wihi us iyidah “Tab giꞌde, ꞌdooꞌdeeyki iꞌdi iiyteeye goolli.” 
JHN.21.18	Yeesso toro wihi us iyidah, “Rume kisoocheeka, maanti goorat at nugussahe, a sookahta, darfo gessatta, meessi at iran ꞌdoonto tuumman iratta. Iꞌdaasenyi maanti at araarrowte, dahanohaah a oogta, etoo addan la gaad kigessa, inti at iran iꞌdoonin kigeecha.” 
JHN.21.19	Yeeda Yeesso yidah mehe tusa ya, omootti Beetero yamuute, ꞌdee omoottiis ka Waakh laweynaacho. ꞌDeerka Yeesso wihi us Beetero iyidah, “Kaale, abattiteey ateeh.”
JHN.21.20	Beetero urgiye, etoo ullaka abatteenye ꞌdubicho sooraaho arge. Eta a ki goorat Yeesso weyti ꞌdoono, maanti goorat Yeesso gololi ꞌdaꞌddaboot abatti leeyuhum, Yeesso garabiis fiddiye, Yeesso kasiihsate, “Kamur, eti ꞌdub kigoocho a ayyo?” worsate. 
JHN.21.21	Beetero chirri us arge ka, wihi us Yeesso worsate, “Kamur, eta la mehe layeela?”
JHN.21.22	Yeesso wihi us ilaabe, “Chirri an usuhi ichoowka maanti an soonokhdi jiro ꞌdoono, wahaas ati walah icho kiyahiin mele. At kaale abattiteey ateeh!” 
JHN.21.23	Jeentetaas u woraas leessi ꞌdooꞌdi Kiriisto rummeeste goya kataaꞌhe. Wihi icho esseen a mehe ya, “Eta abattee ma yamuut.” Iꞌdaasenyi Yeesso ma yamuut ma idaahane, wihi us yidah a mehe ya, “Chirri an usuhi ichoowka maanti an soonokhdi jiro ꞌdoono, wahaas ati walah icho kiyahiin mele.”
JHN.21.24	Eti abatteenye waha runticho garti, cheeko, toro la chiire, a kan. Saggi wihi us yidah rum iyahiin la a garanna.
JHN.21.25	Yeesso wohoo addane ittaawe laka a yeele. Chirri kootte wahaas tuumman lachiire, imurchoteey ka, harra tuumman laka, buuggassi wahaas tuumman lakachiire, meel iche gelisso mele.
ACT.1.1	ꞌDeyoofilohaaya, khadaabeeyki oraat ka, 
ACT.1.2	ichoowka ibeenki goobi Waakh lageeche, iche kisoochiire. Geeddi serey liigeen, Rubeyti Munyee ka ꞌdooꞌdi us soobahsate us ergaanotiis kayeesse, amurre ibahche. 
ACT.1.3	Inkoo sina lakawaariche us reera a isoobahe, jitassi ittaawe ka saggi us rumanka ijiro tuse. Geeddi ibeen tomon affar icho a isoobahe, wori dakhi Waakh miinsan kaleeyyeede. 
ACT.1.4	Maantoo leegolossataayi amurane ibahche, “Ilkerengeetti weene Yeerusaleem akabihina, iꞌdaasenyi siinti goorat Aabbaheey atin iayyiche, an woriche kaayyeedo atin daagteen suga. 
ACT.1.5	A mehe Yoohana enenyet bicche kabaattissiye, iꞌdaasenyi maanassa, Rubeyti Munyee ka a atin labaattissiya.”
ACT.1.6	Saahka maanti icho kulmeen ka wihi icho usu worsateen, “Kamur, antohi yaafohi Issiraayel harraticho kaantaan maanassa on toro ilaabta?”
ACT.1.7	Yeesso la icho mehe iyidah ya, “Aabbaheey antohiissa on ka maan ichoow chirri walah dakkhan yateehiin gooche. Atin mee maanti icho yateehiin abattaan. 
ACT.1.8	Iꞌdaasenyi maanti Rubeyti Munyee atin isooyagte, miig a ꞌhessaane, atin la weheeyki atin garattaan cheektaan. Ilkerengeetti weene Yeerusaleem ka ichoow boroofenneti Yaꞌhuudiya ichoow ti Saamariya ka ichoow harra tuumman ka cheektaan.”
ACT.1.9	Inkoo us yeedaas yidah ka, iche ꞌdeyꞌdoossaayi, Yeesso serey liikorche, mirisoo la icho kadagche.
ACT.1.10	Geedda us serey irti, sereye ꞌdeyꞌdoochaan. Chirraas on reeroo lammeenye
ACT.1.11	“Era atinha boroofenhi Gaalilaaya!” yidah, “A iꞌdoh itolossaane serey iꞌdeyꞌdoossaan? Yeessoha atin lakakhaate serey lageeche, saggaas atin iagartaane us serey iirti on isoonokhta.”
ACT.1.12	Ergaano ꞌdeerka Hali Geeyohi Oolif kakhubatte, ilkerengeetti weene Yeerusaleem inokhatte. Halaas la Yeerusaleem ka a geeddi kiilomittatoo kalday. 
ACT.1.13	Chiꞌicho sooeleeleen ka, inti minki saraate iche maanassaas fiddiito ikorte. Ichehi intaas fiddiito a Beetero ichoow Yoohana ichoow Yaakoobo ichoow Andereeya ichoow Fiilif ichoow Toomas ichoow Barꞌdolomaayo ichoow Mattaayo ichoow inam Alfaayoki Yaakoobo layadeeh ichoow Siimonhi Yaaftiisꞌdoone layadeeh ichoow inam Yaakooboki Yuuda layadeeh. 
ACT.1.14	Ichohaas tuumman, ichoow oboorrihoo addan ichoow Maariyati abar Yeessee, ichoow walaalinye Yeesso ba kol tuumman a sooururaane Waakh isleewahtaan.
ACT.1.15	Inkoo ibeennetoo kutte ka, ꞌdooꞌdi Kiriisto rummeeste soourure. Icho tuumman la a geeddi et kudoo ichoow tomon lamma. Beetero la kahe yeede, 
ACT.1.16	wihi us yidah, “ꞌDooꞌd Kiriistokaaw, wihi massan Chiirnaanneti Waakhe Rubeyti Munyee Dawuud afiis leekeente, Yuudahi ꞌdooꞌdi Yeesso khabti soowoye miinsan a labuuhicha. 
ACT.1.17	Us a keenyokoowe hila Waakh a nah kaleejire.”
ACT.1.18	Yuuda kalaꞌddi us jiti khollokkhan kaꞌhele ka gosoo soogatte. Gosaas goya on ka soodihe, uur desme, mindakharo tuumman sookhubteen. 
ACT.1.19	Enenyeti ilkerengeetti weene Yeerusaleem kijiro tuumman daage, gosaas magah ibahcheene aficho ka Akeldaama yidaaheen. Iꞌdaakka la mehe leessa ya, “Gosi Diig.”
ACT.1.20	Beetero wihi us yidah, “A mehe buuggi Sabuur ka wihi chiiran,
ACT.1.20	“ ‘Goobiis ba a baabo,
ACT.1.20	uus etoo kalday laka jirin.’ 
ACT.1.20	Wihi addane chiiran,
ACT.1.20	“ ‘Etoo addan ba meessiisti weynaaneet gela.’ 
ACT.1.21	Maantaka wihi massan, etoo geeddi Kamureenki Yeessee nah leefiddiye tuumman nah leejire soobihinno. 
ACT.1.22	Eti uus maanti Yoohana enenyet baattissiyo sookhabte ichoowka maanti Yeesso nah lakakhaate serey lageeche nah leejire a eheetti. A mehe a nah isookhaya ꞌdee garti saggi Yeesso omoot liikasookahche nah leecheeka.”
ACT.1.23	ꞌDeerka et lamma magahenye waheen. Yuussufhi Barsabba layadeehe magahiiskoo Yaasto layadeeh ichoow Mattiyas.
ACT.1.24	ꞌDeerka Waakh wahteen, “Kamur, ati uurassi enenyet tuumman a garatta. Maantaka ꞌdooꞌda lammatiis ki at soobahsatte, 
ACT.1.25	ꞌdee hila Waakhe ergaano gelo nah tus. Waha la a meessi Yuuda kabahe, ulla inti imasse irtee.”
ACT.1.26	ꞌDeerka magah lammataas ka kura guꞌddeen. Eti ꞌhele a Mattiyase, ꞌdeerka ergaanoti tomon ichoow koowe ikhaye.
ACT.2.1	Ibeenki daawti Beentekos soomarte ka, ꞌdooꞌd Kiriisto tuumman intoo kalday kasoourure. 
ACT.2.2	Koloo kalday on riiriitoo iꞌdi hafari buure iyeedo goobi Waakh kayimiyye, minki kootte icho goya fiddiyaan tuumman buuhiche. 
ACT.2.3	Wohoo iꞌdi ꞌdabi bolkhee argeen. Wahaas la seley goggoweene, yimaateene, eti intaas kijire tuumman koorronteen. 
ACT.2.4	Icho tuumman Rubeyti Munyee buuhisse, saggi Rubeyti Munyee igargaartuu la afi icho idaagin kaayyeedin sookhabteen.
ACT.2.5	ꞌDooꞌdi Yaꞌhuude Waákh karooro ilal tuumman kayimiy la, ilkerengeetti weene Yeerusaleem a kajira. 
ACT.2.6	Chirri icho hooyaas daageen ka urureen. Jeenteti ebba ꞌdooꞌd Kiriistoki aficho kaayyeedo idaaguu girmeesteen. 
ACT.2.7	Weyti girmeesteene wihi icho isworsateen, “ꞌDooꞌda tuummane yeyyeedo ꞌdooꞌdi boroofenhi Gaalilaaya menya? 
ACT.2.8	ꞌDeerka saggoh eteenyo ba saggi icho afi ilassi nah kadelanne ikaayyeedaan idaagna? 
ACT.2.9	Bal yaafohi inno nahe yeya, yaafti Baaꞌdiya ichoow ti Meediya ichoow ti Eelam ichoow ti ili Messabotaamiya ichoow ti ili Yaꞌhuudiya ichoow ti ili Kabadookiya ichoow ti ili Boontus ichoow ti boroofenhi Aassiya, 
ACT.2.10	ichoow ti Furiijiya ichoow ti Bambiiliya ichoow ti Miissiri ichoow yaafti ili Kureene haggeenye Liibiya layadeeh ichoow martiti ilkerengeetohi Rooma katimiy. Martitaas gaasoo 
ACT.2.11	a ꞌdooꞌdi Yaꞌhuud ichoow ki wihi Yaꞌhuud wahti iurgiye. Gaaseenyokoo laka Kireete ichoow ili Araabo kayimiy. Iꞌdaasenyi nah ichohi girmohi Waakh yeele afeenyo ka cheeko a daagna!” 
ACT.2.12	Iche tuumman girmeysatte il fooliis waayte, “Iche waha a mehe?” isworsatte.
ACT.2.13	Iꞌdaasenyi enenyet gaasiiskoo a kachaarta, “ꞌDooꞌda farsoti sabiibe buurenye khaatte!” iche essa.
ACT.2.14	ꞌDeerka Beetero ergaanoti addane tomon ichoow koowe khabaayi tolossate riire, wihi us urur iyidah, “Yaafteeyti Yaꞌhuud, ichoow atinhi ilkerengeetti weene Yeerusaleem taalliin tuumman, alleya waha a atin idowdowo. Wihi an eldi mujjum nabah isuda. 
ACT.2.15	ꞌDooꞌda farso mee khaatte, iꞌdi maanta atin ielattaan u, a mehe il toolla a sahaꞌd seyyahti chirdeereet on. 
ACT.2.16	Iꞌdaas menye, waha atin agarteen a wihi goorat eti Waákh íyeyyeedo Yoowel layadeeh cheeke,
ACT.2.17	“ ‘Ibeenneti ꞌdaꞌddaboot, iche Waakh essa,
ACT.2.17	Rubeyteey weeli enenyet tuumman a kakhuba.
ACT.2.17	Yeeletiin ichoow albehiin wori Waakh a kaayyeedaan.
ACT.2.17	Mejeliinki nunnugul fooltabcho a arga.
ACT.2.17	Mejeliinki araarrinyee issilloyyo issilloota.
ACT.2.18	Falfayyoheey, wihi mejele ichoow wihi deyyah laka
ACT.2.18	maanassaas Rubeyteey a isookhuba,
ACT.2.18	woreey kaayyeedaan.
ACT.2.19	Inti saraat ka an girmo yeela,
ACT.2.19	harra ka wahanyeyyohi miigti Waakh tuso yeela,
ACT.2.19	diig a khubta, ꞌdab ichoow uunki buure la harra ka kahaan.
ACT.2.20	Geeddi ibeenki Kamure khummane toro girmee iitaahan,
ACT.2.20	orrah a luurgiyicha mugꞌdi tateehe,
ACT.2.20	yeyyah laka guꞌduutta koo diige yateeh.
ACT.2.21	Eti tuummane,
ACT.2.21	magahi Kamur waho la a lariba.’ ” 
ACT.2.22	Beetero toro wihi us yidah, “ꞌDooꞌdi Issiraayeloow, bal yeeda nabah isuda! Waakh Yeessohi Naasaret ka wihi weeli enenyet yeelin iubaaꞌdan ichoow girmo ichoow wahanyeyyohi miigti Waakh tuso a atin tuse. Iꞌdaakka Yeesso rumanka antohi Waakh khabo a atin tuse. Atin la wahaas a garattaan. 
ACT.2.23	Waakh saggi goorat us igooche us ꞌhor igartuu, Yeesso dahanohiin a soogesse. Atin la gargaari ꞌdooꞌdi uskeel leh ka usu massalaaba kakaahteene tigaaseen. 
ACT.2.24	Iꞌdaasenyi Waakh usu omoot a kasookahche, bolokkhi omooteet kasoofure, a mehe omoote usu jeyin ma tabuuꞌd. 
ACT.2.25	Wihi usu miinsane karnati Dawuud layadeeh yidah,
ACT.2.25	“ ‘An kol dakkhan Kamur ortaaya kaarga.
ACT.2.25	Jeenteti us garabeey itoolluu,
ACT.2.25	walah isesseehicho mele.
ACT.2.26	ꞌDeerka an uureey ka weyti hamaada,
ACT.2.26	harrabeey laka weyti Waakh koolicha.
ACT.2.26	Sarteey laka khajjeel a khabta.
ACT.2.27	A mehe meessi ꞌdooꞌdi tuume kijiro goya ma ikatabto,
ACT.2.27	ommos Falfataahti Munyee ma ꞌdiisso ma suusahto.
ACT.2.28	Jiti jiro lakeelo a itusse,
ACT.2.28	chaꞌan ortaah toollo la weyti ikahamaadissa.’
ACT.2.29	“Yaafeey, wihi aacchiheenki karnatenye Dawuud layadeeh miinsan roorro laane atin abcha. Dawuud a yumuyye, lahawwaale. Kaassintiis la ichoow uliba intane inno kaleejirta. 
ACT.2.30	Iꞌdaasenyi us eti Waákh íyeyyeedo eheete, ayyinti Waakh usu daato ka igooche ꞌdee eti hiiyyiise komborti antoot gesso a garte. 
ACT.2.31	Dawuud wihi berri Waakh yeelo iche arge. Saggi Ki Lasubhe omoot liikasookahcho cheeke. Usu iꞌdi ꞌdooꞌdi tuumuu meessi ꞌdooꞌdi tuume kijiro goya ma lakatabine, ommos sartiis ma suusahin. 
ACT.2.32	Waakh Yeessoha omoot a kasookahche, nah tuumman la gartaas a laabna. 
ACT.2.33	A laweynaache, Waakh anki dahantiisti miigeet loorrommiche. Waakkhi Aabbahiise Rubeyti Munyeenye us ayyiche kaꞌhele. Waha buurenye toolla atin agarteene toro la daagteen tuumman la, Rubeyti Munyeenye kayamiitiin. 
ACT.2.34	A mehe Dawuud goobi Waakh ma ikorine, iꞌdaasenyi wihi us yidah,
ACT.2.34	“ ‘Waakkhi Kamure wihi us Kamureey iyidah,
ACT.2.34	“Dabankeeyki miigeete antoot orrommo,
ACT.2.35	ichoowka chiiytaah
ACT.2.35	tuum dahanohaah a soogesso.” ’
ACT.2.36	“Maantaka ꞌdooꞌdi Issiraayel tuumman, waha a abti giꞌde! Waakh rumanka Yeessoha atin massalaaba kakaahteen, a soobahsate, Kamur ichoow Ki Lasubhe kayeele!”
ACT.2.37	Enenyet uus yeedaas daage, yeed rumanka khaniine, wihi us Beetero ichoow ergaanoti addan worsate, “Yaafeey mehe yeello?”
ACT.2.38	Beetero la wihi us ilaabe, “Etiimba uskeeliis a kasoonokhti, antohi magah Yeesso Kiriisto ka a atin labaattissiyo, ꞌdee Waakh uskeeliin a atin ikakuto. Waakh la ꞌdee siinti Rubeyti Munyee a atin siicho. 
ACT.2.39	Ayyintaas atin ichoow nyaakhutiin ichoow enenyeti fogaat ichoow ebbaaw addane Kamuri Waakkheene soowahti iche miinsantahe.”
ACT.2.40	Beetero toro enenyet yeedassoo addane ittaawenye iꞌdaase katootooche. Toro hawwaaste wihi us iyidah, “Taba ꞌdooꞌdi weyꞌdane uskeel leh iskariba.” 
ACT.2.41	ꞌDooꞌdi yeediis khaatte labaattissiye. Maalinkaas ꞌdooꞌdi ururicho isookhaye, a geeddi et elif seyyah.
ACT.2.42	Icho kol tuumman wihi ergaano abisse raaheene toro kulankoo kalday isleekhabeen. Icho ichoow ꞌdooꞌdi Kiriisto rummeeste ba isleegolossateene, toro Waakh isleewahteen. 
ACT.2.43	Ergaano girmo ichoow wahanyeyyohi miigti Waakh tuso haaggisse, enenyet tuumman la roorro gesse. 
ACT.2.44	ꞌDooꞌdi Kiriisto rummeeste tuumman mujjum isleefiddiye, wihi icho khabeen tuumman laka isleegismeen. 
ACT.2.45	ꞌDooꞌdaas hoolahicho ichoow meehichooda ororicheene, ebba geeddi sinatiis tahe u, chilimme lasiiche. 
ACT.2.46	Orrahti sookorto tuumman, uranti minki Waakhe buurenye isikayamiitiine Waakh wahtaan. Toro goobassicho ka, uuri haaggan ka isleegolossataane, hamaadaane, 
ACT.2.47	Waakh koolichaan. ꞌDooꞌd tuumman la icho jilhaate. Maan dakkhan la Kamur ꞌdooꞌdi us ribo a ikasookhaye.
ACT.3.1	Maantoo, geeddi sahaꞌd saagaassi maalimeete lakaweesti ka, Beetero ichoow Yoohana minki Waakhe buurenye iꞌdulaan. 
ACT.3.2	Etoo uus goorat desse luhlo laa la a jire. Eta maan tuumman a lasoosiꞌda, aritti minki Waakhe buure ka Aritti Haaggan layadeeh loorrommicha eti gelo tuumman walah daaha. 
ACT.3.3	Et chirri us Beetero ichoow Yoohanahi minki Waakhe buure gelin leheet arge ka, chilimme daahe. 
ACT.3.4	Beetero ichoow Yoohana et indo kakhabteen. Beetero la wihi us et iyidah, “Bal nah sooyey!” 
ACT.3.5	Et la, chiꞌ wohoo lasiicho koogyahe, ꞌdooꞌd yeye.
ACT.3.6	Beetero ꞌdeerka et iiyeyye, “Walah chilimenye an khabo mele, iꞌdaasenyi wihi an khabo kisiicha. Antohi magah Yeesso Kiriistohi Naasaret ka, kahe soho!” 
ACT.3.7	Ét dahanti miigeet sookhabte, samacchaar sootololiche, chirraas on et luhlo haagsateene, miigoween. 
ACT.3.8	Serey isoonyaame, tolossate, sohte. Reér raahe minki Waakhe buure leegele. Geeddaas tuummane us sohti la hamaad ka sereye inyannyaama, Waakh koolicha. 
ACT.3.9	Enenyet tuumman la usuhi sohti Waakh koolicho arge. 
ACT.3.10	Chirri icho saggi us eti orran luhlo laaye, minki Waakhe buure ka Aritti Haaggan fiddiyo walah daaho iyahe argeen ka, wihi et kayitah weyti kagirmeesteene roorro gesse.
ACT.3.11	Et Beetero ichoow Yoohana kadage. Enenyet tuumman la girmeeste ankaas isooryeene, inti icho toollaane, Oosim Soolomon layadeeh isooryeen. 
ACT.3.12	Beetero chirri us waha arge ka wihi us ꞌdooꞌd iyidah, “Mejeli Issiraayeloow a iꞌdoh waha ikagirmeysattaan? A iꞌdoh iꞌduu nah iyeytaan? Kol nah miigteenyo on ka ommos nah weyti Waakh kahamaadinno eta samaanne akoogeynana. 
ACT.3.13	Waakh Aburaaham ichoow Isakh ichoow Yaakoobo ichoow Waakh aacchinyeteenna Yeessohi falfatiise weynaache. Atin la Yeesso dahanohi chiiyeet gelisseene layigis. Chirri Bilaato soofurin gooche laka, atin Bilaato ortiis ka us keenyo menye tidaaheen. 
ACT.3.14	Atin Eti Munyeenye toro Fissan a ꞌdiiꞌddeene, etoo dubunuunu enenyet yigisye atin liisoofuro daahteen. 
ACT.3.15	Atin ki jiro kasoouummanto a tigaaseene, iꞌdaasenyi Waakh omoot a kasookahche. Nah la gartaas a laabna. 
ACT.3.16	Kakhuufnaanki nah antohi magah Yeesso kakhuufno ka, eta orran dakkhan atin wihiis garattaane, toolla la agartaan, a lasamaache. Magah Yeesso ichoow kakhuufnaanki usu kayamiit, iche eta tuum samaache, saggi atin tuumman iagartaan u.
ACT.3.17	“Toollaka yaafeey saggi atin ichoow weynaantiin garawwaayyo ka wahaas iyeesseen a garda. 
ACT.3.18	Iꞌdaasenyi Waakh saggane wihi us ꞌdooꞌdi Waákh íyeyyeedo tuumman orey cheeke ka ibuuhiche. Wihi icho orey cheekeen la a Lasubhehiiski sina lakawaaricho. 
ACT.3.19	Uskeeliin kasoonokhda, Waakh iurgiya, ꞌdee uskeeliin a lahiyyaayo, ꞌdee Kamur a atin imaalo, 
ACT.3.20	ꞌdee Ki Lasubhe us atin isoobahche a atin isooergo, kaas la a Yeesso. 
ACT.3.21	Iꞌdi goorat archiiy Waakh ꞌdooꞌdiiski munyeenye usú íyeyyeedo ka cheekuu, wihi Waakh gooche, Yeesso goobi Waakhe fiddiya ichoowka ibeenki Waakh walah tuumman husubnaacho yateeh. 
ACT.3.22	Iꞌdi tahe Muusa mehe yidah ya, ‘Kamuri Waakkhiine etoo yaaftiinenye iꞌdeey u Waákh íyeyyeedo a atin isooerga. Atin la taba wihi us atin idowo tuumman nabah isuda. 
ACT.3.23	Eti tuummane etaas Waákh íyeyyeedo idagansan, ꞌdooꞌdi Waakhe goya lakabahcha, labaabiicha.’
ACT.3.24	“ꞌDooꞌdi Waákh íyeyyeedo tuumman uus Saamuwel kasookhabatte ichoowka ki ꞌdubiis sooraahe tuumman, wihi maanassa yitah a kaayyeede toro orey on cheeke. 
ACT.3.25	Atin a yeeleti ꞌdooꞌdi Waákh íyeyyeedo toro a yeeleti ayyinti Waakh aacchinyetiin igooche muꞌdan. Waakh Aburaaham mehe iyidah ya, ‘Hiiyyaah ka, ꞌdooꞌdi harra tuumman a imaala.’ 
ACT.3.26	Maanti Waakh falfatiis sooerge, kolooraat atine atin isooerge, ꞌdee ebba jitiiski suuje kasoolaaba. Waakh saggaase atin ikamaale.”
ACT.4.1	Beetero ichoow Yoohana enenyet leeyyeedaani, kuhaaniyyo ichoow Sadukaayo ichoow eti iskarti minki Waakhe buure yaakhisso iween, yimaateen. 
ACT.4.2	Jeenteti ergaano ꞌdooꞌd walah iabisso iche saggi Yeesso omoot ikasookahe toro ꞌdooꞌdi tuume omoot a kasookaha icheektuu icho weyti holloween. 
ACT.4.3	Beetero ichoow Yoohana khabatte, jeela gelisse, saahta leesugte, il a gelebnowe gone. 
ACT.4.4	Iꞌdaasenyi ꞌdooꞌdi ittaawenye yeedicho daage, Yeesso rummeeste. Tiri ꞌdooꞌdi Kiriisto rummeeste geeddi elif chan yitah.
ACT.4.5	Ibeenki kaas sooraaho ka makhaaballeti Yaꞌhuude wewween ichoow ewweenki Yaꞌhuud ichoow tagaammeti amurre ba ilkerengeetti weene Yeerusaleem ka tossatte. 
ACT.4.6	Kuhaanihi weyti weene Aanas layadeeh ichoow Kayaafa ichoow Yoohana ichoow Alekisaanda ichoow minki kuhaaniyyohi weyti wewween dakkhamba leh makhaaballetaas khabaani isꞌheleen. 
ACT.4.7	Beetero ichoow Yoohana orcho a lakeeno yidaaheene, ꞌdeerka waha wowworsateen, “Miig eyya ommos antohi magah eyya waha kayeesseen?”
ACT.4.8	ꞌDeerka Beeterohi Rubeyti Munyee buuhisse yeed laabe mehe yidah ya, “Makhaaballeti Yaꞌhuude wewweenoow ichoow ewweenki Yaꞌhuudoow, 
ACT.4.9	wihi maalinka nah lakahukkumo, a haaggi nah uuri ꞌdabakhe ka eta goorat luhlo laa nah tusne. Ichoow toro saggi liisamaache iche nah laworsata. 
ACT.4.10	Toollaka atin ichoow ꞌdooꞌdi Issiraayel tuumman waha abda giꞌde! Eta toolla feyyate, miigowe, ortiin toollo, antohi magah Yeesso Kiriistohi Naasarete goorat atin massalaaba kakaahteene atin tigaaseene iꞌdaasenyi Waakh omoot kasookahche iche kasamaate. 
ACT.4.11	Yeessoha,
ACT.4.11	“ ‘A daakki atinhi minan dissaan ꞌdiiꞌddeene,
ACT.4.11	usu tirrinki dagaheet min tiiro yitah.’
ACT.4.12	Ribnaanki enenyet et addane lakaꞌhelo mele. A mehe magahoo addane Waakh harra tuumman ka inno karibo ma jiro.”
ACT.4.13	Chirri icho Yoohana ichoow Beeterohi roorro laan yeyyeedo argeene toro saggi icho ꞌdooꞌdi walah garti iyahiin kaseen ka weyti girmeesteen. Saggi goorat icho Yeesso ileejireen kaseen. 
ACT.4.14	Iꞌdaasenyi eti lasamaache garabicho toollo a argeen gone, walah icho laabaan mele. 
ACT.4.15	ꞌDeerka Beetero illeh amur liibahche inti Jaldaabti Weene Yaꞌhuud katossatti kabahte, hawwoosse. 
ACT.4.16	“ꞌDooꞌda iꞌdoh nidaahe?” isworsatte. “ꞌDooꞌdi Yeerusaleem yaal tuumman saggi icho girmohi buurenye miigti Waakh tuso iyeeleen a garta. Inno rubeyteen la sag inno iꞌdiiꞌdno mele. 
ACT.4.17	Iꞌdaasenyi saggoo ꞌdee yeeda toro weyti itaaꞌhin u, ꞌdooꞌda tootoonno, ‘Toro maantoo addan magah Yeesso akayeyyeedina,’ inidaahe.”
ACT.4.18	ꞌDeerka reér toro min goya iwahte, amur ibihisse uus iche maantoo addan magah Yeesso kaayyeedine ommos yeediis laka enenyet abin. 
ACT.4.19	Iꞌdaasenyi Beetero ichoow Yoohana la wihi icho ilaabeen, “Bal wihi Waakh nah kaꞌdoono isigoocha, nahi aytiin raahno bal nahi ayti Waakh raahno. 
ACT.4.20	Iꞌdi tahe wihi nah agarre ichoow wihi nah daagne leegammadin ma nabuuꞌd.”
ACT.4.21	Jaldaabe weyti yeedi kootteet katirriinsatte tootoosse ꞌdeerka sooꞌdiisse. Sinati icho ergaano igoochaan waayeen, a mehe enenyet tuumman jeenteti wihi yitah u Waakhe koolicha. 
ACT.4.22	A mehe eta luhlo laaye wihi weeli enenyet yeelin iubaaꞌdan ka lasamaache, guꞌh tomon affar af khabto, iche khaba.
ACT.4.23	Beetero ichoow Yoohana uus lasooꞌdiiche, ꞌdooꞌdichoki addan iirteene wihi kuhaaniyyohi wewween ichoow ewweenki Yaꞌhuud kaleeyyeedde ꞌdooꞌd icheekte. 
ACT.4.24	Uus icho daageen ka, icho tuummamba Waakh isleewahteene, wihi icho yidaaheen, “Kamuri Miig Tuumman Leh, ati wihi serey ichoow harra ichoow beyohi burbuure goya kajiro tuumman soouunte! 
ACT.4.25	Ati Rubeyti Munyee ka af aacchiheenyoki Dawuud layadeehe falfataahe ka a yeedde,
ACT.4.25	“ ‘ꞌDooꞌdi Waakh igaran a iꞌdoh weyti hol ikhaba?
ACT.4.25	Yaafoha a iꞌdoh ꞌduul imaalaane toro marah isoonokhtaan?
ACT.4.26	Karnatohi harra tuumman ꞌduul a sookahcheen,
ACT.4.26	weynaane la a tossatte,
ACT.4.26	Waakkhi Kamure ichoow
ACT.4.26	Lasubhehiis ꞌdiiꞌdeen.’
ACT.4.27	Rumanka ꞌHerood ichoow Boontiyo Bilaato ichoow yaafohi Yaꞌhuud ichoow yaafohi Yaꞌhuud ieheynan ba ilkerengeetta ka a kulmeene, ꞌdee saggi icho Yeessohi falfataahenye munyeenye at subahte itirrimaan goocheen. 
ACT.4.28	Wihi sooyateehe at ꞌdoonintaah ichoow miigtaah ka orey goosse yeeleen. 
ACT.4.29	Maantaka, Kamuraanyaaw waha ꞌdooꞌda nah idowo daage falfayyohaah uur miigooche yeedaah roorro laan a cheekeen. 
ACT.4.30	Antohi magah Yeessohi falfataahti munyee ka, dahantaah sooge enenyet samaache, wahanyeyyohi miigti Waakh tuso ichoow girmo yeel.”
ACT.4.31	Inkoo icho weesteen ka, meessi kootte icho kijiraan sesseehte. Rubeyti Munyee la icho tuumman buuhisse, Yeedi Waakh roorro laan cheekeen.
ACT.4.32	ꞌDooꞌdi Kiriisto rummeeste tuumman uuricho ichoow malicho a koo kalday. Et, “Waha a wahaaya, waha weheey mee,” yadeeh mele. Iꞌdaasenyi wihicho tuumman a isleegismeen. 
ACT.4.33	Ergaano miigti buurenye Waakh siiche kaayyeedde, saggi Yeessohi Kamure omoot ikasookahe enenyet icheekte. Waakh la icho tuumman haaggiiski buure kaankube. 
ACT.4.34	ꞌDooꞌdaas isleefiddiyo tuumman eticho sina khabe mele. Iꞌdi tahe kolba etichoki gos khabo ommos min khabo, a ororicha, chilimme 
ACT.4.35	ergaano ikeena. Ebba la chilimme geeddi sinatiis tahe lasiicha.
ACT.4.36	ꞌDooꞌd goytiis ka etoo Yuussuf layadeehe, goob Laaweenye ullaka ili Kuuburo layadeeh kadesse, a jire. Magahi ergaano usu ibihisse la a Barnaba. Iꞌdaas ka la mehe leessa ya, eti enenyet uur miigoocho. 
ACT.4.37	Eta laka gosiis ororiche, chilimme sookhaate, ergaano ikeene.
ACT.5.1	Etoo Anaaniya layadeeh makhaabassiisti Saffiira layadeeh khabaayi gosiiskoo ororiche. 
ACT.5.2	Chilimme gaasoo laabte, iꞌdaasenyi wihi addan ergaano ikeene. Arantiis laka a leeogtahe.
ACT.5.3	Beetero la mehe iyidah ya, “Anaaniya, saggoh Seytaan uuraah ibuuhiche, ichoowka Rubeyti Munyee been ikagoosse, chilimmeti gosaah bahe gaasoo ilaabatte? 
ACT.5.4	Gosaas geeddi at iororin kaahha on menya? Inkoo at ororisse la chilimme dahantaahha on menya kijirte? Mehe mali iꞌdee kiguꞌdde? At weeli enenyet ma ekkeysanne, iꞌdaasenyi Waakh rubeytiissa ekkeysatte.”
ACT.5.5	Anaaniya chuꞌus yeedaas daage ka, il guꞌdde, yumuy. ꞌDooꞌdi yeedaas daage tuumman weyti roorro gesse. 
ACT.5.6	ꞌDooꞌdi nunnugul ꞌdeerka yimiyye, sartiis dafar kaayyube, khaate hawwaale.
ACT.5.7	Geeddi sahaꞌdohoo seyyahe lafiddiye, arantiis wihi yitah ma garatti soogesse. 
ACT.5.8	Beetero la wihi us iche worsate, “Chilimmeti atin gosiin gatteen tuumman a tan on a?”
ACT.5.8	Iche la wihi iche tidah, “Aa, iche tuumman a geeddaas on.”
ACT.5.9	Beetero wihi us arám iyidah, “Saggoh ati ichoow makhaabalaah isileegoossaane Rubeyti Kamur ikajjaan? ꞌDooꞌdi makhaabalaah hawwaale afafe toolla ati laka kikhaata.”
ACT.5.10	Chirraas on ortiis ka il guꞌdubte tumuy. Reeri nunnugul ꞌdeerka min soogele, saggi iche itumuy arge. Iche laka khaateene makhaabaliche garabiis ka hawwaaleen. 
ACT.5.11	Urur Kiriisto tuumman ichoow ꞌdooꞌdi yeedaas daage tuumman, weyti nahtime gesse.
ACT.5.12	Ergaano ꞌdooꞌd goyaka wahanyeyyohi ittaawenye miigti Waakh tuso ichoow girmo yeesse. ꞌDooꞌdi Kiriisto rummeeste tuumman la orran Oosim Soolomone kakulma. 
ACT.5.13	Chirri enenyet icho weyti inkaanyito laka, et addane goycho leemeet iggo mele. 
ACT.5.14	Eheetteey laka, enenyeti buurenye Kamur rummeeste, mejel ichoow deyyeho liikasookhaye. 
ACT.5.15	Jeenteti wihi ergaano haaggissuu, enenyet ꞌdooꞌdichoki khakkhannan jitate keene, siriiro ichoow ilaalle kareeche. Iꞌdane yeeleene, ꞌdee kolossoo chirri Beetero sohti oosintiis ꞌdooꞌdoo khakkhannan oosimmoosse, samaataan. 
ACT.5.16	Enenyeti buure ilkerengeetohi Yeerusaleem idow tuumman ka soobahe, ꞌdooꞌdichoki khakkhannan ichoow ki ginnayyo dakhtaan sookhaate. Icho tuumman la lasamaache.
ACT.5.17	Kuhaanihi weyti ween ichoow ꞌdooꞌdiiski usú raaho rabitti Sadukaayo kijiro ba jeenteti ergaanuu inaaf gele. 
ACT.5.18	Ergaano sookhabatte jeelati ilkerengeeteet ka hidde. 
ACT.5.19	Iꞌdaasenyi ibeen ka, hertoo Kamur afafhi jeela furte, ergaano bihisse. 
ACT.5.20	Wihi iche itidah, “Nyaama, minki Waakhe buure irda, enenyet buuhi wora jiroti husub icheeka.”
ACT.5.21	Ergaano la yeedaas liiyidah raahte, baryo ka, minki Waakhe buure gesse iꞌdi liiyidah u enenyet walah abisse.
ACT.5.21	Kuhaanihi weyti ween ichoow ꞌdooꞌdiis ba Jaldaabti Weene Yaꞌhuud tuummamba tol iwaheen, iskar ergeene ergaano jeela ka a lasookhaato yidaaheen. 
ACT.5.22	Iꞌdaasenyi chiꞌ iskare jeela tamiit, ergaano intaas ma kijirto. ꞌDeerka iratte cheekte mehe tidah ya, 
ACT.5.23	“Chiꞌ nah jeela iranni, iskarti afaf yaakhisso a tolossa one, min la afaf mujjum on hidanyihiin. Iꞌdaasenyi chiꞌ nah furro, nah goya gello, weeli enenyet min goya ma kijiro!” 
ACT.5.24	Eti iskarti minki Waakhe buure yaakhisso iween ichoow kuhaaniyyohi wewween chiꞌicho wora daageen ka wihi nool isworsateene, wihi soobaho kamalaleen.
ACT.5.25	Chirraas on etoo la yimiyye iiyeyye, “Reeri chele atin jeela gelisseen minki Waakhe buurenye goya kijira, enenyet walah abcha.” 
ACT.5.26	Eti iskarti minki Waakhe buure yaakhisso iween, iskartoo khabaayi bahe ergaano toro sookhabte. Iskartaas la ergaano ma tottoganne, afi haaggan on ka soobihisse. Wihi iche karoorte la a ꞌdooꞌdi ꞌdee dagah kachibo yagiis.
ACT.5.27	Ergaano sookhaatte Jaldaabti Weene Yaꞌhuud ortiis keente, ꞌdee kuhaanihi weyti ween ergaano waha a iyidaahe. 
ACT.5.28	“Nah goorat a katirriinsanne, amur atin ibihinne, uus atin magahi reenkaas ichoow yeediis enenyet abin. Iꞌdaasenyi wori Yeesso miinsan ilkerengeetti weene Yeerusaleem tuumman a kataaꞌhisseene, toro diiggiis nahe nah korin ꞌdoontaan.”
ACT.5.29	Beetero ichoow ergaanoti addan la mehe soolaabeen ya, “Wihi massan, nah Waakhe yeediis raahna, enenyet mee yeediis raahno. 
ACT.5.30	Inkoo atin Yeesso massalaaba kakaahteene atin tigaaseen, Waákh aacchinyeteen, Yeesso rubey a isoolaabe, omoot kasookahe. 
ACT.5.31	Waakh anki dahantiisti miigeet ka weynaache, Karnat ichoow ꞌDoorribe kayeele, ꞌdee yaafohi Yaꞌhuud uskeelicho kasoonokhtaane, Waakh la uskeelicho ikakuta. 
ACT.5.32	Nah ichoow Rubeyti Munyeenye Waakh eti yeediis raaho tuumman siicho a garti waha tuumman.”
ACT.5.33	Jaldaabe la chiꞌiche wahaas daagte ka, weyti hollowte, ergaano ogoos ꞌdoonte. 
ACT.5.34	Iꞌdaasenyi etoo Farissaayeenye Gamaliyeel layadeehe, enenyet tuumman inkaanyito a jira. Usu a tagaanki amurre. Gamaliyeel Jaldaabti Weene Yaꞌhuud goycho ka tolossatte, amur bahche ergaano iꞌdaaru khar a liibahcho. 
ACT.5.35	ꞌDeerka wihi us jaldaab iyidah, “Mejeli Issiraayeloow, ꞌdooꞌda wihi atin sooyeessaan mujjum kamalda. 
ACT.5.36	Wihi inno orey agarre, Dewuudo a soobahe etoo ween iskayeele. Ullaka geeddi et kud affare raahte. Inkoo usu layigis ka, ꞌdooꞌdiiskaas ichoow yeediis tuumman ba baabe. 
ACT.5.37	Kaas ꞌdubiis ka, maanti enenyet leekkaacho ka Yuudahi boroofenhi Gaalilaaya inno gele. Ullaka ꞌdooꞌdoo usu raaho sirgaal ꞌdiiꞌdo ꞌhele. Inkoo usu layigis ka ꞌdooꞌdiis tuumman seley turraaꞌhe. 
ACT.5.38	Maantaka yeeda ka a atin waanicha, ꞌdooꞌda wohoo rucchul laka ayeelina! ꞌDiicha a irti! A mehe chirri wihi icho kamassaan ichoow wihi icho yeelaan weeli enenyet on kasoouummameen a baabaan on. 
ACT.5.39	Iꞌdaasenyi chiꞌ yeedicho Waakh kiyimiy, reera koloo kalday laka jeyin ma tabuuꞌdiine, atinhi Waakh rubeytiis ꞌdiiꞌddaan on isagartaan.”
ACT.5.40	Yeed Gamaliyeel malicho urgiyiche. Ergaano min goya iwaheene, lajahe. ꞌDeerka amur ibahcheen, uus icho yombuu toro magah Yeesso kaayyeedin. ꞌDeerka laꞌdiiche.
ACT.5.41	Ergaano Jaldaabti Weene Yaꞌhuud katabte. Weyti hamaadeen a mehe jeenteti icho koo Yeesso iyahiin u sinati lakawaaricho a muꞌdanyahiin. 
ACT.5.42	Maan dakkhan uranti minki Waakhe buure ka ichoow minan ka Wori Haaggane saggi Yeesso rumanka Ki Lasubhe iyahe iche enenyet abisso toro cheekto ma ꞌdiin.
ACT.6.1	Saahka maanti tiri abatti Kiriisto kasookhayme ka, ꞌdooꞌdi Yaꞌhuude afi Giriig daago yaafohi Yaꞌhuude afi Ibiraaniya daago leeiriire. Wihi tahe muunkhoyyohicho gololi maan dakkhan enenyet lagiso ma ꞌhelaan. 
ACT.6.2	ꞌDeerka ergaanoti tomon ichoow lammee abatti tuumman isiwahte, wihi iche itidah, “Ma haaggan chirri nah Yeedi Waakh cheeknaan ꞌdiinno, ꞌdee nah golol ꞌdooꞌd gisno. 
ACT.6.3	Walaalinyeey, et teeba goytiin ka magah khabto, Rubeyti Munyee laka rubeyohicho buuhto toro la kharee soobahcha, hila a gelinno. 
ACT.6.4	Nah la ꞌdee awteenyuu, weysi ichoow hili Waakhe Yeedi Waakh lacheeko a gello.”
ACT.6.5	Urur tuumman wihi ergaano tidah jilhaate. Etoo Isiteefano layadeehe, Rubeyti Munyee buuhisse toro Waakh weyti kakhuufo soobahsateen. Fiilif ichoow Burookoras ichoow Nikaanor ichoow Tiimon ichoow Barmena ichoow eti ilkerengeetti Antiyookhiya Nikolaawus layadeehe wihi ꞌdooꞌdi Yaꞌhuud wahti iurgiye laka soobahsateen. 
ACT.6.6	ꞌDooꞌda ergaano liikeene iche la iweysatte, toro la dahano korisse.
ACT.6.7	Yeedi Waakh ꞌdeerka taaꞌhe orey isohte. Tiri abatti Kiriisto ilkerengeetti weene Yeerusaleem ka weyti kakhayme, kuhaaniyyohi ittaawe laka Wori Haaggan kakhuufeen.
ACT.6.8	Isiteefano weyti haaggi Waakhe buure ichoow miige buuhicheen. Ulla girmohi buure ichoow wahanyeyyohi miigti Waakh tuso ꞌdooꞌdi Yaꞌhuud goyaka haaggiche. 
ACT.6.9	Iꞌdaasenyi ꞌdooꞌdoo Isiteefano iriir leegele. ꞌDooꞌda a ayyo ya, a ꞌdooꞌdoo minkichoki weysiit, “ꞌDooꞌdi Lasoofure,” 
ACT.6.10	iꞌdaasenyi Isiteefano kharati Rubeyti Munyee siisse ka yeyyeede, eticho yeed ilaabin yabuuꞌd mele.
ACT.6.11	ꞌDeerka dagsi ka ꞌdooꞌdoo chasteene, icho la wihi icho yidaaheen, “Nah usuhi Muusa ichoow Waákh igafe a daagne.”
ACT.6.12	ꞌDeerka ꞌdooꞌd ichoow ewweenki Yaꞌhuud ichoow tagaammeti amurre sootukkicheen. Isiteefano khabteene, khaateene Jaldaabti Weene Yaꞌhuud igeecheen. 
ACT.6.13	ꞌDooꞌdoo garti beenaat cheeko la soobahcheen. Icho la wihi icho cheekeen, “Eta kol dakkhan meessa lagan ichoow amurre Muusa igafa. 
ACT.6.14	Usuhi, ‘Yeessoha ilkerengeetti Naasaret a yamiite, minka Waakh jejjebcha, hugumme Muusa la urgiyicha,’ essi a daagne.”
ACT.6.15	ꞌDooꞌdi kootte jaldaab goya fiddiye tuumman Isiteefano weyti yeye, usuhi fooliis iꞌdi fooli herti Waakh u ababo arge.
ACT.7.1	Kuhaanihi weyti ween la wihi us Isiteefano worsate, “Waha lakaacheekti a rum a?” 
ACT.7.2	Waha ka wihi us laabe, “Yaafeey idagansada. Waakkhi weynaane tiis tahe, aabbaheenki Aburaaham layadeeh geeddi goorat archiiy us ilkerengeetti weene Haaran igelin, ili Messabotaamiya ka a isoobahe. 
ACT.7.3	Waakh wihi us Aburaaham iyidah, ‘Ilaah ichoow ꞌdooꞌdaah kaguure ili an kidowdowo iro.’
ACT.7.4	“Aburaaham la ilaas kaguure ili Haaran furte. Inkoo aabbahiis buje ka, Waakh ilaas kaguuriche ila toolla atin taalliin furte. 
ACT.7.5	Waakh harratoo rucchule us alaassati ma siin, iꞌdaasenyi chirri Aburaaham weel ikhabin laka, harrataas usu ichoow nyaakhut nyaakhutiis alaal ka a igooche. 
ACT.7.6	Waakh wihi us Aburaaham iyidah, ‘Nyaakhutaah ꞌdee berri iloo yeelane gela, ilaas ka la guꞌh kud affar iche bowꞌda yateehe weyti la sina lakawaaricha. 
ACT.7.7	Iꞌdaasenyi an ili icho bowꞌdaticho keeheet sina tusa. Yomboka ilaas a kasoobahaane, yamiitiine inta ka ani iwahtaan.’
ACT.7.8	ꞌDeerka ayyinti Waakh Aburaaham igooche a ti mejel lakhandiyo. Aburaaham la Isakh dele ibeenki siyyeennaatteet ka khandiye. Isakh la Yaakoobo dele Yaakoobo la yaafoheenki tomon ichoow lammee uume.
ACT.7.9	“Aacchinyeteentaas la walaalichoki Yuussuf layadeeh inaafte ili Miissiri iororisse, ilaas ka bowꞌda yitah. Iꞌdaasenyi Waakh Yuussuf a leejire, 
ACT.7.10	sinayyohiis tuumman karibe. Waakh la Yuussuf khara siiche Faraawohi karnati ili Miissiree jilhaache, ꞌdeerka ili Miissiri ichoow urantiis tuumman iweynaache.
ACT.7.11	“Maantooka abaare ꞌdeerka ili Miissiri ichoow ili Kaanaan leekahte, sina buuraatte, aacchinyeteen laka golol waayte. 
ACT.7.12	Maanti Yaakoobo saggi golol ili Miissiri ikajiro daage ka, yeeletiisti aacchinyeteene kolooraat ili Miissiri ierge. 
ACT.7.13	Maanti lammaatteete iche toro ili Miissiri imuuꞌdde ka, Yuussuf walaalinyetiis isicheeke, Faraawo laka Yuussuf goobicho abte. 
ACT.7.14	Waha ꞌdubicho ka Yuussuf aabbahiiski Yaakoobo layadeeh ichoow minkicho tuumman ili Miissiri isoowahe. Ichohi sooguure isgoya a et tomon teeba ichoow et chan. 
ACT.7.15	Yaakoobo ꞌdeerka goobiis tuumman khabaayi ili Miissiri ikhubte. Intaas ka usu ichoow aacchinyeteen yumaateen. 
ACT.7.16	Sarticho lakhaate inti ilkerengeetti Cheekem layadeeh ka, goꞌddi goorat Aburaaham yeele Haamor kasoogatte lakahawwaale.
ACT.7.17	“Maanti ibeenki Waakh ayyinti us Aburaaham igooche buuhicho soodowwaate ka, ꞌdooꞌdeen ili Miissiri ka weyti kakhayme. 
ACT.7.18	Karnatoo addane Yuussuf ichoow wihiis tuumman igaran la ili Miissiri ka soobahe. 
ACT.7.19	Ulla aacchinyeteen weyti sina kawaariche, toro ekkeeste, nyaakhutichoki ladele icho khar isoorogaane ꞌdee tuumo ihosse.
ACT.7.20	“Maantaase Muusa desse. Ulla weyti haagganeet. Goobicho ka hay seyyah mujjum lawoywoye. 
ACT.7.21	Maanti khar liisoobahche ka, inám Faraawo khaatte iꞌdi weelichuu weyneysatte. 
ACT.7.22	Muusa la kharati ꞌdooꞌdi Miissiri laabche, etoo harrab ka ichoow walah tuumman ka atah yitah.
ACT.7.23	“Maanti us guꞌh tomon affar eleele ka, ꞌdooꞌdiiski Issiraayele us idaahicho gooche. 
ACT.7.24	Etoo Miissiri koo Issiraayel il itakho arge, ꞌdeerka ki Issiraayel igele, aal gutte ki Miissiri yigis. 
ACT.7.25	Muusa kol ꞌdooꞌdiis saggi Waakh usú isooerge, usu icho iribo ikaso koogyahe, iꞌdaasenyi icho ma kasin. 
ACT.7.26	Ibeenki kaas sooraaho ka, Muusa reeroo lammeenye Issiraayele isjaho arge, isineybin leheete, ‘Era, atin a walaal, a iꞌdoh isgaameerin iꞌdoontaan?’ iyidah.
ACT.7.27	“Iꞌdaasenyi eti kootte ki addan gaameero Muusa ꞌdol itakhe, ‘Ayyo eti nah iween ichoow eti nah hukkumo kaayeele?’ iyidah. 
ACT.7.28	‘Saggi at chele eti Miissiri itigisye ani laka ogoos iꞌdoonta?’ 
ACT.7.29	Chirri Muusa yeedaas daage ka, ili Miidiya ifirde. Inkoo us intaas geeddoo fiddiye ka ínam lamma dele.
ACT.7.30	“Inkoo guꞌh tomon affare kutte ka, herti Waakh Muusa hidaaddi Hali Sinnaay ka isoobahte. Saggi iche ikasoobahte la a geeyi ꞌdab kabolkho toro ꞌdab iumhan. 
ACT.7.31	Muusa chirri us waha arge ka wahaas kagirmeeste. Chirra us meel isohti, us mujjum fiiricho ka, hooyi Kamur daage. 
ACT.7.32	‘Ani a Waakh aacchinyetaahha, a Waakh Aburaaham ichoow Isakh ichoow Yaakoobo.’ Muusa nahtim ka harme intaas yeyin laka karoore.
ACT.7.33	“Kamuri Waakhe ꞌdeerka wihi us Muusa iyidah, ‘Kobohaah duumi, a mehe inta at tolosso a harrati lagan. 
ACT.7.34	Rumanka sinati ili Miissiri ka ꞌdooꞌdeey lakawaaricho a arge, ooytinticho la a daage. Toolla la a isooyage icho riba. Toollaka kaale ati ili Miissiri toro kiergadaa.’
ACT.7.35	“Waha a Muusahi goorat icho ꞌdiiꞌdeene, icho, ‘Ayyo eti nah iween ichoow eti nah hukkumo kaayeele?’ idoween. Herti Waakhe geeyi gubti goyaka isoobahte ka, Waakh rubeytiis usu a ergate eti icho iween ichoow eti icho soofuro kayeele. 
ACT.7.36	Muusahaase ꞌdooꞌd ili Miissiri kasoobahche. Usuhaas on guꞌh tomon affar tuummamba girmo ichoow wahanyeyyohi miigti Waakh tuso ili Miissiri ka ichoow Beyti Buurenye Guuꞌddan ka ichoow hidaad ka haaggiche.
ACT.7.37	“Muusaha a ki goorat ꞌdooꞌdi Issiraayel, ‘Waakh ꞌdee berri etiinkoo Waákh íyeyyeedo iꞌdeye a atin isooerga,’ iyidah.
ACT.7.38	Maanti ꞌdooꞌdi Issiraayel hidaad ka iskafurte, Muusahaase leejire. Muusahaase Hali Sinnaay ka, Waakh iꞌdi herti Waakh u isoobahe, leeyyeede. Ulla Waakh ichoow aacchinyeteen dahcho kajire. Muusa la Yeedi Waakhe jirtuu tuumman imassan Waakh kaꞌhele inno laka inno isookucche.
ACT.7.39	“Iꞌdaasenyi aacchinyeteen Muusa a daagiwwaayte, usu ꞌdiiꞌdde uurassicho ka ili Miissiri iche inokhatti dowdowte. 
ACT.7.40	Aacchinyeteen wihi iche Haruun itidah, ‘Iyookkoyyohi waakkhi orteenyo raaho nah ihaaggi. Iꞌdi tahe wihi Muusahi goorat ili Miissiri nah kasoobahche kayitah ma garanni.’ 
ACT.7.41	Maantaase iyookkotoo iꞌdi maartoo u haaggicheene, iyookkotaas soorriyo igoorraheen. Wihi icho dahanohicho ka haaggicheen inkaanyiteene kahamaadeen. 
ACT.7.42	Iꞌdaasenyi Waakh icho adah kakhabte ꞌdiiche, yiyyihimo Waakh kayeesseene, wahteen. Waha ichoow wihi buuggoo etoo Waákh íyeyyeedo chiire a israahaan.
ACT.7.42	“ ‘Minki Issiraayeloow, soorriyoyyohi atin guꞌh tomon affar
ACT.7.42	hidaad ka goorrahteen, ani igoorrahteen?
ACT.7.43	Atin minki waakkhi beenaate Mooleg layadeeh
ACT.7.43	ichoow yiyyihintiinti waakh lakayeessi Reefan layadeeh iche siꞌddeen,
ACT.7.43	icho a iyookkoyyohi atin haagsatteene ꞌdee atin wahattaan.
ACT.7.43	Maantaka an a atin baabiicha ili Baabiloon ꞌdirihiis atin liibooliya.’
ACT.7.44	“Aacchinyeteen goorat hidaad ka eemati saggi Waakh ileejiro tusso iche khabte sissiꞌdatte. Eemataas saggi goorat Waakh Muusa ihaaggi iyidah on liihaaggiche, toro iyookkoti goorat Muusa arge on lakahaaggiche. 
ACT.7.45	ꞌDaꞌddaboka aacchinyeteen eemataas ooyenyeticho kakhaatatte. Maanti iche Yoochuwa raahte, ili iche gelaan eemataas a isitteen. Waakh la orcho raahe yaafohi Waakh igaranne ilaas kajire rihe. Eemataas la ichoowka geeddi karnati Dawuud layadeeh jire tuumman ilaas a kasooꞌhadde. 
ACT.7.46	Waakh la weyti Dawuud a jilhaate. Dawuud la usuhi Waákh Yaakoobo fiddiito iyeelo daahe. 
ACT.7.47	Iꞌdaasenyi Soolomone Waákh min idise.
ACT.7.48	“Iꞌdaasenyi Waakkhi Weyti Ween minki dahanohi enenyet diseen ma fiddiyo, iꞌdi ꞌdooꞌdi Waákh íyeyyeedo yadeeh u,
ACT.7.49	“ ‘Sereye a komborteeyti buurenye antoote,
ACT.7.49	harra la a komborteeyti rucchule an luhlo korcho.
ACT.7.49	Minki iꞌdohenye idissaan?
ACT.7.49	iche Kamur essa.
ACT.7.49	Ommos inti an kanaso a intoh?
ACT.7.50	Dahanohaaya on menya waha tuumman haaggiche?’
ACT.7.51	“Atin a matah miig mehe? Uurassiin ichoow dogtiin a iꞌdi wihi ꞌdooꞌdi Waakh ikakhuufin. Atin a iꞌdi aacchinyetiinna, kol dakkhan Rubeyti Munyeenye tirrintaan. 
ACT.7.52	Eti Waákh íyeyyeedo aacchinyetiin sina iomhin a jira? ꞌDooꞌdi emeetti Eti Fissan cheeke laka a bakkisseen. Atin la usu ꞌdub a goosseene toro la dubunuunu tigaaseen. 
ACT.7.53	ꞌDooꞌdi goorat herti Waakh ka amurre liikeene a atine, iꞌdaasenyi atin amurretaas ma raahin.”
ACT.7.54	Jaldaabe chirri iche waha daagte ka weyti hollowte, ichoowka indo gugguꞌduutteen. 
ACT.7.55	Iꞌdaasenyi Isiteefanohi chirraas Rubeyti Munyee buuhto, goobi Waakh serey iyeye, Waakkhi ababo arge, Yeessohi Waakh anki dahantiisti miigeet toollo arge. 
ACT.7.56	Wihi us yidah, “Yeya, goobi Waakhe furane Ínam Aadam usuhi Waakh anki dahantiisti miigeet toollo a arga.”
ACT.7.57	Iche la weyti riirte, farro nabho isgelisse. Chiꞌiche nabho farro isgelisse ka iche tuummamba Isiteefano ioriite, 
ACT.7.58	khaatte, ilkerengeet khariche ijiitte, dagah ka saate. ꞌDooꞌdi gar laabe etoo nugule intaas kajire Saawulo layadeeh darfohichoki oroot tuumman ikatabeen.
ACT.7.59	Geedda Isiteefano dagah lakachibo layagiis, usu Waakh on wahta, wihi us essi, “Yeessohi Kamure, rubeyteey a kitimaate.” 
ACT.7.60	Ulla jilbo il kaguꞌdde weyti riire, “Kamur! ꞌDooꞌda uskeela aleeraahin” yidah. Uus yeedaas massiche on rubey gooche, yumuy.
ACT.8.1	Saawulo laka intaas a kijire, ullaka Isiteefanohi layagiis a ayyiche.
ACT.8.1	Maantaas on urur Kiriistoki ilkerengeetti weene Yeerusaleem kajiro sinati weyti loomhicho lasookhabte. Ergaano on menye, ꞌdooꞌd Kiriisto tuumman ilassi Yaꞌhuudiya ichoow ki Saamariya iche liitaaꞌhiche. 
ACT.8.2	ꞌDooꞌdoo Waakh karooro Isiteefano khaate hawwaale, toro weyti kooyeen. 
ACT.8.3	Iꞌdaasenyi Saawulo urur Kiriisto massin ꞌdoona, kolba minkoo gela mejel ichoow deyyeho sookhabta sookhaata jeela gessa, hida.
ACT.8.4	ꞌDooꞌda taaꞌhe la a irte, Wori Haaggan enenyet tuumman icheeke. 
ACT.8.5	Fiilif a khubte ilkerengeetti weene ili Saamariya irte wori Ki Lasubhe miinsan intaas ka cheeke. 
ACT.8.6	Ururi mujjum Fiilif dagansate, wahanyeyyohi ittaawenye miigti Waakh tuso us yeelo arge tuumman la, waha Fiilif essi raahe. 
ACT.8.7	ꞌDooꞌdi ittaawenye ginnayyo dakhtaan, riirit ka ginnayyo kabaheene, ꞌdooꞌdi sare hanjaawte ichoow ꞌdooꞌdi luhlo laa laka a lasamaache. 
ACT.8.8	ꞌDeerka ilkerengeettaas tuumman a hamaad kaldach on.
ACT.8.9	Etoo Siimon layadeehe ilkerengeettaas ka moreenye, ꞌdooꞌdi ili Saamariya tuumman weyti girmaache a jira. Ulla a isatahnooche etoo khumman iskayeele. 
ACT.8.10	ꞌDooꞌdi ilkerengeeteet tuumman, ki wewween ichoow ki nunnugul laka yeediis a raaha, toro la mehe yadeehiin ya, “Eta a miigti Waakhe miigti buure layadeeh.” 
ACT.8.11	Wihi icho karaahaan la a jeenteti us goycho ka geeddi deer morotiis ka girmo iyeele. 
ACT.8.12	Iꞌdaasenyi chirri icho Wori Haaggane dakhi Waakh ichoow Yeesso Kiriisto miinsane Fiilif cheeko rummeesteen ka, mejel ichoow deyyeho ba labaattissiye. 
ACT.8.13	Siimon laka awtiis u Yeesso rummeeste, inkoo labaattissiye ka Fiilif meel tuumman leeirte. Wahanyeyyohi miigti Waakh tuso ichoow wihi ittaawenye weeli enenyet yeelin iubaaꞌdane us arge kagirmeeste.
ACT.8.14	Ergaanoti ilkerengeetti weene Yeerusaleem kajirto maanti iche saggi ꞌdooꞌdi Saamariya kajiro Yeedi Waakh iraaho daagte ka, Beetero ichoow Yoohana Saamariya ieregte. 
ACT.8.15	Iche la timiyye iꞌdoo ꞌdee ꞌdooꞌdaas Rubeyti Munyee iꞌhelo u, ꞌdooꞌdaas Waakh iwahte, ꞌdooꞌd la Rubeyti Munyee ꞌhele. 
ACT.8.16	Iꞌdi tahe ꞌdooꞌdaas magah Yeessohi Kamure on lakabaattissiye menye, Rubeyti Munyee uliba ma isooyagin. 
ACT.8.17	ꞌDeerka Beetero ichoow Yoohana ba dahano korcheene, ꞌdooꞌd la Rubeyti Munyee ꞌhele.
ACT.8.18	Siimon la ergaanoti dahan enenyet korisso enenyetaas Rubeyti Munyee ꞌhelo arge, ergaano chilimme a atin siicha iyidahye, 
ACT.8.19	toro “Ani laka miigtaas isiicha, ꞌdee eti an dahan korcho tuumman Rubeyti Munyee a ꞌhelo,” iyidah.
ACT.8.20	Beetero wihi us ilaabe, “Chilimmetaah a kileebaabaato. Wihi tahe at wihi Waakh kisiicho, kol at chilimme kagatatti, iche koogtahe. 
ACT.8.21	At hileenyo ka meessoor rucchul laka ma khabto, a mehe uuraah Waakh ortiis ka ma fissanee. 
ACT.8.22	Uskeela kasoonokho, Kamur waho. Kolossoo ꞌdee Kamur mala suujenye at uuraah kakhabto ikaakutaayi. 
ACT.8.23	Wihi at tahe an kaargo, a atihi inaaf lehe, rubeytaah la uskeel kalday on anti.”
ACT.8.24	Siimon la wihi us ilaabe “Kamur isoowah uus wihi at itidah iraahinee.”
ACT.8.25	Inkoo icho walah tuumman ꞌdooꞌd tuseene icho Yeedi Kamur cheekeen ka, ilkerengeetti weene Yeerusaleem inokhteene, goobassi ittaawenye ilkerengeetti Saamariya kijiro ka Wori Haaggan ꞌdooꞌd abcheen.
ACT.8.26	Hertoo Kamur la wihi iche Fiilif itidah, “Sookahe, gurro tabe, jiti ilkerengeetti weene Yeerusaleem kakhubti ilkerengeetti Gaasa irti isoho.” Waha la a jiti hidaadeet. 
ACT.8.27	Ulla kahe irte. Jit ka etoo ili Saaꞌdaame sangꞌee ꞌhele, ulla a etoo khummane chilimmeti makhaabassi karnatenye ili Saaꞌdaam dakhatti Kandake layadeeh tuumman khuccho. Ulla ilkerengeetti weene Yeerusaleeme irte, Waakh wahte. 
ACT.8.28	Ulla garruhi faraꞌde jiitto kafiddiya, iliissa inokhta, chiirnaanneti eti Waákh íyeyyeedo Isaaya layadeeh chiire, iche sooma. 
ACT.8.29	Rubeyti Munyee la wihi iche Fiilif itidah, “Nyaame, garruhaas faraꞌde jiitto haggahiis fiddi.”
ACT.8.30	Fiilif ꞌdeerka garruhi faraꞌde jiitto inyaame, et usuhi buuggi eti Waákh íyeyyeedo Isaaya layadeeh chiire soomo daage. Fiilif wihi us worsate, “Waha at soonto a kigelaan?”
ACT.8.31	Ulla wihi us ilaabe, “Chirri etoo ikasoodowdowin saggoh igardi?” ꞌDeerka Fiilif wahe, ꞌdee garruhi faraꞌde jiitto a koro garabiis a orronti.
ACT.8.32	Eti sangꞌee Chiirnaanneti Waakh goyaka wahane soome,
ACT.8.32	“Usu iꞌdi naffi iiyyaate inti lakagoorraho liiwoyuu,
ACT.8.32	toro la iꞌdi heleenki tim lagoggoocho iyeedin u,
ACT.8.32	afiis ma bukkhin.
ACT.8.33	Maanti lakhaanyo lakadowe, jiti fissan ka ma lahukkumin.
ACT.8.33	Et nyaakhut nyaakhutiis kaayyeedo mele.
ACT.8.33	A mehe jirotiis harrata ka a lakakhaate.”
ACT.8.34	Eti sangꞌee wihi us Fiilif worsate, “Bal isoocheek, eti Waákh íyeyyeedo awtiissa kayeyyeeda bal etoo addan?” 
ACT.8.35	Fiilif ꞌdeerka chiirnaankaas Chiirnaanneti Waakh on kasookhabte, Wori Haaggane Yeesso miinsan icheeke.
ACT.8.36	Jit ka ꞌdulaani bicchehoo ꞌheleene eti sangꞌee la wihi us yidah, “Yey, bicche kallaayo! A iꞌdoh ani liibaattissiyin?” 
ACT.8.38	Ulla amur bahche garruhi faraꞌde jiitto a latoollicho. Fiilif ichoow eti sangꞌee ba bicche goya iyageene Fiilif la usu baattissiye. 
ACT.8.39	Chirri icho bicche kasookoreen ka Rubeyti Kamur Fiilif chirraas on khaatte, eti sangꞌee la toro Fiilif ma argine, iꞌdaasenyi usu hamaad ka jitiis tabe. 
ACT.8.40	Iꞌdaasenyi Fiilif inkoo us ilkerengeetti Assotos ka issookase ka, ilkerengeeto tuumman dah kagooche, Wori Haaggan cheeke ichoowka Kaaysareya eleele.
ACT.9.1	Geeddaas tuumman la Saawulo abattiti Kamur uliba ogoose ꞌdoona. Kuhaanihi weyti ween iirte, 
ACT.9.2	ulla khaadaabbeti us ꞌdooꞌdi minassi weysiite ilkerengeetti Damaasko iwewween ileeirti ꞌdee eti us yahe cheekto daahe. ꞌDeerka chirri us ꞌdooꞌdi jit Yeesso raaho ꞌhele, mejel ommos deyyeho eheetteey ka ba, a sookhabta ilkerengeetti weene Yeerusaleem keena. 
ACT.9.3	Chirri us ilkerengeetti Damaasko idowwaate ka, koloo kalday on banay serey ka soobaheene ankhadeen. 
ACT.9.4	Ulla il guꞌdde, hooyi, “Saawulo! Saawulo, at a iꞌdoh ani sina iomhissa?” idowo daage.
ACT.9.5	Saawulo la wihi us worsate, “Kamur, at a ayyo?”
ACT.9.5	Kamur wihi us ilaabe, “An a Yeessohi at sina omhisso. 
ACT.9.6	Toollaka kahe ilkerengeet gele ꞌdee wihi at yeesso a lakicheeko.”
ACT.9.7	ꞌDooꞌdi kootte usu walhicho yeyyeed agaafte. Hooyi yeyyeede a daageene, iꞌdaasenyi et icho argeen mele. 
ACT.9.8	Saawulo sookahe, iꞌdaasenyi chuꞌus indo bakkaahicho, walah us argo mele. Etoo ꞌdeerka dahan khabte angaamiche, ilkerengeetti weene Damaasko geeche. 
ACT.9.9	Maan seyyah tuumman il ma argo, ma golossati, wohoo rucchul laka ma yabhuub.
ACT.9.10	Ilkerengeetti Damaasko ka etoo abatti Kiriisteenye Anaaniya layadeeh a jira. Kamur la fooltabcho ka wahe “Anaaniya,” iyidah.
ACT.9.10	Wihi us ilaabe, “Kamur an kalla.”
ACT.9.11	Kamur la wihi us iyidah, “Kahe, ilkerengeet ka min Yuudaki jiti, Jiti Fissan layadeeh kajiro iro, etoo ilkerengeetti Taarso Saawulo layadeeh sooworso, iꞌdi tahe usu Waakhe wahtaa. 
ACT.9.12	Usu fooltabcho ka etoo Anaaniya layadeehe yimiyye usu dahan korche ꞌdee ulla il iargo a arge.”
ACT.9.13	Anaaniya wihi us ilaabe, “Kamur, ꞌdooꞌdi ittaawe wori eta a isiiche, suujoonki noole us ꞌdooꞌdi Waakhe ilkerengeetti weene Yeerusaleem kijiro yeele a daage. 
ACT.9.14	Ulla antohi kuhaaniyyohi wewween siicheene us ebbaaw ati kiwahti us kakhabti leeyimiy.”
ACT.9.15	Iꞌdaasenyi Kamur wihi us Anaaniya iyidah, “Nyaam iiro, iꞌdi tahe an usu a soobahsade, ꞌdee ulla yaafohi Yaꞌhuud ieheynan ichoow karnatteticho ichoow ꞌdooꞌdi Issiraayele woreey igeechaa. 
ACT.9.16	Anna sinati usu latuso jeenteti us keey iyahuu iche tusa.”
ACT.9.17	Anaaniya ꞌdeerka irte minki Saawulo kajiro gele. Anaaniya la dahano korche, “Saawulo, walaalaaw, Yeessohi Kamurenye jit ka atihi inta isoosohatti kisoobahe iche isooergate, ꞌdee il agarta toro Rubeyti Munyee kibuuhissa,” iyidah. 
ACT.9.18	Chirraas on wohoo khadaabbee indo kasoodiheene, ulla il arge. Tolossate labaattissiye.
ACT.9.19	Saawulo la inkoo us golossate ka, miigowe.
ACT.9.19	Ibeennetoo Damaasko ka abatti Kiriisto leejire. 
ACT.9.20	Dowwa on minassi weysiit irte, saggi Yeesso Weeli Waakh iyahe cheeke. 
ACT.9.21	ꞌDooꞌdi usu daage tuumman la weyti girmeeste, “Eta ki goorat ilkerengeetti weene Yeerusaleem ka ꞌdooꞌdi magaha waho ꞌdabbaacho menya? Ulla intane yimiyye ꞌdee icho hida, khaata kuhaaniyyohi wewween igeecha menya?” worsateen. 
ACT.9.22	Iꞌdaasenyi Saawulo jiti miige ka wori Waakh cheeke. Ulla wahanyeyyohi ittaawe ka saggi Yeesso rumanka Ki Lasubhe iyahe tuse, ichoowka ꞌdooꞌdi Yaꞌhuude Damaasko yaal malaliche.
ACT.9.23	Inkoo ibeennetoo kutte ka, ꞌdooꞌdi Yaꞌhuud Saawulo ogoos gooche. 
ACT.9.24	Iꞌdaasenyi Saawulo malicho abte. Ibeen ichoow maalim ba artohi ilkerengeeteete toorribaane ꞌdee usu yagiisiin. 
ACT.9.25	Iꞌdaasenyi ibeen ka ꞌdooꞌdi usu raaho usu enjeloo buure ka daddaabohi ilkerengeet kamarsan ka ꞌdohtoo gateene, il isoowoyeen.
ACT.9.26	Saawulo chirri us ilkerengeetti weene Yeerusaleem yimiy ka, abatti Kiriisto ikhayin leheet. Iꞌdaasenyi iche tuumman usu weyti karoorte. A mehe usuhi rumanka abatti Kiriisto yitah ma rummeysatti. 
ACT.9.27	Iꞌdaasenyi Barnaba usu khaate ergaano Yeesso ikeene. Saggi sulhaassiis ka us Kamur iarge, Kamur usu ileeyyeede ichoow saggi us ilkerengeetti Damaasko ka roorro laan wor Yeesso icheeke laka ergaano icheeke. 
ACT.9.28	Saawulo ꞌdeerka ergaano wihi tuummane iche ilkerengeetti weene Yeerusaleem ka yeesse ka leejire. Ulla roorro laan wori Kamur cheeke. 
ACT.9.29	Ulla ꞌdooꞌdi Yaꞌhuude afi Giriig daago leeyyeede toro leeiriire, iꞌdaasenyi usu ogoos yowteen. 
ACT.9.30	Chirri ꞌdooꞌdi Kiriisto rummeeste waha abte ka, Saawulo khaateene ilkerengeetti Kaaysareya geecheene, intaas ka ilkerengeetti Taarso iergeen.
ACT.9.31	ꞌDeerka urur Kiriistoki ilassi Yaꞌhuudiya ichoow Gaalilaaya ichoow Saamariya kajiro ba geeddoo ka sina laan nebey kafiddiyeen. Rubeyti Munyee la icho miigoosse, toro la uur miigoosse, toro ꞌdooꞌd laka kakhayme. Icho tuumman la Kamur karooreen.
ACT.9.32	Geedda Beetero ilassaas tabe, us ꞌdooꞌdi Waakhe ilkerengeetti Ludda yaalle iirte. 
ACT.9.33	Intaas ka etoo Ayyenneya layadeehe sar tuumman hanjaawte guꞌh siyyeet siriir kajiife ꞌhele. 
ACT.9.34	Beetero la wihi us Ayyenneya iyidah, “Ayyenneya, Yeesso Kiriisto a kisamaacha, kahe ilaalaah khaat!” Ulla chirraas on sookahe. 
ACT.9.35	ꞌDooꞌdi tuummane ilkerengeetti Ludda ichoow ꞌdowhi Chaaron kajiro la Ayyenneya arge Kamur kakhuufe.
ACT.9.36	Ilkerengeetti Yooba ka makhaabassoo abatti Kiriisteenye Tabiita layadeeh a jirte. Magahiche afi Giriig ka a Dorkas. Afaf lammacho ka chiꞌ lalaabe a Hoól. Iche la kol tuumman ꞌdooꞌd wihi haaggane iyeesse, toro la miskiino gargaarte. 
ACT.9.37	Ibeennetaas ka khannatte, tumuyye, sartiche lamaaꞌde lakhaate min ka goonanki saraat lagesse. 
ACT.9.38	Yooba la ilkerengeetti Ludda ma kadeere, ꞌdeerka chirri abatti saggi Beetero ilkerengeetti Ludda ikajiro daagte ka, et lamma ergateene, hawwaasteene, “Bal dowwa nah sooeleel!” iyidaaheen.
ACT.9.39	Beetero la icho raahe. Chirri us sooeleele ka, lakhaate goonankaas saraat lageeche. Deyyehoti ittaawenye muunkheyyee la intaase tolossa ooyta. Ubbaarreti derdeer ichoow kabuuꞌddeti iche geeddi iche jirte tosse, Beetero tuseen.
ACT.9.40	Beetero la icho tuumman khar ibahche, jilbo il kaguꞌdde Waakh wahte. Makhaabassi bujje iurgiye wihi us iyidah, “Tabiita, sookah!” Iche la indo soobakkaahisse, chiꞌiche Beetero agarte ka soorrommatte. 
ACT.9.41	Ulla dahan sookhabte toolliche. ꞌDeerka muunkheyyo ichoow ꞌdooꞌdi Kiriisto rummeeste soowahe, ichehi nool dahanticho gesse. 
ACT.9.42	Yeedaas Yooba dakkhan kataaꞌhe, ꞌdooꞌdi ittaawe la Kamur rummeeste. 
ACT.9.43	Beetero la geeddoo ilkerengeetti Yooba ka min Siimonhi hili uktoot haaggicho fiddiye.
ACT.10.1	Ilkerengeetti Kaaysareya ka, etoo Korneeliyo layadeehe koobbintoo iskareete, iskarti ꞌDeylaan layadeeh itoollo, a jire. 
ACT.10.2	Usu ichoow minkiis tuumman kol tuumman wihi Waakh kahamaadicho yeeleene, toro la Waakh a karooraan. Us ꞌdooꞌdi Yaꞌhuude miskiine weyti gargaare, toro kol tuumman Waakhe wahta. 
ACT.10.3	Maantooka geeddi sahaꞌd saagaassi maalimeet ka, fooltabchotoo arge. Fooltabcho ka wihi us mujjum arge, a herti Waakhe itimiyye, “Korneeliyo,” itidah.
ACT.10.4	Korneeliyo iche roorro ka indo katoolliche, wihi us worsate, “A mehe Kamur?”
ACT.10.4	Herti Waakh wihi iche ilaabte, “Waakh weysihaah a daage, wihi at miskiino siisso la a arge, kaasooꞌhele. 
ACT.10.5	Toollaka ꞌdooꞌdoo ilkerengeetti Yooba ierege, etoo Siimon layadeehe magahiiskoo addan toro Beetero layadeeh a soowaho. 
ACT.10.6	Usu, Siimonhi ukto kaaho toro haaggicho beyti buure afiche yaal iche leefiddiya.”
ACT.10.7	Chirri herti Waakhe kootte leeyyeedde katabte ka, Korneeliyo falfa lamma minkiis kajirto ichoow etoo iskareet soowahe. Et la a ki ullaka weyti Yeedi Waakh khuccho toro la Korneeliyo rubeytiis yaakhicho. 
ACT.10.8	Wihi yitah tuumman icheeke ilkerengeetti Yooba ierge.
ACT.10.9	Ibeenki kaas sooraaho geeddi sahaꞌd lihti maalimeete ꞌdooꞌdaas ilkerengeetti Yooba isoodowwaate ka, Beetero min sartiisti hafan ikore, Waakh wahte. 
ACT.10.10	Beetero weyti ankaye, wohoo us yaham ꞌdoone. Golol lakarchaayi fooltabcho arge. 
ACT.10.11	Sereyti bakkaahte arge, wohoo iꞌdi dafarti buurenye il isoosohti arge. Dafarta la laddad affarcho lasookhuccha il liisoowoya. 
ACT.10.12	Dafartaas wahanyeyyohi fil tuummane iche goya kajira. Bina ichoow hoola ichoow binahi uur il kajiito ichoow chimbirohi saraate fil tuummanenye kajira. 
ACT.10.13	Hooyoo la Beetero wihi us iyidah, “Beetero, kah wahanyeyyoha agiise aham.”
ACT.10.14	Beetero wihi us ilaabe, “Kamur koloo kalday laka iꞌdaas mee! A mehe an injire wihi biꞌdire ommos wihi miꞌdab ieheynan ma umhan.”
ACT.10.15	Hooyi Waakh koli lammaatteet usu leeyeede wihi us yidah, “Wihi Waakh munyaache wihi biꞌdire iikhaatin.”
ACT.10.16	Waha kol seyyahe yitaaheene, chirraas on dafar goobi Waakh liilaabe.
ACT.10.17	Beetero wihi fooltabchota tahe kamalalaayi, ꞌdooꞌdi kootte Korneeliyo sooergate, inti min kajiro a abte, arite toolla. 
ACT.10.18	ꞌDooꞌd waheene, usu etoo marteenye Beetero layadeehe magahiis koo addan Siimon layadeeh inta fiddiyo worsateen.
ACT.10.19	Beetero wihi fooltabcho tahe kamiyyaantaayi, Rubeyti Munyee wihi iche itidah, “Siimon, reeroo seyyahenye kisooyowte kalla. 
ACT.10.20	ꞌDeerka kahe, il ikhubo. Icho raahin akaroorin, iꞌdi tahe ani icho sooerge.”
ACT.10.21	Beetero il ikhubte wihi us reer iyidah, “Eti atin sooyowatteen a ani. A iꞌdoh itimaateen?”
ACT.10.22	Reer wihi us ilaabe, “Etoo Korneeliyo layadeehe koobbintoo iskareet itoollo kanimiy. Ulla a etoo fissane Waákh karooro, yaafti Yaꞌhuud tuumman la weyti inkaanyitto. Hertoo Waakhe munyeenye usu minkiis a kiwaho ꞌdee wora a daago itidah.” 
ACT.10.23	Beetero ꞌdeerka ꞌdooꞌd min goya iwahe martiiste.
ACT.10.23	Ibeenki kaas sooraaho ka Beetero ꞌdooꞌd raahe. ꞌDooꞌdoo ilkerengeetti Yooba ka Kiriisto rummeeste laka Beetero raahe. 
ACT.10.24	Ibeenki kaas sooraaho ka, ilkerengeetti Kaaysareya sooeleeleen. Korneeliyo la icho suge, hiiyyiis ichoow aalassiiski us weyti ꞌdoono minkiis iwahe. 
ACT.10.25	Chirra Beetero min soogelo ka Korneeliyo Beetero or kasoodowe, inkaanyit ka ortiis ka jilbo il kaguꞌdde.
ACT.10.26	Iꞌdaasenyi Beetero sookahche, “Sookah, annaka a weeli enenyet one!” iyidah.
ACT.10.27	Beetero Korneeliyo leeyyeedaayi min gele. ꞌDooꞌdi ittaawe la intaas a kajira. 
ACT.10.28	Beetero la wihi us ꞌdooꞌdaas iyidah, “Weyti a garattaane amurreteen eti Yaꞌhuude yaafohi addan kachimmamo ommos minassicho gelo a buusantahe. Iꞌdaasenyi Waakh mehe ituse ya, an et an a biꞌdir ommos a suuj adeeh mele. 
ACT.10.29	ꞌDeerka chirri enenyet liisooꞌdiiche ka, ma jijjiitanne imiy. Anna mehe kiworsada ya, mehe iwahte?”
ACT.10.30	Korneeliyo wihi us ilaabe, “Maan affar kutte, anihi sahaꞌd saagaassi maalimeete chirree minkeey goyaka Waakh wahdi iche dog laan on etoo gaaddi dakhane torrogoot khabo orteey sootolossate. 
ACT.10.31	Wihi us iyidah, ‘Korneeliyo, Waakh weysihaah a daage, toro wihi at miskiino siisso a arge. 
ACT.10.32	Toolla ilkerengeetti Yooba enenyet ierege, etoo Siimon layadeehe magahoo ka la Beetero layadeeh a soowaheen. Us minki etoo Siimon layadeeh ka a marti. Eta la ukto mujjummoocha, beyti buurenye afiche yaal.’ 
ACT.10.33	Anna ꞌdeerka chirraas on enenyet kisooerge, alla weyti gon haaggisse a timiyyee. Toollaka nah tuumman kalla Waakh ortiis tololla wihi Kamur dah kiyidah dagansanna.”
ACT.10.34	Beetero la yeede wihi us yidah, “An kola saggi Waakh rumanka yaafo tuumman ekka iekkaacho a arge. 
ACT.10.35	Iꞌdaasenyi Waakh ꞌdooꞌdi il tuummane usu karooro wihi fissan yeelo a khaatta. 
ACT.10.36	Atin farniinki Waakh ꞌdooꞌdi Issiraayel isooerge a garattaan. Farniinka la Wori Haaggane cheeke, Yeesso Kiriisto ka innohi enenyete ichoow Waakh a isinebeyne. Yeesso Kiriisto la a Kamuri weeli enenyet tuumman. 
ACT.10.37	Wihi inkoo Yoohanahi Enenyet Baattissiyo wori baattissiyo cheeke boroofenhi Gaalilaaya lakasookhabte ichoowka ili Yaꞌhuud tuumman eleele yitah a garattaan. 
ACT.10.38	Saggi Waakh Yeessohi Naasaret Rubeyti Munyee ichoow miig isiiche a garattaan. Jeenteti Waakh ileejiruu us meel tuummane irte, wihi haaggan yeele, ꞌdooꞌdi Seytaan sina kawaaricho samaache.
ACT.10.39	“Nah la wihi tuummane Yeesso ili ꞌdooꞌdi Yaꞌhuud ichoow ilkerengeetti weene Yeerusaleem ka yeele garticho a laabna. Yeesso massalaaba kakaaheene yigaaseen. 
ACT.10.40	Iꞌdaasenyi Waakh ibeenki seyyahnaatteet ka omoot kasookahche, enenyet tuse. 
ACT.10.41	ꞌDooꞌd tuumman mee usú arge, iꞌdaasenyi nahi goorat Waakh nah soobahsate woriis cheekno, usu leegolossanne on inkoo us sookahe agarre. 
ACT.10.42	Waakh la amure nah ibahche, ꞌdee Wori Haaggan ꞌdooꞌd icheekna, toro saggi us eti Waakh soobahsate ꞌdee ꞌdooꞌdi jiro ichoow ki tuume ba ihukkumo iyahe cheekna. 
ACT.10.43	ꞌDooꞌdi Waákh íyeyyeedo tuumman wihi usu miinsane icho cheekeen, eti Kiriisto rummeeste tuumman, usu ka uskeel a liikakuta.”
ACT.10.44	Beetero yeyyeedaayi Rubeyti Munyee ꞌdooꞌdi dagansati tuumman isooyagte. 
ACT.10.45	ꞌDooꞌdi Yaꞌhuude Kiriisto rummeeste Beetero sooraahe la, Rubeyti Munyeenye yaafohi Yaꞌhuud ieheynan laka isooyagte weyti kagirmeeste. 
ACT.10.46	Iꞌdi tahe ꞌdooꞌdi yaafohi addan ichohi afi icho idaagin kaayyeedo toro Waakh saaꞌdo, iche daageen.
ACT.10.46	Beetero ꞌdeerka wihi us yidah, 
ACT.10.47	“ꞌDooꞌda iꞌdi goorat inno Rubeyti Munyee iꞌhelluu, icho laka Rubeyti Munyee a ꞌheleen. Etoo ichohi bicche ka labaattissiyo a tirta?” 
ACT.10.48	ꞌDeerka amur ibahche, magah Yeesso Kiriisto ka icho a labaattissiyo. Icho la Beeterohi geeddoo icho leefiddiyo daaheen.
ACT.11.1	Ergaano ichoow ꞌdooꞌdi Kiriisto rummeeste Yaꞌhuudiya kijiro tuumman saggi yaafohi Yaꞌhuud ieheynan laka Yeedi Waakh ikhaatteen daageen. 
ACT.11.2	ꞌDeerka maanti Beetero ilkerengeetti weene Yeerusaleem ikore ka, ꞌdooꞌdi Yaꞌhuude Kiriisto rummeeste usu leejaakhe. 
ACT.11.3	Wihi icho iyidaaheen, “At minassi ꞌdooꞌdi ikhandiyanne iratte icho leegolossatte.”
ACT.11.4	Beetero la wihi yitah tuumman idowdowe, wihi us kasookhabte us iyidah, 
ACT.11.5	“An ilkerengeetti Yooba iche kajire, Waakh wahdaayi, fooltabcho arge. Wohoo iꞌdi dafartoo buurenye goobi Waakh ka laddad affarcho lakhuccho il liisoowoyo garabeey lasooyissil arge. 
ACT.11.6	Goya yeye, wahanyeyyohi fil tuummane arge. Bina ichoow hoola ichoow binahi uur il kajiito ichoow chimbirohi saraate dafar goya kajira. 
ACT.11.7	Anna hooyi, ‘Beetero kahe, wahanyeyyoha agiise, aham,’ idowo daage.
ACT.11.8	“Wihi an ilaabe, ‘Kamuroow, mele, iꞌdi tahe injire gololi liiumhane ommos biꞌdire afeey ma gelin.’
ACT.11.9	“Hooy la koli lammaatteet goobi Waakh ka sooyeede wihi us yidah, ‘Wihi Waakh munyaache wihi biꞌdire iikhaatin.’ 
ACT.11.10	Waha kol seyyahe yitaaheene, ꞌdeerka toro goobi Waakh liijiite.
ACT.11.11	“Chirraas on ꞌdooꞌdi seyyahenye ilkerengeetti Kaaysareya ka ani liisooergate, minki an fiddiyo kajiro sooeleele. 
ACT.11.12	Rubeyti Munyee wihi iche ani itidah, ‘ꞌDooꞌdaas a leejijjiitanne, raah.’ Reera lihenye koo Kiriistee laka ilkerengeetti Yooba ka iraahe ichoowka ilkerengeetti Kaaysareya isleeiranne, nah tuummamba min Korneeliyo isleegelle. 
ACT.11.13	Ulla saggi herti Waakh minkiis ka isoobahte, ‘ꞌDooꞌdoo ilkerengeetti Yooba iergo, eti magahiis Siimon layadeehe magahoo ka la Beetero layadeeh a soowaho,’ itidah, nah isoocheeke. 
ACT.11.14	‘Ulla farniine kikeena, farniinkaas ka ati ichoow minkaah tuumman a atin lariba,’ itidah.
ACT.11.15	“Chirri an yeede on Rubeyti Munyee iꞌdi goorat iche inno orey inno ikasooyagtuu icho laka isooyagte. 
ACT.11.16	Chirraakka wihi goorat Kamur yidah kasooꞌhele, ‘Yoohana enenyet bicche kabaattissiye, iꞌdaasenyi atin Rubeyti Munyee ka a atin labaattissiya.’ 
ACT.11.17	ꞌDeerka chirri Waakh siinti Rubeyti Munyeenye us goorat innohi Yeesso Kiriistohi Kamure rummeysanne inno siiche icho laka siiche, anihi Waakh tirrimo a ayyo?”
ACT.11.18	Chirri icho waha daageen ka wihi Beetero yeele ꞌdiiꞌdin katabeene Waakh saaꞌdeen. Wihi icho yidaaheen, “Kola ꞌdeerka Waakh yaafohi Yaꞌhuud ieheynan laka uskeel a kasoolaabe, ꞌdee jiro ꞌhelaan.”
ACT.11.19	ꞌDooꞌd Kiriistoki lataaꞌhiche jeenteti sinayyohi ꞌdooꞌd loomhichuu inkoo Isiteefano layigis geeddi ili Foniikiya ichoow kurti bicche dahcho kajirto Kuuburo layadeeh ichoow ilkerengeetti Antiyookhiya irte. ꞌDooꞌdi yaafti Yaꞌhuud kalday Wori Haaggan icheekeen. 
ACT.11.20	Iꞌdaasenyi gaasichokoo ili Kuuburo ichoow ilkerengeetti Kureene kayimiyye, ilkereengeetti Antiyookhiya irte, ꞌdooꞌdi yaafohi Yaꞌhuud ieheynan Wori Haaggane Yeessohi Kamure miinsan icheekeen. 
ACT.11.21	Miigti Kamur icho a leejirte, ꞌdeerka ꞌdooꞌdi ittaawe wori Kamur rummeeste toro raahe.
ACT.11.22	Urur Kiriistoki ilkerengeetti weene Yeerusaleem wora daage, icho la Barnaba ilkerengeetti Antiyookhiya iergeen. 
ACT.11.23	Maanti us intaas sooeleele us saggi icho haaggi Waakhe buurenye icho imunneynan iꞌheleen arge ka, weyti hamaade, ulla icho uur miigoocha ꞌdee rumanka uurassicho tuumman ka Kamur raahaan. 
ACT.11.24	Barnaba la a etoo haaggane, Rubeyti Munyee buuhto toro la Yeesso kakhuufo. ꞌDooꞌdi ittaawe la kamur kakhuufe.
ACT.11.25	Barnaba ꞌdeerka ilkerengeetti Taarso irte, Saawulo yowte. 
ACT.11.26	Chirri us Saawulo ꞌhele ka, sookhaate ilkerengeetti Antiyookhiya keene. Barnaba ichoow Saawulo guꞌhoo tuumman urur Kiriisto isꞌheleene, toro la ꞌdooꞌdi ittaawe wori Waakh mujjum abcheen. Ilkerengeetti Antiyookhiya iche abatti kolooraat ꞌdooꞌd Kiriisto lakiidah.
ACT.11.27	Maanassaas ka ꞌdooꞌdoo Waákh íyeyyeedo ilkerengeetti weene Yeerusaleem kasookhubte ilkerengeetti Antiyookhiya yimiy. 
ACT.11.28	Kichekoo magahiis Agaabo layadeeh kahe, Rubeyti Munyee ka, saggi abaartoo suuje dowwanoha ka harrati sirgaali Rooma anti tuumman igesso orey on cheeke. Abaartaas la maanti Kilaawudiyo karnat yitahye soomarte. 
ACT.11.29	Abatti ebba gargaar geeddi us yabuuꞌd ꞌdooꞌdi Kiriisto rummeeste ili Yaꞌhuudiya ibihin gooche. 
ACT.11.30	Waha yeeleene, Barnaba ichoow Saawulo gargaari lasoobahche idiibeene, ewweenki urur Kiriisto woyo iergeen.
ACT.12.1	Geeddassaas on ka karnati ꞌHerood Agiribba layadeeh urur Kiriisto goyaka ꞌdooꞌdoo khabte, usuhi sina omhicho ꞌdoonaa. 
ACT.12.2	Yaakoobohi walaal Yoohanee birlabe lakayigis. 
ACT.12.3	ꞌHerood la chirri us saggi ꞌdooꞌdi Yaꞌhuud waha ikahamaado arge ka, Beetero laka sookhabte jeela gesse. Wahaas la maanti Daawti Makaateti Liikhasin iche yitaaheen. 
ACT.12.4	Inkoo Beetero jeela lagesse, Beetero a lakhaate iskarti toorribto rabit affarenye rabite ba la et affar tahe liigeeche ꞌdee toorribta. ꞌHerood la mehe ꞌdoona ya, usuhi Beetero inkoo daawti Baasakka kutte ꞌdooꞌd tuumman ortiis ka hukkumo.
ACT.12.5	Beetero ꞌdeerka jeela lagesse. Iꞌdaasenyi urur Kiriisto jeentetiis u weyti Waakh wahte.
ACT.12.6	Ibeenki ꞌdee saahka ꞌHerood Beetero soohukkumo ka, Beetero et lamma iskareete dahcho urꞌda, biingo lamma lakahide, tooba etoo iskareete lakahide, iskarti lammeenye aritti jeela toorribto la a jirta.
ACT.12.7	Koloo kalday on hertoo Kamur soobahte, minki ꞌdooꞌd lakahido banay kaababeen. Herti Waakh la Beetero barbar ꞌdaarte, “Dowwa sookah,” itidah. Chirraas on gaꞌdaarreti kootte Beetero dahano kahidan diddihte.
ACT.12.8	Herti Waakh la wihi iche Beetero itidah, “Saabaah jurkhiche, kobohaah gesso.” Beetero la iꞌdaas yeele. “Kabuuꞌdaah laka gesso, isooraah,” itidah. 
ACT.12.9	Beetero la raahe, jeela kaleebahe, iꞌdaasenyi saggi wahaas herti Waakh yeesse rumanka iyitaaheen ma kasine, kol us fooltabcho argo on koogyahe. 
ACT.12.10	Eti oraate arit yaakhicho ichoow ki lammaatteet kasookuteene aritti gaꞌdaare ilkerengeet liikabaho sooeleeleen. Arite la keley on furnante icho la tabeen. Inkoo icho inti jitat iskachibaan sooeleeleen ka, chirraas on herti Waakh usu katabte.
ACT.12.11	Beetero ꞌdeerka neybaate, wihi us yidah, “Toolla rumanka a uba, Kamur hertiistoo a isooerge, hiinaan ꞌHerood ichoow wihi tuummane ani isooyateehe ꞌdooꞌdi Yaꞌhuud garti ikaribe.”
ACT.12.12	Chirri us iskase ka min Maariya irte. Maariya la a abar Yoohanahi toro magahiiskoo Marko layadeeh. Minkaas la ꞌdooꞌdi ittaawenye Waakh wahti iche kajira. 
ACT.12.13	Beetero la yimiyye afafhi kharaat gugguꞌdde inanti falfeenye Rooda layadeeh itimiyye leeyeedde. 
ACT.12.14	Chirri iche hooy Beetero garatte ka weyti hamaadde, min ma furin ba nyaante ꞌdooꞌd saggi Beetero khar itoollo icheekte.
ACT.12.15	ꞌDooꞌd la wihi us inám iyidah, “At a sirgo!” Iname la matah miigeysatte, “Mele, a rum,” itidah. Icho la toro, “A hertiisti Waakh,” iyidaaheen.
ACT.12.16	Iꞌdaasenyi geeddaas tuumman Beetero afaf on soojaha. ꞌDaꞌddaboka afaf fureene, chirri icho Beetero argeen ka weyti girmeesteen. 
ACT.12.17	Ulla dahan ka gammadicha iyidahye, saggi Kamur jeela ikasoobahche icheeke. “Waha Yaakoobo
ACT.12.18	Baryo ka, iskarti Beetero toorribto mal gele, jeenteti wihi Beetero kayitah u. 
ACT.12.19	Inkoo iskar ꞌHerood weyti Beetero yowatte waayte ka, ꞌHerood iskar wowworsate amur bahche iskar omoot igooche.
ACT.12.19	ꞌHerood ꞌdeerka ili Yaꞌhuudiya kakahe irte ilkerengeetti Kaaysareya geeddoo fiddiye.
ACT.12.20	Karnati ꞌHerood Agiribbahi oraate ꞌdooꞌdi ilkerengeetti Tiiro ichoow ꞌdooꞌdi ilkerengeetti Siidon ba weyti kahollowe. Icho la saamo ka irteene sooargeen. Kolooraat la eti uranti karnat iweene Bulaastas layadeeh iche ankicho leekeeneen. Irteene ꞌHeroodha nebey daaheen, iꞌdi tahe ilicho il ꞌHeroodhane golol kaꞌhela.
ACT.12.21	Ibeenkoo isliigooche ka ꞌHerood darfohiiski karnannoon gessate komborti antoot koorronte, ꞌdooꞌd itolche. 
ACT.12.22	Urur la rirriire, “Weeli enenyet mee yeyyeedo, waakkhoo yeyyeeda,” yidaaheen. 
ACT.12.23	Chirraas on jeenteti ꞌHerood Waakh ikoolin u, hertoo Kamur usu guꞌdubte, ulla deyyah uur yumheene, yumuy.
ACT.12.24	Iꞌdaasenyi Yeedi Waakh orey on isohte, ꞌdooꞌdi ittaawe la Yeesso rummeeste.
ACT.12.25	Chirri Barnaba ichoow Saawulo hilicho buuhicheen ka, ilkerengeetti weene Yeerusaleem kasoonokhteene,
ACT.13.1	Urur Kiriistoki ilkerengeetti Antiyookhiya kijiro ꞌdooꞌdoo Waákh íyeyyeedo ichoow ꞌdooꞌdoo Yeedi Waakh ꞌdooꞌd abcho goya a kijire. Icho la a Barnaba ichoow Siimiyonhi Nigeer layadeeh ichoow Luukiyohi ili Kureene kayimiy ichoow Manaayenhi gaafanahi ꞌHerood Antiiba layadeeh weyneeste ichoow Saawulo. 
ACT.13.2	Geedda icho Kamur wahtaane icho af hiitaan, Rubeyti Munyee wihi iche itidah, “Barnaba ichoow Saawulo ba hili an icho iwahe isoobahcha.” 
ACT.13.3	ꞌDeerka inkoo icho af hiiteene Waakh wahteen ka, dahano korcheene iweesteene ergeen.
ACT.13.4	Lammache ichehi Rubeyti Munyee ergatte, irteene ilkerengeetti Seluukiya ikhubteene, intaas ka kooban geleene kurti bicche dahcho kajirto Kuuburo layadeeh irteen.
ACT.13.5	Chirri icho ilkerengeetti Salaamis eleeleen ka, minassi weysiite Yaꞌhuud ka Yeedi Waakh cheekeen. Yoohanahi magahiiskoo Marko layadeeh laka a leejire, gargaare.
ACT.13.6	Kurtetaas tuumman dah kagoocheene Wori Haaggan cheekeene ichoowka ilkerengeetti Baabos eleeleen. Intaas ka etoo Yaꞌhuude moreenye eti Waákh íyeyyeedo iskaayyeelo Bar Yeesso layadeeh ꞌheleen. 
ACT.13.7	Ulla eti kurtetaas iweene Sergiyo Baawulo layadeehe kharee iche aaliis yahe. Etaas ween Barnaba ichoow Saawulo wahe Yeedi Waakhe kadaagin ꞌdoonaa. 
ACT.13.8	Iꞌdaasenyi Eelimaashi moree icho tirrime. Eta magahiis moro miinsanyahe. Usu etaas ween kakhuufnaanki us Yeesso kakhuufo kalaabine ꞌdoone. 
ACT.13.9	Saawulohi magahoo ka Baawulo layadeehe Rubeyti Munyee buuhisse Eelimaas indo katoolliche wihi us iyidah, 
ACT.13.10	“Weeli Seytaan! At a chiiytanki wihi haaggan tuumman ꞌdiiꞌdo. At a eti ekkeysi lehe, toro wihi suuje tuummane rubeytaah buuha. At la kol tuumman jiti Kamure fissane khollokkhissa. 
ACT.13.11	Toolla la dahanti Kamur a kiguꞌdubta, indo waayta, geeddoo banayhi orraheet argiwwaayta.”
ACT.13.11	Chirraas on ꞌduubat ichoow mugꞌdi ba usu indo ankubeene, dahano ka il ꞌdaꞌddaarre eti angaamicho yowte. 
ACT.13.12	Etaas ween chirri us wihi yitah arge ka Kamur rummeeste, a mehe wori Kamur miinsane laabche a kagirmeeste.
ACT.13.13	Baawulo ichoow wahalhiis ba kooban ka ilkerengeetti Baabos kakaheene ilkerengeettoo Beerga layadeehe boroofenhi Bambiiliya kajirto irteen. Intaas ka Yoohanahi magahiiskoo Marko layadeeh icho kanokhte ilkerengeetti weene Yeerusaleem inokhte. 
ACT.13.14	Ilkerengeetti Beerga kakaheene ilkerengeetti Antiyookhiya boroofenhi Bisiidiya kijirto irteen. Seeri Lanaso ka minki weysiite Yaꞌhuud geleene orronteen. 
ACT.13.15	Inkoo Chiirnaanneti Amurre ichoow ti ꞌDooꞌdi Waákh Íyeyyeedo lasoome ka, ꞌdooꞌdi minki weysiit itoollo icho waheene wihi icho iyidaaheen, “Yaafeey, chirri atin yeedoo enenyet uur miigoocho khabtaan, kaaleya cheeka.”
ACT.13.16	Baawulo tolossate dahanti miigeet okkhiche leeyeede wihi us yidah, “ꞌDooꞌdi Issiraayeloow ichoow atinhi yaafti Issiraayel ieheynane Waakh karoortaane inta kajirtaan, idagansada. 
ACT.13.17	Waakkhi ꞌdooꞌdi Issiraayel wahti goorat aacchinyeteen a soobahsate. Maanti iche ili Miissiri iche kayeelantahe kajirto ka yaafohi buure kayeele. Waakh la toro miigtiisti buure on ka icho ilaas kasoobahche. 
ACT.13.18	Waakh geeddi guꞌh tomon affar icho hidaad ka a woywoye. 
ACT.13.19	Yaaf teeba ili Kaanaan kajirte baabiiche, ꞌdooꞌdiis la ilaas dahal ka siiche. 
ACT.13.20	Waha tuumman la geeddi guꞌh kud affar ichoow guꞌh tomon chan iche khaateen.
ACT.13.20	“Waha ꞌdubicho ka Waakh icho ꞌdooꞌdi dakhti siiche ichoowka eti Waákh íyeyyeedo Saamuwel layadeeh hiliis gele. 
ACT.13.21	Saahka yaafti Issiraayel Waakh karnat daahte, Waakh la icho eti Saawulo layadeehe aabbahiis Kiich layadeehe, yaaftiis la Beenjameen tahe, siiche. Ulla guꞌh tomon affar ba karnat iyitah. 
ACT.13.22	Inkoo Waakh Saawulo bahche ka, Dawuud karnati yaafohi Issiraayel kayeele. Wihi Waakh cheeke Dawuud miinsan kallaayo, ‘Inam Yeessehi Dawuud layadeeh a eti wihi uureey ꞌdoono raaho, wihi an usuhi yeelo ꞌdoono tuumman a yeela.’
ACT.13.23	“Waakh la hiiy Dawuud ka, iꞌdi goorat us iayyichuu, Yeesso ꞌDoorribehi yaafohi Issiraayel kayeele. 
ACT.13.24	Geeddi Yeesso hiliis isookhaban, Yoohanahi Enenyet Baattissiyo iche yaafohi Issiraayel tuumman Yeedi Waakh icheeke, icho uskeeliin kasoonokhda toro a atin labaattissiyo iche idowe. 
ACT.13.25	Chirra Yoohana hiliis soomassicho ka wihi us yidah, ‘Kamalda bal, atin ayyo ikoogtahiin? An ki atin sugtaan mee. Yeya, eti ꞌdubeey ka yamiit, an falfihi kobtiissa an jalkhicho ma muꞌdan.’
ACT.13.26	“Yaafeey, atinhi hiiy Aburaahame ichoow atinhi yaafohi addanenye Waakh karoortaan inno wori saggi Waakh inno iribo a inno liisooerge. 
ACT.13.27	ꞌDooꞌdi ilkerengeetti weene Yeerusaleem ichoow weynaanticho ba Yeesso eti us rumanka yahe ma kasin. Iꞌdaasenyi maanti icho omoot igoocheen, wihi goorat ꞌdooꞌdi Waákh íyeyyeedo chiire, Seeri Lanaso tuumman lasoomo buuhicheen. 
ACT.13.28	Chirri icho wihi rumanka Yeesso omoot liikagoocho ikhabin laka, Bilaato Yeessohi layagiise daaheen. 
ACT.13.29	Inkoo iche wihi goorat Chiirnaanneti Waakhe usu miinsan buuhisse ka, Yeesso massalaaba kasooyegisse khaatte, goꞌddoo kahawwaasse. 
ACT.13.30	Iꞌdaasenyi Waakh usu ꞌdooꞌdi tuume goyaka sookahche. 
ACT.13.31	Ulla ꞌdooꞌdi goorat usú boroofenhi Gaalilaaya ka sooraahe ilkerengeetti weene Yeerusaleem leeyimiy geeddi buure a isoobabbahe. Icho la toolla ꞌdooꞌdeenki Issiraayel gartiis a ilaabaan.
ACT.13.32	“Nah Wori Haaggane atin icheekna. Wora la a ki Waakh aacchinyeteen iayyiche, 
ACT.13.33	innohi nyaakhutichee, Yeessohi us omoot kasookahche ka inno ibuuhiche. Iꞌdi aritti lammaatteete buuggi Sabuur ka liichiiruu,
ACT.13.33	“ ‘At a Weelaaya,
ACT.13.33	maalinka an Aabbahaahha itah.’
ACT.13.34	Waakh rumanka Yeesso omoot a kasookahche toro jirtuu la ma ꞌdiicho sartiis ma suusahto, iꞌdi Yeedi Waakh liikachiiruu,
ACT.13.34	“ ‘Buuhi munyeenye toro lakakhuufo an Dawuud iayyiche iche atin siicha.
ACT.13.35	ꞌDeerka intoo addan ka mehe chiiran ya,
ACT.13.35	“ ‘Sarti Falfataahti Munyee ma ꞌdiisso ma suusahto.’
ACT.13.36	“Iꞌdi tahe Dawuud kholotiis ka hili Waakh a kajire, yumuyye, aacchinyetiisti goorat orey bujje ikhaye, lahawwaale, sartiis la suusahte. 
ACT.13.37	Iꞌdaasenyi ki Waakh omoot kasookahche, sartiis ma suusahin.
ACT.13.38	“Maantaka yaaftaay wihi an atinhi abattaan ꞌdoono, Yeesso ka, jiti uskeeliin atin liikakuto a atin liicheeke. 
ACT.13.39	Usu ka eti tuummane usu rummeeste, Waakh eti fissane iekkaacha. Iꞌdaasenyi amurre Muusati laraaho ka, Waakh etoo kalday laka eti fissan ma iekkaacho. 
ACT.13.40	Yuubsada giꞌde uus wihi goorat ꞌdooꞌdi Waákh íyeyyeedo yidah atin kiitaahane. 
ACT.13.41	‘Yeya, atinha wihi Waakh yidah suujoon kacheektaan.
ACT.13.41	A girmeysattaane tuuntaan.
ACT.13.41	A mehe wihi an ibeenneta atin jirtaan yeelo,
ACT.13.41	chirri etoo atin isoocheeke laka
ACT.13.41	ma rummeysattaan!’
ACT.13.42	Chirra Barnaba ichoow Baawulo minki weysiite Yaꞌhuud kabahaan ka, ꞌdooꞌd icho wahe ꞌdee Seeri Lanaso soomaro ka wahanyeyyohoo addan a icheekeen. 
ACT.13.43	Inkoo ꞌdooꞌd minki weysiit kabahe ka, ꞌdooꞌdi Yaꞌhuude ittaawe ichoow ki wihi ꞌdooꞌdi Yaꞌhuud wahti rumanka iurgiye Barnaba ichoow Baawulo sooraahe. Baawulo ichoow Barnaba la leeyyeedeene, hawwaasteene, ꞌdee mujjum haaggi Waakhe buure a raaheen.
ACT.13.44	Seeri Lanaso soomaro ka ꞌdooꞌdi ilkerengeettaas kajiro buurtiis yimiyye Yeedi Kamur dagansate. 
ACT.13.45	Chirri ꞌdooꞌdi Yaꞌhuud ururi buure arge ka, inaaf buuhiche, wihi Baawulo essi abaareen.
ACT.13.46	Iꞌdaasenyi Baawulo ichoow Barnaba wihi icho roorro laan soolaabeen, “Wihi nah lakaꞌdoono, a nahi Yeedi Waakh kolooraat atin isoocheekno. Jeenteti atin iꞌdiiꞌddeene, saggi atin jiroti armaanjireen ikamalin isikeekkaasseen u la, kola yaafohi Yaꞌhuud ieheynane iiranna. 
ACT.13.47	A mehe amuri Kamur nah siiche a kan,
ACT.13.47	“ ‘A kisoobahsade, banayhi yaafohi Waakh igaran kaayeele,
ACT.13.47	ꞌdee Wori Haaggane ribnaan keeno harra tuumman eleelissa.’ ”
ACT.13.48	ꞌDooꞌdi yaafohi Yaꞌhuud ieheynan chirri icho yeedaas daageen ka weyti hamaadeene, Yeedi Kamur inkaanyiteen. Eti tuummane Waakh soobahsate ꞌdee jiroti jirtuu imassan ꞌhelo la Yeesso rummeeste.
ACT.13.49	Yeedi Kamur la ilaas tuumman kataaꞌhe. 
ACT.13.50	Iꞌdaasenyi ꞌdooꞌdoo Yaꞌhuud deyyehoti Waakh karoorto magah khabto ichoow mejeli ilkerengeet ka weynaan leh sootukkicheen. Baawulo ichoow Barnaba sina omhin sookhabteene ichoowka ilicho kariheen. 
ACT.13.51	Ergaano ꞌdeerka ebeeri luhlohicho fuulo wihi iche ꞌdooꞌdaas kacheekatti tuso ijahte, ꞌdeerka ilkerengeetti Ikooniyo iratte. 
ACT.13.52	Abatti la hamaad ichoow Rubeyti Munyee buuhicheen.
ACT.14.1	Baawulo ichoow Barnaba ilkerengeetti Ikooniyo ka laka iꞌdi orrankateet u minki weysiite Yaꞌhuude geleen. Intaas ka wori Waakh mujjum cheekeene, ichoowka ꞌdooꞌdi buurenye yaafohi Yaꞌhuud ichoow ki yaafohi Yaꞌhuud ieheynan ba Kamur rummeesteen. 
ACT.14.2	Iꞌdaasenyi ꞌdooꞌdi yaafohi Yaꞌhuude Kamur rummeysan ꞌdiiꞌde ꞌdooꞌdi addane yaafohi Yaꞌhuud ieheynan sootukkiche ichoowka ꞌdooꞌdi Kiriisto rummeeste iholloween. 
ACT.14.3	Baawulo ichoow Barnaba ꞌdeerka intaas geeddi deer fiddiyeene, roorro laan Kamur iyeyyeedeen. Kamur la runti wori haaggi Waakhe buurenye inno imunneynane icho cheekeen tuse, ꞌdeerka miig siiche dahanohicho ka wahanyeyyohi miigti Waakh tuso ichoow girmo yeeleen. 
ACT.14.4	ꞌDooꞌdi ilkerengeeteet la seley gowe, gaasoo ki ꞌdooꞌdaas Yaꞌhuud yitahye, gaasoo la ki ergaano yitah. 
ACT.14.5	ꞌDooꞌdoo yaafohi Yaꞌhuud ieheynan ichoow ꞌdooꞌdoo yaafohi Yaꞌhuude ichoow weynaanticho ba dagsi ka isleetossateene, mali icho ꞌdee ergaano sina kawaarichaane toro dagah kachibaan goocheen. 
ACT.14.6	Iꞌdaasenyi Baawulo ichoow Barnaba yeedaas kaseene ilkerengeetti Deerbe ichoow ti Luussira distriighi Lukahooniya kajirto ichoow ili tuummane isoodow ifirdeen. 
ACT.14.7	Intaas ka orey isohteene Wori Haaggan cheekeen.
ACT.14.8	Ilkerengeetti Luussira ka etoo luhlo laaye, uus ladele injire isohan a jire. 
ACT.14.9	Geedda Baawulo yeyyeedo dagansate. Baawulo indo katoolliche, saggi us Waakkhi usu samaacho ikakhuufo arge, 
ACT.14.10	kariire, “Kahe tolosso,” iyidah. Geeddaas on ka et serey isoonyaame sohannaan sookhabte.
ACT.14.11	Urur la chirri us wihi Baawulo yeele arge ka, afichoki Ikooniyo ka riire, “Waakkhassi ittaawe maalinka uummanki enenyete inno ikayimaateen” yidaaheen. 
ACT.14.12	Barnaba magah ibahcheene, Seewus yidaaheene, Baawulo la usu gon yeyyeede, Hermes yidaaheen. 
ACT.14.13	Minki waakkhi Seewus layadeeh la ilkerengeet kharicheeda kajira. Kuhaanihi waakkhaas la heerar sookhaate fiikhti lukhum lakorche khabaayi aritti ilkerengeeteet keene. Usu ichoow urur la ergaano soorriyo ibihin ꞌdoonaan.
ACT.14.14	Iꞌdaasenyi chirri Baawulo ichoow Barnabahi ergaanee wahaas daageen ka, darfohicho ꞌdiiꞌddo ka khakkharradicheene, saggi icho wihi ꞌdooꞌd yeelo iꞌdiiꞌddanyahiin tuseene, oryeene urur goya geleene riireen. 
ACT.14.15	“Era iꞌda ayeelina. Nah laka iꞌdiin u a weeli enenyet on. Nah Wori Haaggan on atin icheekna, ꞌdee waakkhassi ilmarhaatteete atin wahattaan urgiyissaane, Waakkhi jiro wahattaan. Ulla a Waakkhi serey ichoow harra ichoow beyohi burbuure ichoow wihi tuummane goyahicho kajiro soouume. 
ACT.14.16	Kholoyyohi kute ka Waakh yaafo tuumman a ꞌdiiche, tooba jitiche tabte. 
ACT.14.17	Iꞌdaasenyi Waakh haaggi us yeelo ka saggi us rumanka ijiro enenyet a tuse. Hiri us atin siicho ichoow gurnaanki yeerassicho ka delo ka uuri ꞌdabakhe a atin tuste. Gololi buure la a atin siiche, rubeyohiin la hamaad buuhiche.” 
ACT.14.18	Yeedaas tuumman ka laka ergaano nyife ꞌdooꞌd soorriyoti kootte us icho igoon leheet kaholisse.
ACT.14.19	ꞌDooꞌdoo Yaꞌhuude ilkerengeetti Antiyookhiya ichoow Ikooniyo kayimiy la yimiyye ꞌdooꞌd ankicho isoolaabeene, ichoowka Baawulo dagah kachibeen. Kol us yumuyye koogyahiine ꞌdeerka ilkerengeet khariche ijiiteen. 
ACT.14.20	Iꞌdaasenyi inkoo abatti Baawulo kakhaaratte ka, Baawulo sookahe icho raahe ilkerengeet leegele. Saahka usu ichoow Barnaba ba ilkerengeetti Deerbe ikaheen.
ACT.14.21	Baawulo ichoow Barnaba la ilkerengeetti Deerbe ka Wori Haaggan cheekeene ꞌdooꞌdi ittaawe abatti Kiriisto kayeeleen. ꞌDeerka toro kaheene ilkerengeetti Luussira ichoow ti Ikooniyo ichoow ti Antiyookhiya ili Bisiidiya inokhteen. 
ACT.14.22	Ilkerengeetohaas ka abatti uur miigoocheene ꞌdee kakhuufnaanki icho Kiriisto kakhuufaan mujjum khucchaan. Wihi icho iyidaaheen, “Wihi massan, sinayyohi buurenye inno isoobaha dakhi Waakh kagella.” 
ACT.14.23	Baawulo ichoow Barnaba urur Kiriisto ewweenkoo woyo isoobahcheene, ꞌdooꞌdi Kiriisto rummeeste iweynaacheen. Af hiiteene ꞌdooꞌdaas Kamuri icho kakhuufaan iwaheene, dahantiis gesseen. 
ACT.14.24	Inkoo icho ili Bisiidiya tabeene ili Bambiiliya irteen, 
ACT.14.25	intaas ka ilkerengeetti Beerga ka Yeedi Waakh cheekeen. Ilkerengeetti Attaaliya ikhubteen.
ACT.14.26	Ilkerengeetti Attaaliya ka kooban geleene ilkerengeetti Antiyookhiya ili Siiriya kajirto inokhteen. Intaase hili icho toolla massicheen ka, goorat dahanohi haaggi Waakhe buure lakagesse. 
ACT.14.27	Inkoo icho ilkerengeetti Antiyookhiya geleen ka, urur Kiriisto isiwaheene, wihi Waakh icho ka yeele ichoow saggi Waakh jitoo ifure ꞌdee yaafohi Yaꞌhuud ieheynan laka Waakh ikakhuufaan icheekeen. 
ACT.14.28	ꞌDeerka geeddi deer intaas ka abatti leejireen.
ACT.15.1	ꞌDooꞌdoo ili Yaꞌhuudiya kasookhubte ilkerengeetti Antiyookhiya yimiyye wihi us ꞌdooꞌdi Kiriisto rummeeste abche, sammata iꞌdi amurre Muusa atin iabissuu atin liikhandiyin, Waakh ma atin ribo. 
ACT.15.2	Baawulo ichoow Barnaba jeenteti yeedaas u ꞌdooꞌdaas leejaakheen. ꞌDeerka jeentetaas u Baawulo ichoow Barnaba ichoow ꞌdooꞌdoo addane Kiriisto rummeeste lasoobahche, ꞌdee ilkerengeetti weene Yeerusaleem irtaane wihi ayta miinsan ka ergaano ichoow ewweenki urur Kiriisto woyo argaan. 
ACT.15.3	Urur Kiriisto icho ergate. Geedda icho ili Foniikiya ichoow ki Saamariya tabaan, saggi yaafohi Yaꞌhuud ieheynan Waakh ikakhuufeen cheekeen. Wora la ꞌdooꞌdi Kiriisto rummeeste tuumman weyti kahamaadiche. 
ACT.15.4	Chirri icho ilkerengeetti weene Yeerusaleem sooeleeleen ka, urur Kiriisto ichoow ergaano ichoow ewweenki urur Kiriisto woyo ba icho martiisteen. Baawulo ichoow Barnaba la wihi Waakh icho ka yeele tuumman icheekeen.
ACT.15.5	ꞌDeerka ꞌdooꞌdoo Kiriisto rummeeste orey rabitti Farissaayo eheet la tolossate wihi us yidah, “Wihi massan, yaafohi Yaꞌhuud ieheynan a lakhandiya toro wihi lakaꞌdoono a ichohi amurre Muusa raaho.”
ACT.15.6	Ergaano ichoow ewweenki urur Kiriisto woyo ba jeenteti aytuu tossateen. 
ACT.15.7	Inkoo icho geeddi deer hawwoocheen ka, Beetero tolossate, wihi us iyidah, “ꞌDooꞌd Kiriistokaaw, atin saggi goorat goytiin ka Waakh isoobahsate, yaafohi Yaꞌhuud ieheynan ani Wori Haaggan ikadaagaane ꞌdee icho Kiriisto irummeestaan a garattaan. 
ACT.15.8	Waakkhi uurassi enenyet garti Rubeyti Munyeenye us icho siiche ka saggaas us inno laka inno isiichuu saggi us icho ikhaatte a tuse. 
ACT.15.9	Inno ichoow icho la walah inno yeerarroocho mele, wihi tahe kakhuufnaanki icho Waakh kakhuufeen ka, Waakh uurassicho a dikhe. 
ACT.15.10	Toollaka a iꞌdoh Waakh kajme igelissaane, huleesi aacchinyeteen ommos inno iubaaꞌdan, abatti adah ikarartaan? 
ACT.15.11	Mele! Wihi inno rummeysanni a innohi haaggi buurenye inno imunneynane koo Yeessohi Kamureene ka inno laribe. Icho laka a iꞌdaas on.”
ACT.15.12	Chirra Baawulo ichoow Barnaba wahanyeyyohi miigti Waakh tuso ichoow girmohi Waakh icho ka yaafohi Yaꞌhuud ieheynan iyeele cheekaan ka nabah isudeene, urur tuumman ba rukkuy gooche. 
ACT.15.13	Chirri icho yeyyeed massicheen ka, Yaakoobo sooyeede, wihi us yidah, “ꞌDooꞌd Kiriistokaaw idagansada. 
ACT.15.14	Siimonhi Beetero layadeeh saggi Waakh kolooraat ꞌdooninti us yaafohi Yaꞌhuud ieheynan iꞌdoono ituse, us gaasichokoo isoobahsate ꞌdooꞌdiis ikayeesse a inno isoodowdowe. 
ACT.15.15	Yeedi ꞌdooꞌdi Waákh íyeyyeedo yidah ichoow kan laka a israahaan. Wihi chiiran,
ACT.15.16	“ ‘Waha ꞌdubicho ka a soonokhda,
ACT.15.16	min Dawuudki jejjebe disa.
ACT.15.16	Raasiis ka toro min disa,
ACT.15.16	toro icho toollicha.
ACT.15.17	ꞌDee ꞌdooꞌdi addane harra tuumman,
ACT.15.17	ichoow yaafohi Yaꞌhuud ieheynane magaheey khabo Kamur yowtaan,
ACT.15.17	iche Kamuri waha yeelo,’ 
ACT.15.18	goorat archiiy waha ꞌdooꞌd idowdowe essa.
ACT.15.19	“Maantaka wihi an gooche, uus inno yaafohi Yaꞌhuud ieheynane Waakh iurgiyo ꞌhowloon. 
ACT.15.20	Iꞌdaasenyi khadaab ichiirro ꞌdee gololi iyookkoyyo ka labiꞌdirrooche uumhana, toro la ꞌdooꞌdi isidisan uus isleeurꞌdine, naffi laluulliche uumhana, diig adamina inidaahe. 
ACT.15.21	A mehe uus goorat archiiy ilkerengeetohi wewween tuumman ka wihi amurre Muusa miinsan a lacheeke, toro la Seeri Lanaso tuumman ka minki weysiite Yaꞌhuud ka a lasooma.”
ACT.15.22	ꞌDeerka ergaano ichoow ewweenki urur Kiriisto woyo ichoow urur Kiriisto tuumman wihi icho goocheen, ꞌdooꞌdichokoo soobahchaane, ꞌdee Baawulo ichoow Barnaba kaꞌdaraane ilkerengeetti Antiyookhiya leeirtaan. Et lamma ꞌdooꞌdi Kiriisto rummeeste goyaka weynaan leh soobahcheen. ꞌDooꞌdaas la a Yuudahi Barsabba layadeeh ichoow Siila. 
ACT.15.23	Khadaaba leergeen. Khadaab la wahane kachiiran.
ACT.15.23	ꞌDooꞌdi khadaaba atin isoochiiro a nahi ergaanee ichoow ewweenki urur Kiriisto woyo iꞌdiin u Kiriisto rummeeste.
ACT.15.23	ꞌDooꞌdi nah isoochiirro la a atinhi yaafohi Yaꞌhuud ieheynane Kiriisto rummeysatteene ilkerengeetohi Antiyookhiya ichoow Siiriya ichoow Kiliikiya taalliin.
ACT.15.23	Nebeeheyte!
ACT.15.24	Wihi nah daagne, ꞌdooꞌdoo ki intee a atin iyimiyye yeedicho ka atin malalicheene toro atin kaholloocheen. Iꞌdaasenyi nah ꞌdooꞌdaas amur ma siin. 
ACT.15.25	Nah la a tossanne ꞌdeerka ꞌdooꞌdoo farniin keeno atin ieregno nidah. Icho la a aalasseenyoki nah weyti ꞌdoonno, Barnaba ichoow Baawulo issooraahaan. 
ACT.15.26	Barnaba ichoow Baawulo la jeenteti hil Yeesso Kiriistohi Kamureene u jiroticho adahe gateen. 
ACT.15.27	Maantaka Yuuda ichoow Siila iche atin isooeregna, icho la waha nah soochiirre atin isoocheekaan. 
ACT.15.28	Waha on menye, nah ichoow Rubeyti Munyee ba uus nah huleesoo addan atin korin iche nidah. 
ACT.15.29	Gololi iyookkoyyohi waakkhakh lakayeessi liisoorriyooche uumhana, diig adamina, naffi laluulliche uumhana, ꞌdooꞌdi isidisan uus isleeurꞌdin. Chirri atin waha tuumman iskaholisseen wihi haaggane yeesseen.
ACT.15.29	A Waakh atin bariisti.
ACT.15.30	ꞌDooꞌdi leergate irte, ichoowka ilkerengeetti Antiyookhiya ka urur Kiriisto tuumman ururiche, khadaab idiibe. 
ACT.15.31	Chirri ꞌdooꞌd khadaab soome ka weyti hamaadeen, jeenteti us uur imiigooche u. 
ACT.15.32	Yuuda ichoow Siila la icho rubeycho a ꞌdooꞌdi Waákh íyeyyeedo, wihi ittaawe ꞌdooꞌdi Kiriisto rummeeste icheekeene, uur miigoocheen. 
ACT.15.33	Inkoo icho geeddoo intaas fiddiyeen ka, ꞌdooꞌdi Kiriisto rummeeste icho nebey ꞌdiiche ꞌdooꞌdi goorat sooergate inokhteen.
ACT.15.35	Iꞌdaasenyi Baawulo ichoow Barnaba geeddoo ilkerengeetti Antiyookhiya fiddiyeen. ꞌDooꞌdoo addane ittaawe khabaani Yeedi Kamur cheekeen.
ACT.15.36	Inkoo geeddoo lafiddiye ka Baawulo wihi us Barnaba iyidah, “Kaale a nokhanni ꞌdooꞌdi Kiriisto rummeeste ilkerengeetohi goorat inno Yeedi Kamur kacheekne kijiro tuumman a tabno, saggi icho ijiraan a sooagarro.”
ACT.15.37	Barnaba ichohi Yoohanahi magahiiskoo Marko layadeeh khaatti, iche ꞌdoona. 
ACT.15.38	Iꞌdaasenyi Baawulo Marko weyti ꞌdiiꞌde. A mehe us icho ili Bambiiliya ka a katabe, icho hil ma kaleejirin. 
ACT.15.39	Lammache ba weyti isleeiriirte seley bahte. Barnaba Yoohanahi Marko layadeeh khaatte, anki kurti bicche dahcho kajirto Kuuburo layadeeh kooban igele. 
ACT.15.40	Iꞌdaasenyi Baawulo Siila soobahsate kahe. ꞌDooꞌdi Kiriisto rummeeste icho Waakh iwahe, dahanohi haaggi Kamure buure gesseen. 
ACT.15.41	Siiriya ichoow Kiliikiya tabe ururre Kiriisto uur miigooche.
ACT.16.1	Baawulo ichoow Siila koloo ilkerengeetti Deerbe tabeene, saahka ilkerengeetti Luussira irteen. Etoo abatti Kiriisteenye Timooti layadeehe abartiis Kiriisto rummeysatte la intaas a kajire. Abartiis a inanti Yaꞌhuude, iꞌdaasenyi aabbahiis a yaaftoo Yaꞌhuud ieheynan. 
ACT.16.2	ꞌDooꞌdi Kiriisto rummeeste ilkerengeetti Luussira kajiro ichoow ki ilkerengeetti Ikooniyo kajiro la weyti haag Timooti cheeke. 
ACT.16.3	Baawulo usuhi Timooti khaatti leeirti ꞌdoona, ꞌdeerka khandiye. Waha a jeenteti ꞌdooꞌdi Yaꞌhuude intaas kajiro saggi aabba Timooti yaaftoo Yaꞌhuud ieheynan iyahe toro us ikhandiineynan igarti. 
ACT.16.4	Geedda icho kolba ilkerengeettoo irtaan la, ayti goorat ergaano ichoow ewweenki urur Kiriisto woyo ilkerengeetti weene Yeerusaleem ka goocheen iche ꞌdooꞌd Kiriisto icheekaane ꞌdee a raaheen. 
ACT.16.5	ꞌDeerka ururre Kiriisto kakhuufnaanki icho Kiriisto kakhuufaan ka uur lamiigooche toro il baryo ꞌdooꞌdi Kamur kakhuufo kasookhayme.
ACT.16.6	Jeenteti Rubeyti Munyee ichohi boroofenhi Aassiya Wori Haaggan kacheeko itirattuu, irteene ili Furiijiya ichoow Galaatiya dah kagoocheen. 
ACT.16.7	Chirri icho baggati ilkerengeetti Miisiya eleeleen ka, boroofenhi Biꞌduuniya gelin leheete iꞌdaasenyi Rubey Yeesso icho tiratte. 
ACT.16.8	ꞌDeerka ilkerengeetti Miisiya dah kagoocheene ichoowka ilkerengeetti Tuurowa ikhubteen. 
ACT.16.9	Ibeen ka Baawulo fooltabcho ka etoo ili Makedooniya isootoollo hawwaasti, “Kaale Makedooniya amiite, nah gargaar,” idowo arge. 
ACT.16.10	Inkoo Baawulo fooltabcho arge ka, chirraas on tannabanne, anki Makedooniya miinsanne. Wihi nah goonne Waakh a nah wahe, ꞌdee icho Wori Haaggan icheekna.
ACT.16.11	Kooban korre ilkerengeetti Tuurowa kakahne, kurti bicche dahcho kajirto Sammoꞌdaraake eleelle, ibeenki kaas sooraaho ka ilkerengeetti bicche aficho kajirto Neyyaboolis layadeeh gelle. 
ACT.16.12	Intaas ka kahne, ilkerengeetti Fiiliffi gelle. Fiiliffi la a ilkerengeetti oraate ili Makedooniya. Makedooniya la ꞌdooꞌdi ili Roomeenye anta. Ilkerengeettaas geeddoo fiddiine.
ACT.16.13	Seeri Lanaso ka aritti ilkerengeeteet kabahne, hawti ꞌdusso iranne. Kol nah intaas ka meessi Yaꞌhuud kaweesti ꞌhello koognahe. Orrommanne, oboorrihi intaas ka urure leeyyeene. 
ACT.16.14	Deyyehoti nah dagansatte goyaka too a makhaabassoo Liidiya layadeehe, ilkerengeetti weene ꞌDiyaaꞌdira katimiyye darfohoo mummuggeyyee ororisso. Iche la Waakhe wahatta, Kamur la uuriche fure, ꞌdee wihi Baawulo essi iyoꞌhatta. 
ACT.16.15	Chirra iche ichoow ꞌdooꞌdi minkiche kajire tuumman labaattissiye ka, goobiche nah iwahte, “Chirri atin ani eti Kamur rummeeste ikhaattaan, kaaleya minkeey fiddiya,” nah itidah. Iche la nah hawwaassatte.
ACT.16.16	Maantooka, nahi inti lakaweesti isohanni, inantoo bowꞌdeenye ginna dakhatti, ginna la miigti iche wihi sooyateeh kacheekto siisso, nah ꞌhesse. Iche la ꞌdooꞌdi iche ifasso jeenteti iche wihi sooyateeh icheekto on u, a kamurroosse. 
ACT.16.17	Riirtaayi nah ichoow Baawulo nah sooraahte, riirte, “ꞌDooꞌda a falfayyohi Waakkhi weyti ween! Saggi atin liiribo, iche atin icheekaan,” elatte. 
ACT.16.18	Iche la ibeenneti ittaawe iꞌdaas yeesse ichoowka Baawulo weyti hollowe, iurgiye, ginna leeyeede wihi us iyidah, “Antohi magah Yeesso Kiriisto ka, amure kibahcha, inanta kasoobah!” Chirraas on ginna inám kabahte.
ACT.16.19	Chirri ꞌdooꞌdi inanti bowꞌdee leh saggi icho kola khajjeeli icho chilimme kaꞌhelaan ikhabin kase ka, Baawulo ichoow Siila khabteene, khaateene, inti lakoororsati ka, ꞌdooꞌdi intaas ka ꞌdooꞌd hukkumo igeecheen. 
ACT.16.20	ꞌDooꞌdi Rooma intaas ka ꞌdooꞌd hukkumo igeecheene, “ꞌDooꞌda a Yaꞌhuude, toolla la ilkerengeettaanya sina ikeenaan,” iyidaaheen. 
ACT.16.21	“Icho hugummetoo amurreti sirgaali Rooma buusane nahi Rooma ikhaatanne iraahin iche enenyet abchaan.”
ACT.16.22	Urur tuumman la jaakh ka leekahe, ꞌdooꞌdi wewween la amuri Baawulo illeh darfo lakabahcho lajaho bahche. 
ACT.16.23	Inkoo icho weyti jaheen ka, jeela ka hideene, eti jeela yaakhicho amur ibahcheene mujjum a latoorribo. 
ACT.16.24	Eti jeela yaakhicho la, chirri us yeedaas daage ka, khaate, jeela goyaka minki goyaatteet gesse, gurtunki buure luhlo gesse, kahide.
ACT.16.25	Geeddi ibeene il ekka seley kagowe ka, Baawulo ichoow Siila Waakh wahteene, geeyohi Waakh laka dowteen. ꞌDooꞌdi addane hidan la a dagansata on. 
ACT.16.26	Koloo kalday on harra weyti sesseehte ichoowka daddaabohi ilaate minassi jeela laka weyti korkokeen. Chirraas on afassi jeela tuumman furnameene, gaꞌdaarreti kootte ꞌdooꞌd lakahide la fuffuratte. 
ACT.16.27	Chirri eti jeela toorribo sookahe, us saggi afaf ifurayyihiin arge ka, kol ꞌdooꞌdi hihhidan firde koogyahee, birlabiis sooꞌhiire isigaasan leheet.
ACT.16.28	Iꞌdaasenyi Baawulo weyti riire, “Iisigaasan, nah tuumman inta on kajirra,” iyidah. 
ACT.16.29	Eti jeela iween banay a lasookhaato yidahye, soonyaame, usuhi hamar ka seeho Baawulo ichoow Siila orcho ka jilbo il kaguꞌdde. 
ACT.16.30	ꞌDeerka Baawulo ichoow Siila khar isoobahche, “Era, mehe yeela ꞌdee Waakh iriba?” worsate.
ACT.16.31	Wihi icho ilaabeen, “Yeessohi Kamure rummeyso, ꞌdee ati ichoow minkaah tuummamba a atin laribaa.” 
ACT.16.32	ꞌDeerka usu ichoow eti minkiis kajiro tuumman Yeedi Kamur icheekeen. 
ACT.16.33	Ibeenkaas goya on eti jeela iween icho khaate, jiissicho dikhe, ꞌdeerka chirraas on usu ichoow minkiis tuummamba labaattissiye. 
ACT.16.34	Eti jeela iween icho minkiis geeche, gololoo icho yamhiin siiche. Usu ichoow minkiis jeenteti icho Waakh irummeesteen u weyti hamaadeen.
ACT.16.35	Saahta chirdeer ka, ꞌdooꞌdi ꞌdooꞌd hukkumo iskarticho ergate, “ꞌDooꞌdaas soofura,” yidah. 
ACT.16.36	Eti jeela iween la wihi us Baawulo iyidah, “ꞌDooꞌdi ꞌdooꞌd hukkumo farniin a sooꞌdiiche, ‘Baawulo ichoow Siila a lafuro,’ yidaaheen. Toolla kaha, nebey leeirda.”
ACT.16.37	Iꞌdaasenyi Baawulo wihi us iskar iyidah, “Chirri ꞌdooꞌdi Rooma nah liiekkaacho laka, icho ꞌdow on ka nah jaheene, toro jeela nah geecheen. Toollaka toro dagsi nah kabahchaan? Mele! Icho rubeycho a yimaateene, a nah bahcheen.”
ACT.16.38	Iskare la yeeda khaatte, ꞌdooꞌdi ꞌdooꞌd hukkumo igeesse, ꞌdooꞌdi ꞌdooꞌd hukkumo la chirri us saggi ꞌdooꞌd ki ili Rooma iyahe daage ka roorro gesse. 
ACT.16.39	Iyimaateene, “Nah ikakuta,” iyidaaheene, jeela kabahcheene, hawwaasteene ꞌdee ilkerengeet a kabaheen. 
ACT.16.40	Inkoo Baawulo ichoow Siila jeela kabaheene, min Liidiya irteen ka ꞌdooꞌd Kiriisto ꞌheleene, uur miigoocheene, ꞌdeerka katabeen.
ACT.17.1	Baawulo ichoow Siila orey isohteene, ilkerengeetohi Amfifooli ichoow Aboolloniya dah kagoocheene, ilkerengeetti ꞌDessaloonika minki weysiite Yaꞌhuud kajiro geleen. 
ACT.17.2	Baawulo la iꞌdi orran us yeeluu irte, minki weysiit irte. Intaas ka teeba seyyah issoorahto Seeri Lanaso tuummamba leejire, wihi Chiirnaanneti Waakh tadeeh idowdowe, 
ACT.17.3	wihi massan, Ki Lasubhe sina lakawaaricha, toro omoot kasookaha. “Yeessoha an atin idowdowo iche Ki Lasubhee,” iyidah. 
ACT.17.4	ꞌDooꞌdoo Yaꞌhuud la yeedaas rummeeste, Baawulo ichoow Siila ikhayeen. ꞌDooꞌdoo ittaawenye Yaꞌhuud ieheynane Waakh karooro ichoow deyyehoti ittaawenye magah khabto laka Kamur rummeeste.
ACT.17.5	Iꞌdaasenyi ꞌdooꞌdi Yaꞌhuud inaaf gele, ꞌdeerka ꞌdooꞌdoo sussuuje sokko ka soobaayicheene, ururi suuje yitaaheene ilkerengeet tuumman wereericheen. Minki etoo Yaason layadeeh dihte, kol Baawulo ichoow Siila minkaas kijiraane koogyihiine, ꞌdee reeraas khaatta enenyet igeessa. 
ACT.17.6	Iꞌdaasenyi chirri icho waayeen ka, Yaason ichoow ꞌdooꞌdoo Kiriisto rummeeste khabteene, il kajiiteene, ꞌdooꞌdi ilkerengeet iwewween igeecheen. Riireene, “Reera harra tuumman sina a ikeene, toro toolla ilkerengeetteen laka a yimaateen,” yidaaheen. 
ACT.17.7	“Yaason la icho minkiis ka a martiiste. Icho tuumman la amurreti karnati ili Rooma jebchaane, karnatoo addane Yeesso layadeeh a jira, ꞌdooꞌd idowaan.” 
ACT.17.8	Chirri icho waha daageen ka, urur ichoow weynaanti ilkerengeeteet weyti wereereen. 
ACT.17.9	ꞌDooꞌdi wewween la inkoo us Yaason ichoow ꞌdooꞌdi usu leejire chilimme geeddi kootte lakaꞌdoono icho kaꞌheleen ka ꞌdiicheene, irteen.
ACT.17.10	Uus il ibeennowe ka ꞌdooꞌdi Kiriisto rummeeste Baawulo ichoow Siila ilkerengeetti Beeroya ierge. Chirri icho Beeroya geleen ka minki weysiite Yaꞌhuud irteen. 
ACT.17.11	ꞌDooꞌdi ilkerengeetti Beeroya la iꞌdi ꞌdooꞌdi ꞌDessaloonika menye, a ꞌdooꞌdoo mujjum dogo khabo, weyti wihi liidowo dagansati, Chiirnaanneti Waakh soomo usu wihi Baawulo illeh idoween rum yahiin yeyo. 
ACT.17.12	ꞌDooꞌdi Yaꞌhuude ittaawe Kiriisto rummeeste. Deyyehoti ittaawenye magah khabto yaafohi Yaꞌhuud ieheynan ichoow mejeli yaafohi Yaꞌhuud ieheynane ittaawe laka Kiriisto rummeeste.
ACT.17.13	Chirri ꞌdooꞌdi Yaꞌhuude ilkerengeetti ꞌDessaloonika kajiro saggi Baawulo ilkerengeetti Beeroya ka Yeedi Waakh icheeko abte ka, yimaateene, ꞌdooꞌd ururicheene, Baawulo isootukkicheen. 
ACT.17.14	ꞌDooꞌdi Kiriisto rummeeste chirraas on Baawulo khaate, beyti buure afiche eleeliche, iꞌdaasenyi Siila ichoow Timooti Beeroya fiddiyeen. 
ACT.17.15	ꞌDooꞌdi kootte Baawulo khaate la, Baawulo raahe ichoowka ilkerengeetti Aaꞌden eleelicheene intaas ka nokhteen. Baawulo Siila ichoow Timooti amur ibahche ꞌdee dowwa ilkerengeetti Aaꞌden ka usu a isookhayeen.
ACT.17.16	Baawulo la ilkerengeetti Aaꞌden ka Siila ichoow Timooti sugaayi, weyti uur suujowe jeenteti ilkerengeettaas iyookkoyyohi waakkhakh lakayeessi ibuuhaan u. 
ACT.17.17	ꞌDeerka minki weysiite Yaꞌhuud ka, ꞌdooꞌdi Yaꞌhuud ichoow ꞌdooꞌdi Yaꞌhuud ieheynane Waakh karooro laka leehawwooche. Maanti addan la sokko ka ꞌdooꞌdi us ꞌhele leehawwooche. 
ACT.17.18	ꞌDooꞌdoo wihi etoo Eebikur layadeeh ꞌdooꞌd abcho raaho ichoow ꞌdooꞌdoo wihi rabittoo Siitoyig 
ACT.17.19	Baawulo khaateene, kurteti Ariyobaag ka jaldaabti tossatti igeecheen. Wihi iche tidah, “Waha husube at ꞌdooꞌd abisso iche aban ꞌdoonna. 
ACT.17.20	Waha at nah icheekto, gaasoo a wihi nah injire idaagin, toollaka nahi wihi icho yahiin abanni iche ꞌdoonna.” 
ACT.17.21	ꞌDooꞌdi ilkerengeetti Aaꞌden kajiro ichoow ꞌdooꞌdi yeelane intaas fiddiyo tuumman ayti husube us dagansati toro us kahawwoocho on menye, walah addane us haaggicho mele.
ACT.17.22	Baawulo ꞌdeerka ꞌdooꞌdi kootte Ariyobaag ka tossati ortiis tolossate, “Mejeli Aaꞌden!” yidah. “Saggi atin jitat tuumman ka ꞌdooꞌdi waakkhassi ittaawe wahti itahiin a arga. 
ACT.17.23	Wihi tahe, geedda an ilkerengeettiin goya dah kagooche, an wahanyeyyohi atin wahattaan mujjum fiiriche, chalagtoo hoola lakasoorriyoocho waha kachiiranyahiine ꞌhele, 
ACT.17.24	“Waakkhi harra ichoow wihi tuummane goya kajiro soouume, a Kamuri serey ichoow harra leh. Ulla minassi weysiite dahanohi weeli enenyet diseen goya ma fiddiyo. 
ACT.17.25	Ulla iꞌdoo us wohoo ꞌdoonuu, dahanohi weeli enenyet ma liikafalo. A mehe usu rubeytiissa weeli enenyet tuumman jiro ichoow neebsi ichoow walah tuumman siicha. 
ACT.17.26	Etoo kalday on ka yaafohi harra tuumman soouume ꞌdee harra tuumman furtaane, toro inti icho furtaan ichoow maanti icho furtaan a gooche. 
ACT.17.27	Ulla iꞌdaas a yeele ꞌdee icho laka usu yowtaan, ꞌdee kolossoo yowtaani kasooyegaan. Iꞌdaasenyi Waakh eteen us kadeeryahe mele. 
ACT.17.28	‘A mehe inno goytiissa kajirra, kasohanna, toro kanoolnahe.’ Iꞌdi mammahtiintoo tadeeh u, ‘Inno laka a delootiissa.’
ACT.17.29	“Maantaka inno a nyaakhuti Waakh gone, kol Waakh iꞌdi iyookkoyyohi ꞌdahabyahe ommos iꞌdi lahaageetyahe ommos iꞌdi dagakki layeele yahe ommos iꞌdi iyookkoyyohi layeelo yahe uus inno koogeynan. 
ACT.17.30	Goorat ꞌhor Waakh enenyeti aytiis igaran walah us iekkaache mele, iꞌdaasenyi toolla amuri us enenyet tuumman meelbaaw us kijiro ka ibahcho, a ki icho uskeelicho kasoonokhtaan. 
ACT.17.31	A mehe us ibeenki us enenyet tuumman jiti fissan ka eti us soobahsate ka hukkumo a gooche. Waakh la omoottaas us kasookahche ka enenyet tuumman a irummaache.”
ACT.17.32	Chirri icho Baawulohi omootti lakasookaho kaayyeedo daageen ka, gaasoo kachaarteene, iꞌdaasenyi gaasoo “Atihi waha inokhatti kayeyyeeddo iche daagin ꞌdoonna,” iyidaaheen. 
ACT.17.33	Baawulo geeddaas ka Jaldaab katabe. 
ACT.17.34	ꞌDooꞌdoo rucchul la Baawulo raahe Kiriisto rummeeste. Goycho ka, koo a etoo jaldaabti toli Ariyobaagenye Diyoonissa layadeeh ichoow makhaabassoo Daamaris layadeeh ichoow ꞌdooꞌdoo addan.
ACT.18.1	Inkoo waha kuteen ka Baawulo ilkerengeetti Aaꞌden kabahe ilkerengeetti Koriinto irte. 
ACT.18.2	Intaas ka etoo Yaꞌhuude Akiila layadeehe ili Boontus kadesse ꞌhele. Ulla makhaabassiisti Birisiila layadeeh khabaayi, ili ꞌDeylaane kayimiy, a mehe karnati ilaase Kilaawudiyo layadeeh, iche eti Yaꞌhuude tuumman ilkerengeetti weene Rooma a kabaho yidah. Baawulo icho sooyeyin irte, 
ACT.18.3	jeenteti us iꞌdichuu eemayyo itolo khookhaani isikayowtuu la, icho geeddoo leefiddiye toro la hil leehaaggiche. 
ACT.18.4	Seeri Lanaso tuumman la minki weysiite Yaꞌhuude irte ꞌdooꞌdi Yaꞌhuud ichoow ꞌdooꞌdi Yaꞌhuud ieheynan, wori Waakh icheeke anki Waakh isoojiite.
ACT.18.5	Maanti Siila ichoow Timooti ili Makedooniya kayimaateen ka, Baawulo Yeedi Waakhe us cheeko kalday miinsate, ꞌdooꞌdi Yaꞌhuud saggi Yeesso rumanka Ki Lasubhe iyahe icheeke. 
ACT.18.6	Iꞌdaasenyi chirri ꞌdooꞌdi Yaꞌhuud Baawulo tirrime icho usu leeabaarrameen ka, ebeeri darfohiis ijillaanjilliche saggi icho ikhufeen tuse. Wihi us iyidah, “Chirri atin baabaateen, atin on awtiin u isooya. Ani walah liiworsati mele. Uus toolla kakhabatti, an yaafohi Yaꞌhuud ieheynane iirda.”
ACT.18.7	Baawulo ꞌdeerka minki weysiit kabahe, minki etoo Tiitiyo Yaasto layadeehe minkiis minki weysiit khuccho irte. Eta la a etoo weyti Waakh karooro. 
ACT.18.8	Eti Kiriisbo layadeehe minki weysiite Yaꞌhuud itoollo la, usu ichoow minkiis ba Kamur a rummeesteen. ꞌDooꞌdoo ittaawenye ilkerengeetti Koriinto kajiro Baawulo daage la, Kiriisto rummeeste, labaattissiye.
ACT.18.9	Ibeenkooka Kamur Baawulo fooltabcho ka leeyyeede wihi us iyidah, “ꞌDooꞌda akaroorin, leeyeyyeede, waha at haaggisso la aꞌdiin. 
ACT.18.10	Wihi tahe an a kileejira. Et wohoo kiyeelo la mele, iꞌdi tahe ilkerengeetta ka ꞌdooꞌdi ittaawe a kaaya.” 
ACT.18.11	Ulla goycho guꞌhoo ichoow hay lih fiddiye Yeedi Waakh abche.
ACT.18.12	Maanti Gaalliyo ili Akhaaya iweynaate ka, ꞌdooꞌdi Yaꞌhuud tuumman yimiyye Baawulo khabte, kootiin ortiis geecheen. 
ACT.18.13	Icho la wihi icho yidaaheen, “Eta jitoo amurre buusane ꞌdooꞌd Waakh kawahda idowa!”
ACT.18.14	Chirri Baawulo yeedin leheet ka, Gaalliyo ꞌdooꞌdi Yaꞌhuud leeyeede, wihi us iyidah, “Chirri atinhi Yaꞌhuude kootte waha uskeeloo layeele tahe ommos wohoo suuje tahe, a geeddi an nabah atin isudo. 
ACT.18.15	Iꞌdaasenyi waha a iriir ichoow magahenye ichoow yeedassi amurretiinna one, atin on haaggicha. An wahanyeyyohi iꞌdaase ka enenyet hukkumin ma ꞌdoono.” 
ACT.18.16	Ulla ꞌdeerka kootiin goya ꞌdooꞌd kasoobahche. 
ACT.18.17	Geeddi icho isoobahin, icho tuumman eti minki weysiite Yaꞌhuud itoollo Soosteena layadeeh khabteene, kootiin ortiis ka jaheen. Iꞌdaasenyi Gaalliyo wahaas ma ibaalin ba.
ACT.18.18	Baawulo ilkerengeetti weene Koriinto ibeennetoo fiddiye. Saahka ꞌdooꞌdi Kiriisto rummeeste katabe, Akiila ichoow Birisiila khabaayi kooban ka boroofenhi Siiriya ikahe. Geeddi us kooban igelin, ilkerengeetti Kenkereeya ka matah lahaaꞌde, a mehe ibeenneti us Waakh idaatte a massatte. 
ACT.18.19	Chirri icho ilkerengeetti Efeesso yimaateen ka, Baawulo Birisiila ichoow Akiila intaas katabe. Baawulo minki weysiite Yaꞌhuud irte, ꞌdooꞌdi Yaꞌhuud leehawwooche. 
ACT.18.20	Chirri icho usuhi geeddoo leefiddiyo daaheen ka, fiddi ꞌdiiꞌde. 
ACT.18.21	Iꞌdaasenyi chirra us kaho ka, “Chirri Waakh ꞌdoono a atin isoonokhda,” iyidahye, kooban kore ilkerengeetti Efeesso kabahe. 
ACT.18.22	Chirri us ilkerengeetti Kaaysareya yimiy ka, kooban kasooyege ilkerengeetti weene Yeerusaleem irte urur Kiriisto bariitiche, ꞌdeerka ilkerengeetti Antiyookhiya ikhubte.
ACT.18.23	Inkoo us geeddoo intaas fiddiye ka, irte ili Galaatiya ichoow ki Furiijiya tabe abatti faajjiye.
ACT.18.24	Etoo Yaꞌhuudenye ili Alekisaandariya kadesse Aboollo layadeeh la ilkerengeetti Efeesso yimiy. Ulla a etoo af ka miigenye weyti Chiirnaanneti Waakh laka garti. 
ACT.18.25	Usu jiti Kamur ka a lawaaniche, uuriis tuumman ka yeyyeede, wori Yeesso miinsan mujjum ꞌdooꞌd abche. Iꞌdaasenyi baattissiyoti us garti tuumman a baattissiyo Yoohana on. 
ACT.18.26	Ulla minki weysiite Yaꞌhuud ka ꞌdooꞌd roorro laan leeyyeede. Chirri Birisiila ichoow Akiila usu daageen ka, khaateene minkicho ka mujjum jiti Waakh idowdoween.
ACT.18.27	Maanti Aboollo ili Akhaaya ikahin ꞌdoone ka, ꞌdooꞌdi Kiriisto rummeeste ilkerengeetti Efeesso kijiro usu uur miigooche, abattiti intaas kijirto khadaab ichiireene, ꞌdee etaas a martiisteen. Maanti us intaas eleele ꞌdooꞌdi haaggi Waakhe buurenye inno imunneynan ka Kiriisto rummeeste weyti gargaare. 
ACT.18.28	A mehe us chirri us ꞌdooꞌdi Yaꞌhuud enenyet tuumman ortiis ka leehawwoocho, af ka a kahataate, Chiirnaanneti Waakh ka, saggi Yeesso rumanka Ki Lasubhe iyahe tuse.
ACT.19.1	Aboollo ilkerengeetti Koriinto kajiraayi, Baawulo kahe il dah kagooche ilkerengeetti Efeesso gele, intaas ka abattitoo ꞌhele. 
ACT.19.2	Ulla wihi us icho worsate, “Maanti atin Yeesso rummeysatteen Rubeyti Munyee a ꞌhesseen?”
ACT.19.2	Wihi icho ilaabeen, “Nah Rubeyti Munyeenye jirto laka ma daagin.”
ACT.19.3	Baawulo ꞌdeerka wihi us worsate, “Maanti atin labaattissiye, soonnaankeyya raahteen?”
ACT.19.3	Wihi icho ilaabeen, “Soonnaan Yoohana.”
ACT.19.4	Baawulo wihi us iyidah, “Wihi baattissiyo Yoohana enenyet tusso, a ꞌdooꞌdi uskeel kasoonokhte. Yoohana rubeytiis la wihi us ꞌdooꞌd iyidah, ‘Ki ꞌdubeey ka yamiit rummeesda,’ kaas la a Yeesso.” 
ACT.19.5	Chirri icho waha daageen ka magah Yeessohi Kamure ka labaattissiye. 
ACT.19.6	Chirri Baawulo icho dahano korche ka, Rubeyti Munyee isooyagte, icho la afassi icho idaagin kaayyeedeene toro wori Waakh kayimiy cheekeen. 
ACT.19.7	Ichohi labaattissiye la isgoya a geeddi et tomon ichoow lamma.
ACT.19.8	Baawulo minki weysiite Yaꞌhuud gele, intaas ka hay seyyah roorro laan icho hawwaaste, wori dakhi Waakh miinsane isoojijjiitaa. 
ACT.19.9	Iꞌdaasenyi ꞌdooꞌd gaasiiskoo a ki matah miigenye, yeed rummeysan ꞌdiiꞌde, toro enenyet tuumman ortiis ka, jiti Kamur wihi noole sussuuje kacheekeen. Baawulo ꞌdeerka icho katabe. Abatti khaatte, maan tuumman min Turannoki buure ka ꞌdooꞌd Yeedi Waakh kaleehawwooche. 
ACT.19.10	Guꞌh lamma tuumman ba saggaas on isohte ichoowka ꞌdooꞌdi boroofenhi Aassiya kajiro tuumman ki Yaꞌhuud ichoow ki Yaꞌhuud ieheynan ba Yeedi Kamur daage.
ACT.19.11	Waakh la Baawulo ka, wihi ittaawenye weeli enenyet yeelin iubaaꞌdane injire liiargin yeele. 
ACT.19.12	ꞌDeerka dafartoor fool lakahiyyaayti ichoow darfohiiski chaafo kalaabo sartiissa on ꞌdaare laka a lakhaata ꞌdooꞌdi khakkhannan liigeecha, samaataane ginnayyo laka enenyet goya lakariha.
ACT.19.13	ꞌDooꞌdoo Yaꞌhuud a sossohta ꞌdooꞌdi ginnayyo dakhtaan ginnayyo kabahchaane, magah Yeessohi Kamurenye lawaho ka ginnayyo bihin leheet. Wihi icho ginnayyo iyadeehiin, “Antohi magah Yeessohi Baawulo woriis cheeko ka amure kibahcha, soobah.” 
ACT.19.14	Ínam teebati etoo kuhaanihi weene Yaꞌhuude Iskeefa layadeeh leeyahe iꞌdane yeessa. 
ACT.19.15	Maantooka ginna wihi iche icho ilaabte, “An Yeesso a garda, Baawulo laka wihiis a garda, iꞌdaasenyi atin a ayyo?” 
ACT.19.16	Eti kootte ginna dakhatte ꞌdeerka icho tuumman inyaame, icho tuumman kahataate. Icho weyti jahe ichohi murukkheenye toro nabarre diigto minkiis kafirdeen.
ACT.19.17	Chirri ꞌdooꞌdi Yaꞌhuud ichoow ki Yaꞌhuud ieheynane ilkerengeetti Efeesso kajiro tuumman wahaas daage ka, weyti burꞌdowe. Magah Yeessohi Kamure la weyti liinkaanyite. 
ACT.19.18	ꞌDooꞌdi ittaawenye rummeeste, yimiyye, uskeeli icho yeelaan ꞌdow ka cheekeen. 
ACT.19.19	ꞌDooꞌdoo moroyyee laka khadaabbetichoti yuyyuuban sookhaate ꞌdooꞌd tuumman ortiis ka gubeen. Khadaabbeti yuyyuuban la chirri islakachibe gatoticho a chilim alif tomon chan. 
ACT.19.20	Iꞌdaas ka la, ꞌdooꞌdi buurenye Yeedi Kamur daage, toro raahe.
ACT.19.21	Inkoo waha tuumman yitaaheen, Baawulo Rubeyti Munyee woytaayi wihi us gooche, chirri us ilkerengeetti weene Yeerusaleem irti, ili Makedooniya ichoow ki Akhaaya dah kagoocha. Wihi us yidah, “Inkoo an intaas irde, ilkerengeetti weene Rooma laka a sooarga.” 
ACT.19.22	Baawulo geeddi us ibeennetoo boroofenhi Aassiya fiddiyo reeroo lammeenye kiisenye usu gargaaro ili Makedooniya iergate. Reera a Timooti ichoow Eraasta.
ACT.19.23	Chirraase ilkerengeetti Efeesso ka jeenteti yeedi Jiti Kamur miinsan u, sinati buure isoobahte. 
ACT.19.24	Etoo tumaalenye Demmediroos layadeeh la minki waakkhi deyyahe Arteemis layadeeh lakawahti iche iyookkoyyohoo nunnucchule lahaagtoo dakhan lakahaaggiche ihaaggicha. Bacchaaratiis la ꞌdooꞌdi hiliis kajiro weyti chilimmeti buure ikeenta. 
ACT.19.25	ꞌDooꞌdaas ichoow ꞌdooꞌdoo addane hilicho iꞌdi kaas yahe wahe. Wihi us iyidah, “Era saggi kamurroonkeen bacchaarata ikayamiit a garattaan. 
ACT.19.26	Atin la wihi eta Baawulo layadeeh yeelo a agartaane, toro la a isidaagtaan. Us wihi us essi a mehe ya, waakkhassi dahanti enenyet haaggicheen koloo kalday laka Waakh mee. Ilkerengeetti Efeesso ichoow boroofenhi Aassiya buurtiis ka, ꞌdooꞌdi ittaawe a baabiiche. 
ACT.19.27	Toollaka wihi soosohti ka bacchaarateenta magah a uskulaata. Wahaas kalday la menye, minki waakkheenki deyyahe weene Arteemis layadeeh laka magah a waaya. Waakkheenki Aassiya ichoow harra tuumman ka lawahti wohoo marahe yateeh.”
ACT.19.28	ꞌDooꞌdi bacchaarti chirri us waha daage ka weyti hollowe, riire, “Arteemisti Efeesso a weentahe!” yidah. 
ACT.19.29	Chirraas on riirit ilkerengeet tuumman kataaꞌhe. Urur Gaayo ichoow Aristaarkoshi Baawulo walhicho ili Makedooniya ka sooraahe khabte. Leeoryeene, inti lakagirꞌdaamo geecheen. 
ACT.19.30	Baawulo rubeytiis usuhi urur ortiis irti ꞌdoone, iꞌdaasenyi abatti usu tiratte. 
ACT.19.31	Weynaanti boroofen gaasoo aalassiise laka Baawulo farniin isooꞌdiichene hawwaasteen uus minki lakagirꞌdaamo iran.
ACT.19.32	Geeddaas ka la meel tuumman a riirit kalday on. ꞌDooꞌdoo riirit ka wohoo essa, koo la riirit ka wohoo addane essa. ꞌDooꞌd buurtiis la wihi icho intaas ka isikeene laka ma garti. 
ACT.19.33	ꞌDooꞌdi Yaꞌhuud la etoo Alekisaanda layadeeh urur isootakhe, wihi us yayyadeeh la icheeke. Ulla dahan ka ꞌdooꞌd leeyeede, wihi jiro icheekin ꞌdoonáa. 
ACT.19.34	Iꞌdaasenyi chiꞌicho saggi us Yaꞌhuud iyahe kaseen ka, hooyoo kalday ka geeddi sahaꞌd lamma tuumman riireene, “Arteemisti ilkerengeetti Efeesso a weentahe,” esseen.
ACT.19.35	Eti ilkerengeet ka khadaabbe chiiro urur yaasiche, wihi us yidah, “ꞌDooꞌdi Efeesso, ꞌdooꞌdi harra tuumman saggi ilkerengeetti Efeesso minki weysiite Arteemisti ween ichoow dagahti lagane serey kasoodihte iyaakhisso ma garti? 
ACT.19.36	Maantaka et runta ꞌdiiꞌdo mele gone, wihi lakaaꞌdoono a atihi gammadisso, wohoo ꞌdalammoon la iyeelin. 
ACT.19.37	ꞌDooꞌda atin inta keenteen minassi weysiit ma hatine ommos waakkheenki deyyah ma igafin. 
ACT.19.38	Chirri Demmediroos ichoow tumaassi addan etoo wohoo kakhabto la, kootiin a jira. Weynaanti sirgaal laka a jirta, a irteene eti icho wohoo iskakhabaan a cheekti. 
ACT.19.39	Chirri atin wohoo addan keenin ꞌdoontaan la, toli amurre ꞌdoonto labahcha yeedaas lamassicha. 
ACT.19.40	Saggi walah ijiraan u, maalinka a geeddi inno lakhabti jeenteti ururi il baabuluu. ꞌDeerka riirita ka walah inno laabno mele, jeente il liibaabulo mele gon.” 
ACT.19.41	Inkoo us waha yidah ka urur seley kahche.
ACT.20.1	Chirri kowdo goote ka, Baawulo abatti soowahe, inkoo us icho uur miigooche ka, “A Waakh atin bariisti,” iyidahye, ili Makedooniya ikahe. 
ACT.20.2	Ulla ilaas tuumman dah kagooche, ꞌdooꞌd Kiriisto wori ittaawe ka uur miigooche, ꞌdaꞌddaboka ili ꞌHellas gele, 
ACT.20.3	ilkerengeetti weene Koriinto hay seyyah fiddiye. Ulla kooban ka ili Siiriya ikahin leheet. Iꞌdaasenyi jeenteti ꞌdooꞌdi Yaꞌhuud mal igooche ꞌdee khaban iꞌdoonuu, saggi us ili Makedooniya itabo us inokhti gooche. 
ACT.20.4	ꞌDooꞌdi usu walhiche a inam Birroki ili Beeroya, Soobarro layadeeh ichoow Aristaarkos ichoow Sekundohi ilkerengeetti ꞌDessaloonika ichoow Gaayohi ili Deerbe. ꞌDooꞌdi ili Aassiya Baawulo walhiche la a Tuuchiko ichoow Turofiimo. Timooti laka Baawulo a walhiche. 
ACT.20.5	Icho la kooban ka orey isohteene, ilkerengeetti Tuurowa ka nah sugeen. 
ACT.20.6	Nah la inkoo Daawti Makaateti Liikhasin kutte ka kooban ka ilkerengeetti Fiiliffi kakahne. Ibeen chan sohanne ꞌdooꞌd ilkerengeetti Tuurowa ka toro ikhayne. Teebatoo intaas fiddiine.
ACT.20.7	Ibeenki oraate teebataas
ACT.20.8	Goonankaas saraate islakaꞌhelo ka taassi ittaawenye jira. 
ACT.20.9	Geedda Baawulo yeyyeedo la etoo nugule Ewuutukos layadeehe ꞌdohti min kafiddiyo urꞌdumme khaatte. Chirra urꞌdumme khaatte ka, minki seyyahnaatteete saraat kasoodihe ichoowka il guꞌdde. Chirri icho sookkhichaan, a yumuy. 
ACT.20.10	Baawulo la il ikhubte et isiꞌdiiche, dahano kayuubte, “Anahina, et a noolyahee,” yidah. 
ACT.20.11	Baawulo ꞌdeerka toro minki saraat ikore, makaate isleeyumheen. Inkoo us icho leeyyeede ichoowka orrahe sookorte ka, katabe. 
ACT.20.12	ꞌDooꞌd eta nugul usuhi nool khaate goob geecheen. Icho la weyti uur lakhobooche.
ACT.20.13	Intaas ka Baawulo katabne, kooban gelle, orey isohanne ichoowka ilkerengeetti ꞌdee Baawulo kooban kagelo Assos layadeeh iꞌdulle. Usu iꞌdaas gooche, iꞌdi tahe usu luhlo kasohta, il dah kagoocha ichoowka ꞌdee Assos ka isꞌhella. 
ACT.20.14	Chirri us ilkerengeetti Assos ka nah ꞌhele ka, kooban gelle, ilkerengeetti Miituleene ikahne. 
ACT.20.15	Intaas ka kahne kurti Kiiyos layadeehe bey goya kijirto kakunne, ibeenki lammaatteet ka kurti Saamos layadeehe bey goya kajirto iranne. Ibeenki kaas sooraaho ka ilkerengeetti Mileeto sooeleelle. 
ACT.20.16	Baawulo la usuhi kooban ka ilkerengeetti Efeesso ikuto iche gooche. Usuhi ibeennetoo boroofenhi Aassiya fiddiyo ma ꞌdoonin. A mehe usuhi dowwa ilkerengeetti weene Yeerusaleem chirri iche tateeh ibeenki daawti Beentekos ka eleelo ꞌdoona.
ACT.20.17	Baawulo la ilkerengeetti Mileeto ka ewweenki urur Kiriistoki ilkerengeetti Efeesso woyo farniin iꞌdiiche, ꞌdee or a kasoodoween. 
ACT.20.18	Chirri icho sooeleeleen ka wihi us iyidah, “Atin rubeytiin saggi an uus maanti kolooraat an boroofenhi Aassiya soogele an atin ileejire a garattaan. 
ACT.20.19	Makhaaballeti Yaꞌhuud kajmeti suujenye igelisse, eheetteey laka, an a isnuglaache toro oytim ka Kamur ihile. 
ACT.20.20	Maanti an ꞌdow ka ichoow minassiin ka Yeedi Waakh atin icheeke, wihi indigir atin ikhabo tuumman uureey tuumman ka a atin abche. Iꞌdaasenyi saggi an kolba minkoo igele an Yeedi Waakh atin iabche a garattaan. 
ACT.20.21	Wihi an ꞌdooꞌdi Yaꞌhuud ichoow ki Yaꞌhuud ieheynan icheeke a ichohi uskeel kasoonokhti ꞌdee Waakh urgiyicho toro Yeessohi Kamureene kakhuufo.
ACT.20.22	“Toolla la Rubeyti Munyee iche ilkerengeetti weene Yeerusaleem iwoyta, wihi intaas ka iyateeh la ma gardi. 
ACT.20.23	Wihi kaldaye an gardi, Rubeyti Munyee a itootoossa, ilkerengeetti ween tuumman ka sina ichoow hiinaan a isugaan. 
ACT.20.24	Iꞌdaasenyi jiroteey walah iche ileetahe mele. Wihi ileekhumman, a anihi weyti hol dowo, hili Waakhe Yeessohi Kamure dahanoheey soogesse massicho. Hila la a Wori Haaggane an haaggi Waakhe buurenye inno imunneynan enenyet icheeko.
ACT.20.25	“Wihi an gardi, atinhi an goytiin kasohde, wori dakhi Waakh miinsan atin icheeke, etiin toro yombuu iargo mele. 
ACT.20.26	Maantaka wihi an atin icheeko, chirri etiinkoo jit buje, ani ma liiworsati. 
ACT.20.27	Iꞌdi tahe wohoo kaldaye Waakh atinhi abattaan ꞌdoono an mujjum atin ikasoocheekin ma jiraan. 
ACT.20.28	Rubeyti Munyee iꞌdi ersimohi hoolaate atin kayeesse. Hoolaha la a ꞌdooꞌdi Waakh. Maantaka isyaakhicha toro la hoolahi Rubeyti Munyee dahantiin gelisse tuumman yaakhicha. Ururi Waakhe goorat Yeesso diiggiis ka Waakh igate, yaakhicha toro toorriba giꞌde. 
ACT.20.29	A garda, chirri an atin katabe, ꞌdooꞌdi yeedi beenaat ꞌdooꞌd abcho iꞌdi yaayti weyti oore u goytiinna soogela, woy bakkicha. 
ACT.20.30	Berri goytiin ka laka ꞌdooꞌdoo wihi rummaat urgiyicho ꞌdee abatti ankicho ijiito a soobaha. 
ACT.20.31	ꞌDooꞌdi iꞌdaase yuubsada. Toollaka saggi an guꞌh seyyah tuumman bolokh ka an ebba ibeen ichoow maalim ba iwaaniche kasooꞌhela.
ACT.20.32	“Toollaka dahanti Waakh ichoow wori haaggiiski buure miinsane atin gessa. Waakh wora ka atin miigoon a yabuuꞌde, toro la wihi atin muꞌdan ꞌdooꞌdi Waakh munyaache tuumman a leeꞌhessaan. 
ACT.20.33	An chilimme ichoow ꞌdahab ichoow gaaddi etoo addan ma maanjeeran. 
ACT.20.34	Saggi an dahanoheey on ka isiwoywoye, toro an dahanoheey on ka ꞌdooꞌdi an khabe laka iwoywoye, a garattaan. 
ACT.20.35	Walah tuumman ka saggi inno hol idowno inno ꞌdooꞌdi ꞌdaꞌddaran igargaarro a atin tuse. Anna wihi goorat Yeessohi Kamure yidah iche kasooꞌhele. Kamur mehe yidah ya, ‘Eti walah diibo weyti hamaad khaba ki khaatti ka.’ ”
ACT.20.36	Chirri Baawulo yeyyeed massiche ka, icho tuumman khabaayi jilbo il kaguꞌdde Waakh wahte. 
ACT.20.37	Chirra icho usu sorboobtaane icho dongataan ka, icho tuumman ooyeen. 
ACT.20.38	Wihi weyti icho kooyiche, a chirri us, “Toro yombuu fooleey ma agartaan,” iyidah. ꞌDeerka raaheene, kooban eleelicheen.
ACT.21.1	Inkoo nah icho kagoone ka, beyti buure kadihne anki kurti bicche dahcho kajirto Koos layadeeh miinsanne. Ibeenki kaas sooraaho ka kurti bicche dahcho kajirto Roodo layadeeh gelle, saahka ilkerengeetti Baatara nimiy. 
ACT.21.2	Intaas ka koobanhi boroofenhi Foniikiya isohti ꞌhelle, korre iranne. 
ACT.21.3	Chirri nah kurti bicche dahcho kajirto Kuuburo layadeeh agarre ka, anki gurro tabne, ili Siiriya isohannaa. Inti ilkerengeetti Tiiro layadeeh ka iranne, bicche aficho tolossanne, koobane intaas ka meeh yagchaa. 
ACT.21.4	Intaas ka abatti ꞌhelle, teebatoo leefiddiine. Icho la miigti Rubeyti Munyee ka Baawulo hawwaasteen uus ilkerengeetti weene Yeerusaleem iran. 
ACT.21.5	Iꞌdaasenyi maanti ibeenkeenyo massate ka kahne, orey isohanne. ꞌDooꞌd tuumman la deyyehoticho ichoow nyaakhut khabaayi nah sooraahe, ilkerengeet nah kaleebahe. Bicche aficho ka nah tuumman icho khabnaayi jilbo il kaguꞌdubne, Waakh wahanne. 
ACT.21.6	Inkoo nah bariito iskakhaatanne ka, nah kooban gelle, icho la goobassicho inokhteen.
ACT.21.7	Inkoo nah ilkerengeetti Tiiro kakahne ka, sohanne ichoowka ilkerengeetti Tollemayo gelle. Intaas ka ꞌdooꞌdi Kiriisto rummeeste bariitinne ibeenkoo leefiddiine. 
ACT.21.8	Ibeenki kaas sooraaho ka, kahne ilkerengeetti Kaaysareya iranne, kooban kasooyegne. Intaas ka minki eti Wori Haaggan taaꞌhicho Fiilif layadeeh fiddiine. Fiilif la a etoo ꞌdooꞌdi goorat teebeenye Yeerusaleem ka lasoobahsate golol ꞌdooꞌd gise. 
ACT.21.9	Ulla inám affar idisneynane wori Waakh kaayyeeddo iche khaba.
ACT.21.10	Inkoo nah ibeennetoo intaas fiddiine ka, eti Waákh íyeyyeedo Agaabo layadeeh ili Yaꞌhuudiya kayimiyye intaas yimiy. 
ACT.21.11	Ulla nah iyimiyye, saab Baawuloki dabar khaate, luhlohiis ichoow dahanohiis iskahide, wihi us yidah, “Rubeyti Munyee wahane elatta. ‘Eti saaba leh saggane ilkerengeetti weene Yeerusaleem ka ꞌdooꞌdi Yaꞌhuud ihida, dahanohi ꞌdooꞌdi Waakh igaran igessa.’ ”
ACT.21.12	Chirri nah yeeda daagne ka nah ichoow ꞌdooꞌdi addan ba Baawulo hawwaassanne uus ilkerengeetti weene Yeerusaleem iran. 
ACT.21.13	Baawulo wihi us ilaabe, “A iꞌdoh iꞌduu iooytaane uur iuskulaassaan? An hiinaanki liihido kalday menye, anihi ilkerengeetti weene Yeerusaleem ka jeente Yeessohi Kamure amuut laka ma ꞌdiiꞌdo!” 
ACT.21.14	Chirri saggi nah usu isoolaabno waayne ka, “Wihi Kamur ꞌdoono a yitaaheen,” nidahye, ꞌdiinne.
ACT.21.15	Inkoo nah geeddoo intaas fiddiine ka tannabanne, ilkerengeetti weene Yeerusaleem ikahne. 
ACT.21.16	Abattitoo ilkerengeetti Kaaysareya ka nah raahte, eti ꞌdee nah minkiis fiddiino Muunason layadeeh goobiis nah geesse. Ulla a etoo ili Kuuburo kayimiyye, abattiti oraat kichokoowe.
ACT.21.17	Inkoo nah ilkerengeetti weene Yeerusaleem soogelle ka, ꞌdooꞌdi Kiriisto rummeeste hamaad ka nah martiiste. 
ACT.21.18	Ibeenki kaas sooraaho ka, Baawulo ichoow nah tuumman iranne, Yaakoobo sooagarre, ewweenki urur Kiriisto woyo tuumman la intaas a kajire. 
ACT.21.19	Baawulo la icho bariitiche toro wihi tuummane Waakh yaafohi Yaꞌhuud ieheynan hiliis ka iyeele ꞌdooꞌd tuum idowdowe.
ACT.21.20	Inkoo icho waha daageen ka, Waakh saaꞌdeen. ꞌDeerka wihi icho Baawulo iyidaaheen, “Baawulohaanyaaw, yaafteenti Yaꞌhuude Yeesso rummeysatte saggi iche aliffe igoosso yey. Icho tuumman la weyti amurre Muusa isibahcheen. 
ACT.21.21	ꞌDooꞌda wihi at ꞌdooꞌdi Yaꞌhuude yaafohi Yaꞌhuud ieheynan goya yaal tuumman abisso ꞌdee icho amurre Muusa ꞌdiichaane, nyaakhuticho laka ikhandiyine, hugummeti Yaꞌhuud iraahin a liicheeke. 
ACT.21.22	Mehe yeello? Rumanka saggi at itimiy a daagaan on. 
ACT.21.23	ꞌDeerka wihi nah kidowno yeel. Inta ka et affar daatatte a khabna. 
ACT.21.24	Reeraas khaat giꞌde, ati rubeytaah laka daawti dikhaaleet leegele, wihi icho daawtaas kageleen igute, ꞌdee matahenyeticho a haatteen. Iꞌdaakka enenyet tuumman saggi waha liidowo ati kimiinsan tuumman been iyahiin a abta. Iꞌdaasenyi saggi at amurre Muusa mujjum iraahto a laarga. 
ACT.21.25	ꞌDooꞌdi Kiriisto rummeeste yaafohi Yaꞌhuud ieheynan la orey khadaab a ichiirre wihi nah goonne icheekne, ꞌdee gololi iyookkoyyohi waakkhakh lakayeessi liisoorriyooche ichoow jidi naffi laluulliche ichoow diig ichoow sohoꞌddarri a kanokhteen.” 
ACT.21.26	Ibeenki kaas sooraaho ka Baawulo reeraas khaate daawti dikhaaleet isleegeleen. ꞌDeerka minki Waakhe buure gele, ibeenki daawti dikhaaleet massatti, toro eticho ba soorriyo liibahcho iche kuhaani icheekaa.
ACT.21.27	Geeddi ibeen teeba kasoomassatti ka, ꞌdooꞌdoo Yaꞌhuude boroofenhi Aassiya kayimiy Baawulo minki Waakhe buure goyaka arge. Urur tuumman sootukkicheene Baawulo khabteene, 
ACT.21.28	riireene, “Mejeli Issiraayeloow, nah gargaara! Eta a ki enenyet tuumman harra tuumman ka wihi suujenye us abcho ka ꞌdooꞌdeenki Issiraayel ichoow amurreteen ichoow minka Waakh miinsan kayeyyeedo. Waha kalday on menye, ꞌdooꞌdi Yaꞌhuud ieheynan iche minki Waakhe buure soogesse, meessa lagan biꞌdirrooche,” yidaaheen. 
ACT.21.29	Wihi icho iꞌdaas kayidaaheen la a jeenteti icho Turofiimohi Yaꞌhuud ieheynane ilkerengeetti Efeesso kayimiyye ilkerengeet goyaka Baawulo rarraaho iargeen. Kol Baawulo usu sookhaate uranti minki Waakhe buure keene koogyahiin.
ACT.21.30	Ilkerengeet tuumman wereerte, ꞌdooꞌd tuumman la meel tuumman ka isleesoorye. Baawulo khabteene, minki Waakhe buure khariis ijiiteen. Chirraas on arto lahide. 
ACT.21.31	Chirra urur Baawulo ogoos ꞌdoono ka, eti iskarti Rooma tuumman itoollo saggi ilkerengeetti weene Yeerusaleem tuumman kowdo kalday ititah daage. 
ACT.21.32	Ulla chirraas on nyaame iskartoo wewween ichoow iskartoo addan khaatte urur ikhubteen. Chirri ꞌdooꞌd eti iskar tuumman itoollo ichoow iskartiis arge ka, Baawulohi kootte icho jahaan ꞌdiicheen.
ACT.21.33	Eti iskar tuumman itoollo irte Baawulo khabte, amuri biingo lamma lakahido bahche. ꞌDeerka eti us yahe ichoow wihi us yeele ꞌdooꞌd worsate. 
ACT.21.34	Urur goyaka ꞌdooꞌd gaasoo riirit ka wohoo essa, koo la riirit ka wohoo addane essa. Eti iskar tuumman itoollo jeenteti kowduu sag us rum iabti mele. Amuri Baawulo lakhaato uranti iskareet lakageecho bahche. 
ACT.21.35	Chirri Baawulo faaneyyohi min lakakoro sooeleele ka, iskare jeenteti urur weyti iuskulaatuu, usu siꞌdde. 
ACT.21.36	Icho tuumman la ꞌdubiis leeyimaateene, riireene, “Agiisa, agiisa,” esseen.
ACT.21.37	Chirra icho Baawulo minki iskare fiddiito gelin leheet ka, Baawulo yeede, eti iskar tuumman itoollo, “Wohoo ma kisoocheeko?” worsate.
ACT.21.37	Wihi us ilaabe, “At afi Giriig a daagta? 
ACT.21.38	At eti ili Miissiri goorat iskarti elif affarenye bir khabto sookahche hidaad leekeene menya?” 
ACT.21.39	Baawulo wihi us ilaabe, “An a Yaꞌhuude, ilkerengeetti Taarso ili Kiliikiya kijirto liikadele. An a eti ilkerengeetti weyti khumman. A kihawwaasdee, alley bal ꞌdooꞌd a leeyyeedo.”
ACT.21.40	Chirri us amuri eti iskar tuumman itoollo ꞌhele ka, Baawulo faaneyyo katolossate dahan ka urur leeyeede. Chirri icho tuumman gammadicheen ka Baawulo afichoki Ibiraaniya ka ꞌdooꞌd leeyeede.
ACT.22.1	Baawulo wihi us yidah, “Yaaftaay ichoow ooyenyeey, bal geedda an ortiin ka isiyeyyeedo idagansada.” 
ACT.22.2	Icho chirri icho usuhi afi Ibiraaniya icho kaleeyyeedo daageen ka, rukkuy goocheen.
ACT.22.2	Baawulo ꞌdeerka wihi us yidah, 
ACT.22.3	“An a Yaꞌhuude, ilkerengeetti Taarso ili Kiliikiya kijirto liikadele, iꞌdaasenyi ilkerengeetti weene Yeerusaleeme kaweynaade. Ani amurre aacchinyeteen weyti liiabche, eti iabche la a Gamaliyeel. An laka iꞌda maanta atinhuu, Waakkheen a isibahche. 
ACT.22.4	Jeentetaas u ꞌdooꞌdi goorat jita Yeesso enenyet abche raaho sina omhiche, ogoos laka ꞌdoone. Mejel ichoow deyyeho a sookhabde jeela gesse. 
ACT.22.5	Kuhaanihi weyti ween ichoow Jaldaab tuumman saggi wihi an eldi rum iyahiin a cheekaan. An icho khadaabi icho ꞌdooꞌdichoki Yaꞌhuude ilkerengeetti Damaasko kajiro ichiireene kakhaadde, intaas irde ꞌdee ꞌdooꞌdaas sookhabda, ilkerengeetti weene Yeerusaleem keena, sina loomhicha.
ACT.22.6	“Chirra an ilkerengeetti Damaasko isoodowwaade ka, doglaan on geeddi maalimeet ka banayhi weyti ababo serey kasoobaheene ꞌdolloheey guꞌddeen. 
ACT.22.7	Anna il guꞌdde, chirraas ka hooyoo, ‘Saawulo, Saawulo! A iꞌdoh ani sina iomhissa?’ idowo daage.
ACT.22.8	“Wihi an worsade, ‘Kamur at a ayyo?’
ACT.22.8	“Wihi us isoolaabe, ‘An a Yeessohi Naasarete at sina omhisso.’ 
ACT.22.9	ꞌDooꞌdi iwalhiche banay a arge, iꞌdaasenyi hooyi eti ileeyyeedo ma aban.
ACT.22.10	“Anna wihi an worsade, ‘Kamur mehe yeelo?’
ACT.22.10	“Kamur la wihi us iyidah, ‘Kahe, ilkerengeetti Damaasko iro, ꞌdee intaas ka wihi Waakh kiabbire at yeesso a lakisoocheeko.’ 
ACT.22.11	Jeenteti banayhi ababo indo itireen u, wahalheey iangaamicheene ilkerengeetti Damaasko igeecheen.
ACT.22.12	“Etoo Anaaniya layadeeh ani iargin yimiy. Us weyti Waákh karoora toro amurre Muusa mujjum raaha, ꞌdooꞌdi Yaꞌhuude Damaasko kajiro tuumman la weyti usu inkaanyita. 
ACT.22.13	Ulla iyimiyye haggeey sootolossate, ‘Saawulohaaw, il agar!’ iyidah. An chirraas on il arge, usu laka arge.
ACT.22.14	“ꞌDeerka wihi us yidah, ‘Waákh aacchinyeteen a kisoobahsate, ꞌdee mali us kikhabo abatta, toro la Eti Fissan agarta, toro usuhi hooyiis ka kileeyyeedo daagta. 
ACT.22.15	At gartiis a laabta toro wihi tuummane at agarte toro daagte yaafo tuumman icheekta. 
ACT.22.16	Toollaka mehe sugta? Tolosso a kibaattissiyo, uskeelaah a lakaadikho geeddi at magahi Kamur wahto.’
ACT.22.17	“Maanti an ilkerengeetti weene Yeerusaleem inokhde, minki Waakhe buure goyaka Waakh wahdaayi fooltabcho itimiy. 
ACT.22.18	Fooltabcho ka Kamur arge, ulla iiyeyye, ‘Arari! Dowwa ilkerengeetti weene Yeerusaleem katab, iꞌdi tahe ꞌdooꞌd inta ka weheeyki at icheekto ma dagansati.’
ACT.22.19	“Wihi an ilaabe, ‘Kamur, ꞌdooꞌda saggi goorat an kolba minkoo weysiite Yaꞌhuud iirde, ꞌdee ꞌdooꞌdi kirummeesti jeela igesso toro ijaho, a garta. 
ACT.22.20	Maanti Isiteefano jeenteti us woraah icheeko liiyigis, ani rubeyteey intaas a kajire, ogoossiis ayyiche, darfohi ꞌdooꞌdi usú yigis yaakhiche.’
ACT.22.21	“Kamur la wihi us ani iyidah, ‘Nyaam, ani yaafohi Yaꞌhuud ieheynane fogaate kiergada.’ ”
ACT.22.22	ꞌDooꞌd Baawulo dagansate ichoowka yeedaas yaafohi Yaꞌhuud ieheynan miinsan yidah. ꞌDeerka enenyet weyti riire, “Eta harrata kabahcha! Agiisa, jiro ma iroone!” yidaaheen.
ACT.22.23	Geedda icho rirriiraan la, kabuuꞌddeticho a jillaanjillichaane, ebeer serey ikahchaan. 
ACT.22.24	Eti iskar tuumman itoollo amur bahche ꞌdee Baawulo a lakhaato, minki iskare fiddiito goya a lageecho, laajja ka a ladoocho, walah a laworsati, ꞌdee riirita geeddeenye ꞌdooꞌda Yaꞌhuud usu kariiro wihiis a laabti. 
ACT.22.25	Chirri icho hidhideene, icho laajja ka doon leheet ka, Baawulo wihi us eti koobbintoo iskareet itoollo intaas toollo iyidah, “Eti ili Rooma liiekkaacho geeddi kootiin ka usu uskeel yeele liikagoon laajja ka ladoocho ichoow amurre a israahaan?”
ACT.22.26	Chirri eti koobbintoo iskareet itoollo yeedaas daage ka, nyaame, eti iskar tuumman itoollo wihi us worsate, “Waha a mehe at yeesso? Etaas a eti ili Rooma.”
ACT.22.27	Eti iskar tuumman itoollo la Baawulo iyimiyye, “Rum isoocheek, at a eti ili Rooma liiekkaache?” worsate.
ACT.22.27	Wihi us ilaabe, “Aa.”
ACT.22.28	Eti iskar tuumman itoollo la wihi us yidah, “An chilimmeti buurenye sirgaal igute, eti ilaas itah.”
ACT.22.28	Baawulo wihi us ilaabe, “Ani delmaattaaya eti ilaas ikayeesse.”
ACT.22.29	ꞌDooꞌdi kootte Baawulo walah worsan leheet chirraas on Baawulo kasoofurfurte. Eti iskar tuumman itoollo laka weyti nahe. Iꞌdi tahe Baawulohi eti ili Roomeenye us biingoyyo gesse ka amurreti ili Rooma a jebche.
ACT.22.30	Eti iskar tuumman itoollo wihi rumanka ꞌdooꞌdi Yaꞌhuud Baawulo kacheekti iche aban ꞌdoona, ibeenki kaas sooraaho ka Baawulo fure, amur bahche kuhaaniyyohi wewween ichoow Jaldaabti Weene Yaꞌhuud tuumman ba tol iwahe. ꞌDeerka Baawulo sookhaate, orcho toolliche.
ACT.23.1	Baawulo la Jaldaabti Weene Yaꞌhuud indo katoolliche, yeye, “Yaaftaay, an ichoowka maalinka rubeyteeyti suujoon ikacheekan ka, hileey a buuhiche Waakh ortiis ka,” iyidah. 
ACT.23.2	Kuhaanihi weyti weene Anaaniya layadeeh la ꞌdooꞌdi Baawulo garabiis toollo, amur ibahche af a laguꞌddo. 
ACT.23.3	Baawulo ꞌdeerka wihi us iyidah, “Waakh a kiguꞌdda, atiha etoo haaggan iskayeesso! At intaase kafiddiita amurre Muusa ka ihukkunta, iꞌdaasenyi ati rubeytaah amurre Muusa jebissa chaꞌat amuri liikaguꞌddo bihisso.”
ACT.23.4	ꞌDooꞌdi kootte Baawulo garabiis toolle la wihi us Baawulo iyidah, “Ati kuhaanihi weyti weene Waakhe abaarta!”
ACT.23.5	Baawulo wihi us ilaabe, “Yaaftaay, an saggi us kuhaanihi weyti ween iyahe ma kasin, a mehe wihi chiiran, ‘Eti ꞌdooꞌdaah iween wihi suuje iidaahan.’ ”
ACT.23.6	Baawulo ꞌdeerka saggi gaasichekoo Farissaayo itahe, gaasichekoo la Sadukaayo itahe garte Jaldaabti Weene Yaꞌhuud goyaka riire, “Yaaftaay an a Farissaayo, a weeli Farissaayo. Wihi inta ka liikahukkumo a jeenteti an ꞌdooꞌdi tuume berri sookaho ikhajjeelo,” yidah. 
ACT.23.7	Uus iꞌdaas yidah ka, ꞌdooꞌdi Farissaayo ichoow ki Sadukaayo isleeiriire, ꞌdeerka seley lagowe. 
ACT.23.8	Iꞌdi tahe Sadukaayo mehe tadeeh ya, omoot ka ma lasookaho, herti Waakh la ma jirto, wahanyeyyohi Waakhe jiro khabo liiargin laka ma jiraan. Iꞌdaasenyi Farissaayo saggi wahaas tuumman ijiraan a cheekta.
ACT.23.9	Riirit weyti buuraate ichoowka tagaammetoo amurre Muusa Farissaayee kahte, “Eta suujoon nah kaagarro mele,” tidah. “Eemba hertoo Waakhe leeyeedde, ommos wahanyeyyohoo Waakhe jiro khabo liiargine usu leeyeedde?” 
ACT.23.10	Iriire weyti uskulaatte ichoowka eti iskar tuumman itoollo ichohi Baawulo seley goocho karoore. Amur bahche iskartiis ergate a iratti Baawulo ꞌdooꞌd a soosarto, a sookhaatto uranti iskareet a keento.
ACT.23.11	Saahka ibeen Kamur Baawulo hagga tolossate wihi us yidah, “Wohoo rucchul laka akaroorin! Saggi at ilkerengeetti weene Yeerusaleem ka garteey iyeedde saggaas on ilkerengeetti Rooma ka laka garteey iyeedda.”
ACT.23.12	Ibeenki kaas sooraaho chirdeer ka ꞌdooꞌdoo Yaꞌhuud isꞌhele saggi icho Baawulo iyagiisiin kamasseen. Daatteene, sammata icho Baawulo iigaasan ma golossataane ommos bicche laka ma yabhuubiin. 
ACT.23.13	ꞌDooꞌdi waha isleegooche tomon affar laka a kuta. 
ACT.23.14	Irteene, kuhaaniyyohi wewween ichoow ewweenki Yaꞌhuud ba iirteene, “Nah a isleedaatanne, sammata nah Baawulo iigaasan ma golossanni,” iyidaaheen. 
ACT.23.15	“Toollaka atin ichoow Jaldaabti Weene Yaꞌhuud ba eti iskar tuumman itoollo farniin iꞌdiicha, Baawulo a sookhaato. Iꞌdi ꞌdooꞌdoo runti wohoo kaabti iskayeela. Nah la a tannabanne usu nagiis geeddi us inta isooeleelin.”
ACT.23.16	Iꞌdaasenyi Baawulo eysinkiis waha daage, irte, Baawulo minki latoorribo ka icheeke.
ACT.23.17	Baawulo la etoo koobbintoo iskareet itoollo wahe, “Eta nugul wohoo us eti iskar tuumman itoollo icheekti khaba, khaate igeey,” iyidah. 
ACT.23.18	Et la ínam khaate eti iskar tuumman itoollo igeeche.
ACT.23.18	Etoo koobbintoo iskareet itoollo wihi us yidah, “Eti hidane Baawulo layadeehe eta nugul khaate ati igeey iyidah. A mehe wohoo us kisoocheekti, iche khaba.”
ACT.23.19	Eti iskar tuumman itoollo eti nugul dahan khabte khaate, ꞌdol geeche, “Mehe isoocheekin ꞌdoonta?” worsate.
ACT.23.20	Ulla wihi us yidah, “ꞌDooꞌdi Yaꞌhuud mehe iskadaage ya, atihi saahta Baawulo Jaldaabti Weene Yaꞌhuud orche keento. Iche la iꞌdi ꞌdooꞌdoo runtoo usu kayowti, iche iskayeessa. 
ACT.23.21	Alla icho adagansan, iꞌdi tahe ꞌdooꞌdi dagti usú jit ka sugo tomon affar laka a kuta. Icho la a daatteene, sammata icho usu iigaasan ma golossataane ommos bicche laka ma yabhuubiin. Icho la toolla yeedicho a massicheene ati on ayye kaasugaan.”
ACT.23.22	Eti iskar tuumman itoollo eti nugul ꞌdiiche toro leefarme wihi us iyidah, “Saggi at waha ikasoocheekte, etoo kalday laka iicheekin.”
ACT.23.23	Eti iskar iween ꞌdeerka et lamma kooba koobbintoo iskareet itoollo wahe, wihi us iyidah, “Nyaama, iskarti kud lammee ichoow et tomon teeba faraꞌd korto ichoow et kud lamma toorar khabto ilkerengeetti Kaaysareya iratti soobahcha, ꞌdee sahaꞌd seyyahti ibeen ka a kahto. 
ACT.23.24	Baawulo laka faraꞌdoo us koro siicha, Gaafanahi Feelig layadeeh la nebey igeecha,” iyidah.
ACT.23.25	Eti iskar iween sagguu khadaab ichiire.
ACT.23.26	Eti khadaaba soochiiro, a ani Kilaawudiyo Luusiyas.
ACT.23.26	Eti an ichiiro la a atihi weene, gaafaneenye Feelig layadeeh.
ACT.23.26	Nebeytaah ma furatti.
ACT.23.27	ꞌDooꞌdi Yaꞌhuud eta a khabte igaasan leheet. Iꞌdaasenyi iskar khaadde usu ribe, iꞌdi tahe saggi us eti ili Rooma liiekkaacho iyahe a abde. 
ACT.23.28	Anna wihi icho usu kacheektaane aban ꞌdoone, khaate, Jaldaabtichoti Weene Yaꞌhuud igeeche. 
ACT.23.29	An mehe kase ya, wihi icho usu kacheektaan a wahanyeyyohi amurreti Yaꞌhuud miinsan, iꞌdaasenyi wahanyeyyohaas goya walah omoot liikagoocho ommos lakahido goya kijiro mele. 
ACT.23.30	Chirri saggi ꞌdooꞌdoo ogoos iyowti liisoocheeke ka, an chirraas on a kisooerga idah. Anna toro ꞌdooꞌdi usu wohoo kakhabo amur ibahche, wihi icho usu kacheektaan ati a kikeeneen.
ACT.23.31	Iskare ꞌdeerka wihi liiyidah yeesse, ibeenkaas goya on Baawulo khaatte ichoowka ilkerengeetti Antibaatiris geesse. 
ACT.23.32	Ibeenki kaas sooraaho ka, iskarti luhlo kasohatti uranti minki iskareet inokhatte, ti faraꞌd fuusso la Baawulo orey ileesohatte. 
ACT.23.33	Chirri iskarti faraꞌd fuusso ilkerengeetti Kaaysareya sooeleesse ka, gaafanahi Feelig layadeeh khadaab idiibte, Baawulo laka dahanohiis gelisse. 
ACT.23.34	Gaafana khadaab soome, Baawulo boroofenhi us kayimiy worsate. Chirri us saggi us inti Kiliikiya layadeeh ikayimiy abte ka, 
ACT.23.35	wihi us yidah, “Chirri ꞌdooꞌdi walah kaacheekti yimiy iche woraah daaga.” ꞌDeerka amuri Baawulo minki buurenye gaafana goorat ꞌHerood dise ka latoorribo bahche.
ACT.24.1	Inkoo Baawulo lakhabte ibeen chane kutte ka, kuhaanihi weyti weene Anaaniya layadeeh, ewweenkoo Yaꞌhuud ichoow etoo af kaatahe Tertullo layadeeh khabaayi ilkerengeetti Kaaysareya yimiy. Gaafana ortiis yimaateene, Baawulo cheekteen. 
ACT.24.2	Chirri Baawulo lawahe ka, Tertullo wihi Baawulo lakacheekti iꞌduu Feelig ortiis ka cheeke, “Eti weenoow, weynaantaah ka, geeddi deere nebey khabne, wihi tuummane yaafteen deef ikeeno la a layeele. 
ACT.24.3	Feelighi weyti weenoow, meel tuumman ka ichoow jitassi ittaawe ka, gargaara ka kalaꞌddi buurenye kisoolaabna. 
ACT.24.4	Iꞌdaasenyi anihi kiꞌharcho ma ꞌdoono, a kidaahe gaabi ka wihi nah kisoocheekanni uuri ꞌdabakhe ka daganso.
ACT.24.5	“Eta wihi nah kaagarre, a etoo weyti sina keeno. Harra tuumman ka etane ꞌdooꞌdi Yaꞌhuud goyaka ururi il baabulo sootukkicha. Rabitti suujenye eti Naasaret raahto laka usu matakkichee. 
ACT.24.6	Usu minki Waakhe buure laka a biꞌdirroon leheete ꞌdeerka khabanne.
ACT.24.8	Wihi at usu wowworsatti ka ati rubeytaah waha tuummane nah kacheekanni runtiche a abatta.”
ACT.24.9	ꞌDooꞌdi Yaꞌhuud tuumman af isgele, waha tuumman a rum yidah.
ACT.24.10	Chirri gaafana dahan ka Baawulo yeyyeed iyidah ka, Baawulo wihi us ilaabe, “Saggi at guꞌhassi ittaawe eti yaafta hukkumo ieheet a garda, ꞌdeerka an weyti hamaada chirri an ortaah ka isiyeyyeedo. 
ACT.24.11	An ibeen tomon ichoow lamma kutte on ilkerengeetti weene Yeerusaleem irde Waakhe wahdaa. Chirri at goya yeyte, dowwa on runtiis abatta. 
ACT.24.12	ꞌDooꞌdi Yaꞌhuude ani icheekti, anihi minki Waakhe buure goyaka etoo leeiriiro ma iargine, ommos anihi minassi weysiite Yaꞌhuud goyaka ommos ilkerengeet goyaka urur sootukkicho ma iꞌhelin. 
ACT.24.13	Wihi toolla icho ortaah ka ikacheektaan laka runticho tusin ma yabuuꞌdiin. 
ACT.24.14	Wahane kisoocheeka, Jita toolla icho a ki rabitti suuje kidowaan, iche an Waakh aacchinyeteenyo kawahda. Iꞌdaasenyi wihi tuummane Chiirnaanneti Amurre ichoow ti ꞌdooꞌdi Waákh íyeyyeedo kachiiran a israahaane a rummeesda. 
ACT.24.15	Khajjeeli icho awtichuu Waakh kakhabaan, annaka a khaba. Khajjeelaas la a ki ꞌdooꞌd tuumman omoot ka lasookahcho, ki fiffissan eheetteey ommos ki sussuuje eheetteey ka ba. 
ACT.24.16	Anna jeentetaase kol tuumman Waakh ortiis ichoow weeli enenyet ortiis ka hol idowa, rubeyti suujoon ikacheekan ikhaba.
ACT.24.17	“Inkoo an guꞌhassoo tuumman khar kijire ka ilkerengeetti weene Yeerusaleem isoonokhde, yaafteeyti Yaꞌhuude miskiine chilimme ikeene, sadakha laka bahche. 
ACT.24.18	Chirra icho anihi wahaas yeelo uranti minki Waakhe buure ka iꞌheleen, an Daawti Dikhaaleet a massiche. Urur ileejire mele, walah uskulaate la mele. 
ACT.24.19	Iꞌdaasenyi ꞌdooꞌdoo Yaꞌhuude boroofenhi Aassiya kayimiy intaas a kajire. Ani ka, icho laka kootte intane kijiraane awtichuu chirri icho wohoo ikakhabaan kisoocheektaan. 
ACT.24.20	Chiꞌiche iꞌdaas ieheynan, ꞌdooꞌda inta kajiro, maanti an Jaldaabti Weene Yaꞌhuud orche toolle, amuri an jebche a kisoocheekeen. 
ACT.24.21	Kolossoo a waha kaldache an goycho ka tolossade an riire an idah, ‘Wihi kaldache maalinka liikahukkumo, a jeenteti ani saggi ꞌdooꞌdi tuume toro isookaho irummeesdi.’ ”
ACT.24.22	Feelig wihi ꞌdooꞌdi Jiti Kamur raaho rummeesti a garta, tol hide. Wihi us yidah, “Maanti eti iskar tuumman itoollo Luusiyas layadeeh inta yimiy, iche yeediin goocha.” 
ACT.24.23	Feelig eti koobbintoo iskareet itoollo amur ibahche, ꞌdee Baawulo latoorriba, iꞌdaasenyi ma lahido toro aalassiiski wohoo iyeelin ꞌdoono ma lajeycho.
ACT.24.24	Inkoo ibeennetoo kutte ka, Feelig makhaabassiisti Durasilla layadeehe inanti Yaꞌhuude khabaayi yimiy. Ulla Baawulo enenyet iꞌdiiche, chirra us kakhuufnaanki Yeesso Kiriisto lakakhuufo miinsan kayeyyeedo ka dagansate. 
ACT.24.25	Chirra Baawulo wori wihi fissane layeelo ichoow isjeyin ichoow hukkunnaanki ibeenki ꞌdaꞌddaboote Waakh enenyet soohukkumo kayeyyeedo ka, Feelig weyti roorro gesse, Baawulo, “A geeddaas on maanta! A geeddi at iratti on. Maanti ileehaaggan a kiwaha,” iyidah. 
ACT.24.26	Ulla Baawulohi chasti chilimmetoo siicho khajjeela, ꞌdeerka geeddi buure ꞌdooꞌd ergate, Baawulo liisowahe, leehawwooche.
ACT.24.27	Inkoo guꞌh lamma kutte ka, eti Boorkiyo Feestas layadeeh meel Feelig gele. Iꞌdaasenyi Feelig usuhi ꞌdooꞌdi Yaꞌhuud jilhaati ꞌdoona, Baawuló jeela goya katabe.
ACT.25.1	Inkoo Feestas boroofen yimiyye maan seyyahe kutte ka, Feestas ilkerengeetti weene Kaaysareya kakahe ilkerengeetti weene Yeerusaleem irte. 
ACT.25.2	Intaas ka kuhaaniyyohi wewween ichoow weynaanti Yaꞌhuud Baawulo cheekatte. 
ACT.25.3	Weyti Feestas hawwaasteene siintoo daaheene, ꞌdee Baawulo ilkerengeetti weene Yeerusaleem a isooergo. Iꞌdi tahe icho saggi icho jit ka isugaane iyagiisiin, iche goocheen. 
ACT.25.4	Feestas wihi us ilaabe, “Baawulo ilkerengeetti Kaaysareya kahidanyahe, anna dowwanoha on intaas inokhda. 
ACT.25.5	Chirri et wohoo suuje yeele, weynaantiin gaasoo ilkerengeetti Kaaysareya a ileeiratti, wihi atin usu kakhabtaan a cheekatti.”
ACT.25.6	Inkoo Feestas geeddi ibeen siyyeettoo ommos ibeen tomontoo icho leejire ka, ilkerengeetti Kaaysareya ikhubte. Saahka inti ꞌdooꞌd lakahukkumo koorronte, amur bahche Baawulo a liikeeno. 
ACT.25.7	Chirri Baawulo yimiy ka, ꞌdooꞌdi Yaꞌhuude ilkerengeetti weene Yeerusaleem kayimiy usu kakhaarte, wihi ittaawenye huleesenye icho runticho tusin iubaaꞌdan kacheekteen.
ACT.25.8	Baawulo la isiyeyyeede, “An uskeel amurreti Yaꞌhuud ommos minki Waakhe buure ommos Kaaysarhi Rooma iween miinsane an yeele mele,” yidah.
ACT.25.9	Feestas laka usuhi ꞌdooꞌdi Yaꞌhuud wohoo siicho ꞌdoona, wihi us Baawulo iyidah, “A geeddi at ilkerengeetti weene Yeerusaleem iratti intaas ka orteey ka lakihukkumo?”
ACT.25.10	Baawulo wihi us ilaabe, “An toolla kootiin Kaaysarhi Rooma goya toolla, inti imasse liikahukkumo a tan. Iꞌdi at mujjum igarattuu, an walah suujenye an ꞌdooꞌdi Yaꞌhuud iyeele mele. 
ACT.25.11	Chirri kootiinhi ili Rooma saggi an wohoo liikayagiis yeele gooche la, omoot ma ꞌdiiꞌdo. Iꞌdaasenyi chirri wihi ꞌdooꞌda Yaꞌhuud ikacheekti rume ikajirin, et antohi us dahanohicho ikagesso khabo mele. An Kaaysare iooya,” yidah.
ACT.25.12	Inkoo Feestas ꞌdooꞌdi usú waanicho leehawwooche ka wihi us iyidah, “At Kaaysare iooyte gone, Kaaysare iiratta!”
ACT.25.13	Inkoo ibeennetoo kutte ka karnati ꞌHerood Agiribbahi lammaatteete makhaabassoo Beernike layadeeh khabaayi ilkerengeetti Kaaysareya yimiy, Feestase bariitichaa. 
ACT.25.14	Inkoo icho ibeennetoo tuumman baryeen ka, Feestas wihi Baawulo lakacheekti karnat kaleehawwooche, wihi us yidah, “Etoo goorat Feelig hidanyahaayi katabe a jira. 
ACT.25.15	Maanti an ilkerengeetti weene Yeerusaleem irde ka kuhaaniyyohi wewween ichoow ewweenki Yaꞌhuud ba wohoo kacheekteene, usuhi sina liigoocho daaheen.
ACT.25.16	“Anna wihi an ilaabe, amurreti Rooma ka, eti wohoo lakacheekti tuumman sammata usu ichoow ꞌdooꞌdi walah kacheekti isiꞌheline us isikayeyyeedin, walah layeelo mele. 
ACT.25.17	Maanti icho inta ileeyimaateen ka, ma malmaline, iꞌdaasenyi ibeenki kaas sookhuccho minki ꞌdooꞌd lakahukkumo koorronde, amur bahche usu a lasookhaato. 
ACT.25.18	ꞌDooꞌdi kootte usu walah kacheekti tolossate, toro la wihi suujenye an imure, a kacheektaan idah, walah icho kacheekteen mele. 
ACT.25.19	Wihi icho kacheektaan tuumman a yeedichoki saggi icho Waakh iraahaan miinsan ichoow etoo Yeesso layadeehe yumuyye, Baawulo la a jira essi. 
ACT.25.20	Saggi an ayta mujjum ifiiricho ka mal waaye, ꞌdeerka Baawulo worsade usú ilkerengeetti weene Yeerusaleem iran ꞌdoono intaas ka waha lakacheekti ka lahukkumo. 
ACT.25.21	Chirri Baawulo usuhi lakhuccho ichoowka Kaaysar aytiis goocho iooye ka, ani amuri lakakhuccho ichoowka Kaaysar liigeecho bahche.”
ACT.25.22	Agiribbaha la wihi us Feestas iyidah, “An awteey u anihi eta daago a ꞌdoona.” Feestas la wihi us ilaabe, “Saahta a daagta.”
ACT.25.23	Ibeenki kaas sooraaho ka Agiribba ichoow Beernike ba intaas yimaateene, enenyet tuumman la gulguubsate inkaanyit tuse. Icho ichoow ꞌdooꞌdi iskar tuumman iween ichoow ꞌdooꞌdi ilkerengeet ka magah khabo tuumman minki ballaaddane yeedad lakadagansati geleen. Amuri Feestas bahche ka, Baawulo lasookhaate. 
ACT.25.24	Feestas la wihi us yidah, “Agiribbahi karnate, ichoow ꞌdooꞌdi tuummane inta inno kaleejiro, eta a agartaan! ꞌDooꞌdi Yaꞌhuud tuummane ilkerengeetti weene Yeerusaleem kajiro ichoow ki inta ilkerengeetta Kaaysareya kijiro a idaahe, riire usuhi omoot liigoocho ꞌdoonaan. 
ACT.25.25	An walah omoot liikagoocho an kaarge mele. Iꞌdaasenyi jeenteti us Kaaysar ikooye u, anihi Rooma isooergo gooche. 
ACT.25.26	Iꞌdaasenyi walah buuho usu miinsane an Kaaysarhi kamure ichiiro an khabo mele. Jeentetaas gon ortiin ikeene, toro kach ka atihi karnate Agiribbaaw iche ortaah keena, ꞌdee chirri walah laawworsate ka, ani laka wihi an Kaaysar ichiiro khaba. 
ACT.25.27	Iꞌdi tahe ani ka, ma haaggan chirri an eti hidan Kaaysar iergo sammata an wihi lakacheekte ikhabin.”
ACT.26.1	Agiribba ꞌdeerka wihi us Baawulo iyidah, “Antohi at awtaah u isikaayyeeddo a khabta.” Baawulo la dahan ficche iꞌduu isiyeyyeede.
ACT.26.2	“Agiribbahi karnate, an maalinka weyti hamaada chirri an ortaah toollo ꞌdee wihi ꞌdooꞌdi Yaꞌhuud ikacheekti ortaah ka isiyeyyeedo. 
ACT.26.3	Kach ka la, a jeenteti ati hugummeti Yaꞌhuud ichoow wihi icho worsataan tuumman igaratti. Toollaka a kihawwaasde samacchaar on idaganso.”
ACT.26.4	“Yaꞌhuud tuumman uus rucchuleet saggi an ijire a garta. Saggi an uus an delde an ileey ichoow ilkerengeetti weene Yeerusaleem on ifiddiye a gartaan. 
ACT.26.5	Icho geeddi deer a igarteen. Chirri icho ꞌdoonaan, saggi an Farissaayo ieheet a cheekaan. Farissaayo la, a rabittoo Yaꞌhuude rabitohi addane Yaꞌhuud ꞌdirihiis wihi Waakh ꞌdoono mujjum raahto. 
ACT.26.6	Wihi toolla liikahukkumo la, a jeenteti an wihi goorat Waakh aacchinyeteenyo iayyiche khajjeel ikakhabo. 
ACT.26.7	Khajjeela la a ki yaafohi Issiraayele tomon ichoow lammee ibeen ichoow maalim Waakh iwahtaane icho sugaan. Karnatoow jeenteti khajjeelane ꞌdooꞌdi Yaꞌhuud icheekta. 
ACT.26.8	Atinhi Yaꞌhuude, saggi Waakh ꞌdooꞌdi tuume omoot ikasookahcho wohoo liiubaaꞌdan iigoonna!”
ACT.26.9	“Ani rubeyteey laka wihi an tissibe, wihi an abuuꞌd tuummane yeele, antohi magah Yeessohi Naasarete tirrimaa. 
ACT.26.10	An antohi kuhaaniyyohi wewween ka ꞌdooꞌdi Waakhe ittaawe jeela a gesse, maanti layagiis la ani laka a ayyiche. 
ACT.26.11	Geeddi buure an kolba minkoo weysiite Yaꞌhuude kabaha koo gela ꞌdee icho jaha toro Yeessohi icho igafaan iholin leheet. Jeenteti an icho weyti iꞌdiiꞌduu, ilkerengeetohi ili yeelan kijiro laka irde, ꞌdee icho sina omhicha.”
ACT.26.12	“Sulhaassoo iꞌdee ka khadaabi antoote kuhaaniyyohi wewween isiicheen khabaayi anki ilkerengeetti Damaasko miinsade. 
ACT.26.13	Eti weenoow, geeddi maalimeet jit raahaayi banayhi serey kayimiyye wihi orraheet laka kaababo ani ichoow ꞌdooꞌdi kootte iraaho ꞌdolloheenyo guꞌddeen. 
ACT.26.14	Nah tuummamba il guꞌdubne, anna hooyi afi Ibiraaniya ka, ‘Saawulo, Saawulo, a iꞌdoh ani sina iomhissa? At a iꞌdi heeri wussi ooyohiis tulcho, bolokh isikeeno,’ idowo daage.”
ACT.26.15	“ꞌDeerka wihi an worsade, ‘Kamur at a ayyo?’
ACT.26.15	“Kamur la wihi us isoolaabe, ‘An a Yeessohi at sina omhisso. 
ACT.26.16	Toollaka kahe tolosso. An a kisoobahe ꞌdee iꞌdi falfateey u kisoobahsada, garti wihi ani imiinsane at agarte ichoow wihi an yomboka kisootuso laabta. 
ACT.26.17	ꞌDooꞌdaah ichoow yaafohi Yaꞌhuud ieheynane an kiergadi a kaariba. 
ACT.26.18	Icho kiergada ꞌdee walah abissa indo furnamaane, mugꞌdi kasoolaabta banayhi Waakh goya keenta, miigti Seytaan kasoolaabta Waakh iurgiyissa. Iꞌda ka uskeelicho a liikakuta, toro icho laka kakhuufnaanki icho ikakhuufaan ka ꞌdooꞌdi Waakh soobahsate goyaka meessi icho muꞌdane ꞌhelaan.’ ”
ACT.26.19	“ꞌDeerka Agiribbahi karnate, an fooltabchoti an serey ka arge, ma raahiwwaayin. 
ACT.26.20	Anna kolooraat ilkerengeetti Damaasko Yeedi Waakh kacheeke. Yomboka ilkerengeetti weene Yeerusaleem ichoow ili Yaꞌhuudiya tuumman ichoow ꞌdooꞌdi Waakh igaranne Yeedi Waakh icheeke. Wihi an cheeke la a saggi icho uskeelicho ikasoonokhtaane icho Waakh ikuurgiyaane, fiddihicho ka saggi icho rumanka uskeel ikasoonokhteen tusaan. 
ACT.26.21	Jeentetaase ꞌdooꞌdi Yaꞌhuud anihi minki Waakhe buure kajiro ikhabte, iigaasan leheet. 
ACT.26.22	Iꞌdaasenyi ichoowka maalinka Waakh a igargaare. Jeenteti toolla an inta itoollo an ꞌdooꞌdi weynaan laa ichoow ꞌdooꞌdi wewween ba ileeyyeedo a jeentetaas. Wihi an eldi a wihi goorat ꞌdooꞌdi Waákh íyeyyeedo ichoow Muusa ba ꞌdee berri a yateehiin cheekeen on. 
ACT.26.23	Wihi icho cheekeen, Ki Lasubhe sina lakawaaricha, toro eti oraate omoot kasookaho yateehe, ꞌdee ꞌdooꞌdiis ichoow yaafohi Yaꞌhuud ieheynan banayhi saggi Waakh icho iribo tusa.”
ACT.26.24	Geedda Baawulo isiyeyyeedo ka, Feestas Baawulo kariire wihi us iyidah, “Baawulo at a sirgo! Soonnaankaahki buure a kisirgooche!”
ACT.26.25	Baawulo wihi us Feestas ilaabe, “Eti ween, an sirgo menye, yeeda an kaayyeedo la a yeedi rummaate, a yeedi eti iiꞌd khabo. 
ACT.26.26	Agiribbahi karnate, an roorro laane kileeyyeeda. Wihi an tissibo, at wahanyeyyoha tuumman a garatta. A mehe inti dagsan ma lakayeelin. 
ACT.26.27	Agiribbahi karnate, at chiirnaanneti ꞌdooꞌdi goorat Waákh íyeyyeedo a rummeysatta? Saggi at irummeysatti a garda!”
ACT.26.28	Agiribba ꞌdeerka wihi us Baawulo iyidah, “Kol at geedda rucchul on ka et Kiriisto ikayeesso koogtahe?”
ACT.26.29	Baawulo la wihi us ilaabe, “Geeddoo rucchul ommos geeddoo deer eheetteey ka ba, Waakhe daaha ati kalday la menye, ꞌdee ꞌdooꞌdi maalinka idagansati tuumman iꞌdeey u Yeesso kakhuufa, hiinaanka an hidanahe on liihidin menye.”
ACT.26.30	Karnat ichoow gaafana ichoow Beernike ichoow ꞌdooꞌdi addan tuummamba sookahe. 
ACT.26.31	Min kabaheene, geedda icho isleeyyeedaan wihi icho yidaaheen, “Eta walah us yeelo omoot ommos hiinaan muꞌdan mele.”
ACT.26.32	Agiribba la wihi us Feestas iyidah, “Eta kootte Kaaysar ikooyin ka, a geeddi lafuro.”
ACT.27.1	Chirri saggi nah ilkerengeetti Rooma ili ꞌDeylaan kajirto kooban ka iiranni lagooche ka, Baawulo ichoow ꞌdooꞌdoo addane hidan ba, Yuuliyashi koobbintoo iskareet itoollo, Koobbin Kaaysar layadeeh iween dahan lagesse.
ACT.27.2	Koobanhoo ilkerengeetti Adaramaadiya kayimiy korre. Koobanha dowwanoha ka a kahaane ꞌdee boroofenhi Aassiya ka ilkerengeetohi bey afiche kijiro tottolossata. Etoo Aristaarkos layadeehe ilkerengeetti ꞌDessaloonika kayimiy laka a nah leejire. ꞌDessaloonika la boroofenhi Makedooniya kajirta.
ACT.27.3	Ibeenki kaas sookhuccho ka ilkerengeetti Siidon gelle. Yuuliyas la weyti Baawulo ihaagganeete, ꞌdiiche irte, aalassiis iirte icho la wihi us ꞌdoono siicheen. 
ACT.27.4	Intaas kakahne, kurti bicche dahcho kijirto Kuuburo layadeeh berihiche tabne, a mehe hafari kooban jeycho ankaas ka a deefaa. 
ACT.27.5	Chirri nah bey aficheki boroofenneti Kiliikiya ichoow Bambiiliya kijiro katabne bey dah kagoonne ichoowka ilkerengeetti Muura boroofenhi Lukkiya kajirto nimiy ka, kooban kasooyegne. 
ACT.27.6	Intaas ka eti koobbintoo iskareet itoollo, koobanhi ilkerengeetti Alekisaandariya kayimiyye ili ꞌDeylaan isohti ꞌhele, nah korche. 
ACT.27.7	Jeenteti hafari miige kooban ijeychuu, ibeenneti ittaawe samacchaar on sohanne, ichoowka nyif ka ilkerengeetti Kiniidas idowwaanne. Hafar la kooban jit buuche, ꞌdeerka inti Salmoone layadeehe kurti bicche dahcho kajirto Kireete layadeeh gurrotichee tabne. 
ACT.27.8	Nyif ka beyti buure afiche iranne ichoowka inti kooban katolossataane Afi Haaggan layadeeh ka tolossanne. Intaas la, ilkerengeetti Laasaaya ma kadeer.
ACT.27.9	Ibeenneti ittaawe a kutte, toro la ibeenki orran Yaꞌhuud af hiiti a kute, hayti orran hafar weyti miigyahe la a soomarte. Geeddaka sohoti orran koobanhi buure ka lasohti a geeddi us omoot laka keeno. Baawulo ꞌdeerka ꞌdooꞌd tootooche, 
ACT.27.10	“Era, wihi an kase, chirri inno orey isohanne, meehi kooban kajiro a baaba, kooban laka uskulaataane, enenyet gaasoo laka tuuma,” iyidah. 
ACT.27.11	Iꞌdaasenyi eti koobbinti iskareet itoollo wihi Baawulo essi menye wihi kootte eti kooban iween ichoow wihi eti kooban leh yidaaheen on raahe. 
ACT.27.12	Meessi Afi Haaggan layadeeh inti kooban hayohi roffo fiddiyaan mee gone, ꞌdooꞌd buurtiis koobanhi orey isohti gooche, ilkerengeetti Foonige eleelin ꞌdoonaanee. Afaas Kireete kijiro a geeꞌddime, bicchehiche la gurro ichoow miige yeyaan.
ACT.27.13	Maanti hafaroo samacchaare gurro kayimiy ka, ꞌdooꞌd kol wihi icho ꞌdooneen yateehiine koogyahe. ꞌDeerka birti kooban jeyisso soolaabeene kurti bicche dahcho kajirto Kireete afiche tabeen. 
ACT.27.14	Geeddoo rucchul on ka, hafaroo weyti miigenye, “Hafari Miigeet,” layadeeh kurti bicche dahchee ka sookahe, 
ACT.27.15	kooban guꞌdde. Jeenteti hafar kooban ilaabe u, kooban woynaan ꞌdiinne, ꞌdeerka hafar on kooban woye. 
ACT.27.16	Chirri nah kurti rucchule Kawuuda bicche dahcho kajirto gurrotiche eleelle ka, koobanhi rucchule koobanhi addan ꞌdubiis kanyutan nyif ka bicche goya kasoobihinne, kooban korinne. 
ACT.27.17	Inkoo icho koobanhi rucchul koobanhi buure kookkhicheen ka, yabarre kooban iliis kajurkhicheen, uus jejjebinee. Koobanhi yoohti Liibiya bicche iliis kijiro jeychaane karooreen. Darfohi kooban woyo yagcheene ꞌdee hafar kooban a woyo. 
ACT.27.18	Hafaraas miige ma yaasin ba ichoowka ibeenki kaas sooraaho ka, meehi kooban goya kajiro beyti buure goya kalugꞌdeen, uus bicche kooban khaatinee. 
ACT.27.19	Ibeenki kaas sooraaho ka, dahanohicho ka yabarre ichoow meehi koobanoot sesseyeen. 
ACT.27.20	Ibeenneti ittaawe nah orrah ma argine, ommos yiyyihimo ma argine, hafar la weyti on kakhayma, ichoowka khajjeeli nah laribo rogne.
ACT.27.21	Inkoo ꞌdooꞌd geeddi deer golol laan fiddiye ka, Baawulo orcho tolossate, “Era chaꞌatin kootte waansiheey raahteene, kurti bicche dahcho kijirto Kireete inno fiddiine, ꞌdanota tuumman ma inno isoobahto, waha tuumman la ma waayno,” yidah. 
ACT.27.22	“Iꞌdaasenyi toolla a atin hawwaasde aburꞌdowina! Etiinkoo kalday laka jirotiis ma waayo, kooban on massata. 
ACT.27.23	Ibeenkate Waakkhi an kiis ahe toro an ihilo hertiistoo garabaaya tolossatte, 
ACT.27.24	wihi iche itidah, ‘Baawulo, roorro akhabin! Ati Kaaysar ortiis a tolossatta. Haaggi Waakhe buure ka, ꞌdooꞌdi kooban kaaleejiro tuumman, koo kalday laka ma yamuut.’ 
ACT.27.25	Era, toollaka aburꞌdowina! Wihi tahe an Waakh a kakhuufa, iꞌdaas liiyidah on la tateeh. 
ACT.27.26	Iꞌdaasenyi hafar a inno woya, kooban la kurohoo bicche dahcho kajiro ka kichekoo kajejjebaan.”
ACT.27.27	Uuꞌ goorat hafari miige sookahe, teeba lamma kutte. Beyti Buurenye Meditereeniya goyaka hafar kolba ankoo nah iwoye. Chirri il ekka seley kagowe ka, ꞌdooꞌdi kooban woyo kol nah ili kafafsan idowwaanne koogyahe. 
ACT.27.28	Yabari wohoo huleese kahidanyihiine bicche geeddicho lakarerreego bicche kalugꞌdeene, bicche geeddicho rerreegeen. Bicche la a geeddi mitta tomon affar. Iꞌdaaru toro orey isohteene, geeddi bicche hogyahiin rerreegeen. Bicche la mitta tomon seyyah yitaaheen. 
ACT.27.29	Jeenteti icho koobanhi daddaabo ka jejjebo ikarooraan u, kooban ꞌdubiis ka gaꞌdaarreti kooban toollisso, affar bicche goya iꞌdiicheene, ili baryo Waakh iwahteen. 
ACT.27.30	ꞌDooꞌdi kooban woyo ichohi firdo ꞌdoonaane koobanhi rucchul beyti buure goyaka il iwoyeen. Ichohi gaꞌdaarreti kooban toollisso kooban orcho laka gelin ꞌdoono iskayeeleen. 
ACT.27.31	Baawulo la chirraakka wihi us eti koobbinti iskareet itoollo ichoow iskar ba iyidah, “Sammata ꞌdooꞌda kooban woyo ifiddiyin, etiin bahsati mele.” 
ACT.27.32	Iskare ꞌdeerka yabarreti koobanhi rucchul jeyisso goosse, kooban irteen.
ACT.27.33	Geeddi il ibaryin Baawulo ꞌdooꞌd tuumman hawwaaste gololoor a yumheen. Wihi us iyidah, “Atin ibeen tomon ichoow affar kutte roorro kaldach on kijirteene golol laan fiddiiteen, walah atin tumheen mele. 
ACT.27.34	Toollaka a atin hawwaasde gololoor amha, ꞌdee noolaada, iꞌdi tahe etiinkoo kalday laka iꞌdoo rucchul laka ma yateeh.” 
ACT.27.35	Baawulo la inkoo us waha yidah ka, makaatetoo sookkhiche, icho tuumman orcho ka Waakh kalaꞌd ilaabe. ꞌDeerka makaate jebche yuhum. 
ACT.27.36	Icho tuummamba uur miigowe gololoo yumheen. 
ACT.27.37	Nahi kooban iskaleejirre isgoya a et kud lamma ichoow et tomon teeba ichoow et lih. 
ACT.27.38	Inkoo icho geeddi icho ꞌdoonaan yumheen ka, ꞌdargaayye beyti buure goya isayeen huleesi kooban kajiro nuglaacheen.
ACT.27.39	Chirdeer ka harratoo icho ikasin beyti buure afiche ka argeen. Iꞌdaasenyi bey afiche ka intoo harra bicche kamarsantahe yooh khabto argeen. Wihi icho goocheen a ichohi chiꞌicho yabuuꞌdiin kooban yoohtaas eleelicho. 
ACT.27.40	Wihi gaꞌdaarreti kooban toollisso khucche goocheene bicche goya iꞌdiicheen. Chirraakka yabarreti khoꞌdoommeti kooban lakawoyo khucchisso laka soofurfureen. ꞌDeerka dafarti oraate kooban woyto hafar goyaka taageene, beyti buure afiche miinsateen. 
ACT.27.41	Iꞌdaasenyi kooban yoohti bicche goya kajirto guꞌddeene, yoohe kooban toollisse. Kooban matakkicho la yooh geleene kooban sesseeh agaafteen. Irti miigenye biccheet kooban ꞌdubicho guꞌdubte, jejjebisse.
ACT.27.42	Iskare la mali iche khabte, a ki iche ꞌdooꞌdi hihhidan bakkisso, iicho bicche taagine firdinee. 
ACT.27.43	Iꞌdaasenyi eti koobbinti iskareet itoollo usuhi jiro Baawulo ribo ꞌdoona, mali iskare khabte hosse. Amur bahche ꞌdee eti bicche taagnaan garti koloo bicche goya a kidiho, harrati kafafsan a imaaho. 
ACT.27.44	ꞌDooꞌdi sooꞌhade la ebba khoꞌdoonkoo ommos meehi addane koobanoote khabta, ꞌdee bicche afiche imaaha. Iꞌdaas yeelle nah tuummamba harrati kafafsan nebey eleelle.
ACT.28.1	Chirri nah nebey bicche maahne ka, saggi kurtaas bicche dahcho kajirto Malta liiyadeeh abanne. 
ACT.28.2	ꞌDooꞌdi kurtaas yaal la weyti haag nah tuste. Intaas ka la hir a ꞌdeya il la a roffo. ꞌDooꞌdaas ꞌdabi nah dahammoonni nah ibolkhiche, nah tuumman la nah martiisteen. 
ACT.28.3	Baawulo la khorokkoo soobaayiche. Chirra us ꞌdab kachibo ka, toofoo jeenteti kuleeli ꞌdab u soobahe dahantiis khaniine, toro dahan kaallooꞌde. 
ACT.28.4	Chirri ꞌdooꞌdi ilaas toofi dahan Baawulo kalollooꞌdo arge ka, wihi icho isiyidaaheen, “Eta rumanka diige khaba, a mehe chirri us beyti buure goyaka iumaatan laka, waakkheenki Ki Jiti Fissan Ka Enenyet Hukkumo layadeeh usu jiro a tirte.” 
ACT.28.5	Iꞌdaasenyi Baawulo toof jillaanjilliche, ꞌdab goya kalugꞌde, walah suujenye kayitah la mele. 
ACT.28.6	ꞌDooꞌd la Baawulohi sooyombobo suge ommos omoote kasuge. Iꞌdaasenyi inkoo icho geeddi deer sugeene, saggi Baawulo wohoo ikiitaahan icho argeen ka toro maloo addan dowteen. Wihi icho yidaaheen a mehe ya, “Usu a waakkhoo.”
ACT.28.7	Chiifi kurtaase Baabiliyos layadeeh la gosashiis intaas ma kadeer. Ulla mujjume nah martiiste orrah seyyah tuummamba nah martitiissa on eheet. 
ACT.28.8	Aabba Baabiliyos la a maya, adahe kabahta sare a kuleele a jiifa. Baawulo la min gele usu argaa, dahan korche iweeste samaache. 
ACT.28.9	Inkoo waha tuumman yitaaheen ka, ꞌdooꞌdi intaas kajiro khakkhannan tuumman iyimiyye, lasamaache. 
ACT.28.10	Icho la weyti nah inkaanyiteen. Maanti nah kahno ka wihi nah jit ka raahno tuumman nah siicheen.
ACT.28.11	Uuꞌ goorat kooban jejjebeen, hay seyyahe kutte. Koobanhoo ili Alekisaandariya kayimiyye, sumatticho “Waakkhassi Manꞌdaanee,” layadeeh gelle. Koobanha la geeddi hayohi hafari miige jire tuumman Malta on kajireen. 
ACT.28.12	Ilkerengeetti Siirikusaay nimiyye orrah seyyah intaas bariine. 
ACT.28.13	Intaas ka kooban gelle kahne ilkerengeetti Reegiyo layadeeh gelle. Ibeenki kaas sooraaho ka hafar anki gurro kayimiyye, kahne ibeenki lammaatteet ka ilkerengeetti Bottiwoli gelle, kooban kasooyegne. 
ACT.28.14	Intaas ka ꞌdooꞌdoo Kiriisto rummeeste ꞌhelle, icho la nah waheene teebatoo a leefiddiino. ꞌDeerka intaas kakahne luhlo ka ilkerengeetti Rooma nimiy. 
ACT.28.15	Geeddi nah Rooma igelin ꞌdooꞌdi Kiriisto rummeeste saggi nah inamiit daage, yimiyye, Sokkoti Abbiyo ka or nah kasoodowe. Gaasoo la inti Wetteelinyeti Seyyahe layadeeh ka isꞌhelle. Baawulo la chirri us icho arge ka, Waakh kalaꞌd ilaabe weyti uur miigooche.
ACT.28.16	Chirri nah ilkerengeetti Rooma gelle ka, Baawulo etoo iskareete yaakhicho laleeꞌdiiche, irte awtiis u keley fiddiye.
ACT.28.17	Inkoo orrah seyyahe kutte ka, Baawulo weynaanti Yaꞌhuud tol iwahe. Chirri icho soourureen ka wihi us iyidah, “Yaaftaay, walah an ꞌdooꞌdeen ichoow hugumme aacchinyeteen miinsane an tirrime mele, eheetteey laka a liikhabte, ilkerengeetti weene Yeerusaleem ka liihide, toro liisookhaate dahanohi sirgaali Rooma ilaas kajiro liigesse. 
ACT.28.18	Icho a ihukkumeene ifurin ꞌdooneen. A mehe walah omoot liikagoocho icho ikaargaan mele. 
ACT.28.19	Iꞌdaasenyi chirri ewweenki Yaꞌhuud iꞌdaas ꞌdiiꞌdo ka iholisse, ani Kaaysar iooye. Iꞌdaasenyi walah an yaafteey kacheekdi mele. 
ACT.28.20	Wihi an atin iwahe a wahaas. Innohi isabanni toro isleehawwoonno ꞌdoona. An toolla biingoyyoha ikahidan a jeenteti khajjeeli innohi ꞌdooꞌdi Issiraayele tuumman khajjeello.”
ACT.28.21	Wihi icho ilaabeen, “Nah khadaab woraah cheeko nah ili Yaꞌhuudiya kaꞌhelle mele. Toro et yaafteenenye ilaas kayimiyye woraah keene ommos uskeelaah keene mele. 
ACT.28.22	Iꞌdaasenyi nah ati malaah daagin ꞌdoonna, iꞌdi tahe saggi meel tuumman ka rabitta at kajirto woricho baabul liikaayyeedo a garanna.”
ACT.28.23	Ibeenki icho Baawulo ꞌhelaan goocheene, toro la ꞌdooꞌdi inti us fiddiyo yimiy weyti buuraate. Ulla uus chirdeer ichoowka geleb wori dakhi Waakh miinsan idowdowe toro icheeke. Chiirnaanneti Amurre ichoow ti ꞌdooꞌdi Waákh íyeyyeedo idowdowe wori Yeesso miinsane icho isoojiitaa. 
ACT.28.24	ꞌDooꞌd gaasoo yeediis raahe, iꞌdaasenyi gaasoo yeediis rummeysawwaaye. 
ACT.28.25	Inkoo Baawulo ayta yomboot cheeke ka ꞌdooꞌd iswaaye toro kaheen. Baawulo la wihi us yidah, “Geeddoo meheenye Rubeyti Munyee afi eti Waákh íyeyyeedo Isaaya layadeeh ka aacchinyeteen leeyyeedde. Yeediis la kalla,
ACT.28.26	“ ‘Nyaam ꞌdooꞌda mehe itadeeh ya,
ACT.28.26	“Atin walah a dagansattaane, dagansattaane, iꞌdaasenyi jirtuu ma abattaan.
ACT.28.26	Walah a yeytaane, yeytaane, iꞌdaasenyi jirtuu ma atin gelaan.”
ACT.28.27	A mehe ꞌdooꞌda uurassicho a gaꞌdaale,
ACT.28.27	dogohicho la a ꞌduuꞌdeene,
ACT.28.27	toro la indohicho laka a ꞌduuꞌdeen.
ACT.28.27	Chiꞌiche iꞌdaas ieheynan, indohicho a geeddi icho il argaane, dogo la khabaane,
ACT.28.27	rubeyohicho la a geeddi icho walah abtaan,
ACT.28.27	a geeddi icho ani isoourgiyaane anna samaacho.’
ACT.28.28	“Maantaka waha abda, ribnaanki Waakh ꞌdooꞌd ribo, yaafohi Yaꞌhuud ieheynane liierge, icho la daagaan!”
ACT.28.30	Baawulo la guꞌh lamma tuumman minkoo us kireeste fiddiye. Ulla intaas ka ꞌdooꞌdi argin yimiy tuumman soodowweeste. 
ACT.28.31	Baawulo intaas ka roorro laan wori dakhi Waakh miinsan cheeke, toro wori Yeesso Kiriistohi Kamure miinsan ꞌdooꞌd abche, et jeyche la mele.
ROM.1.1	Khadaaba eti atin isoochiiro a ani, Baawulohi ilbooy Yeesso Kiriisteenye, toro la ergaanoti Waakh soobahsate, ꞌdee Woriiski Haaggan cheekto. 
ROM.1.2	Wora Haaggane goorat archiiy on Waakh ꞌdooꞌdi Waákh íyeyyeedo ka ayyiche, icho la Chiirnaanneti Waakhe munyee goya kachiireen la, 
ROM.1.3	Weeliissa miinsanyahe, ulla a Yeesso Kiriistohi Kamureene. Sartiis la a sarti weeli enenyete, ulla hiiy karnati Dawuud layadeehe kayimiy. 
ROM.1.4	Waakh maanti us Rubeyti Munyee ka Yeesso Kiriisto omoot kasookahche, jiti miige ka saggi rumanka Yeesso Kiriistohi Kamureene Weeli Waakh iyahe a tuse. 
ROM.1.5	Kiriisto ka ichoow iroonoti magahiis u, haaggi Waakhe buure ichoow hila khummane ergaano layahe a ꞌhelle. ꞌDee ꞌdooꞌdoo yaafohi Yaꞌhuud ieheynan tuumman kakhuufnaanki icho Waakh kakhuufaane yeediis raahaan iwahna. 
ROM.1.6	Atin laka ꞌdooꞌda Waakh wahe Yaꞌhuud ieheynane koo Yeesso Kiriisto yateeh goya a kajirtaan.
ROM.1.7	Atinhi tuummane ilkerengeetti weene Rooma taalliine, Waakh ꞌdoono, Waakh wahe ꞌdooꞌdi Waakh lakayeele, iche khadaaba isoochiira.
ROM.1.7	Waakkhi Aabbaheene ichoow Yeesso Kiriistohi Kamure ba atin imaalaane nebey atin kakaalaan.
ROM.1.8	Wihi an kasoodaabdi, Waakkhaaya Yeesso Kiriisto ka kalaꞌd ilaaba jeentetiin u. Wihi tahe, saggi atin Yeesso Kiriisto ikakhuuftaan, ꞌdooꞌdi harra kajiro tuumman a cheeka. 
ROM.1.9	Waakkhi an uureey tuumman ka ifalo, an Wori Haaggane Weeliis miinsan an cheeko, garti saggi an ayti rummaat ieldi koli an weesdi tuumman an koloo kalday laka atin ikadabin a laaba. 
ROM.1.10	Chaꞌan weesdi Waakhe hawwaasda, ꞌdee chiꞌ ꞌdoonintiis tahe, Waakh jit isoofura, ꞌdee dowwanoha ka atin sooꞌdaara.
ROM.1.11	Anihi atin argo ꞌdee siintoo Rubeyti Munyee katamiit atin siicho, ꞌdee rubeyohiin miigowaan weyti imoona. 
ROM.1.12	Wihi an eldi a mehe ya, saggi eteen ba Kiriisto ikakhuufo ka, uur a ismiigoonna.
ROM.1.13	ꞌDooꞌd Kiriistokaaw, saggi an kolassi ittaawe anihi atin sooꞌdaaro iꞌdoone, iꞌdaasenyi ichoowka uliba wohoo on ijeychaan abda. Anihi goytiin ka hil haaggicho gurnaanki Rubeyti Munyee argo iche ꞌdoona, saggi maanta an ꞌdooꞌdi addane yaafohi Yaꞌhuud ieheynan goyaka hil ihaaggiche ichoowka gurnaan isoobahuu.
ROM.1.14	Hili Waakh ikorche a ki enenyet tuumman. Ani ꞌdooꞌdi hugummeti Giriig raaho ichoow ki hugummeti Giriig iraahin ba hilichooda khaba. Ani ꞌdooꞌdi soome ichoow ki isoomin ba hilichooda khaba. 
ROM.1.15	Jeentetaas u, anihi atinhi ilkerengeetti weene Rooma taalliin laka Wori Haaggan atin icheeko iche weyti ꞌdoona.
ROM.1.16	An Wori Haaggan ma kuuryaawo. Iꞌdi tahe Wora a miigti Waakhe hol dowto, eti tuummane Kiriisto rummeeste ribto. Koloo ꞌdooꞌdi Yaꞌhuude Kiriisto rummeeste lariba, ꞌdee toro yaafohi Yaꞌhuud ieheynane Kiriisto rummeeste laka lariba. 
ROM.1.17	Wora Haaggan wihi us soobabbakkaahicho a saggi Waakh enenyet ꞌdooꞌdi ortiis ka fiffissan ikayeelo. Waha la koli enenyet Waakh kakhuufe kaldach on yateehiin. Iꞌdi liichiiruu, “Eti Waakh ortiis ka fissan Waakhe rummeesta. Saggaase rumanka jiro ikhaba.”
ROM.1.18	Waakh goobiis on ka, saggi us ꞌdooꞌdi jiroticho ka usu ꞌdiiꞌdo toro uskeel yeelo ikahollowo a tusa. Uskeela ka la, ꞌdooꞌda runti Waakhe laabti iche ꞌdooꞌdi addan kajeycha. 
ROM.1.19	Runta Waakh miinsane enenyet garti la a ti nyiikhsan on. Waakh rubeytiissa isoonyiikhe. 
ROM.1.20	A mehe uuꞌ goorat harra lasoouume, weeli enenyet saggi miigti Waakh jirtuu tuumman ijirto ichoow saggi us rumanka Waakh iyahe, a abte. Wahanyeyyoha Waakh leeyahe ma laargo, iꞌdaasenyi wihi Waakh soouume tuumman ka a lagarta. Jeentetaas u, wohoo rucchule icho laabaan ma khabaan.
ROM.1.21	Icho eti Waakh yahe a abteene, eheetteey laka inkaanyiti kootte Waakh imale ma siinne, toro la kalaꞌd laka ma ilaabin. Wihi ꞌdalam on kamasseene, toro la uurassicho mugꞌdi weele. 
ROM.1.22	Icho rubeycho khara iskaayyeeleene, eheetteey laka ꞌdalammeti tuunte eheet. 
ROM.1.23	Ichohi kootte weynaanti Waakkhi jirtuu iumaatan wahtaan ka, iyookkoyyohi enenyeti yamuut ommos chimbiro ommos binahi sohti ommos binahi uur il kajiito wahteen.
ROM.1.24	Maantaka Waakh icho a ꞌdiiche, ebba uskeeli uuriis imoono yeele. Jeentetaas u biꞌdirroonki nool sarticho ka a isyeeleen. 
ROM.1.25	Icho runti Waakh miinsan ma rummeysanne, dib on u ayti beenaat rummeesteen. Waakkhi walah tuumman soouume kootte jirtuu tuumman saaꞌdo imaleen rubeytiis ma wahanne toro la ma inkaanyitine, wahanyeyyohi Waakh soouume inokhteene, Waakh kayeesseen.
ROM.1.26	Jeentetane Waakh iꞌdiiche, ildeerroti sareete lakhaanyeyyo keento icho ꞌdoonaan ikaassohtaan. Deyyeho laka mejeli laleeurꞌdo a kasoonokhatte, iche on isinokhatta. 
ROM.1.27	Saggaas on u mejel laka deyyehoti laleeurꞌdo kasootabe, ildeerroti mejel laleeurꞌdo buuhisse. Mejel on lakhaanyeyyohi nool isyeela. Jeenteti suujoonki icho yeeleen u, sinati imasse isikeeneen.
ROM.1.28	Toro la jeenteti icho Waakh garan iꞌdiiꞌdeen u, Waakh icho a ꞌdiiche, uskeeli nool kamassaan. Suujoonki nool on kamassaane, jeentetaas u wihi kootte ikamaline yeelaan. 
ROM.1.29	Wihi jiroticho buuhiche a khollookkhi nool ichoow suujoon ichoow ꞌdamaam ichoow uskeel. Wihi addane icho buuhicho a kalꞌdarri ichoow ogoossi dubunuunu lagelo ichoow isjihit ichoow ekkeysi ichoow rubeyti suuje ichoow meꞌdeꞌddeel. 
ROM.1.30	ꞌDooꞌda enenyete hanta toro la Waakh ꞌdiiꞌddayyahiine, enenyet leeabaarrama, enenyet a rannyaane toro isatahnoochaan. Kol tuumman la jiti icho suujoon kayeelaan on mal kadowtaane, toro la ꞌdooꞌdi dele ma daagaan. 
ROM.1.31	ꞌDooꞌda khara us khabo mele, wihi icho ayyicheen ma buuhichaane, ꞌdooꞌdi addan ꞌdooninti imasse ma ikhabaane, uurnugleel la ma khabaan. 
ROM.1.32	Icho wihi fissane Waakh enenyet kaꞌdoono us ꞌdooꞌdi jiroti iꞌdee jiro omoot ikagoocho a gartaan. Eheetteey laka, icho orey on isohtaane, uskeel yeelaane, toro la ꞌdooꞌdi addane wihi iꞌdaase yeelo laka leekhabtaan.
ROM.2.1	Maantaka atihi etoo addan uuraah goyaka hukkunto, wihi ati isikaayyeeddo ma khabto. Iꞌdi tahe walahbaaw at etoo addan uuraah goyaka kahukkunto, a iꞌdoo at uskeel isigoosso. Iꞌdi tahe wihi etaas yeelo on at laka yeessa. 
ROM.2.2	Wihi inno garanni a mehe ya, Waakh chuꞌus ꞌdooꞌdi wihi iꞌdee yeelo hukkumo us sina igoocho, us wihi rummaat on yeela. 
ROM.2.3	Maantaka chirri atinhi weeli enenyete eti wihi iꞌdee yeelo uurassiin ka hukkuntaane iꞌdaasenyi atin rubeytiin wahaas yeessaan, kol atin hukkunki Waakh atin hukkumo kabahsattaane koogtahiin? 
ROM.2.4	Ommos uuri ꞌdabakhenye Waakh atin ikhabo ꞌdarraawtaan? Rumanka us a Waakkhi walah ikanyaamine toro la samacchaare. Atin saggi uuri ꞌdabakhenye Waakh atin ikhabo, atin iwoyo, ꞌdee atin uskeeliin kasoonokhattaan ma garattaan a?
ROM.2.5	Iꞌdaasenyi matahenyetiin a mimmiige toro la uurassiin ka uskeeli atin kasoonokhattaan a ꞌdiiꞌddaan. Jeentetaas u atin sinati berri ibeenki Waakh holiis atin tuso toro jiti rummaat ka enenyet hukkumo, a isibuuraassaan. 
ROM.2.6	A mehe Waakh weeli enenyet tuumman ebba geeddi us walah yeele guta. 
ROM.2.7	Waakh eti tuummane garrahsati haag on yeelo, jita ka la Waakkhi usu koolicho, inkaanyit tuso toro la jiroti ituumin siicho yowti, jiroti jirtuu imassanne siicha. 
ROM.2.8	Iꞌdaasenyi eti tuummane wihi awtiis kalday on yowti, toro la wihi rummaat ꞌdiiꞌdo, khollookh on raaho, Waakh a kabolkha, hol tusta. 
ROM.2.9	Waakh sina ichoow bolokh eti tuummane suujoon yeelo a tusa, yaafohi Yaꞌhuude kasookhabta, ꞌdee yaafohi Yaꞌhuud ieheynan ikuta. 
ROM.2.10	Iꞌdaasenyi Waakh eti tuummane haag kalday on yeelo a koolicha, inkaanyit tusta, nebey siicha. Koloo la yaafohi Yaꞌhuude kasookhabta, ꞌdee yaafohi Yaꞌhuud ieheynan ikuta. 
ROM.2.11	Iꞌdi tahe Waakh gar badah ma gatti, enenyet tuumman ortiis ka a ekka on.
ROM.2.12	ꞌDooꞌdi Yaꞌhuud ieheynan amurre Muusa walah iche leetahe mele. Chirri icho uskeel yeelaan, Waakh icho a baabiicha chiꞌ amurreta wohoo ileeheynan laka. Iꞌdaasenyi yaafohi Yaꞌhuud amurre Muusa anatta gone, chirri icho uskeel yeelaane, amurretaas iraahin, Waakh icho amurretaase kahukkuma. 
ROM.2.13	A mehe ꞌdooꞌdi amurre Muusa nabah on ka daago mee Waakh ꞌdooꞌdi fiffissan iekkaacho. Iꞌdaasenyi ꞌdooꞌdi wihi amurre ꞌdoonto yeelo iche Waakh ꞌdooꞌdi fiffissan iekkaacha. 
ROM.2.14	Chirri ꞌdooꞌdi Waakh igaranne amurre Muusa ikhabin, uuricho on woyo wihi amurre elatti raaho, ꞌdooꞌda saggi us amurre iraaho tusa chiꞌicho amurre ikhabin laka. 
ROM.2.15	Sohoticho wihi us tuso a mehe ya, wihi amurre Muusa enenyet kaꞌdoonto a iꞌdoo uurassicho goya lakachiire. Rubeyohichoki haag ichoow suujoon seley saaho laka waha a cheekaan. Toro la malassicho ankoo ka saggi icho uskeel iyeeleene cheekaane, ankoo ka la a iyeyyeedaane saggi icho haag iyeeleen icheekaan. 
ROM.2.16	Waha la saggane iyateehiin maalinki Waakh Yeesso Kiriisto ka mali weeli enenyete dagsan tuumman hukkumo. Wori Haaggane an cheeko iꞌdaase yadeeh.
ROM.2.17	Toollaka atihi Yaꞌhuud istadeeh, amurre Muusa khucchissa, wihi ati ichoow Waakh isitahiin keeylajja. 
ROM.2.18	Toro la wihi Waakh kaaꞌdoono a abatte, wihi haaggan ichoow wihi suuje seley bihin a tabuuꞌd. Waha la a jeenteti amurre Muusa kiabisse. 
ROM.2.19	Saggi at eti ki indo laa angaamicho, at banayhi ꞌdooꞌdi mugꞌdi goya kijiro, Waakh igaran itahe a tissibta. 
ROM.2.20	Atin ꞌdooꞌdi wihi Waakh miinsan ka ꞌdalammee jite tussaane, ꞌdooꞌdi iiꞌdowin jiti Waakh abissaan. Iꞌdi tahe atin mehe tissibtaan ya, amurre Muusa ka, buuhi runti Waakh enenyet abcho a khabtaan. 
ROM.2.21	Toollaka atinhi ꞌdooꞌdi addan walah abissaan, a iꞌdoh atin rubeytiin walah isiabinna? Atinhi hatto suujjiche cheektaan, atin rubeytiin walah a hattaan? 
ROM.2.22	Atinhi makhaabali kaah ieheynan ommos makhaabassi taah ieheynan aleeurꞌdin, elattaan, atin rubeytiin mejel ommos deyyehoti tiin ieheynan a leeuꞌdurtaan? Atin iyookkoyyohi lawahti weyti a ꞌdiiꞌddaane, atin rubeytiin la minassi iyookkoyyoha lakawahti a hattaan? 
ROM.2.23	Atin amurre Muusati atin khabtaane keeylajjaane, iꞌdaasenyi atin rubeytiin amurreti atin iraahin ka, Waakh lakhaanyo a kadowtaan? 
ROM.2.24	Iꞌdi liichiiruu, “Jeenteti atinhi Yaꞌhuude, iche ꞌdooꞌdi Waakh igaran magahi Waakh ikagafa.”
ROM.2.25	Khandihi Yaꞌhuude atin khandiyattaan indigir a atin ikhaba chaꞌatin amurre Muusa raahtaan. Iꞌdaasenyi chaꞌatin amurre Muusa iraahin a iꞌdoo atin ikhandiineynan. 
ROM.2.26	Maantaka chirri eti Yaꞌhuud ieheynane ikhandiineynan wihi amurre Muusa enenyet kaꞌdoonto raaho, Waakh etaas iꞌdi etoo lakhandiye ma iekkaacho? 
ROM.2.27	ꞌDooꞌdi Yaꞌhuud ieheynane sartiis ka ikhandiyanne toro amurre Muusa raaho, iche atinhi Yaꞌhuude chiirnaanneti amurreta khabtaane khandiyattaane toro la iraahin, saggi atin amur ijebisseene uskeel iyeesseen atin igoocha.
ROM.2.28	Eti rumanka Yaꞌhuude ki wihi indo ka laargo kalday menye, ommos khandihi rummaat ki sarti kharaate laaggoocho mee. 
ROM.2.29	Wahaas mee etoo Yaꞌhuud kayeelo. Eti rumanka Yaꞌhuude, a ki uuriis ka Yaꞌhuude. Khandihi goyaatteete rummaat la wihi yeelo, amurreti chiiran menye, a Rubeyti Waakhe enenyet urgiyisso. Eti iꞌdaasu luurgiyiche, weeli enenyet menye, Waakhe koolo kaꞌhela.
ROM.3.1	Kamalda bal, yaafohi Yaꞌhuude Waakh soobahsate ꞌdeerka yaafohi Yaꞌhuud ieheynan saggoo a ikadeefaan? Toro la khandihaas Yaꞌhuud indigirtoo khabaayi? 
ROM.3.2	Rumanka Yaꞌhuudhi layahe indigirti buurenye khaba. Kolooraat wori Waakh yaafohi Yaꞌhuude dahan lagesse.
ROM.3.3	Rumanka gaasichokoo Waakh ma kakhuufin. Jeenteti icho Waakh ikakhuufin u Waakh koloo kalday laka ayyintiis ma jebcho. 
ROM.3.4	Iꞌdaas mee! Chirri weeli enenyet tuumman been goocho laka, Waakh rume leeyahe. Iꞌdi liichiiruu,
ROM.3.4	“ꞌDee atihi Waakhe saggi at rum on ikaayyeeddo laarga,
ROM.3.4	toro la saggi at ꞌdooꞌdi wohoo kaacheekti isoorisso laarga.”
ROM.3.5	Iꞌdaasenyi chirri inno ꞌdooꞌdi khokkhollokkhan nahe waha la saggi Waakh tuum ifissanyahe ꞌdooꞌd rumanka tusaan, mehe nidaaheey? Waakh chuꞌus holiis inno tuso, a khollokkhayyahe nadeeh? Waha abda, an saggi ꞌdooꞌd gaasoo iyeyyeedo iche iyeyyeeda. 
ROM.3.6	Iꞌdaas mee! Waakh chuꞌus wihi fissan iraahin, sag us weeli enenyete harrata ihukkumo mele gon. 
ROM.3.7	Etoo kolossoo a geeddi us iꞌda yadeeh, “Chirri beenteey runti Waakh enenyet mujjum tusso ꞌdee koolohi Waakh buuraataan, Waakh a iꞌdoh ani uliba eti uskeel leh ikagoocha?” 
ROM.3.8	Chirri atin mali iꞌdaase raahtaan, a geeddi atin iꞌdi ꞌdooꞌdoo iabaaruu iꞌda tadeehiin on, “Alleya suujoon a yeello ꞌdee haag a yimaate!” ꞌDooꞌdi wihi iꞌdee essi, wihi imale a hukkunki lahukkumo, sina liigoocho.
ROM.3.9	Maantaka nahi Yaꞌhuude mehe goonna? Innohi yaafohi Yaꞌhuud yaafohi Yaꞌhuud ieheynan a kadeefna? Iꞌdaaru laka ma kadeefno! Saggi an atin ituse u, weeli enenyet tuumman Yaꞌhuud ichoow ki Yaꞌhuud ieheynan ba, uskeele sam dese, woya. 
ROM.3.10	Iꞌdi liichiiruu,
ROM.3.10	“Eti fissan ma jiro,
ROM.3.10	koo kalday laka ma jiro.
ROM.3.11	Etoo kaldache kharee ma jiro,
ROM.3.11	etoo kaldaye Waákh yowti ma jiro.
ROM.3.12	Weeli enenyet tuumman Waakh adah a kakhabte,
ROM.3.12	usu tuumman la hili Waakh ka, tir a kabahe,
ROM.3.12	etoo kaldaye haag yeelo ma jiro.
ROM.3.12	Koo kalday laka ma jiro.”
ROM.3.13	“Yeedi aficho kasoobaho omoote keena,
ROM.3.13	harrabbeticho la yeedi beenaat on yeyyeedda.”
ROM.3.13	“Ayti furuurohicho leetamiit a iꞌdi hadaadohi toof.”
ROM.3.14	“Yeedicho tuumman falo ichoow bolokh on buuha.”
ROM.3.15	“Icho la diiggi icho khubaan a iꞌharꞌharaan.
ROM.3.16	Meelbaaw icho irtaan ka walah on baabulaane, toro oytim keenaan.
ROM.3.17	Icho la jiti nebey lakaꞌhelo ma gartaan.”
ROM.3.18	“Waakh ma karooraane, ommos ma inkaanyitaan.”
ROM.3.19	Toollaka wihi inno garanni a mehe ya, wihi amurre Muusa goya kachiiran tuumman ꞌdooꞌdi amurretaas anatti iche leeyyeedda. Waakh la iꞌdane yeela, ꞌdee enenyet tuumman wihi us laabti waaya toro la enenyet tuumman hukkuma, sina igoocha. 
ROM.3.20	Maantaka etoo kaldaye jeenteti us hili amurretaas ꞌdoonto iyeeluu Waakh ortiis ka eti fissan liiekkaacho ma jiro. Amurretaas ka saggi inno uskeel iyeelle on abanna.
ROM.3.21	Toollaka Waakh jiti us ꞌdooꞌdi fiffissan inno iekkaacho a soobabbakkaahiche. Jita la ki amurre laraaho menye, a jiti goorat archiiy Chiirnaanneti amurre Muusa ichoow ti ꞌdooꞌdi Waákh íyeyyeedo cheekte. 
ROM.3.22	Waakh kakhuufnaanki enenyet Yeesso Kiriisto kakhuufo ka iche enenyet eti ortiis ka fissan iekkaacha. Waha la eti tuummane Yeesso Kiriisto rummeesti ka a rum. Waakh enenyet seley ma sassaaho, 
ROM.3.23	iꞌdi tahe weeli enenyet tuumman uskeel a yeele, weynaanti Waakh kadeeraate. 
ROM.3.24	Iꞌdaasenyi Waakh jeenteti haaggiiski buurenye inno imunneynan u enenyet iꞌdaanu ꞌdooꞌdi ortiis ka fiffissan iekkaacha. Jiti us iꞌda kayeele la a ki us Yeesso Kiriisto ka inno gatte. 
ROM.3.25	Waakh Yeesso enenyet ortiis ka soorriyo kayeele, ꞌdee diig Kiriisto ka holiiski us inno ikhabe laaba. Chirri etoo saggi Yeesso soorriyoti Waakh iyahe kakhuufe, uskeeliis a liikakuta. Waakh la Yeesso soorriyo kayeele, saggi us iffissanyahe tusa. Waakh la iꞌdane yeele a mehe us a samacchaare, ꞌdooꞌdi orey uskeel yeele sirbi ma gelin. 
ROM.3.26	Toro la Waakh iꞌdane yeele saggi us weyꞌda laka ifissanyahe tusa. Iꞌdaas ka us a fissanyahe toro la eti tuummane Yeesso kakhuufe eti fissane iekkaacha.
ROM.3.27	Kamalda bal, wihi inno keeylajno a khabna? Mele, wohoo rucchule inno keeylajno ma khabno! Jeenteti inno amurretoo iraahnuu eylajin a nabuuꞌd? Mele, a jeenteti inno Yeesso ikakhuufno on. 
ROM.3.28	A mehe chirri inno amurre Muusa raahno menye, chirri inno Yeesso kakhuufno kaldach on Waakh ꞌdooꞌdi fiffissan inno iekkaacha. 
ROM.3.29	Waakh a Waakkhi yaafohi Yaꞌhuud kaldach on a? Us Waakkhi yaafohi Yaꞌhuud ieheynan laka menya? Aa, a iꞌdaas on, 
ROM.3.30	iꞌdi tahe Waakh a koo kaldach one, jiti us weeli enenyet tuumman ꞌdooꞌdi fiffissan iekkaacho la a koo kaldach on. Waha la a chirri enenyet Kiriisto kakhuufo on, yaafohi Yaꞌhuude khandiiti eheetteey ichoow yaafohi Yaꞌhuud ieheynane ikhandiyan eheetteey ka ba. 
ROM.3.31	Maantaka chiꞌinno kakhuufnaanki Waakh lakakhuufo on khumummaanno, amurre Muusa ꞌdol nassil? Mele, iꞌdaas mee! Rumanka chiꞌinno Waakh kakhuufno kaldache amurretaas laka miigoonna.
ROM.4.1	Kamalda bal, aacchiheenki Aburaaham layadeeh ayta ka mehe isabche? 
ROM.4.2	Chirri rumanka Waakh wihi Aburaaham yeele ka usu eti fissan iekkaache, wihi us keeylajo a khaba gon. Iꞌdaasenyi Waakh ortiis ka, Aburaaham walah us yeele us keeylajo mele. 
ROM.4.3	Chiirnaanneti Waakh mehe kachiiran? “Aburaaham wihi Waakh yidahye rummeeste, Waakh la usu eti fissan iekkaache.” 
ROM.4.4	Wihi inno garanni, eti hil haaggicho a laguta. Toro la wihi laguto wihi liisoomure menye, a wihi usu muꞌdan. 
ROM.4.5	Iꞌdaasenyi weeli enenyet jeenteti wihi us haaggicho menye, jeenteti us Waakkhi ꞌdooꞌdi uskeel leh ꞌdooꞌdi fiffissan iekkaacho ikakhuufo, iche Waakh eti fissan iekkaacha. 
ROM.4.6	Saggaas on u karnati Dawuud layadeeh, eti rumanka Waakh imaale eti fissan iekkaacho a cheeke. Eti iꞌdee jeenteti holi us dowo mee Waakh eti fissan iekkaacho. Wihi us essi la kallaayo,
ROM.4.7	“Eti Waakh imaale
ROM.4.7	a ki Waakh hugunꞌdarritiis ikakute,
ROM.4.7	toro uskeeliis hiyyaaye!
ROM.4.8	Eti Waakh imaale la
ROM.4.8	a ki Kamur jirtuu uskeeliis iekkaan!” 
ROM.4.9	Kamalda bal, ꞌdooꞌdi Waakh imaale a ki yaafohi Yaꞌhuude khandiiti kalday a, bal ki yaafohi Yaꞌhuud ieheynane ikhandiyan laka? Wihi inno elanne a mehe ya, Aburaaham jeenteti us Waakh ikakhuufe, iche Waakh usu eti fissan iekkaache. 
ROM.4.10	Kakhuufnaanki Aburaaham Waakh kakhuufo la maantoh sagga liikeekkaache? Geeddi Aburaaham liikhandiyin a, bal inkoo lakhandiye yimiy? Waakh Aburaaham inkoo lakhandiye menye, geeddi liikhandiyine eti fissan iekkaache. 
ROM.4.11	Sumatti Aburaaham khandi ka lasunte mehe tussa ya, geeddi liikhandiyin on Waakh usu eti fissan iekkaache, jeenteti us Waakh ikakhuufo on u. Aburaaham ꞌdeerka a iꞌdoo us ooyohi ꞌdooꞌdi Waakh kakhuufo yitah chiꞌicho liikhandiyin laka. Iꞌdi Aburaaham u jeenteti icho Waakh ikakhuufaan, iche Waakh ꞌdooꞌdi fiffissan iekkaacha. 
ROM.4.12	Aburaaham la toro iꞌdoo ka a ooyohi ꞌdooꞌdi khandihi lakhandiiti kalday on menye, iꞌdaasenyi a ki lakhandiye toro la dabat aacchiheenki Aburaaham layadeehe Waakh kakhuufe raaho.
ROM.4.13	Wihi inno garanni, Waakh goorat Aburaaham ichoow nyaakhut nyaakhut Aburaaham ayyinti us igooche a mehe ya, harra tuummane dalhaan. Aburaaham jeenteti us amurre Muusa iraaho ayyinta ma iꞌheline, iꞌdaasenyi jeenteti us Waakh ikakhuufe usu eti fissan liiekkaache, iche Waakh ayyinta igooche. 
ROM.4.14	A mehe chiꞌ ayyinti Waakh gooche eti amurretaas raaho kalday dalho, kakhuufnaanki weeli enenyet Waakh kakhuufo walah us yahe mele gone, ayyinti Waakh enenyet igooche laka walah iche tahe mele gon. 
ROM.4.15	Iꞌdi tahe amurre Muusa holi Waakh on keenta. A mehe chirri amurretaas ijirin, amurre lajebcho mele gon.
ROM.4.16	Maantaka ayyinti Waakh ꞌdooꞌdiis igooche, ꞌdooꞌdi usu kakhuufo on ꞌhela ꞌdee haaggi Waakhe buure ka nyaakhut nyaakhut Aburaaham tuumman iꞌdaanu rumanka lasiicha. Ayyintaas la nahi amurre Muusa raahno kalday menye, ꞌdooꞌdi tuummane saggi Aburaaham Waakh ikakhuufe Waakh ikakhuufo laka a miinsantahe. Jita ka Aburaaham a ooyohi inno tuummane, 
ROM.4.17	iꞌdi liichiiruu, “An ooyohi yaafohi ittaawenye kaayeele.”
ROM.4.18	Aburaaham chirri us khajjeel waaye laka, us Waakh on rummeeste toro khajjeel kakhabe. Waakh ꞌdeerka usu ooyohi yaafohi ittaawe kayeele iꞌdi Kamur usu iyidah u, “Nyaakhut nyaakhutaah ꞌdeerka a ittaawa.”
ROM.4.19	Geedda ka Aburaaham a araarrowe, sartiis la a iꞌdoo iche tumuy, iꞌdi tahe us geeddi guꞌh kudoo a eleele. Toro la arantiisti Saara layadeeh a mahan. Chuꞌus waha dakkhan kamasse laka, kakhuufnaanki us Waakh kakhuufo ma kaꞌharin ba. 
ROM.4.20	Aburaaham injire ayyinti Waakhe us rummeesti ka uurlammaal ma khabin. Iꞌdaasenyi kakhuufnaanki us Waakh kakhuufo ka a miigowe, toro la Waakh koolo ikeene. 
ROM.4.21	Iꞌdi tahe wihi us tissibo a mehe ya, Waakh ayyinti us enenyet igooche tuumman buuhin a yabuuꞌd. 
ROM.4.22	Jeentetaase, “Waakh Aburaaham eti fissan iekkaache.”
ROM.4.23	Toollaka ayta chiirane, “Waakh Aburaaham eti fissan iekkaache,” tadeeh, Aburaaham kalday mee ichiirantahe. 
ROM.4.24	Iꞌdaasenyi ayta inno laka a inno ichiirantahe. Chiꞌinno Waakkhi Yeessohi Kamureene omoot kasookahche inno rummeysanni, Waakh inno laka ꞌdooꞌdi fiffissane inno iekkaacha. 
ROM.4.25	Waakh Yeesso a soodiibe, jeenteti uskeeleen iyumuyye, Waakh la usu omoot kasookahche, ꞌdee Waakh ꞌdooꞌdi fiffissan inno iekkaacha.
ROM.5.1	Maantaka Waakh kakhuufnaanki inno usu kakhuufno ka, ꞌdooꞌdi fiffissane inno iekkaache gone, Yeesso Kiriistohi Kamureene ka Waakh nebey a ikhabna. 
ROM.5.2	Kiriisto ka ichoow kakhuufnaanki inno usu kakhuufno ka, haagga Waakhe buurenye inno ꞌhelle iche katololla. Inno la khajjeeli weynaanti Waakh inno siisso iche keeylajna. 
ROM.5.3	Wahaas kalday menye, sinayyohi inno ꞌhello laka a keeylajna. Iꞌdi tahe wihi inno garanni, sina a inno gargaarta, ꞌdee garrahsanna. 
ROM.5.4	Garrahsi la jiro ka sohoti haaggane Waakh jilhaati keena, sohota haaggan la khajjeele keena. 
ROM.5.5	Khajjeela inno khabno ka, rubeye ma inno jebto. Iꞌdi tahe Waakh Rubeytiisti Munyee a inno siiche, ꞌdee iche la ꞌdooninti Waakh rubeyoheen goya buuhissa.
ROM.5.6	A mehe geeddi inno uliba miigtoo rucchule inno iskaribno awteen u ikhabin laka, Kiriisto innohi Waakh ꞌdiiꞌdne a inno iyumuy. Waha la a maanti Waakh on gooche. 
ROM.5.7	Weyti ꞌhool tahe chirri etoo issoobahcho meessi etoo fissan kayamuut. Iꞌdaasenyi etoo a geeddi us issoobahcho us meessi etoo weyti haaggan u roorro laan kayamuut. 
ROM.5.8	Iꞌdaasenyi Waakh saggane geeddi us inno ꞌdoono inno tusa, ꞌdooꞌdi uskeel leh nahaayi, Kiriisto inno iyumuy.
ROM.5.9	Diig Kiriisto ka, Waakh ꞌdooꞌdi fiffissane inno iekkaache gone, geeddoo meheenye Kiriisto ka holi Waakh inno lakariba? 
ROM.5.10	Iꞌdi tahe inno chiiyti Waakh nahaayi, Waakh omootti Weeliis ka ankiis inno keene. Toolla Waakh ankiis inno keene la, geeddoo meheenye jiroti Weeli Waakh ka inno lariba! 
ROM.5.11	Waha kalday la menye, Yeesso Kiriistohi Kamureene ka Waakh a keeylajna, a mehe Kiriisto ka Waakh ankiis a inno keene.
ROM.5.12	Maantaka uskeel maanti goorat us harra soogele etoo kaldache keene, uskeeli etaas la omoote ꞌdub kasookhabe. Omoottaas weeli enenyet tuumman itaaꞌhte, a mehe weeli enenyet tuumman uskeel a yeele. 
ROM.5.13	Rumanka geeddi amurre Muusa enenyet liisiin laka, weeli enenyet tuumman uskeel on yeele, iꞌdaasenyi inti amurre ikajirin, uskeel ma leekkaacho gon. 
ROM.5.14	Chiꞌiche iꞌdaas tahe laka, uus maanti Aadam harrata kijire ichoowka maanti Muusa, omoot on weeli enenyet dakhatte. Aadam amuri Waakhe raahiwwaaye. ꞌDooꞌdi uskeeli Aadam yeele iyeelin laka, omoot on dakhatte. Toollaka Aadam a iyookkoti Kiriistohi yomboka yimiy.
ROM.5.15	Iꞌdaasenyi siinta Waakh inno siiche iꞌdi amurreti lajebcho Aadam yeele mee. A mehe chirri ꞌdooꞌdi ittaawe amurreti lajebcho etaas kalday yeele ka tuume, haaggi Waakhe buurenye inno imunneynan ichoow siinta eta kaldaye Yeesso Kiriisto keene geeddoo meheenye ꞌdooꞌdi ittaawe ikakhubta. 
ROM.5.16	Toro siinta Waakh ichoow wihi uskeeli etoo kalday yeele keeno iꞌdoo kalday mee. A mehe inkoo Aadam uskeeloo kalday yeele, Waakh usu a hukkume, sina igooche. Iꞌdaasenyi inkoo uskeel buuraate, siinti inno imunneynan timiy. Siinta ka la Waakh ꞌdooꞌdi fiffissane inno iekkaacha. 
ROM.5.17	A mehe jeenteti amuroo kaldaye lajebcho goorat eta kalday yeele u, omoote etaas kalday ka tuum a inno dakhatta. Iꞌdaasenyi wihi Yeesso Kiriisto inno iyeele, geeddoo meheenye wahaas kussanyahiin. Siinta haaggi Waakhe buurenye inno imunneynan ichoow siinti us ꞌdooꞌdi fiffissan inno iekkaacho a inno siiche. Siinta ka ꞌdooꞌd jiroti soorinnaane ꞌhela.
ROM.5.18	ꞌDeerka saggaas amuroo kaldaye lajebcho hukkunki Waakh weeli enenyet tuumman hukkumo sina igoocho keenuu, saggaas on u, wihi kaldaye fissane etoo kalday yeele keeneen ka Waakh weeli enenyet tuumman ꞌdooꞌdi fiffissane iekkaacha, jiro siicha. 
ROM.5.19	A mehe saggi etoo kaldaye Waakh raahin ꞌdiiꞌde ka, ꞌdooꞌdi ittaawe ꞌdooꞌdi uskeel lehe lakayeele, saggaas on u etoo kaldaye Waakh raahe ka, Waakh ꞌdooꞌdi ittaawe ꞌdooꞌdi fiffissane kayeela.
ROM.5.20	Amurre Muusa a lakasookhaye ꞌdee amurreti lajebcho kakhayanta, iꞌdaasenyi maanti uskeel kakhayme, weyti ꞌdirihiissa haaggi Waakhe buurenye inno imunneynan kakhayme. 
ROM.5.21	Iꞌda ka saggi uskeeli weeli enenyet yeele omoot ikeene idakhtuu, saggaas on haaggi Waakhe buurenye inno imunneynan weeli enenyet idakhta, ꞌdee Waakh Yeesso Kiriistohi Kamureene ka ꞌdooꞌdi fiffissan inno iekkaacha, toro jiroti jirtuu imassan ꞌhella.
ROM.6.1	ꞌDeerka mehe nidaahe? Uskeeli inno yeello on orey ileesohanna yeella ꞌdee haaggi Waakhe buurenye inno imunneynan kakhayma? 
ROM.6.2	Mele, iꞌdaas mee! Inno a iꞌdoo inno wihi uskeel miinsan ka tuunne, uskeel kola ma inno dakhti, ꞌdeerka uskeel goya ma kaassahanni gon. 
ROM.6.3	Rumanka waha a garattaan! Maanti inno labaattissiye inno ichoow Yeesso Kiriisto ba wohoo kalday nitahye, toro omoottiis ka wohoo kalday leenitah. 
ROM.6.4	Maantaka baattissiyoti inno labaattissiye ka, a iꞌdoo inno Kiriisto leenumuyye toro la inno laleehawwaale. Saggaas goorat Kiriisto Aabbahiis weynaantiis ka omoot ikasookahche, saggaase inno laka toolla jirotoo husub ijirra.
ROM.6.5	Inno ichoow usu ba omoottiis ka wohoo kaldaye nitah gone, omootti iꞌdiis u inno lakasookahacho ka laka, inno ichoow usu ba rumanka wohoo kaldaye nateeh. 
ROM.6.6	Iꞌdi tahe wihi inno garanni, eti inno goorat nahe a iꞌdoo Kiriisto massalaaba ka laleekaahe, ꞌdee wihi goyteen kijiro uskeel imoono miigti icho inno kaantaan latira. Iꞌda ka inno kola bowꞌdayyohi uskeel mee gon, 
ROM.6.7	a mehe eti tuummane omoot Kiriisto ka usu ichoow Kiriisto ba wohoo kalday yitaaheen, miigti uskeel usu kadakhti a lakasoofure.
ROM.6.8	Kiriisto a leenumuy gone, wihi inno rummeysanni a mehe ya, inno laka usu a leejirra. 
ROM.6.9	A mehe wihi inno garanni, Kiriisto omoot a lakasookahche gone, maantoo addan toro ma yamuut. Omoote kola usu miigtoo rucchul laka ma kakhabto. 
ROM.6.10	Us koloo kalday on yumuyye jirtuu tuumman miigti uskeel jejjebche, iꞌdaasenyi jiroti us jiro, a ti us Waakh ijiro.
ROM.6.11	Saggaas on u taba giꞌde, atin laka ꞌdooꞌdi wihi uskeel miinsan ka tuume isiekkaacha. Iꞌdaasenyi jeenteti atin ichoow Yeesso Kiriisto ba wohoo kalday itahiin u, jiroti atin jirtaan Waakh ijira. 
ROM.6.12	Maantaka uus uskeel sartiinta tamuut dakhan, uus ꞌdee atin wihi uurassiin kijiro uskeel imoono raahine. 
ROM.6.13	Wihi addan, miiliinkoo kaldach laka uus uskeel dakhan, uus ꞌdee atin wihi khollokkhan yeeline. Waakh tuum isibahcha, a mehe Waakh omoot a atin kasookahche, jiro atin siiche. Iꞌdaasenyi miilassi sartiin tuumman Waakh ibahcha, wihi fissan kalday on kahaaggicha. 
ROM.6.14	A mehe uskeel kola ma atin dakhti, iꞌdi tahe jirotiin ka wihi amurre Muusa atin kaꞌdoonto mee atin dakhti, haaggi Waakhe buurenye inno imunneynane atin dakhta.
ROM.6.15	Mehe yeello ꞌdeerka? Jeenteti amurre Muusa inno idakhanne, haaggi Waakhe buure inno idakhtuu, uskeel goya on kaassahanna? Iꞌdaas mee! 
ROM.6.16	Wihi atin rumanka garattaan a mehe ya, eti tuummane etoo addan isibahche iꞌdi bowꞌduu raaho wihi kamuriis kaꞌdoono yeela. Atin a bowꞌdayyohi uskeele omoot isohti ommos atin a bowꞌdayyohi ayti Waakh raaho ꞌdee us ꞌdooꞌdi fiffissan iekkaacho. 
ROM.6.17	Waakh weyti kalaꞌd ilaabno giꞌde! Chirri atin goorat bowꞌdayyohi uskeel eheneet laka, toolla uurassiin ka runti Waakhe dahantiin lasoogesse tuum a raahteen. 
ROM.6.18	Uskeeli goorat sam atin dese a atin lakafure, atin kola a bowꞌdayyohi Waakhe, ulla ꞌdooꞌdi fiffissane atin iekkaacha.
ROM.6.19	Jeenteti atin ꞌdabakkhi weeli enenyet ikhabtaan u, an iyookkoyyohi jiroteen ka inno garanni atin kaleeyyeeda. Atin goorat miilassi sartiin a soobihisseene, bowꞌdayyohi biꞌdiri nool ichoow ti hugunꞌdarriti weyti kakhayanto eheet. Saggaas on u taba, miilassi sartiin bowꞌdayyohi fiffissan ibahcha, ꞌdee ꞌdooꞌdi munyee ateeha.
ROM.6.20	Maanti atin bowꞌdayyohi uskeel eheneet, Waakkhi enenyet ꞌdooꞌdi fiffissan iekkaacho bowꞌdayyohiis ma eheynan. 
ROM.6.21	Uskeeli atin yeesseene toolla la atin kalakhaanyeysattaan, indigir us atin ikeene mele. Wihi us keeno dakkhamba a omoot on. 
ROM.6.22	Iꞌdaasenyi toolla miigti uskeel a atin lakasoofure, bowꞌdayyohi Waakhe titaaheen. Indigirti atin ꞌhessaan munya atin iwoyta, waha la jiroti jirtuu imassanne delaan. 
ROM.6.23	Iꞌdi tahe gunnaanki eti uskeel yeelo laguto, a omoot. Iꞌdaasenyi siinti Waakh iꞌdaanu enenyet siicho, a jiroti jirtuu imassan. Waha la a chirri inno ichoow Yeesso Kiriistohi Kamureene ba wohoo kalday nahe.
ROM.7.1	ꞌDooꞌd Kiriistokaaw, an atinhi amurre Muusa wihiche garattaane atin leeyyeeda, saggi amurretaas enenyet geeddi us jiro anto ikakhabto ma garattaan a? 
ROM.7.2	A mehe aranti ladiste, amurretaas mehe tadeeh ya, geeddi arankiche on jiro, arankaas kaldach on lakahide. Iꞌdaasenyi chirri arankiche buje, amurreti mindischo miinsan ka aranta a lafure gon. 
ROM.7.3	ꞌDeerka chirri arame geeddi arankiche jiro arankoo addan leefiddiito, arantaas uskeeli iche aranki kiche ieheynan leeuꞌdurto iche gesse. Iꞌdaasenyi chirri arankiche buje, amurretaas mindischo miinsan ka a lafure. Chiꞌ arankoo addan diste laka uskeel iche yeesse mele.
ROM.7.4	Iꞌdaasu laka ꞌdooꞌd Kiriistokaaw, atin omoot Kiriisto ka amurre Muusa kola ma atin dakhatti, a mehe atin toolla a koo Kiriistohi Waakh omoot kasookahche, ꞌdee atin la wihi Waakh ꞌdoono dessaan. 
ROM.7.5	A mehe geeddi wihi uurasseen goya kijiro uskeel imoono inno dakhtaan, amurretaas ildeerroti suujenye goyteen kijirto iche neybaasse, sarteen woyte, gurnaanki omoot keeno khabne. 
ROM.7.6	Iꞌdaasenyi toolla amurre Muusa ma inno dakhatti. Amurretaas ka a inno lafure, ꞌdee kola jiti raagane goorat amurretaas chiiran inno iwoyte ma isohanni, jiti husube Rubeyti Munyee inno abisse iche raahna.
ROM.7.7	Toollaka wihi inno elanni kamalanni. Amurre Muusa rubeyche a uskeele nadeeh? Mele! Iꞌdaaru laka iꞌdaas mee! Amurretaas rubeycheeda ani wihi uskeel rumanka yahe iabisse. A mehe chirri amurre, “Wihi etoo addan amaanjeeran,”
ROM.7.8	Iꞌdaasenyi uskeel aytoo amurretaase kasookoosse, maanjeeroti nool goyteey kadele. A mehe chiꞌ amurre ijirin, uskeel a wihi yumuy. 
ROM.7.9	Ani rubeyteey goorat ꞌhor geeddi amurre Muusa wohoo ileeheynan laka a jire on. Iꞌdaasenyi inkoo an wihi aytoo amurre ꞌdiiꞌddo abde, iche uskeeli nool yeelin ꞌdoone. 
ROM.7.10	An a iꞌdoo an umuy. Aloha amurre kootte incheenka jiti jiro ikeeno, iche ba jiti omooteete ikeenta. 
ROM.7.11	A mehe uskeel alohaas amurre kasookoosse, iekkeeste alohaas amurre ka iyigis. 
ROM.7.12	Maantaka amurre Muusa rubeyche a munya, alohiche laka a munya, a fissanyahiine, toro la a haagganyahiin. 
ROM.7.13	ꞌDeerka amurretaas haaggane ani omoot ikeente? Mele, iꞌdaaru laka iꞌdaas mee. Uskeele iꞌdaas yeele, amurretaas haaggan kasookoosse, omoot keene ꞌdee uskeel saggi us rumanka uskeel iyahe laarga. Toro la alohi amurre saggi uskeel rumanka wihi weyti suuje iyahe iche inno tusaan.
ROM.7.14	Inno tuumman saggi amurre Muusa Waakh ikatimiy a garanna. Iꞌdaasenyi ꞌdabakkhi weeli enenyete an khabo Waakh ma kayamiite, ani iꞌdi bowꞌduu uskeele liiororiche. 
ROM.7.15	Ani rubeyteey wihi an yeelo ma gardi ba. A mehe wihi an ꞌdoono ma yeelo, wihi an ꞌdiiꞌddanahe on yeela. 
ROM.7.16	Toro la chirri an amurretaas ka saggi wihi an yeelo suuj iyahiin abde, waha mehe tusaan ya, an saggi amur ihaagganyahe a rummaacha. 
ROM.7.17	Iꞌda ka ani mee suujoonka yeelo, iꞌdaasenyi a uskeeli goyteey kajiro. 
ROM.7.18	Wihi an tissibo, walah haaggane goyteey kijiro mele, saggaas on u wihi uureey goya kijiro uskeele imoonaan. A mehe an haage yeelin imoona iꞌdaasenyi yeelin ma abuuꞌd. 
ROM.7.19	A mehe wihi an yeelo, haaggi an yeelin ꞌdoono menye, suujoonki an yeelin iꞌdoonin iche yeela. 
ROM.7.20	Maantaka chirri an wihi an yeelin iꞌdoonin yeelo, waha mehe tusaan ya, ani mee wahaas yeelo, uskeeli goyteey kijiro, iche wahaas yeela.
ROM.7.21	Maantaka runta gaane jiroteey goyaka abde. Chirri an wihi haaggan yeelin ꞌdoono tuumman, suujoon la garabaaya on raaha. 
ROM.7.22	A mehe ani maleey goyaka weyti amurreti Waakh kahamaada. 
ROM.7.23	Iꞌdaasenyi runtoo gaane miilassi sarteey hil kahaaggisso a jirta. Runtaas gaan ichoow runti gaane maleey ꞌdoono a iꞌdoo icho isdihaan. Toro la runtaas gaane sarteey goya kijirto bowꞌdati uskeeli goyteey kijiro ikayeessa. 
ROM.7.24	Wooy! Mal a ibuuhiche! Ayyo sarta omoot igeesso ikasoofura? 
ROM.7.25	Waakh weyti kalaꞌd ilaaba! A mehe Yeesso Kiriistohi Kamureene ka, Waakh a isoofure.
ROM.7.25	Kola ꞌdeerka saggi an ijiro a iꞌda, maleey ka an a bowꞌdati amurreti Waakh. Iꞌdaasenyi wihi uureey goya kijiro uskeel imoono ka, ani a bowꞌdati miigti uskeel.
ROM.8.1	Maantaka ꞌdooꞌdi icho ichoow Yeesso Kiriisto ba wohoo kalday yahiin, Waakh icho ma hukkumo, sina la ma igoocho. 
ROM.8.2	Iꞌdi tahe runti gaan Rubeyti Waakh Yeesso Kiriisto ka jiro kikeenta, runtaas gaan la uskeeli omoot keeno a kaasoofurta. 
ROM.8.3	Wihi amurre Muusa yeelin iubaaꞌdan jeenteti wihi uurasseen goya kijiro uskeel imoono ꞌdarsicheen u, Waakh a yeele. Waakh weeliiski kaldaye sooerge, soorriyoti uskeel yitah. Weeliiska la iꞌdi weeli enenyet u sarti weeli enenyete uskeel lehe khabe. Waakh ꞌdeerka uskeeli weeli enenyet sartiis kijiro hukkume sina igooche, 
ROM.8.4	ꞌdee jiroteen ka wihi fiffissane amurretaas inno kaꞌdoonto tuum labuuhicha. A mehe wihi uurasseen goya kijiro uskeel imoono ichoow jiroteen ma israahaane, Rubeyti Waakh ichoow jiroteen a israahaan.
ROM.8.5	ꞌDooꞌdi jiroticho ichoow wihi uurassicho goya kijiro uskeel imoono israahaan, wihi icho kamassaan a wahaas uurassicho goya kijiro uskeel imoono on. Iꞌdaasenyi ꞌdooꞌdi jiroticho ichoow Rubeyti Waakh israahaan, wihi icho kamassaan a wihi Rubeyti Waakh imoonto. 
ROM.8.6	Malassi ꞌdooꞌdi wihi uurassicho goya kijiro uskeel imoono dakhtaan, omoote ꞌhela. Iꞌdaasenyi mali Rubeyti Waakh dakhatti, jiro ichoow nebeye ꞌhela. 
ROM.8.7	A mehe malassi ꞌdooꞌdi wihi uurassicho goya kijiro uskeel imoono a chiiyti Waakh. Malassi iꞌdaase amurreti Waakh ma raahaane, toro la raahin ma yabuuꞌdiin. 
ROM.8.8	ꞌDooꞌdi wihi uurassicho goya kijiro uskeel imoono dakhtaan, koloo kalday laka Waákh ma kahamaadicho.
ROM.8.9	Iꞌdaasenyi Rubeyti Waakh goytiinna fiddiita gone, ꞌdeerka wihi uurassiin goya kijiro uskeel imoono ma atin antaane, Rubeyti Waakhe atin anatta. Eti tuummane Rubey Kiriisto ikhabin koo Kiriisto mee gon. 
ROM.8.10	Kiriisto goytiinna kijira gone, chirri sartiin jeenteti uskeel u tamuut, jeenteti Waakh ꞌdooꞌdi fiffissan atin iekkaachuu, Rubeyti Waakh jiro a atin siissa. 
ROM.8.11	Toro la chirri rumanka Rubeyti Waakhe Yeesso omoot kasookihisse goytiin fiddiito, saggaas Waakh Kiriisto omoot ikasookahche, saggaase Rubeyta goytiin fiddiito ka, sartiinta tamuut jiro ikasoolaaba.
ROM.8.12	Maantaka ꞌdooꞌd Kiriistokaaw, wihi rumanka Waakh inno kaꞌdoono, uus koloo kalday laka jiroteen ichoow wihi uurasseen goya kijiro uskeel imoono israahin. 
ROM.8.13	A mehe chaꞌat wihi uuraah goya kijiro uskeel imoono on raahto, rumanka a tamuut. Iꞌdaasenyi chaꞌat Rubeyti Munyee ka uskeeli uuraah imoono tagiis a jirta. 
ROM.8.14	Iꞌdi tahe ꞌdooꞌdi tuummane Rubeyti Waakh woyto, a nyaakhuti Waakh. 
ROM.8.15	Iꞌdi tahe Rubeyti Waakhe atin ꞌhesseen ti toro bowꞌdati burꞌdowto atin kayeesso mee. Atin Rubeyti Waakhe iꞌdi teyyanohi Waakh 
ROM.8.16	Rubeyti Waakh ichoow rubeyoheen saggi inno rumanka nyaakhuti Waakh inahe a isleecheekaan. 
ROM.8.17	Inno a nyaakhutiissa gone, wihi Waakh nyaakhutiis siicho a muꞌdannahe. Toro wihi Waakh Kiriisto siicho laka a leeꞌhella. A mehe chirri rumanka inno sinati usu lakawaariche leegisanno, weynaanti usu laweynaacho laka a leegisanna gon.
ROM.8.18	An wihi an kamalde a waha, sinayyohi toolla harrata ka inno khabno ichoow weynaanti buurenye Waakh ꞌdee inno isoobabbakkaahicho ma isiyeyno. 
ROM.8.19	Harrati goorat Waakh soouume tuumman maanti Waakh ꞌdooꞌdi rumanka nyaakhutiis yahe soobabbakaahicho weyti sugta. 
ROM.8.20	Iꞌdi tahe harrataas Waakh soouume ti suusahto iche lakayeele. Wahaas la wihi iche ꞌdoonto menye, a wihi Waakh gooche. Iꞌdaasenyi khajjeeli lakhabe kalla, 
ROM.8.21	harrataas Waakh soouume tuumman suusakki hide a lakasoofura, nyaakhuti Waakhe jiroti haaggane suusah hidin iubaaꞌdan ꞌhele ikhayta.
ROM.8.22	Wihi inno garanni, harrati goorat Waakh soouume tuumman ichoowka uliba, iꞌdi wohoo chiisenye bolkhuu, weyti ooyta. 
ROM.8.23	Harrataas Waakh soouume kalday ma ooyto, innohi gurnaanki oraate Rubeyti Munyee khabno laka a ooyna. Geeddi inno ibeenki Waakh nyaakhutiis inno kayeelo toro la us sarteenti omoote hidde ribnaanki ꞌdaꞌddaboot ribo sugno, goyteen ka a ooyna. 
ROM.8.24	A mehe Waakh a inno ribe, khajjeeli wihi soosohti inno siiche. Iꞌdaasenyi chirri inno wihi inno berri khajjeello indoheen kaagarro, waha khajjeel mee gon. Etoo wihi us ꞌhele a khajjeela? 
ROM.8.25	Chirri inno wohoo inno iꞌhelin khajjeel kakhabno la, inno a garrahsanna, wahaas sugna.
ROM.8.26	Toro Rubeyti Munyee laka ꞌdarriteen ka a inno gargaarta. Wihi tahe, inno saggi inno Waakh iwahanni ma garanni. Iꞌdaasenyi Rubeyti Munyee iche Waakh inno ihawwaassatta, wihi iche ooyto Waakh idowto la, wihi af ka idaahan layabuuꞌd mee. 
ROM.8.27	Waakkhi uurassi weeli enenyet fiiricho la, mali Rubeyti Munyee a garta, a mehe wihi Rubeyti Munyee ꞌdooꞌdi Waakh Waakh ihawwaassatti ichoow wihi Waakh ꞌdoono a israahaan.
ROM.8.28	Wihi inno garanni a mehe ya, walah tuumman ka Waakh ꞌdooꞌdi usu ꞌdoono wihi haaggan a iyeela. ꞌDooꞌdaas la a ki Waakh saggi us igooche iwahe. 
ROM.8.29	Iꞌdi tahe Waakh uumaccho on ka ꞌdooꞌdi kiise garte, toro la ꞌhor on ꞌdooꞌdaas saggi us iꞌdi Weeliis ikayeelo gooche. Ulla iꞌdane yeele, ꞌdee Weeliis ꞌdooꞌdi ittaawenye Kiriisto rummeeste goyaka teyyan yateeh. 
ROM.8.30	Toro la ꞌdooꞌdaas us ꞌhor saggi us iꞌdi weeliis ikayeelo gooche, wahe. ꞌDooꞌdaas us wahe la ꞌdooꞌdi fiffissan iekkaache. ꞌDooꞌdaas us ꞌdooꞌdi fiffissan iekkaache la, saggi us weynaantiis ileegismo iayyiche.
ROM.8.31	Haagga tuumman a khabna gone, ꞌdeerka mehe nidaahe? Chiꞌ Waakh ankeen jiro, ayyo inno tirrima? 
ROM.8.32	Waakh Weeliis laka ma inno karimmanne, soorriyoteenna yitah! Waakh Weeliis a inno siiche. Maantaka haaggiiski buure ka walah tuumman usu a inno leesiicha. 
ROM.8.33	Icho ayyo maanta ꞌdooꞌdi Waakh rubeytiis soobahsate uskeeloo kacheekta? Waakh rubeytiis ꞌdooꞌdaas ꞌdooꞌdi fiffissane iekkaache. 
ROM.8.34	Ayyo uskeel inno igoocha? Yeesso Kiriistohi yumuyye, wahaas ꞌdirihicho ka la omoot lakasookahche, toolla la anki dahanti miigeete Waakh jiro, Waakh a inno ihawwaasta.
ROM.8.35	Mehe inno ichoow ꞌdooninti Kiriisto inno ꞌdoono seley inno bahcha? Sinati inno ꞌhello, ommos wihi miigenye inno kijirro, ommos sinayyohi inno loomhicho, ommos raarah, ommos miskiinnoon, ommos wohoo inno burꞌdoocho, ommos omoot, wohoo kaldaye inno ichoow ꞌdoonintiis ba seley inno bahcho ma jiraan! 
ROM.8.36	Iꞌdi liichiiruu,
ROM.8.36	“Nah jeentetaah u kol tuumman omoot on afiche raahna,
ROM.8.36	iꞌdi iiyti khalme liiwoyo, iche nah liiwoya.”
ROM.8.37	Mele gon! Chirri wahanyeyyoha tuumman inno isoobahaan laka, inno ꞌdooninti Kiriisto inno ꞌdoone ka, a ꞌdooꞌdi tuum soorin leh! 
ROM.8.38	An wihi an tissibo a mehe ya, walah jirtuu dakkhan ꞌdooninti Kiriisto inno ꞌdoono inno kagoocho mele. Omoot ommos jiro ommos herti Waakh ommos ginnayyo ma inno kagoochaan. Wihi toolla jiro ommos wihi sooyomboocho ommos miigti Seytaan laka ma inno kagoochaan. 
ROM.8.39	Wihi sereyta daayan sartiis kijiro ommos harrata iliche kijiro laka ma inno kagoochaan. Wihi Waakh soouume tuumman goyaka laka, wohoo kaldaye ꞌdooninti Waakh Yeesso Kiriistohi Kamureene ka inno ꞌdoono inno kagoon yabuuꞌd ma jiraan.
ROM.9.1	Ani ichoow Kiriisto ba rum on cheekna, ani been ma goocho. Toro la rubeyteeyti haag ichoow suujoon seley saahto ichoow Rubeyti Munyee a israahaan. 
ROM.9.2	Runtaas la a mehe ya, uureey ka oytinti buure ichoow bolokkhi uskule khaba 
ROM.9.3	jeenteti ꞌdooꞌdeey u. Chirri kootte iche tateehe an yaafteey indigirtoo igelo, incheenka Waakh a ifala, ꞌdee ani ichoow Kiriisto ba seley bahna. 
ROM.9.4	Icho a ꞌdooꞌdi ili Issiraayele, Waakh icho a khaatte, nyaakhutiiski iꞌdi teyyanohiise kayeesse. Toro la weynaantiis goycho ka tuse, ayyinti ittaawenye us igooche ichoow amurre Muusa ba ꞌheleene, jiti Waakh minki Waakhe buure ka lakawahti ꞌheleene, wihi ittaawenye ꞌdee yateehe Waakh gooche laka ꞌheleen. 
ROM.9.5	Icho la aacchinyetichoti lagarti Aburaaham ichoow Isakh ichoow Yaakoobo illehe a khabaan. Kiriisto anki weeli enenyet ka, hiiyyaase kayimiy. Ulla a Waakkhi walah tuumman anti, koolo a ꞌhelo jirtuu tuummamba! Aamiin.
ROM.9.6	Waha iꞌdoo Yeedi Waakh kufe mee. A mehe ꞌdooꞌdi Yaakoobohi Waakh Issiraayel yidah hiiyyiis kayimiy tuumman mee rumanka Issiraayelenye ꞌdooꞌdi Waakhe. 
ROM.9.7	Ommos nyaakhuti hiiy Aburaaham kayimiy tuumman mee rumanka nyaakhuti Waakhe. Waakh wihi us Aburaaham iyidah, “Nyaakhut nyaakhutaah Isakhe lakawaha.” 
ROM.9.8	Waha la wihi icho yihiin a waha, nyaakhuti Aburaaham uume tuumman mee rumanka nyaakhuti Waakhe, nyaakhuti ayyinti Waakh gooche kadesse on nyaakhut Aburaaham liiekkaacha. 
ROM.9.9	A mehe ayyinti Waakh Aburaaham igooche ka wihi us yidah, “ꞌDee maanti ibeenki lasoobahsate yitah toro a soonokhda, Saara la geeddaakka inankoo a ꞌhesse.” 
ROM.9.10	Inanka aacchiheenki Isakh layadeehe eheet. Usu Rebeekka diste, iche la inam lamma manꞌdaanee desse. 
ROM.9.11	Iꞌdaasenyi Waakh geeddi manꞌdaanoha idelanne icho wohoo haaggan ommos suujoonkoo laka iyeelin, iche saggi us ꞌdooꞌd iwaho ꞌdee wihi us gooche isooꞌhadaan tuse. 
ROM.9.12	Wihi Waakh gooche la jeenteti holi enenyet dowo menye, a jeenteti Waakh rubeytiis enenyet iwaho. Wihi us Rebeekka iyidah, “Inanki ween inanki nugule ifala.”
ROM.9.13	Iꞌdi liichiiruu, “An Yaakoobo a ꞌdoone, iꞌdaasenyi Essaawo a ꞌdiiꞌde.” 
ROM.9.14	Mehe ꞌdeerka nidaahe? Waakh wihi us ꞌdooꞌdi yeerare igoocho ka a khollokkhanyahe? Iꞌdaaru laka iꞌdaas mee! 
ROM.9.15	A mehe Waakh wihi us Muusa iyidah,
ROM.9.15	“Ani on eti an uur inugleesdi uur inugleesda,
ROM.9.15	toro la ani on eti an isoonaho isoonaha.” 
ROM.9.16	Maantaka chirri Waakh etoo uur isoonugleesti wahaas saggi etaas iꞌdoono ommos saggi etaas hol idowo ma iyateehiine, jeenteti Waakh etaas ikasoonaho on iyateehiin. 
ROM.9.17	Iꞌdi tahe iꞌdi Chiirnaanneti Waakh karnati Miissiri Faraawo layadeeh itadeeh u, “Wihi an kiweynaache, a jeenteti wihi an ati ichoow ilaah iyeelo ka miigteey liiargo, toro la magaheey harra tuumman ka liiabti.”
ROM.9.18	Maantaka Waakh usu on eti us uur inugleysan ꞌdoono uur inugleesta, eti us matakkiis miigoon ꞌdoono la matakkiis miigoocha.
ROM.9.19	Etiinkoo kolossoo mehe iworsata ya, “A iꞌdoh ꞌdeerka Waakh weeli enenyet uskeeli us yeelo ikacheekta? A mehe ayyo injire mali Waakh tirrime?” 
ROM.9.20	Etaaw, atiha Waakh yeed ilaabto, at ayyo iskoogtahe? ꞌDirihi doobbo eti yeele, “At a iꞌdoh sagga ikayeesse?” 
ROM.9.21	Iꞌdaasenyi eti ꞌdiryohi doobbo yeelo, antohi us doobbotaas kalday ꞌdirihoo daaweet kahaaggicho koo la ki hili ballaaddan kahaaggicho ma khabo?
ROM.9.22	Saggaas on u, chiꞌ Waakh enenyet holiis ichoow miigtiis tusin ꞌdoone laka, wihi us gooche, us ꞌdooꞌdi kootte baabiin liigooche weyti a isamacchaara on. 
ROM.9.23	Ulla toro samacchaare eheete, ꞌdee kamurroonki weynaantiis ꞌdooꞌdi us uur isoonugleesti us orey on tannabiche ꞌdee weynaantiis ꞌhelo tuse. 
ROM.9.24	Inno laka ꞌdooꞌdi Waakh wahe goya a kijirra, ki Yaꞌhuude kalday on menye, iꞌdaasenyi ꞌdooꞌdi yaafohi Yaꞌhuud ieheynan laka.
ROM.9.25	Buuggi ꞌHoseeya chiire ka, wihi Waakh ꞌdooꞌdi Yaꞌhuud ieheynan iyidah kallaayo,
ROM.9.25	“An ꞌdooꞌdi keey ieheynan iche, ‘ꞌDooꞌdaaya,’ adeeh.
ROM.9.25	ꞌDooꞌdi goorat ꞌhor an iꞌdoonin iche, ‘Chinnitaaya,’ ” adeeh.
ROM.9.26	Toro,
ROM.9.26	“Wihi yateeh, inti Waakh,
ROM.9.26	‘Atin ꞌdooꞌdeey mee,’ ikayidah,
ROM.9.26	intaas on ka wihi us icho iyadeeh, ‘Atin a nyaakhuti Waakkhi jiro.’ ”
ROM.9.27	Isaayahi Waákh íyeyyeedo wihi nyaakhuti Issiraayel miinsane us kooye a waha,
ROM.9.27	“Chirri nyaakhuti Issiraayel ittaaw ka geeddi yoohti beyti buure afichee yahe laka,
ROM.9.27	Waakh ꞌdooꞌdoo rucchul on goycho ka riba.
ROM.9.28	A mehe Kamur
ROM.9.28	ꞌdee koloo kalday on ꞌdooꞌdi harra tuumman hukkuma sina igoocha.” 
ROM.9.29	A iꞌdi ꞌhor Isaaya icheeke on,
ROM.9.29	“Chirri Kamuri Miig Tuumman Leh
ROM.9.29	nyaakhutoo nah ikasoowaan,
ROM.9.29	nah laka iꞌdi goorat ꞌdooꞌdi ilkerengeetti Soodom ichoow ti Goomorah u, Waakh afe nah kahiyyaayta.”
ROM.9.30	ꞌDeerka mehe nidaahe? ꞌDooꞌdi yaafohi Yaꞌhuud ieheynane goorat jiti icho ꞌdooꞌdi fiffissan liiekkaache iyowan, iche toolla Waakh ꞌdooꞌdi fiffissan iekkaacha jeenteti icho Waakh ikakhuufaan u. 
ROM.9.31	Iꞌdaasenyi, ꞌdooꞌdi Issiraayel amurre Muusati laraaho jiti Waakh icho ꞌdooꞌdi fiffissan iekkaacho a yowteene, toro la ma ꞌhelin. 
ROM.9.32	Icho a iꞌdoh iꞌhelin? A jeenteti icho kakhuufnaanki icho Waakh kakhuufaan ka iyowanne, icho wihi icho yeeleen ka wahaas iyowteen. Iꞌda ka icho daakki enenyet tarraantarricho kombicheen. 
ROM.9.33	Iꞌdi liichiiruu,
ROM.9.33	“Yeya, an ilkerengeetti Saayon goya daakkoo enenyet tarraantarricho gessa,
ROM.9.33	waha la a daddaabtoo enenyet lagaꞌddo.
ROM.9.33	Eti tuummane usu rummeeste la, lakhaanyo ma lakadowo.”
ROM.10.1	ꞌDooꞌd Kiriistokaaw, wihi uur weyti iꞌdoono toro la an Waakh daaho, a ꞌdooꞌdi Issiraayele laribo. 
ROM.10.2	Ani rubeyteey saggi icho rumanka weyti Waakh ikafalin iꞌdoonaan a cheeka. Iꞌdaasenyi raahnaanki icho Waakh raahin ꞌdoonaan ka, jiti runti Waakh lakaabti ma raahaan. 
ROM.10.3	Icho jiti Waakh enenyet ꞌdooꞌdi fiffissan iekkaacho ma aban. Icho awtichooda on u jiti icho ꞌdooꞌdi fiffissan iskayeelaan yowtaan. Icho jiti Waakh enenyet ꞌdooꞌdi fiffissan iekkaacho raahin a ꞌdiiꞌdeen. 
ROM.10.4	Kiriisto jiti amurre Muusa laraaho ꞌdee enenyet ꞌdooꞌdi fiffissan lakayeelo a massiche, ꞌdee eti tuummane Kiriisto rummeeste, Waakh eti fissan iekkaacha.
ROM.10.5	Wihi Muusa yidahye jita amurreta laraaho ꞌdee enenyet ꞌdooꞌdi fiffissan liiekkaacho miinsan a waha, “Eti tuummane wihi amurre cheekto tuum raaho, amurretaas us raaho ka, jiro ꞌhela.”
ROM.10.6	Iꞌdaasenyi jiti Waakh lakakhuufo toro la Waakh enenyet eti fissan iekkaacho ka, “Uur ka iꞌda ma leessi, ‘Ayyo serey irta ichoowka goobi Waakh goya gela?’ ” ꞌDee iꞌdaakka Kiriisto iche harrata lakeena. 
ROM.10.7	Toro la, “Iꞌda ma leessi, ‘Ayyo ankhari dahane ieleelin iyaga?’ ” ꞌDee iꞌdaakka Kiriisto iche omoot kasookahcha. 
ROM.10.8	Kamalda bal, Chiirnaanneti Waakh mehe tadeeh? “Farniinki Waakh weyti atin idowyahe, furuurohiinna fuula, uurassiin goya la kajira.” Wahaas la a farniinki kakhuufnaanki Waakh lakakhuufo miinsane, nah enenyet icheekno.
ROM.10.9	Farniinka la a mehe ya, chirri at afaah ka, “Yeesso usu Kamure,” cheekto, uuraah ka la saggi Waakh Yeesso omoot ka isookahche rummeysatte, Waakh a kiriba.
ROM.10.10	Iꞌdi tahe uuraahha Yeesso karummeysatta, wahaas la mehe delaan ya, Waakkhi eti fissan kiekkaacho. Toro la chaꞌat ꞌdow ka saggi at Yeesso rummeysatti cheekto, waha mehe delaan ya, Waakkhi kiribo. 
ROM.10.11	Iꞌdi Chiirnaanneti Waakh lakachiiruu, “Eti tuummane usu kakhuufo, lakhaanyo ma lakadowo.”
ROM.10.12	Waha mehe tusaan ya, eti Yaꞌhuude ichoow eti Yaꞌhuud ieheynan seley ma gaan. Kamur a Kamuri enenyet tuummane, ulla eti tuummane usu wahe, weyti imaala. 
ROM.10.13	A mehe iꞌdi Chiirnaanneti Waakh liikachiiruu “Eti tuummane magahi Kamur waho, Waakh a riba.”
ROM.10.14	Iꞌdaasenyi, saggoh Kamuri icho irummeysan iwahaan? Toro la chirri icho woriis idaagin, saggoh Kamura irummeestaan? Toro la saggoh wora idaagaan chirri etoo wora ikacheekin? 
ROM.10.15	ꞌDooꞌdi wora cheeko la saggoh woraas ꞌdooꞌd ieleelicha chirri liiergin? Iꞌdi liichiiruu, “Luhti Wori Haaggan keento, weyti lagantahe!”
ROM.10.16	Iꞌdaasenyi ꞌdooꞌd tuumman mee Wori Haaggan raahe. Iꞌdi Isaaya rubeytiis chiiruu,
ROM.10.16	“Kamur, ayyo woreenyo rummeeste?”
ROM.10.17	Maantaka kakhuufnaanki Waakh lakakhuufo Wora Haaggane ladaago kayamiit. Wora Haaggan la chirri wori Kiriisto miinsan lacheeko iche ladaaga.
ROM.10.18	Iꞌdaasenyi wihi an worsadi a mehe ya, ꞌdooꞌdi Issiraayel wora ma daagin a? Aa! Rumanka a daageen. Iꞌdi Chiirnaanneti Waakh liikachiiruu,
ROM.10.18	“Hooyassicho harra tuumman a kataaꞌheene,
ROM.10.18	yeedi icho yeyyeedeen harra ginꞌdohiche tuumman a eleele.”
ROM.10.19	Toro la wihi an worsadi, ꞌdooꞌdi Issiraayel wora ma aban a? Aa! A abteen. Kolooraat Muusa wihi us soolaabe yaafohi Issiraayel miinsan a mehe ya,
ROM.10.19	“An inaafi atin ꞌdooꞌdoo yaafti rummaat laka ieheynan kiinaaftaan
ROM.10.19	iche goytiin gessa,
ROM.10.19	yaafti ꞌdalammee ka a atin holloocha.”
ROM.10.20	Yomboka Yeedi Waakhe Isaaya roorro laan cheeke kalla,
ROM.10.20	“ꞌDooꞌdi ani iꞌhele a ki ꞌhor ani iyowan.
ROM.10.20	ꞌDooꞌdi an istuse la, a ki ꞌhor ani iwahin.”
ROM.10.21	Iꞌdaasenyi wihi ꞌdooꞌdi Issiraayel miinsane Waakh yidah a waha,
ROM.10.21	“An maalinki noole goya ween ꞌdooꞌdi yeedeey iraahine,
ROM.10.21	ani itirrimo iche dahanoheey iooge.”
ROM.11.1	ꞌDeerka wihi an worsadi, Waakh ꞌdooꞌdiis a ꞌdiiꞌde? Mele, iꞌdaaru laka ma ꞌdiiꞌdin! Ani rubeyteey a ꞌdooꞌdi Issiraayele, hiiy Aburaahame kiimiyye, a yaaf Beenjameen. 
ROM.11.2	Waakh rumanka sag us ꞌdooꞌdiiski goorat usu on uumaccho ka garte iꞌdiiꞌde mele gon. Atin laka rumanka Chiirnaanneti Waakh goyaka maanti eti Waákh íyeyyeedo Eliiya layadeeh Waakh hawwaaste us yaafohi Issiraayel wihi ittaawe kacheekte a garattaan. Eliiya wihi us yidah a mehe ya, 
ROM.11.3	“Kamur icho ꞌdooꞌdaahki kiyeyyeedo a bakkicheene, chalagtaahti hoola lakasoorriyoocho laka jejjebcheen. Ani kalday on sooꞌhade, toro ani laka ogoose iꞌdoonaan.”
ROM.11.4	Kamalda bal, wihi Waakh Eliiya isoolaabe a mehe? “An mejeli alif teebeenye Baali waakkhi beenaate iwahan, iche isisooꞌhaache.”
ROM.11.5	Toolla laka a iꞌdaas one, Waakh haaggiiski buurenye inno imunneynan ka, ꞌdooꞌdoo rucchule soobahsate, isisooꞌhaache. 
ROM.11.6	ꞌDooꞌda Waakh soobahsate jeenteti icho wohoo haaggan iyeeleen menye, a jeenteti haaggi Waakhe buure on. A mehe chirri Waakh wihi enenyet yeele yeyo, kootte ꞌdeerka iꞌdaakka haaggaas kola haaggi Waakhe buure mee gon.
ROM.11.7	Mehe ꞌdeerka nidaahe? ꞌDooꞌdi Issiraayel wihi us weyti yowte ma ꞌheline, iꞌdaasenyi ꞌdooꞌdi Waakh soobahsate iche waha ꞌhele. ꞌDooꞌdi addane Waakh ikakhuufin Waakh matahenyeticho a dagahnooche. 
ROM.11.8	Iꞌdi liichiiruu,
ROM.11.8	“Waakh matahenyeticho saggoo icho ikamalanne iyeele,
ROM.11.8	indohicho saggoo icho walah ikaargin iyeele,
ROM.11.8	dogohicho la saggoo icho walah ikadaagin iyeele,
ROM.11.8	ichoowka maanta laka waha a iꞌda on.”
ROM.11.9	Karnati Dawuud layadeeh wihi us yidah,
ROM.11.9	“Waakh ba ꞌdooꞌda gololi us yaham ka angey gessa, khabta.
ROM.11.9	Genney dagah halgo gela, sinati imasse taham.
ROM.11.10	Genney indohicho ꞌduuꞌdamaane, icho il argiwwaayaan.
ROM.11.10	Toro la genney huleesicho dabarreticho jirtuu jebcha.”
ROM.11.11	Toro wihi an worsadi, ꞌdooꞌdi Issiraayel goorat a tarraantarrate ichoowka sookahin agaafte? Mele! Iꞌdaaru laka iꞌdaas mee. Jeenteti ꞌdooꞌdi Issiraayel Waakh idaagiwwaaye, iche Waakh ꞌdooꞌdi yaafohi Yaꞌhuud ieheynan iribe, ꞌdee ꞌdooꞌdi Issiraayel inaafi us ꞌdooꞌdi yaafohi Yaꞌhuud ieheynan us kiinaafo gesse. 
ROM.11.12	Iꞌdaasenyi jeenteti ꞌdooꞌdi Issiraayel Waakh idaagiwwaayuu ꞌdooꞌdi harra tuumman buuhi buure a ꞌhele. Toro la jeenteti icho buuhi Waakh iwaayeen u, ꞌdooꞌdi yaafohi Yaꞌhuud ieheynan kamurroonki rubeyeet a ꞌhele. ꞌDeerka maanti tiri ꞌdooꞌdi Issiraayel labuuhiche kamurroonkicho buuhoo geeddohenye keena!
ROM.11.13	An atinhi yaafohi Yaꞌhuud ieheynane atin leeyyeeda. An a ergaanoti yaafohi Yaꞌhuud ieheynane, toro la hila wohoo weyti khummane iekkaacha. 
ROM.11.14	An iꞌdane yeela a mehe anihi ꞌdooꞌdeey inaaf gesso khajjeela, ꞌdee saggoo an gaasichokoo iribo ꞌhola. 
ROM.11.15	Iꞌdi tahe maanti Waakh ꞌdooꞌdi Issiraayel ꞌdiiꞌde, iche ꞌdooꞌdi addane harrata ankiis keene. A haaggoo geeddohe maanti Waakh ꞌdooꞌdi Issiraayel khaatti? A iꞌdoo ꞌdooꞌdi goorat tuume omoot kasookaho! 
ROM.11.16	Chirri goonanki oraate makaate Waakh liibahche munya yahe, makaatetaas tuumman a munya gon. Toro la chirri hiiyyassi geey munya yahiin, liikhimohi geeyaas a munya gon.
ROM.11.17	A iꞌdi liikhimohoo geeyi oolife gos goyaka bahe geeyaas lakasoojebche. Atinhi ꞌdooꞌdi ilassi addane iꞌdi liikhimohi geeyohi oolife yibaat u, a atin lasookhaate geeyi gos goya kabahe atin lakakabe. Maantaka atin laka subakki hiiyyassi geeyaas oolif kayamiit a ꞌhessaan. Geeyaas oolif la a iꞌdi ꞌdooꞌdi Issiraayel.
ROM.11.18	Toollaka atinhi liikhimohi geeyi oolife yibaate, ꞌdooꞌdi liikhimohi Waakh jebchee, sarcho iisgeenna. Chirri atin sarcho isgeessaan waha abda, atin alah hiiyyay menye a liikhimo on. A mehe hiiyyaye liikhimo goollicha. 
ROM.11.19	Iꞌdaasenyi, ꞌdeerka mehe tadeehiin ya, “Liikhimohaas goorat a lajebche, ꞌdee ani meel liiyeele.” 
ROM.11.20	A eysiisseen! Iꞌdaasenyi icho jeenteti liijebche, a jeenteti icho Waakh ikakhuufin. Atin la jeenteti atin geey ikakabantahiin, a jeenteti atin Waakh ikakhuufteen. Maantaka, taba giꞌde rannyaat akhabina, Waakh karoora. 
ROM.11.21	A mehe Waakh chirri goorat liikhimohi ꞌhor geey kijire iꞌdiin, atin laka ma atin ꞌdiicho gon.
ROM.11.22	Mujjum saggi Waakh uur iꞌdabakhyahe us uskeel ikagarrahsan isiyeya. Waakh ꞌdooꞌdi uskeel kaassohti a hukkuma, sina igoocha. Atin la uuri ꞌdabakhenye atin tusa, chirri atin saggi us iꞌdoono isohattaan. Koli addan la, atin laka Waakh a atin jebcha, atin roga. 
ROM.11.23	ꞌDooꞌdi Issiraayel la chuꞌus uskeeliiski us Waakh ikakhuufin sooꞌdiiche, Waakh icho laka a inokhta, geey kakaba. Iꞌdi tahe Waakh geeyi us toro atin kakabo a yabuuꞌd. 
ROM.11.24	Atinhi ꞌdooꞌdi ilassi addane a iꞌdi liikhimohi geeyi oolife yibaat lakasoojebche, geeyi oolife gos goyaka il lagesse, lakakabe. Waha la a wihi ꞌhoolenye wihi layeelo mee. Iꞌdaasenyi ꞌdooꞌdi Issiraayel a iꞌdi geeya oolife gos goyaka il lagesse. Geeddoo meheenye ꞌdabakhtahe, chiꞌ liikhinti geeyaas geeyi leh on lakakabo.
ROM.11.25	ꞌDooꞌd Kiriistokaaw, runtoo dagsane an atinhi abattaan ꞌdoono iche jirta, uus ꞌdee atin wihi atin tahiin ka weyti serey isgeenne. Waha la iꞌdicho a iꞌda, ꞌdooꞌdoo Issiraayel matahenyeticho a lamiigooche, iꞌdaasenyi ꞌdee maanti ꞌdooꞌdi yaafohi Yaꞌhuud ieheynan tiricho buuhsame, matahmiigtichotaas a massatta on. 
ROM.11.26	Waakh ꞌdeerka ꞌdooꞌdi Issiraayel tuumman a riba, iꞌdi liichiiruu,
ROM.11.26	“ꞌDoorribe Saayone kasoobaha.
ROM.11.26	Ulla nyaakhuti hiiy Yaakoobo kayimiy uskeelicho tuumman a kasoolaaba.
ROM.11.27	Waha la a ayyinteeyti an icho igooche,
ROM.11.27	maanti an uskeelicho tuumman kabahcho.”
ROM.11.28	Jeenteti ꞌdooꞌdi Issiraayel Wori Haaggan iꞌdiiꞌduu, icho a chiiyti Waakh. Wahaas la atinhi ꞌdooꞌdi ilassi addan a atin irooyyahiin. Iꞌdaasenyi jeenteti Waakh ꞌdooꞌdi Issiraayel isoobahsatuu, Waakh weyti icho ꞌdoona. Waha la a jeenteti ayyinti us aacchinyeticho iayyiche. 
ROM.11.29	Iꞌdi tahe Waakh ꞌdooꞌdi us siintiis iꞌdaanu siicho ichoow ꞌdooꞌdi us waho ka maliis ma urgiyicho. 
ROM.11.30	Atinhi ꞌdooꞌdi ilassi addan goorat Waakh raahin a ꞌdiiꞌddeen. Toolla la ꞌdooꞌdi Issiraayel Waakh a raahiwwaaye gone, Waakh uur a atin isoonugleeste. 
ROM.11.31	Saggaas on u, ꞌdooꞌdi Issiraayel toolla Waakh raahin a ꞌdiiꞌda. Waakh uur a atin isoonugleeste gone, icho laka uur a inugleesta. 
ROM.11.32	Maantaka Waakh weeli enenyet tuumman ꞌdooꞌdi lahide usu raahin ꞌdiiꞌde kayeele. Ulla iꞌdane yeela, ꞌdee icho tuumman uur inugleesta.
ROM.11.33	ꞌHay! Wihi Waakh garti ichoow kharati Waakh a too geeddohe? Enenna a buure!
ROM.11.33	Ayyo maanta wihi Waakh gooche ꞌdubicho bahcha? Ebba!
ROM.11.33	Toro la ayyo jitiis garta? Ebba!
ROM.11.34	“Ayyo mali Kamur garta?
ROM.11.34	Ommos ayyo Waákh waanicha?”
ROM.11.35	“Ayyo injire Waakh wohoo siiche,
ROM.11.35	ꞌdee Waakkhi isooguto suga?”
ROM.11.36	A mehe Waakh a uumacchoti walah tuummane, usu on ka walah tuumman lasoouume toro la walah tuumman usu liisoouume.
ROM.11.36	Jirtuu tuumman usu a lakoolicho. Aamiin.
ROM.12.1	Maantaka ꞌdooꞌd Kiriistokaaw, jeenteti uurnugleeli Waakh u, a atin hawwaasda, taba sartiin Waakh ibahcha, iꞌdi soorriyoti jirto toro la munyee u. Soorriyotaas la a ti Waakh kahamaadisso. Waha la a saggi imasse atin Waakh iwahattaan. 
ROM.12.2	Taba giꞌde, jiroti ꞌdooꞌdi wahanyeyyohi harratane sussuuje raaho ajirina. Rubeyti Waakh mali atin malattaan tuum a husubnaasso. Iꞌdaas ka wihi Waakh atin igooche a fiirissaane toro khaatattaan. Waha la a wihi haaggan ichoow wihi Waakh kahamaado toro la a tuum.
ROM.12.3	A mehe haaggi Waakhe buurenye liisiiche ka, an etiimba waansihane siicha. Taba etiimba uus weyti serey isgeen iꞌdoo us khummanyahuu. Iꞌdaasenyi ebba mujjum a isfiiricho geeddi kakhuufnaanki Waakh usu siiche ka. 
ROM.12.4	Saggi sarteen miilassi ittaawe ikhabto, miil ba la hiliis yeer iyahuu, 
ROM.12.5	saggaas on u innohi ittaawe laka, jeenteti inno ichoow Kiriisto ba wohoo kalday inahuu, a iꞌdi sartoo kaldaye miilassi ittaawenye iskaattoollo khabto.
ROM.12.6	Waakh haaggiiski buure ka, eteemba siimohi yeerenye siiche. Maantaka, chirri siinti Waakh kisiiche ti Waakh liiyeyyeedo tahe, taba giꞌde, ebba kakhuufnaanki Waakh siiche ka, Waakh mujjum a iyeyyeedo giꞌde. 
ROM.12.7	Chirri siinti Waakh kisiiche ti enenyet liihilo tahe, enenyet ihil giꞌde. Chirri siintaah ti enenyet walah laabcho tahe, enenyet mujjum wihi rummaat abi giꞌde. 
ROM.12.8	Chirri siintaah ti enenyet uur lamiigoocho tahe, tab enenyet uur miigooy. Chirri siintaah ti enenyet walah lasiicho tahe, tab uuri haaggan ka enenyet walah sii. Chirri siintaah ti enenyet lawoyo tahe, tab enenyet mujjum woy. Chirri siintaah ti enenyet uur liinugleesti tahe, tab hamaad ka enenyet uur inugleyso.
ROM.12.9	ꞌDooninti atin enenyet ikhabtaan ti rummaat a eheetti. Wihi suuje tuumman ꞌdiiꞌda, haag on jurkhicha. 
ROM.12.10	Iꞌdi ꞌdooꞌdi uuroo kaldaye u, isꞌdoona, ꞌdooꞌdi addan kol tuumman ꞌdirihiin inkaanyita. 
ROM.12.11	Hiliin ka ꞌdooꞌdi seyꞌhooti iitaahana. Rubeyohiin ka hili Kamur tuum gela.
ROM.12.12	Jeenteti atin khajjeel ikhabtaan u, hamaada. Sinati atin loomhicho ka garrahsada, kol dakkhan la Waakh wahda. 
ROM.12.13	Wihi atin khabtaan ꞌdooꞌdi Waakhe gargaar ꞌdoono leegisma, toro la artohiin faha, marti urmohiin a soogesso.
ROM.12.14	Eti sina atin omhicho afalina iweesda on. 
ROM.12.15	ꞌDooꞌdi hamaado leehamaada, ki ooyo la leeooya. 
ROM.12.16	Maloo kalday khaba. Eeylajina, ꞌdooꞌdi miskiine fiddihi haaggan ikhaba. Weyti serey iisgeenna.
ROM.12.17	Etoo kalday laka suujoon suujoon akagutanna. Wihi enenyet tuumman ortiis ka haaggan on yeela. 
ROM.12.18	Chiꞌiche tateeh, geeddi atin tabuuꞌdiin tuumman, hol dowa, ꞌdooꞌdi addan nebey kaleefiddiya. 
ROM.12.19	Aalassaay koloo kalday laka aál agutanna, holi Waakhe buure aassiin a gutti. A mehe wihi chiiran, “Aale a taaya, ani baha,” iche Kamur essa.
ROM.12.20	Atinhi iꞌdaas yeessaan ka atinhi iꞌda yeessaane deefta,
ROM.12.20	“Chirri chiiytankaah raarah khabo, golol sii.
ROM.12.20	Chirri us sugub khabo, sugub bihi.
ROM.12.20	Iꞌda ka jilahti lakhaanyo matahenyeticho kichibta.”
ROM.12.21	Taba giꞌde, suujoon uus atin kahataatine, haag yeela, ꞌdee suujoon sooricha.
ROM.13.1	Taba, weynaanti sirgaal afiche akutina. A mehe weynaanti Waakh soobahche on menye, too addan ma jirto. Weynaanti jirto la Waakhe intaas gesse. 
ROM.13.2	Maantaka eti tuummane weynaanti sirgaal tirrimo, amuri Waakh soobahche tirrima. ꞌDooꞌdi iꞌdaase la, hukkunki lahukkumo sina liigoocho iche isikeena. 
ROM.13.3	Iꞌdi tahe weynaane ꞌdooꞌdi iche kanahisso ki haag yeelo menye, ki suujoon yeelo kanahissa. Atinhi weynaantiin ikaroorine ꞌdoontaan? Taba giꞌde wihi haaggan yeela. Iꞌda ka la weynaane a atin saaꞌdda. 
ROM.13.4	A mehe weynaane a falfayyohi Waakhe haag atin iyeesso. Iꞌdaasenyi chaꞌat suujoon yeesse, roorro a khabta gon, a mehe miigti iche sirbi kaagelisso a khabta. Weynaane a falfati Waakhe, iche holi Waakh ka eti uskeel yeelo sirbi gelissa. 
ROM.13.5	Maantaka, wihi lakaaꞌdoono a atihi weynaanti sirgaal afiche ikutin. Waha la jeenteti holi Waakh kalday on menye, iꞌdaasenyi uus ꞌdee rubeyoheen suujoon inno kacheekan. 
ROM.13.6	Jeentetane kooddi laka iguttaan, iꞌdi tahe weynaanti sirgaal a falfati Waakhe, icho la geeddi noole hil haaggichaane, wihi lakaꞌdoono buuhichaan. 
ROM.13.7	Taba giꞌde, ebba wihi miinsan siicha. Taba eti kooddi goocho kooddi iguta, eti chilim liiguto la chilim iguta. Eti inkaanyit imale inkaanyita, eti roorro imasse la karoora.
ROM.13.8	Mogti kaldaye atin iskakhabtaan, ti atin isꞌdoontaan on menye, too addan iiskakhabina. Iꞌdi tahe eti etoo addan ꞌdoono, rumanka amurre Muusa wihiche a buuhicha. 
ROM.13.9	A mehe amurreta, “Makhaabali kaah ieheynan ommos makhaabassi taah ieheynan aleeurꞌdin, ogoos dubunuunu agelin, walah ahatin, walah amaanjeeran,”
ROM.13.10	Chaꞌat ollokkaah ꞌdoonto wohoo suuje ma iyeesso gon. A mehe ꞌdooninti rummaat, amurre tuumman a buuhissa gon.
ROM.13.11	Waha tuumman yeela, iꞌdi tahe ibeenneti luurꞌdo kola a kutte, ꞌdeerka urꞌdummetiin kasooneybaada! A mehe ibeenki Kamur inno ribo, maanti goorat inno Kiriisto rummeysanne ichoow toolla, toollane soodowwaate. 
ROM.13.12	Ibeen kola a kute, il a soobarya. Maantaka taba, wihi suujenye mugꞌdi kasootaba. Birti haaggane banayeet okhsada, ꞌdee uskeel diha. 
ROM.13.13	Jirotiin tuumman wihi mujjumenye saggi fiddihi ꞌdooꞌdi banay goya fiddiyo a eheetti. Taba giꞌde, daawohi biꞌdire ommos meleefu uus goytiin kijirine, ommos uus ꞌdooꞌdi isidisanne isleeurꞌdo ommos sohoꞌddarri goytiin kijirine, ommos uus jihit ommos inaaf laka goytiin kijirin. 
ROM.13.14	Taba giꞌde sagag tuumman ka Yeesso Kiriistohi Kamure iꞌdiis ateeha, toro la wihi uurassiin goya kijiro uskeel imoono koloo kalday laka araahina.
ROM.14.1	Taba, eti kakhuufnaanki us Waakh kakhuufo ꞌdabakhyahe soodowwaacha, toro la mali us khabo wahanyeyyohoor mammarah miinsan, aleeiriirina. 
ROM.14.2	Iyookkoka, etoo kolossoo wihi us kakhuufo a mehe ya, suujoon kijiro mele chuꞌus gololbaaw us ꞌhele ka us yaham. Iꞌdaasenyi etoo addane Kiriisto kakhuufe, kakhuufnaankiiis la ꞌdaranyahe, imboogati gos kalday on yaham. 
ROM.14.3	Eti golol tuumman yaham, uus ki imboogati gos kalday yaham ꞌdarraawin giꞌde. Eti imboogati gos kalday on yaham la, uus eti addane golol tuumman yaham uskeel igoon giꞌde. Iꞌdi tahe Waakh kan walah tuumman yaham laka a khaatte. 
ROM.14.4	Atihi bowꞌdati etoo addan uuraah ka hukkunto a ayyo? Kamuriissa gon usu uskeel khabo kufe ommos usu uskeel ikhabine toollo goocha. Ulla ꞌdee rumanka a toolla, a mehe Kamur toollin a yabuuꞌde.
ROM.14.5	Toro la etoo ka seeroo seerassi addan a kamunya. Etoo addan ka la seerar tuumman a ekka on. Ebba ayta ka wihi leemujjume a goocho. 
ROM.14.6	Eti tuummane seeroo munyaacho, iꞌdane yeela ꞌdee Kamur inkaanyita. Eti jid yaham la iꞌdane yeela ꞌdee Kamur inkaanyita. A mehe ullaka gololaas ka Waakhe kalaꞌd ilaaba. Eti gololletoo bujo laka iꞌdane yeela, ꞌdee Kamur inkaanyita, toro la Waakh kalaꞌd ilaaba. 
ROM.14.7	A mehe eteen keley isijiro mele toro eteen keley isiyamuut mele. 
ROM.14.8	Chiꞌinno jirro, Kamure ijirra. Chiꞌinno tuunne la, Kamure ituunna. Maantaka jirreey ommos tuunneey ka ba, inno a ki Kamur on.
ROM.14.9	Jeentetuu Kiriisto a yumuyye toro la toolla a jira, ꞌdee Kamuri ꞌdooꞌdi jiro ichoow ki ꞌdooꞌdi tuume yateeh. 
ROM.14.10	Atihi imboogati gos kalday taham etaahkoo Kiriisto rummeeste uuraah ka ahukkumin giꞌde. Toro la atihi golol tuumman taham etaahkoo Kiriisto rummeeste aꞌdarraawin. Iꞌdi tahe inno tuumman berri komborti Waakh enenyet kahukkumo orcheeda tolossanna, inno lahukkuma. 
ROM.14.11	Wihi chiiran,
ROM.14.11	“Kamur mehe essa ya, ‘An rumanka a jira gone,
ROM.14.11	weeli enenyet tuumman orteey ka jilbo il a kaguꞌdda,
ROM.14.11	ꞌdooꞌd tuumman la saggi an Waakh iahe ꞌdow ka a cheeka.’ ”
ROM.14.12	ꞌDeerka ꞌdee eteemba berri wori jirotiis tuumman Waakh a idowdowa.
ROM.14.13	Maantaka taba giꞌde uus inno uskeel isigoon. Fiddihi inno fiddiino ka waha goonno, koloo kalday laka etaahki Kiriisto rummeeste daakki tarraantarricho iitaahane, ommos uskeel goya akalugꞌdin. 
ROM.14.14	Jeenteti ani ichoow Kamureenki Yeessee koo kalday inahuu, wihi an tissibo kallaayo, golol awtiis u biꞌdire mele. Iꞌdaasenyi, chirri etoo gololoo biꞌdir leeyahe, ꞌdeerka gololaas etaas ka a biꞌdir gon. 
ROM.14.15	A mehe chirri at gololi at taham ka etaahki Kiriisto rummeeste bolokh ikeento, wihi kiwoyo ꞌdoonin mee gon. Tab giꞌde, gololi at taham uus etaahki Kiriisto rummeeste Kiriisto jeentetiis iyumuy uskulaan! 
ROM.14.16	Wihi kileehaaggan, uus etoo addan iꞌdi wohoo suuje ikhaatin. 
ROM.14.17	A mehe dakhi Waakh ka wihi khumman golol ichoow wihi ladamo menye, a innohi fiffissane nebey khabno. Jeenteti inno ichoow Rubeyti Munyee wohoo kalday inahuu la hamaad a ꞌhella. 
ROM.14.18	Eti tuummane iꞌdaasu Kiriisto ifalo la, Waakh a kahamaada, weeli enenyet laka a jilhaata.
ROM.14.19	Maantaka taba giꞌde wihi nebey keeno ichoow wihi inno iskamiigoonno hol a kadowno. 
ROM.14.20	Jeenteti golol on u hili Waakh uuskulaanna. Golol biꞌdire mele, iꞌdaasenyi a suuj chiꞌ walahbaaw at taham etoo addane koo Kiriistee tarraantarrichaan. 
ROM.14.21	A deefta chirri jid liiumhane ommos farsoti sabiib liidamine ommos wohoo addane etaahki Kiriisto rummeeste tarraantarricho liiyeelin.
ROM.14.22	Wihi wahanyeyyohaas miinsane at rummeysatti, ati ichoow Waakh on isleegarda. Eti Waakh imaalo a ki haaggi us gooche ka uskeel isikagoon. 
ROM.14.23	Iꞌdaasenyi eti wohoo us yaham uurlammaal kakhabo chuꞌus wahaas yuhum, Waakh uskeele igoocha, a mehe wihi us yaham ka Waakh ma kakhuufo. A mehe wihi inno garanni, chaꞌat walahbaaw at yeesso ka Waakh ikakhuufin, at uskeele yeessa.
ROM.15.1	Maantaka innohi kakhuufnaanki inno Waakh kakhuufno ka miige, ꞌdooꞌdi kakhuufnaanki us Waakh kakhuufo ka ꞌdabakhe igarrahsanni, a mehe wihi icho yeelaan ichoow kakhuufnaanki icho Waakh kakhuufaan ma israahaan. Toro la uus inno awteenna on ishamaadin giꞌde. 
ROM.15.2	Eteemba ꞌdooꞌd Kiriisto a kahamaadicho, wihi haaggan a iyeelo, ꞌdee rubeyohicho a disno. 
ROM.15.3	A mehe Kiriisto rubeytiis ma iskahamaadin. Iꞌdaasenyi wihi chiiran, “Okkhoow abaari ꞌdooꞌd kileeabaarramo ani isookute.”
ROM.15.4	Wihi dakkhane goorat Chiirnaanneti Waakh goya lakachiire walahe inno abchaane, ꞌdee Chiirnaannetaas ka garrahsi ꞌhella, uur inno miigowa, toro la khajjeel khabna.
ROM.15.5	Waakkhi garrahsi lehe enenyet uur miigoocho ba, dabat Yeesso Kiriistoki atin raahtaan ka maloo kalday atin siicha, 
ROM.15.6	ꞌdee atin tuumman hooyoo kalday ka Waakkhi Yeesso Kiriistohi Kamureene Waakkhiisenye toro la Aabbahiise saaꞌddaan.
ROM.15.7	Taba giꞌde, saggi Kiriisto atin ikhaattuu, saggaas isikhaadda, ꞌdee enenyet Waakh a saaꞌdo. 
ROM.15.8	A mehe wihi an atin icheeko, Kiriisto falfati yaafohi Yaꞌhuude khandiiti iche yitah. Falfatichoti us yitah ka la, saggi Waakh liikakhuufo us ayyinti us aacchinyeteenti oraat igooche irummaache iche tusa. 
ROM.15.9	Kiriisto la a yimiyye ꞌdee yaafohi Yaꞌhuud ieheynan Waakh saaꞌdaan jeenteti us enenyet uur ikasoonugleestuu. Iꞌdi liichiiruu,
ROM.15.9	“Maantaka an ꞌdooꞌdi yaafohi Yaꞌhuud ieheynan goyaka a kikoolicha,
ROM.15.9	geeyo ka magahaah a saaꞌda.”
ROM.15.10	Toro la mehe tadeeh ya,
ROM.15.10	“Taba giꞌde, atinhi yaafohi Yaꞌhuud ieheynan ꞌdooꞌdaas Waakh ikhaya hamaada.”
ROM.15.11	Toro la,
ROM.15.11	“Atinhi yaafohi Yaꞌhuud ieheynan tuumman taba, Kamur koolicha.
ROM.15.11	Weeli enenyet tuumman Waakh a saaꞌdo.”
ROM.15.12	Toro la, wihi Isaaya yidahye Kiriisto miinsan kallaayo,
ROM.15.12	“Eti hiiy Yeessee a yamiite,
ROM.15.12	ulla ꞌdooꞌdi yaafohi Yaꞌhuud ieheynane dakhta.
ROM.15.12	Icho la usu khajjeel kakhabaan.”
ROM.15.13	Waakkhi khajjeel leh ba, kakhuufnaanki atin usu kakhuuftaan ka, hamaad tuumman ichoow nebey ba atin kahida, ꞌdee miigti Rubeyti Munyee atin siisso ka, khajjeeliin weyti buuraata.
ROM.15.14	ꞌDooꞌd Kiriistokaaw, ani rubeyteey saggi wihi hahhaaggan atin ibuuhaane, wihi ꞌdooꞌd Kiriisto miinsan tuum igarattaane toro la iswaanin itabuuꞌdiin a tissiba. 
ROM.15.15	Iꞌdaasenyi jeenteti haaggi Waakhe buurenye liisiichuu, roorro laan a atin isoochiire ꞌdee wahanyeyyohoo atin kasooꞌhelcha. 
ROM.15.16	Iꞌdi tahe an a falfa Yeesso Kiriisto, ꞌdooꞌdi yaafohi Yaꞌhuud ieheynane liisooerge. An hili kuhaani haaggicha, Wori Haaggane Waakh iche cheeka, ꞌdee ꞌdooꞌda iꞌdi soorriyoti Waakh kahamaado Rubeyti Munyee munyaasse yateeh.
ROM.15.17	Maantaka, jeenteti ani ichoow Yeesso Kiriisto ba wohoo kalday inahuu, hili an Waakh ihaaggicho ka a geeddi an eylajo. 
ROM.15.18	Wihi Kiriisto ikahaagsate on menye, walah addane an kaayyeedo mele. Iꞌda ka yeedeey ichoow jiroteey ka ꞌdooꞌdi yaafohi Yaꞌhuud ieheynan a woya ayti Waakh raahaan. 
ROM.15.19	Ulla miigti Rubeyti Munyee ka wahanyeyyohi miigti Waakh tuso ichoow wihi weeli enenyet yeelin iubaaꞌdan ba yeele, icho Waakh iwoye. Iꞌdaas ka la ani Wori Haaggane Kiriisto miinsan tuume cheeke. Ilkerengeetti weene Yeerusaleeme kasookhabde ichoowka ili Iliriiko eleeliche. 
ROM.15.20	Wihi kol dakkhan uur iꞌdoono a mehe ya, a anihi Wori Haaggan inti magah Kiriisto injire liikadaagin ka cheeko. Iꞌda ka daddaabohi ilaate etoo addan dise sarche ma kadisdi. 
ROM.15.21	Mele, iꞌdi liichiiruu,
ROM.15.21	“ꞌDooꞌdi injire farniinkiis liikacheekin usu a arga,
ROM.15.21	ki injire woriis idaagin la a abta.”
ROM.15.22	Jeenteti an meelassaas Wori Haaggan ikacheekuu, wahaase kolassi ittaawe saggi an atin isooꞌdaaro itirte.
ROM.15.23	Iꞌdaasenyi toolla an hileey meelassaas ka massiche la, geeddi deere atin sooargin ꞌdoone gone, 
ROM.15.24	mali an khabo a mehe ya, maanti an ili Isbaaniya isohdi a atin sooꞌdaara. Khajjeeli an khabo a ki an atin leeamiite, ꞌdee atin luhlo iyeessaan. Waha la a inkoo an geeddoo atin leebarye, inno isleehamaane. 
ROM.15.25	Iꞌdaasenyi toolla rubeyche ilkerengeetti weene Yeerusaleeme isohda, ꞌdooꞌdi Waakhe ilaas kajiro wihi lasoobaayiche igeechaa. 
ROM.15.26	Iꞌdi tahe urur Kiriistoki boroofenhi Makedooniya ichoow ki Akhaaya ba, baaysihi icho ꞌdooꞌdi Waakhe miskiinenye ilkerengeetti weene Yeerusaleem kagargaaraan a soobaayicheen. 
ROM.15.27	Icho hamaad on ka baaysihaas diibeen. Icho rumanka moge khabeen. Iꞌdi tahe ꞌdooꞌdi Yaꞌhuud buuhaas Rubeyti Munyee kayamiit a ꞌhele, toro la ꞌdooꞌdi yaafohi Yaꞌhuud ieheynan a leegismaan. Jeentetaas u a imasse chiꞌ ꞌdooꞌdi yaafohi Yaꞌhuud ieheynan buuhi wahanyeyyohi harratane icho khabaan ꞌdooꞌdi Yaꞌhuud leegismaan. 
ROM.15.28	Chaꞌan ꞌdee hila massiche, saggi chilimmeti ꞌdooꞌd soobaayiche tuumman ꞌdooꞌd liigise arge la, ili Isbaaniya miinsada, ꞌdee maantaas la a atin leeamiit. 
ROM.15.29	ꞌDee maantaas an goytiin imiy la, wihi an tissibo buuh Kiriisto tuume atin ileeamiit.
ROM.15.30	Toollaka ꞌdooꞌd Kiriistokaaw, Yeesso Kiriistohi Kamureene ka ichoow ꞌdooninti Rubeyti Munyee atin siisso ka a atin hawwaasda, Waakh isoowaha diho ileesoogela. 
ROM.15.31	Waakh isoowaha ꞌdee dahanohi ꞌdooꞌdi ili Yaꞌhuudiya kijiro Yeesso Kiriisto rummeysan ꞌdiiꞌddan a liibuucho. Toro la Waakh isoowaha ꞌdee ꞌdooꞌdi Waakhe ilkerengeetti weene Yeerusaleem hila an icho chilimme igeecho uus ꞌdiiꞌdine, 
ROM.15.32	ꞌdee chiꞌiche ꞌdooninti Waakh tahe anihi hamaad khabo goytiin a imaate, goytiin a kanaso, a isleehamaano. 
ROM.15.33	Waakkhi nebey tuumman leh ba atin tuumman atin leejira. Aamiin.
ROM.16.1	Haaggi noole walaasseenti Fiibi layadeehe too Kiriistee miinsane an atin icheeko a jira. Iche laka urur Kiriistoki ilkerengeetti Kenkereeya ifassa. 
ROM.16.2	A atin daaha, jeenteti atin ichoow Kamur ba wohoo kalday itahiin u, nyaama soodowweesda toro la wihi iche atin kaꞌdoonto kagargaara. Iꞌda yeela iꞌdi ꞌdooꞌdi Waakh isiyeeluu. Iꞌdi tahe Fiibi rubeyche ꞌdooꞌdi ittaawenye gargaarte, toro la ani laka a igargaarte.
ROM.16.3	Birisiila ichoow Akiila bariitoteey eleelicha. Hil Yeesso Kiriisto ka a iswalhinna. 
ROM.16.4	Lammacho ba la goorat a igargaareene ichoowka jeentetaas u liigaasan leheet. Ani kalday la menye, ururre Kiriistoti yaafohi Yaꞌhuud ieheynan tuumman icho weyti kalanneestaan.
ROM.16.5	Urur Kiriistoki minkicho ka isꞌhelo bariiticha.
ROM.16.5	Aaleeyki an weyti ꞌdoono Ebeeneta layadeeh bariiticha. Us a eti oraate ili Aassiya ka Kiriisto rummeeste.
ROM.16.6	Maariyati goorat jeentetiin u weyti hol dowte bariiticha.
ROM.16.7	Andirooniko ichoow Yuuniya bariiticha. Icho goorat jeela ikaleejireene toro la a yaaftaaya. Lammacheba la a ergaanoti weyti lagarti, toro la ortaaya Kiriisto rummeesteen.
ROM.16.8	Aaleeyki an weyti ꞌdoono Kamur ka ani ichoow usu ba wohoo kalday nahe, Ambiliyaanto layadeeh bariiticha.
ROM.16.9	Urbaanohi ullaka hil Kiriisto ka inno walhicho bariiticha.
ROM.16.9	Aaleeyki an weyti ꞌdoono Isitaaku layadeeh bariiticha.
ROM.16.10	Abeelehi kakhuufnaanki us Kiriisto kakhuufo ka lakaje bariiticha.
ROM.16.10	Goob Ariistobulo bariitoteey eleelicha.
ROM.16.11	Heroodiyonhi yaafteeye bariitoteey eleelicha.
ROM.16.11	ꞌDooꞌdi goob Narkiise Kamur rummeeste bariiticha.
ROM.16.12	Tirafeenna ichoow Tirafoossa bariiticha. Deyyehota weyti Kiriisto hol idowta. Beersiti weyti aaleeyenye hili buure Kamur ihaaggisse bariitoteey eleelicha.
ROM.16.13	Ruufohi Kamur soobahsate kiis kayeesse ichoow abartiisti ani laka saggi weeliche iwoywoyte bariiticha.
ROM.16.14	Assinkiriito ichoow Fileegon ichoow Hermes ichoow Baatirooba ichoow Hermas ichoow ꞌdooꞌdi Kiriisto rummeeste icho iskhabaan tuumman bariiticha.
ROM.16.15	Filoologaas ichoow Yuuliya ichoow Neereya ichoow walaassiis ichoow Oliimbaas ichoow ꞌdooꞌdi Waakhe tuummane icho iskhabaan bariitoteey eleelicha.
ROM.16.16	Taba ꞌdoonin Kiriisto iskabariiticha.
ROM.16.16	Urur Kiriisto tuumman a atin soobariitiche.
ROM.16.17	ꞌDooꞌd Kiriistokaaw, a atin hawwaasdee taba, ꞌdooꞌdi seley atin fido ichoow ꞌdooꞌdi halgo atin gelo, wihi icho atin idowaan wihi atin laabche buusanyahiin yuubsada. ꞌDooꞌda dakkhan kaseeha. 
ROM.16.18	A mehe ꞌdooꞌdaas Kiriistohi Kamureene ma ifalaane, awtichooda on ifalaan. ꞌDooꞌdaas afe chinniyahe, enenyet af on kakoolichaan. Jita ka la malassi ꞌdooꞌdi dowwa luhlo lakakhaato ekkeestaan. 
ROM.16.19	Enenyet tuumman saggi atin Kamur iraahtaan a garta. Anna weyti atin kahamaada. Iꞌdaasenyi wihi an atin kaꞌdoono kallaayo, taba giꞌde, wihi haaggan ka kharaawa, anki suujoon ka la, iꞌdi eti wohoo igaran ateeha.
ROM.16.20	Waakkhi nebey tuumman leh Seytaan a baabiicha, ulla luhlohiin ilicho ka yabta.
ROM.16.20	Yeesso Kiriistohi Kamureene ba atin imaala.
ROM.16.21	Timootihi ullaka hil Kiriisto ka iwalhicho a atin soobariitiche. Luukiyo ichoow Yaason ichoow Soosibatiro laka a atin soobariiticheen. Icho a yaaftaaya.
ROM.16.22	Anihi magaheey Teertiyo yahe, wihi Baawulo cheeke dahanteey ka khadaaba kachiire, bariitoti Kamur ka weyti atin soobariiticha.
ROM.16.23	Gaayohi an leefiddiye urur Kiriisto minkiis ka kulmo a atin soobariitiche. Eraastahi chilimmeti ilkerengeeteet khuccho ichoow eteenki koo Kiriisteenye Kuwaarto layadeeh a atin soobariiticheen.
ROM.16.25	Waakh saaꞌdno! Us kakhuufnaanki atin Kiriisto kakhuuftaan ka atin miigoon a yabuuꞌd. Ulla Wori Haaggane Yeesso Kiriisto miinsane an cheeko ka waha yeelin a yabuuꞌd. Wora Haaggan la a ki inno awteen u iabanne, Waakh kalday on inno isoofura. Runta la a ti Waakh guꞌhassi ittaawe dagche. 
ROM.16.26	Iꞌdaasenyi runta dagsan toolla weyti lasoobabbakkaahiche. Runtaas la Chiirnaanneti Waakhe ꞌdooꞌdi Waákh íyeyyeedo ka a lacheeke. Waha la saggi Waakkhi jirtuu tuumman jiro iꞌdoono inno isoocheeke, iche liiyeele. Amuri us inno ibahche la a mehe ya, nyaama runtaas yaafohi harra tuumman abcha, ꞌdee Kiriisto a kakhuufeene, toro la a raaheen. 
ROM.16.27	Yeesso Kiriisto ka, Waakkhi kaldaye khara tuumman leh, jirtuu tuumman a lakoolicho. Aamiin.
1CO.1.1	Khadaaba eti atin isoochiiro, a ani Baawulo ichoow eteenki koo Kiriisteenye Soosteena layadeeh. Anna Waakhe jeenteti us iꞌdoono on u, iwahe ergaano Yeesso Kiriisto ikayeele.
1CO.1.2	ꞌDooꞌdi nah khadaaba isoochiirro la, a ururi Waakhe ilkerengeetti weene Koriinto kijiro. Atin a ꞌdooꞌdi Waakh rubeytiis wahe munyaache, atin ichoow Yeesso Kiriisto ba wohoo kalday atin kayeele. Toro la eti tuummane harrata ka Yeesso Kiriistohi Kamureenenye toro la icho laka Kamurichee wahti iche ichiirra.
1CO.1.3	Waakkhi Aabbaheene ichoow Yeesso Kiriistohi Kamure ba atin imaalaane nebey atin kakaalaan.
1CO.1.4	An kol dakkhan Waakkheey kalaꞌd a ilaaba. Us haaggiiski buurenye inno imunneynan a atin tuste jeenteti atin ichoow Yeesso Kiriisto wohoo kalday itahiin u. 
1CO.1.5	Iꞌdi tahe jeenteti atin ichoow Kiriisto wohoo kalday ititaaheen u, Waakh walah tuumman ka a atin kamurrooche. Waha la a iꞌdi maanta, wihi atin cheektaan ichoow wihi atin abatteen. 
1CO.1.6	Waha la saggi Wori Kiriisto miinsane nah atin icheekne uurassiin goyaka irummaateene tusaan. 
1CO.1.7	Maantaka siinti Rubeyti Munyee katamiit too kaldaye atin kaankhan ma jirto, geeddi atin Yeesso Kiriistohi Kamureenenye inno liisoobabbakkaahicho weyti sugtaan. 
1CO.1.8	Yeesso Kiriistohi Kamureene la a atin miigoocha, usu mujjum kakhuuftaane, ꞌdee maanti us soonokhti ka, wohoo rucchul laka ma atin kacheekti. 
1CO.1.9	Waakkhi atin wahe, atin ichoow Weeliiski Yeesso Kiriistohi Kamureene ba kulankoo kalday atin kayeele, a lakakhuufa.
1CO.1.10	Maantaka ꞌdooꞌd Kiriistokaaw, anto Yeesso Kiriistohi Kamureene ka a atin hawwaasde, taba atin tuumman isdaaga ꞌdee seley agoggowina. Toro la wihi atin goossaan ka maloo kalday khaba. 
1CO.1.11	Iꞌdi tahe ꞌdooꞌd Kiriistokaaw, ꞌdooꞌdoo goob Kiilow kayimiy saggi atin isileejaakhtaan a isoocheeke. 
1CO.1.12	Wihi an eldi a mehe ya, gaasiinkoo mehe essa ya, “Ani Baawulo raaha,” gaasoo la, “An Aboollo raaha,” essaane, gaasoo la “An Keefase
1CO.1.13	Kiriisto seleye laaggooche? Anihi Baawuleenye goorat jeentetiin u massalaaba liikakaahe? Ommos maanti atin labaattissiye, magahaaya atin lakabaattissiye? Mele! 
1CO.1.14	An Waakh kalaꞌd a ilaaba, iꞌdi tahe goytiin ka Kiriisba ichoow Gaayo on menye, et addane an baattissiye mele. 
1CO.1.15	Et ꞌdeerka goytiin ka magahaaya lakabaattissiye yadeeh mele. 
1CO.1.16	Aa, waha laka a kasooꞌhele, min Isteefana laka ani baattissiye. ꞌDooꞌda on menye, et addane an baattissiye an kasooꞌhelo mele. 
1CO.1.17	A mehe Kiriisto ꞌdooꞌdi an baattissiyo mee isooerge, iꞌdaasenyi wihi us isooerge, a Wori Haaggane an cheeko. Wora la kharati yeedi weeli enenyet mee kacheeko. Uus ꞌdee omootti Kiriisto massalaaba ka yumuy miigtiche waayine.
1CO.1.18	Iꞌdi tahe ꞌdooꞌdi baabaa kijiro ka, wora massalaaba Kiriisto miinsan, a wori ꞌdalam on. Iꞌdaasenyi innohi Waakh inno ribo ka, wora a miigti Waakh. 
1CO.1.19	Iꞌdi tahe wihi chiiran,
1CO.1.19	“An kharati ꞌdooꞌdi kharayyee a baabiicha,
1CO.1.19	mali ꞌdooꞌdi wihi buure garti la ꞌdole ilaaba.”
1CO.1.20	ꞌDeerka ꞌdooꞌdi kharayyee meeke? Tagaammeti amurre meete? ꞌDooꞌdi weyti yeyyeed garti meeke? Ma jiraan! Waakh kharati ꞌdooꞌdi harrata ꞌdalam ma kayeelin a? 
1CO.1.21	Iꞌdi tahe Waakh kharatiis ka wihi us gooche, ꞌdooꞌdi harrata kharaticho on ka Waakh ma abti. Wihi Waakh kahamaadicho a chirri jiti ꞌdalammoon liikhaato Wori Haaggane lacheeko ka, us ꞌdooꞌdi woraas rummeeste ribo. 
1CO.1.22	ꞌDooꞌdi Yaꞌhuud wahanyeyyohi miigti Waakh tuso marma, ꞌdooꞌdi Giriig la kol dakkhan yeedi khara daagin ꞌdoona. 
1CO.1.23	Iꞌdaasenyi nah wori Kiriistohi massalaaba lakakaahe miinsan iche enenyet icheekna. Wora la ꞌdooꞌdi Yaꞌhuud daakki tarraantarricho iyateehe, yaafohi Yaꞌhuud ieheynan ka la, wora a yeedi ꞌdalam. 
1CO.1.24	Iꞌdaasenyi ꞌdooꞌdi Yaꞌhuud ichoow ki Yaꞌhuud ieheynane Waakh wahe ka, wora a koo Kiriistohi miigti Waakhenye toro la kharati Waakhe. 
1CO.1.25	Iꞌdi tahe wihi ꞌdalanki Waakh lakoog, kharati weeli enenyet a kussantahe, toro la wihi ꞌdarriti Waakh lakoog, miigti weeli enenyet a kussantahe.
1CO.1.26	ꞌDooꞌd Kiriistokaaw, maanti Waakh atin wahe ꞌdooꞌdiiyye atin eheet kamalda bal. Mali weeli enenyet ka, buurtiin kharayyo ma eheynane, buurtiin la ꞌdooꞌdi weynaan khabo ma eheynane, buurtiin la goobi magah khabo laka ma kiimaatan. 
1CO.1.27	Iꞌdaasenyi Waakh wihi ꞌdooꞌdi harrata ꞌdalam ikhaato iche soobahche, ꞌdee ꞌdooꞌdi kharayyee lakhaanyo kadowa. Us wihi ꞌdooꞌdi harrata ꞌdarri ikhaato iche soobahche, ꞌdee ꞌdooꞌdi mimmiige lakhaanyo kadowa. 
1CO.1.28	Waakh wihi harrata ka magah ikhabin ichoow wihi ꞌdooꞌdi harrata ꞌdarraawo, ichoow wihi ꞌdooꞌdi harrata wohoo ikoogeynane soobahche, wihi ꞌdooꞌdi harrata wohoo khumman koog kabaabiiche. 
1CO.1.29	Waakh iꞌdane yeele, uus ꞌdee etoo kalday laka ortiis ka eylajine. 
1CO.1.30	Iꞌdaasenyi jeenteti wihi Waakh yeeluu, atin ichoow Yeesso Kiriisto ba a wohoo kalday. Kiriisto la kharati Waakh katimiyye inno liikayeele. Kharataas ka la Kiriisto ꞌdooꞌdi fiffissane inno kayeele toro la inno munyaache toro la inno gatte, uskeel inno kasoofure. 
1CO.1.31	Maantaka iꞌdi liichiiruu, “Eti tuummane eylajin ꞌdoono wihi Kamur yeele kalday on a keeylajo.”
1CO.2.1	ꞌDooꞌd Kiriistokaaw, maanti an atin iimiyye an runti dagsane Waakh miinsan 
1CO.2.2	Iꞌdi tahe wihi an gooche, geeddi an atin leejiro, wor Yeesso Kiriisto ichoow saggi massalaaba liikakaahe on menye, wohoo addan garan ma ꞌdoonin. 
1CO.2.3	Maanti an atin iimiy an a ꞌdarneete toro la weyti hamar kaseehe jeenteti an roorro ikhabuu. 
1CO.2.4	Farniinkeeyki Kiriisto miinsan ichoow Yeedi Waakhe an atin icheeke ka, an mali khara mee atin ikacheeke. Iꞌdaasenyi miigti Rubeyti Munyee ka, wihi an eldi saggi icho rum iyahiin a atin latuse, 
1CO.2.5	ꞌdee kakhuufnaanki atin Waakh kakhuuftaan kharati weeli enenyet menye, miigti Waakh kayamiit.
1CO.2.6	Chiꞌ nah ꞌdooꞌdi Kiriisto goyaka iiꞌdowe leeyyeeno, wori khara kaleeyyeena. Iꞌdaasenyi waha kharati ꞌdooꞌdi harrata menye ommos ti weynaanti harratane dowwa on baabaato mee. 
1CO.2.7	Kharati nah kaayyeeno la a ti Waakhe dagsan. Waakh la kharataas a dagche. Kharata la a ti Waakh geeddi us walah isoouumin gooche, ꞌdee wihi haaggan tuumman ꞌhella. 
1CO.2.8	Weynaanti harrata kichekoo kalday laka kharata inno kaayyeeno ma aban. Iꞌdi tahe chiꞌ goorat icho abteen, Kamureenki weynaan tuumman leh massalaaba ma kakaahaan gon. 
1CO.2.9	Iꞌdaasenyi iꞌdi liichiiruu,
1CO.2.9	“Wihiiyye ile injire iargin
1CO.2.9	wihiiyye nabahe injire idaagin
1CO.2.9	toro la wihiiyye mali weeli enenyet injire ikamurin
1CO.2.9	iche Waakh ꞌdooꞌdi usu ꞌdoono itannabiche.” 
1CO.2.10	Iꞌdaasenyi waha a wihi Waakh Rubeyti Munyee ka nah isoobabbakkaahiche. Iꞌdi tahe Rubeyti Munyee walah tuumman a fiirissa. Mali Waakhe dagsan laka a fiirissa. 
1CO.2.11	A mehe rubeyti weeli enenyet goytiis kijirto on menye, et mali etaas massi garti mele. Saggaasu la Rubeyti Waakh on menye, et mali Waakh massi garti mele. 
1CO.2.12	Inno rubeyti ꞌdooꞌdi wahanyeyyohi harratane sussuuje raaho ma ꞌheline, Rubeyti Waakh katamiite ꞌhelle, ꞌdee wihi Waakh iꞌdaanu inno siiche abanna. 
1CO.2.13	Nah la wahaase cheekna, yeedassi kharati weeli enenyet kayimiy ka menye, yeedassi Rubeyti Munyee nah abisso iche kacheekna. Nah laka yeedassa ka, runti Rubeyti Munyee katamiite Rubeyti Munyee soobabbakkaahisso iche enenyet abinna. 
1CO.2.14	Eti tuummane Rubeyti Waakh ikhabin, wihi Rubeyti Waakh kayimiy ma khaatti, a mehe usu ka waha a ꞌdalammoon on. Toro wahanyeyyoha aban ma yabuuꞌd a mehe Rubeyti Munyeenye gargaarto ma khabo gon. 
1CO.2.15	Eti Rubeyti Munyee woyto walah tuumman icho haaggan ommos icho suuje a goocha. Iꞌdaasenyi eta etoo addan wahaas ma igoocho.
1CO.2.16	“A mehe ayyo mali Kamur garta?
1CO.2.16	Ayyo Kamur wihi us yeelo icheeka?”
1CO.2.16	Iꞌdaasenyi inno mali Kiriisto khabo iche khabna.
1CO.3.1	ꞌDooꞌd Kiriistokaaw an saggi ꞌdooꞌdi Rubeyti Munyee woyto ma atin ileeyyeedine, iꞌdaasenyi iꞌdoo atin ꞌdabakkhi weeli enenyete harrata ikhabtaane atin ileeyyeede. Toro la kakhuufnaanki atin Kiriisto kakhuuftaan ka atin a iꞌdi nyaakhuti nahas nuugo. 
1CO.3.2	Chaꞌan wor Kiriisto atin abche, a iꞌdoo an iꞌdi nyaakhuti rurrucchul u an haanu on atin siiche. Iꞌdi tahe gololleti mimmiige ohom ma ubaaꞌdan gon. Uliba laka ma tabuuꞌdiin ba. 
1CO.3.3	Iꞌdi tahe atin uliba a ꞌdooꞌdi ꞌdabakkhi weeli enenyete harrata khabo. A mehe chirri maanta atin isinaaftaane toro la isleejaakhtaan wahaas saggi atin ꞌdabakkhi weeli enenyet ikhabtaan ma tusaan a? Waha la saggi atin uliba jiroti ꞌdooꞌdi harrata ijirtaan ma tusaan a? 
1CO.3.4	Chiꞌ gaasiinkoo “An a abatti Baawulo,” essi, gaasoo la, “An a abatti Aboollo,” essi, iꞌda ka atin saggi ꞌdooꞌdi harratane Waakh igaran ma ijirtaan a?
1CO.3.5	Kamalda bal, Aboollo a mehe, ommos Baawulo laka a mehe? Nah a ilbooyyeti Waakhe atin gargaarte atin la wori Kiriisto miinsan rummeysatteen on. Eteenyoba hili Kamur dahan gesse on haaggiche. 
1CO.3.6	Ani ilmo il gesse Aboollo la ilmohaas bicche kachibe. Iꞌdaasenyi, Waakhe ilinta soobahche. 
1CO.3.7	ꞌDeerka Waakkhi ilinta soobahcho usu khumman, eti ilim il gesso ichoow ki ilim bicche kachibo ba a walahba. 
1CO.3.8	Eti ilim il gesso ichoow ki bicche kachibo ba malicho a koo one, Waakh la ebba geeddi us hil haaggiche on kalaꞌd guta. 
1CO.3.9	Iꞌdi tahe nah a ꞌdooꞌdi Waakhe hil isleehaaggicho, atin la a iꞌdi gosi Waakh ichoow minki Waakh.
1CO.3.10	Haaggi Waakhe buurenye liisiiche ka, an a iꞌdi tagaanki minan diso, anna daddaabohi ilaat a dise. Etoo addan la daddaabohaas sarcheeda min kadisa. Iꞌdaasenyi ebba saggi us min idiso a yuubicho giꞌde. 
1CO.3.11	A mehe daddaaboha ilaate orey ladise Yeesso Kiriistee on menye, et daddaabohoo addan disin yabuuꞌd mele. 
1CO.3.12	Chirri etoo daddaaboha ilaat sarcho ꞌdahab ommos lahaag ommos dagahti gato miige, ommos khoꞌdoomme ommos hoos ommos meydah kadiso, 
1CO.3.13	maanti Kiriisto soonokhti, hiliis iꞌdi us yahe a lasoobabbakkaahicha. Iꞌdi tahe ꞌdabe saggi hil liihaaggiche soobabbakkaahicha. ꞌDab ka hili ebba haaggiche usu mujjume ichoow usuhuus a latusa. 
1CO.3.14	Chirri ebba wihi us dise sooꞌhadeen etaas kalaꞌd a laguta. 
1CO.3.15	Chirri wihi us dise ꞌdab yuhum, kalaꞌd a waaya. Iꞌdaasenyi usu rubeytiis iꞌdi etoo ꞌdab goya lakasoobahchuu, a bahsata.
1CO.3.16	Saggi atin rubeytiin minki Waakhe buure itahiine Rubeyti Waakh rubeyohiin goya ifiddiito kasooꞌhela. 
1CO.3.17	Chiꞌ etoo minki Waakhe buure uskulaacho Waakh usu a baabiicha. Iꞌdi tahe minki Waakh a lagayyahe, atin la a minkaas.
1CO.3.18	Iisekkeysanna giꞌde! Chirri etiinkoo saggi ꞌdooꞌdi harrata iekkaacho ka kol us khara yahe iskoogyahe, iꞌdi eti ꞌdooꞌdi harrata ꞌdalam iekkaacho a yitaahe, ꞌdee eti rumanka kharee a yitaahe. 
1CO.3.19	Iꞌdi tahe kharati ꞌdooꞌdi harrata, Waakh ka a ꞌdalammoon. Iꞌdi liichiiruu, “Waakh ꞌdooꞌdi kharayyee kharatichotaas on kakhabta.”
1CO.3.20	Toro la wihi addane chiiran, “Kamur mali ꞌdooꞌdi kharayyee a garta toro la saggi us ki ilmarhaatteet iyahe a garta.”
1CO.3.21	ꞌDeerka, “An a abatti ebel,” eelanna eeylajina. Iꞌdi tahe walah tuumman a wihiinna, 
1CO.3.22	Baawulo ommos Aboollo ommos Keefas ommos harrata ommos jiro ommos omoot ommos wihi toolla jiro ommos wihi yombo soojiro tuumman eheetteey ka ba, a wihiinna. 
1CO.3.23	Atin la a koo Kiriisto, Kiriisto la a koo Waakh.
1CO.4.1	ꞌDeerka ilbooyye Kiriisto ichoow ꞌdooꞌdi Waakh hili maliiski dagsan enenyet liicheeko dahanohicho soogesse nah iekkaacha. 
1CO.4.2	Ilbooyi walah dahanohiis lagesse, usuhi saggi us eti rumanka lakakhuufo iyahe tuso iche laꞌdoona. 
1CO.4.3	Toolla atin ommos ꞌdooꞌdi addane usu wihi an haaggicho tuumman mujjum yahiin ichoow usuhuus fiiricho ani ka a walahba. Ani rubeyteey laka saggaas ma isifiiricho. 
1CO.4.4	Iꞌdi tahe rubeyteey walah suujenye iche ikacheekatti mele, iꞌdaasenyi wahaas saggi an uskeel iyeelin ma tusaan. Kamur rubeytiissa ihukkuma. 
1CO.4.5	Maantaka geeddi sahaꞌddi mujjume iitaahan uurassiin ka enenyet ahukkumina. Ibeenki Kamur soonokhti suga. Ulla wihi dagsane mugꞌdi goya kijiro tuummane banay goya isoobahcha. Wihi weeli enenyet uuriis ka ꞌdoono laka a soobahcha. Waakh la ebba koolohi imale a siicha.
1CO.4.6	ꞌDooꞌd Kiriistokaaw jeenteti iroonotiinna wahanyeyyoha ka iyookkoteey ichoow too Aboollo ikhaate. Iꞌdane yeele ꞌdee wihi yeeda essi nah kaabattaan, “Wihi Chiirnaanneti Waakh goya kachiiran akutin.” Iꞌda ka la weynaantoo ma keeylajjaane, too la ma ꞌdarraawtaan gon. 
1CO.4.7	Ayyo ꞌdooꞌdi etoo addan kadeefo atin kayeele? Mehe khabtaane, Waakh atin isiin? Chirri atin lasiiche la, a iꞌdoh iꞌdi etoo iꞌhelin u, ieylajjaan?
1CO.4.8	Kol atin daragteene kogtahiin. Kol atin kamurrowteene koogtahiin. Chirri nah kamurre ieheynan laka, kol atin kola kamurre titaaheene koogtahiin. Incheenka kootte karnatte tateehiine, ꞌdee inno tuumman walah isleedakhanna. 
1CO.4.9	Iꞌdi tahe ani ka, Waakh nahiiyye ergaanee ꞌdowe nah isoobahche, inti weyti ꞌduboot nah gesse. Nah a iꞌdi ꞌdooꞌdi herti Waakh ichoow ꞌdooꞌdi harrata tuumman ꞌdeyꞌdoochaayi, omoot liiwoyo. 
1CO.4.10	Jeente Kiriistuu nah ꞌdalamme nah lakoogyahe, iꞌdaasenyi jeenteti atin ichoow Kiriisto wohoo kalday itahiin u, kharayyo atin lakoogyahe. Nah a ꞌdaꞌddarannahe, iꞌdaasenyi atin a mimmiig, nah a nah laꞌdarraawa, atin la a atin liinkaanyita. 
1CO.4.11	Ichoowka uliba laka, nah raarah on khabna, sugub laka khabna toro la gaaddi raagte sar kakhabna. A nah lajahe, minki nah igello laka ma khabno. 
1CO.4.12	Dahanohaanya hol isikadowna. Chirri ꞌdooꞌd nah falo laka, nah ꞌdooꞌdaas a iweysanna. Chirri sina nah loomhicho laka, a garrahsanna on. 
1CO.4.13	Chirri etoo nah hanti laka nah afi haaggan on ikalaabna. Ichoowka uliba laka, ꞌdooꞌdi harrata duksahe nah iekkaacha, nah atte ka a uꞌdu on.
1CO.4.14	An khadaaba an soochiire ka, lakhaanyoti an atin kadowo menye, iꞌdi nyaakhuteeyki an weyti ꞌdoonuu, a atin tootoocha. 
1CO.4.15	A mehe chaꞌatin ꞌdooꞌdi ittaawenye wor Kiriisto atin abcho khabtaan laka, ooyohiin a ani on. Iꞌdi tahe jeenteti inno ichoow Yeesso Kiriisto ba wohoo kalday inahuu, a iꞌdoo an imbaabahiin ahe, Wori Haaggane an atin icheeke ka. 
1CO.4.16	Maantaka a atin hawwaasda, taba dabateey sooraaha. 
1CO.4.17	Jeentetane an Timootihi weeleeyenye an weyti ꞌdoono atin ikasooerge. Usu a koo Kamure, toro weyti lakakhuufa. Timooti saggi an sohoteey ka Yeesso Kiriisto iraaho a atin kasooꞌhelcha. Wahaas ichoow wihi an urur Kiriisto meelal tuumman ka abcho a wohoo kalday.
1CO.4.18	Gaasiinkoo a eylaja, iꞌdoo an goytiin iimaatan u. 
1CO.4.19	Iꞌdaasenyi afi Kamur ka dowwanoha ka a atin sooꞌdaara. Chaꞌan imiy la ꞌdooꞌda eylajo wihi icho essaan kalday on menye, icho wihi Waakh miinsan ka miig khabo ichoow ichohuus a abda. 
1CO.4.20	Iꞌdi tahe dakhi Waakh yeed on menye, a miigti Rubeyti Munyee. 
1CO.4.21	Wihi atin ꞌdoontaan isigoocha. Maanti an amiit anihi sirbi sookhaaddi ommos anihi amiite ꞌdoonin ichoow uuri samacchaare ka atin leeyyeedo ꞌdoontaan?
1CO.5.1	An a atin kanaha, wihi jiro a mehe ya, etoo goytiin ka sohoꞌddarriti suujenye kaassohta leessa. Sohoꞌddarritaas la a ti ꞌdooꞌdi Waakh igaran laka koloo iyeelin. Etoo laammo ooyohiissa inokhte. 
1CO.5.2	Atin la nane a eylajjaan! Atin kootte incheenka a ooytaane ꞌdee eti waha yeelo goytiin ka rihtaan. 
1CO.5.3	Chirri an atin ileejirin laka, rubey ka a atin leejira. Ani la eta saggi us uskeel iyeele a gooche iꞌdoo an atin leejiruu. 
1CO.5.4	Maanti atin anto Kamureenki Yeessee ka kulantaane anna rubey ka atin leejiro, miig Kamureenki Yeessee la atin leejirto, 
1CO.5.5	eta suuje dahanti Seytaan gessa. Iꞌda ka etaas wihi uuriis goya kijiro uskeel imoono a labaabiicha, rubeytiis la maanti Yeessohi Kamure soonokhti a lariba.
1CO.5.6	Atin a eylajjaane, wahaas la ma haaggan. Saggi chirri makaate lahaaggicho booddati makaate fuurisso too rucchul liikakhayo ꞌdee makaate tuumman weyti ifuurto weyti garattaan. Iꞌdaasu la etoo uskeel khabo, rabitohi enenyet tuumman a suujaacha. 
1CO.5.7	Taba saggi booddati makaate fuurisso liibahchuu, atin laka uskeel tuum goytiin kabahcha, ꞌdee ꞌdooꞌdi husub ateeha. Atin rumanka a iꞌdi makaateti booddataas fuurisso ikhabin. Iꞌdi tahe Kiriistohi heleenkeenki Baasakkee a lasoorriyooche. 
1CO.5.8	Maantaka chirri inno Daawta Baasakka gello, uus innohi uskeel ichoow suujoon khabno gelin giꞌde. Iꞌdaakka inno a iꞌdi makaateti boodda fuurisse nateeh. Taba giꞌde ꞌdooꞌd Kiriisto rumanka ateeha, toro la ꞌdooꞌdi yeedi rummaat on cheeko ateeha. Iꞌdaakka atin a iꞌdi makaateti ifuurin.
1CO.5.9	Khadaabeeyki oraate an atin isoochiire ka, ꞌdooꞌdi sohoꞌddarri kaassohti kaseeha atin iidah. 
1CO.5.10	Iꞌdaasenyi an wori ꞌdooꞌdi harratane sohoꞌddarri kaassohti ommos ꞌdooꞌdi ꞌdamaame ommos ki enenyet kakharaawo ommos ki iyookkoyyohi waakkhakh lakayeessi wahti mee woriis kaayyeedo. Iꞌdaas ka harrata dakkhane katabtaan. 
1CO.5.11	Iꞌdaasenyi khadaabi an soochiire ka, ꞌdooꞌdi an soomiinsade a ki, Kiriisto rummeesde isyadeehe, iꞌdaasenyi sohoꞌddarri kaassohti, ꞌdamaamenye ommos iyookkoyyohi waakkhakh lakayeessi wahti ommos ꞌdooꞌdi addan hanti ommos meleefeenye, ommos enenyet kakharaawo. ꞌDooꞌdi iꞌdee aleegolossanna laka.
1CO.5.12	Rumanka, hili ꞌdooꞌdi urur Kiriisto ieheynan lahukkumo keey mee. Iꞌdaasenyi hili ꞌdooꞌdi urur Kiriisteenye uskeeli iꞌdee kijiro lahukkumo atine atin fuula. 
1CO.5.13	Waakh rubeytiissa ꞌdooꞌdi urur Kiriisto ieheynan hukkuma. Iꞌdaasenyi iꞌdi Chiirnaanneti Waakh kachiiran u, “Eti uskeel kijiro, goytiin kabahcha.”
1CO.6.1	Chirri etiinkoo etoo addane Kiriisto rummeeste iswaayeen, ma uryaawtaan a chaꞌatin holaas ꞌdooꞌd Kiriisto menye kootiinhi ꞌdooꞌdi Waakh igaran igeessaane lahukkumo? 
1CO.6.2	Saggi ꞌdooꞌdi Waakh berri ꞌdooꞌdi harrata ihukkumo ma garattaan a? Chaꞌatin ꞌdooꞌdi harrata berri hukkuntaan, wahaar rurrucchule goytiin kasoobabbaho ma tabuuꞌdiin a? 
1CO.6.3	Saggi berri inno herti Waakh laka ihukkunno ma garattaan a? Geeddoo meheenye wahanyeyyohaar rurrucchule jirota miinsan igoossaan? 
1CO.6.4	Chiꞌ wihi iꞌdee goytiin kasoobaheen a iꞌdohe toro kootiinhi ꞌdooꞌdi urur Kiriisto ka iꞌdaaru laka liinkaanyitin ikageessaan? 
1CO.6.5	An iꞌdane elda ꞌdee lakhaanyo atin kadowa. Rumanka goytiin ka etoo kaldaye khareenye ꞌdooꞌdi Kiriisto rummeeste goyaka yeedi iꞌdaase goocho ma jiro? 
1CO.6.6	Iꞌdaasenyi wahaas ma yeessaane, etoo Kiriisto rummeeste iche koo addan kootiin geecha lahukkuma, toro la ꞌdooꞌdi Kiriisto irummeysan igeecha.
1CO.6.7	Atinhi kootiin irattaan waha mehe tusaan ya, atinhi urur Kiriistee, wihi Waakh atin kaꞌdoono raahin a agaafatteen. Atinhi atin liikhufo menya deefto? Atinhi etoo atin ekkeesti menya deefto? 
1CO.6.8	Iꞌdaasenyi atin rubeytiinna ꞌdooꞌdi Kiriisto rummeeste ekkeysattaane toro ikhuftaan.
1CO.6.9	Saggi eti uskeel leh dakhi Waakh igelin ma garattaan a? Iisekkeysanna ꞌdooꞌdi isidisanne isleeurꞌdo ichoow ki iyookkoyyohi waakkhakh lakayeessi wahti ichoow eti makhaabassi tiis ieheynan leeurꞌdo ommos mejeli mejel leeurꞌdo, 
1CO.6.10	ommos eti hatto leh ommos ki ꞌdamaame ommos eti meleefee ommos eti enenyet hanti ommos eti enenyet kakharaawo tuumman koo kaldaye dakhi Waakh gelo laka ma jiro. 
1CO.6.11	Gaasiinkoo orey jiroti iꞌdaasenye jire. Iꞌdaasenyi toolla Waakh uskeeliin a dikhe, atin munyaache. Toro la ꞌdooꞌdi fiffissan atin iekkaache. Waha dakkhan a jeenteti wihi Yeesso Kiriistohi Kamure ichoow Rubeyti Waakkheen atin iyeeleen.
1CO.6.12	Mehe leessa ya, “Wihi an yeelin ꞌdoono walah ikajeycho mele.” Iꞌdaasenyi walah tuumman mee atin iroon. Toro la “Wihi an yeelin ꞌdoono walah ikajeycho mele,” iche leessa. Iꞌdaasenyi walah idakhti mele. 
1CO.6.13	Mehe leessa ya, “Golol uure liiyeele, uur la golole liiyeele.” Iꞌdaasenyi Waakh lammacho ba a baabiicha. Toro la sarti enenyet sohoꞌddarri mee liiyeele, iꞌdaasenyi hili Waakhe liiyeele. Kamur la usu sarteen lagta. 
1CO.6.14	Waakh la sarteen laka omoot a kasookahcha saggi goorat us miigtiis ka Kamureen omoot ikasookahchuu.
1CO.6.15	Atin saggi sartiin miili sar Kiriisto itahe ma garattaan a? An sar Kiriisto a khaata ichoow sarti malaaya ba too kalday kayeela? Waakh meesseen bujiiy! 
1CO.6.16	Atin saggi eti malaaya leeurꞌde usu ichoow malaayataas ba wohoo kalday iyateehiin ma garattaan a? A mehe saggi Chiirnaanneti Waakh liikachiiruu, “Lammacho ba sartoo kaldaye yateehiin.”
1CO.6.17	Iꞌdaasenyi eti tuummane usu ichoow Kamur ba wohoo kalday yateeh, usu ichoow Kamur ba rubey ka a koo kalday.
1CO.6.18	Taba, sohoꞌddarri kafirda. Uskeeli addane enenyet yeelo tuumman, koo sar uskulaacho mele. Iꞌdaasenyi eti sohoꞌddarri kaassohti sartiissa uskulaacha. 
1CO.6.19	Atin saggi sartiin iꞌdi minki Rubeyti Munyeenye Waakh atin siiche goya fiddiito itahe ma garattaan a? Atin kiin menye, atin a ki Waakh alah. 
1CO.6.20	A mehe Waakh wihi buurenye gute atin gatte. Maantaka ebba sartiis ka Waakh a inkaanyito.
1CO.7.1	Toolla wihi goorat atin khadaabi atin isoochiirteen ka iworsatteene atin isoolaaba. Aa! A haaggantahe chiꞌ mejel min idisan. 
1CO.7.2	Iꞌdaasenyi ꞌdooꞌdi isidisanne isleeurꞌdo a buur gone, a deefta chirri aram ba arantiissa on khabo ommos arame ba arankicheeda on khabto. 
1CO.7.3	Makhaábal a hiliissa chuꞌus makhaabassiis leeurꞌdo, arame laka a hilicheeda chiꞌiche arankiche leeuꞌdurto. 
1CO.7.4	Makhaabale sartiche ma anatti iꞌdaasenyi arankicheeda anta, makhaabal laka sartiis ma anti iꞌdaasenyi makhaabassiissa anatta. 
1CO.7.5	Maantaka sammata atin koloo isikadaagin on menye, lammatiin isleeurꞌdin iistiranna. Chaꞌatin istirattaan la, geeddoo on istirda ꞌdee weysi kalday gela. Yomboka ꞌdeerka isisoonokhda, uus Seytaan jeenteti atin isjeyin iubaaꞌdan u kajmeti uskeel atin kaluguꞌddo atin ikeenine. 
1CO.7.6	Iꞌdaasenyi waha amuri an atin siicho menye, a atin leeꞌdiicha on. 
1CO.7.7	Incheenka atin tuumman iꞌdaaya tateehiine mindischo laan fiddiitaan. Iꞌdaasenyi ebba siintiissa Waakh kaꞌhele. Koo siintane khaba koo la siintoo addane khaba.
1CO.7.8	Maantaka ꞌdooꞌdi minan idisan ichoow ki liidisin ichoow muunkhoyyo ba wihi icho ideefo, a ichohi iꞌdeey ifiddiyaan. 
1CO.7.9	Iꞌdaasenyi chirri icho isjeyin iubaaꞌdan, min a disteene ommos a ladiso. Iꞌdi tahe ichohi makhaabassi ommos makhaabali icho weyti leeurꞌdaan iildeerroti ka, ichohi minan disti ommos ladiso deefta.
1CO.7.10	Toolla ꞌdooꞌdi isdiste amura an siicho keey menye, a ki Kamur kayimiyye, makhaabál iiche makhaabaliche katabin. 
1CO.7.11	Iꞌdaasenyi chiꞌiche makhaabaliche katabte, mindischo laan a fiddiito, ommos makhaabaliche a isineybeen. Makhaábal la uus makhaabassiis rihin.
1CO.7.12	Atinhi addan la wihi an atin iadeeh, chiꞌ etoo koo Kiriistee makhaabassi Kiriisto irummeysan khabo iche la leefiddiyin ꞌdoonto, makhaabala uus makhaabassa rihin. Waha wihi Kamur essi menye a malaaya on. 
1CO.7.13	Toro la chirri makhaabassoo too Kiriistee makhaabaloo Kiriisto irummeysan khabto, ulla usuhi leefiddiyo ꞌdoono, makhaabassa iiche makhaabala katabin. 
1CO.7.14	Iꞌdi tahe makhaabalicheki Kiriisto irummeysan jeentetichuu Waakh a munyaache. Makhaabassi Kiriisto irummeysan, jeenteti makhaabali Kiriisto rummeestuu Waakh iche a munyaache. Chirri iche iꞌdaas ieheynan la, nyaakhutiin ki ꞌdooꞌd Kiriisto mee. Iꞌdaasenyi saggi iche ijirtuu, nyaakhutiin Waakh a munyaache.
1CO.7.15	Iꞌdaasenyi chirri makhaabali Kiriisto irummeysan makhaabassiis rihe, ommos makhaabassi Kiriisto rummeysatte makhaabaliche katabte, seley a baheen on. Eti koo Kiriistee chirraas mindischo ka a lafure. A mehe Waakh a inno wahe ꞌdee nebey kafiddiina. 
1CO.7.16	Atihi makhaabassoowe, atihi makhaabalaah Kiriisto ikeento ꞌdee Kiriisto rummeesti ma garatti. Ommos atihi makhaabaloowe atihi makhaabassaah Kiriisto ikeento ꞌdee Kiriisto rummeysatti ma garatti.
1CO.7.17	Etiimba iꞌdi goorat Kamur igooche toro la Waakh iwahe, iꞌdaas on a eheetti. Amura a ki an ururre Kiriisto tuumman ka ꞌdooꞌd icheeko. 
1CO.7.18	Maanti Waakh atin wahe etoo a khandiineet? Etaas uus sumatti khandi bihin. Etoo maanti Waakh wahe ma khandiineynan a? Etaas uus lakikhandiyin laka. 
1CO.7.19	Anki Waakh ka, khandi ommos khandiwaayyo a walahba. Wihi khumman a atihi amurreti Waakh raahto. 
1CO.7.20	Ebba wihi maanti Waakh wahe us eheneet on a kafiddiyo. 
1CO.7.21	Maanti Waakh atin wahe gaasiinkoo bowꞌda eheet? Awaꞌdwaaꞌdina, iꞌdaasenyi chirri saggoo atin bowꞌda ikabahtaan jirto bowꞌda kabaha on. 
1CO.7.22	Iꞌdi tahe eti maanti Kamur wahe bowꞌda eheet, Kamur ka a eti furan. Iꞌdaasu la, eti maanti Kamur wahe furneet, a bowꞌda Kiriisto. 
1CO.7.23	Waakh wihi buurenye gute atin gatte. Maantaka bowꞌdati wahanyeyyohi enenyet ꞌdoono iitaahana giꞌde. 
1CO.7.24	Maantaka ꞌdooꞌd Kiriistokaaw ebba iꞌdi maanti Waakh wahe us eheet on a ifiddiyo.
1CO.7.25	Toolla amur Kamur isiiche galtaam miinsan mele. Iꞌdaasenyi jeenteti uurnugleeli Kamure an eti lakakhuufo iahuu, maleey a atin siicha. 
1CO.7.26	Ani ka, jeenteti sinati buurenye inno kajirruu, a deefta chirri mejel ebba saggi us ijiro on ijiro. 
1CO.7.27	Min a disatte? ꞌDeerka seley bahnaan ayowan. Min ma disan a? ꞌDeerka makhaabál ayowan. 
1CO.7.28	Iꞌdaasenyi chirri at min disatte laka uskeel ma yeelin. Galtaanti ladise laka uskeel iche yeesse mele. Iꞌdaasenyi ꞌdooꞌdi isdiste jiroti harrata ka sinati buurenye khaba, anna sinayyohane atin kaholin ꞌdoona.
1CO.7.29	ꞌDooꞌd Kiriistokaaw wihi an atin icheeko kallaayo, ibeenneti ankhan a gaabantahe. Uus toolla kakhabatti eti makhaabál khabo, iꞌdi eti makhaabál ikhabin a ijiro. 
1CO.7.30	ꞌDooꞌdi ooyo la, iꞌdi ꞌdooꞌdi iooyin a ijiro. ꞌDooꞌdi hamaado la iꞌdi ꞌdooꞌdi ihamaadin a ijiro. Ki walah gatti la iꞌdi ki meehaas kiis ieheynan a isiekkaacho. 
1CO.7.31	ꞌDooꞌdi wahanyeyyohi harrata on kaassohti la, iꞌdi ꞌdooꞌdi ikaassohan a ijiro. Iꞌdi tahe harrata saggi iche toolla ijirto ka, dowwanoha a kutta.
1CO.7.32	Atinhi waꞌdwaaꞌd ikhabine ꞌdoona. Eti min idisan wihi us kamassi tuumman a wihi Kamur miinsane, ꞌdee saggi us Kamur ikahamaadicho iyowti. 
1CO.7.33	Iꞌdaasenyi eti min diste wihi us aw ikhabo a fiddihi goobiissa harrata ichoow makhaabassiisti us kahamaadicho on. 
1CO.7.34	Us sag lamma liijiita. Makhaabassi makhaabal ikhabin ommos inanti galtaame wahanyeyyohi Kamur on aw ikhabaan. Iꞌdi tahe wihi iche ꞌdoonto a sartiche ichoow rubeyticheti iche tuum Kamur ibihisso. Iꞌdaasenyi aranti disan wihi iche aw ikhabto, a fiddihi goobicheeda harrata ichoow makhaabalicheki iche kahamaadisso. 
1CO.7.35	Waha an atin idowo jeenteti an atin ijeycho menye, a iroonotiinna, ꞌdee fiddihi mujjume jirtaane, tuum Kamur isibihissaan.
1CO.7.36	Iꞌdaasenyi chirri etoo galtaanti us alkume kol us mujjum iwoywoyin koogyahe, iche la geeddi lakadiso eleesse, wihi imale a yeelo, uskeel us yeele mele. A isdisteen on. 
1CO.7.37	Iꞌdaasenyi chirri et goorat masse, uuriis ka la gooche galtaam ma disdi yidahye ulla isjeyin yabuuꞌde, iꞌdaasenyi etoo ikaholin, a haaggiche chuꞌus mindischo laan fiddiye laka. 
1CO.7.38	Maantaka eti min diste a haaggiche, iꞌdaasenyi ki min idisan jiti weyti deefo tabe.
1CO.7.39	Makhaabale geeddi makhaabaliche on jiro, makhaabaliche ma katabto. Iꞌdaasenyi chirri makhaabaliche buje, chiꞌiche ꞌdoonto a geeddi eti iche ꞌdoonto disti. Iꞌdaasenyi eta ki Kamur rummeeste on a eheetti. 
1CO.7.40	Ani ka chiꞌ liidisine iche saggaas ifiddiito, iche weyti hamaadda. Ani ka an mali Rubeyti Waakhe khaba.
1CO.8.1	An toolla wori gololi iyookkoyyohi waakkhakh lakayeessi liisoorriyooche miinsane kaayyeeda. Inno tuumman wihi wahaas miinsan a garanna. Kharateen rannyaate inno buuhissa, iꞌdaasenyi ꞌdooninti inno isꞌdoonno ꞌdooꞌdi addan a miigoossa. 
1CO.8.2	Chirri etoo kol us walah tuum garti iskoog, garanti rummaate usu lakaꞌdoono, a kaankhantahe. 
1CO.8.3	Iꞌdaasenyi eti Waakh ꞌdoono, Waakh usu a garta.
1CO.8.4	Maantaka ayta gololi iyookkoyyohi waakkhakh lakayeessi liisoorriyooche layaham ka, saggi iyookkoyyoha harrata ka Waakh ieheynan a garanna. Saggi Waakkhi rummaate jiro la koo kalday on iyahe a garanna. 
1CO.8.5	A mehe ꞌdooꞌd gaasoo mehe essa ya waakkhassi ittaawe ichoow kamurreti ittaawenye ꞌdooꞌd wahti a jiraan. Iꞌdaasenyi waakkhassa beenaat harrata ommos serey kijireeneey ka ba, 
1CO.8.6	inno ka Waakkhoo kalday on jira, ulla a Aabbaheenna. Walah tuumman usu kayimaateene, inno la usu ijirra. Toro la Kamuroo kalday on jira, ulla a Yeesso Kiriisto. Usu on ka Waakh walah tuumman soouume, inno la usu on ka jiro ꞌhelle.
1CO.8.7	Iꞌdaasenyi ꞌdooꞌd tuumman mee runta garti. ꞌDooꞌd gaasoo iyookkoyyoha a bare. Chiꞌicho gololi iyookkoyyoha liisoorriyooche yamhiin ka, jeenteti rubeyohichoki haag ichoow suujoon seley saaho ꞌdabakh iyahiin u, rubeyohichokaas biꞌdirroochaan. 
1CO.8.8	Iꞌdaasenyi golol koloo kalday laka Waakh ma inno idowwaacho. Chirri inno iumhan walah inno waayno mele, chirri inno nuhum laka walah inno ꞌhello ba mele.
1CO.8.9	Iꞌdaasenyi atinhi wihi atin tamhiin seley bihin tabuuꞌdiin, yuubsada giꞌde ꞌdooꞌdi ꞌdabakhe daakki tarraantarricho iitaahana. 
1CO.8.10	Iyookkoka eemba etoo rubeytiisti haag ichoow suujoon seley saahto ꞌdabakh tahe atihi waha dakkhan garatti, gololi iyookkoyyo liibahche minki iyookkoyyo lakawahti ka taham kiagar? 
1CO.8.11	ꞌDeerka eta ꞌdabakhenye Kiriisto rummeeste Kiriisto usu iyumuy wihi at garatti ka a baabiisse gon. 
1CO.8.12	Chirra at iꞌda ka etaahki Kiriisto rummeeste uskeel iyeesso, toro rubeyohichoki haag ichoow suujoon seley saaho ꞌdabakhe gaameerto, at Kiriisto uskeel iyeessa. 
1CO.8.13	Maantaka chirri gololi an aham eteeykoo Kiriisto rummeeste uskeel kalugꞌdo, an yombuu toro jid ma aham uus an etaas koo Kiriistee kufinne.
1CO.9.1	An ergaano menya? An wihi an ꞌdoono ꞌdooꞌd Kiriisto yeelo ma yeelo? An Yeessohi Kamureene ma argin a? Jeenteti holi an dowe menya atin ichoow Kamur koo kalday ititaaheen? 
1CO.9.2	Chirri ꞌdooꞌdi addan ka an ergaano Kiriisto ieheynan laka, wihi massan atin ka an a ergaano! Iꞌdi tahe atin iꞌdoo ka a sumatti saggi an rumanka ergaanoti Kamur iahe tusso.
1CO.9.3	ꞌDooꞌdi ihukkumo wihi an ilaabo kallaayo. 
1CO.9.4	Hili nah kijirro ka, nah golol ma muꞌdan a? 
1CO.9.5	Nah iꞌdi ergaanoti addan u ichoow iꞌdi walaalinye Kamureen ichoow Keefas
1CO.9.6	Ommos ani ichoow Barnaba kalday on hil haagginna ꞌdee golol kaꞌhella?
1CO.9.7	Iskartoh maanta hili iche haaggisso ka toro chilimme gutta? Etoh gos khaba toro gurnaanki us gosiis kasoobahche iumhan? Ersinkoh adihiis yaakhicha toro la haanu ikadamin? 
1CO.9.8	An waha mali weeli enenyet kalday on keelda? Chiirnaanneti amurre Muusa laka iꞌdaas on kachiiran menya? 
1CO.9.9	A mehe Amurre Muusa wihi kachiiran, “Heer chirri us ꞌdargaayye yabti af ahidin.”
1CO.9.10	Waakh maanti us iꞌda yidah, yeeda eti us tuum miinsanyahe a nah menya? Aa! Waha jeenteteenna liichiire. Eti gos khuto ichoow ki ꞌdargaayye urfo kabahcho, icho tuumman khajjeeli icho gurnaan isleegismaane khabaan.
1CO.9.11	Nah a iꞌdi eti ilmohi Rubeyti Munyee kayamiit uurassiin kachibe gone, gurnaanki harratane nah atin kasugno a wihi weyti buurenya? 
1CO.9.12	Chirri ꞌdooꞌdi addan gargaari us atin kaꞌhelo muꞌdanyahe, nah kootte incheenka ꞌdirihicho ma muꞌdan a?
1CO.9.12	Iꞌdaasenyi nah wahaas nah muꞌdan ma khaatin. Nah sina tuummane igarrahsanne, ꞌdee wohoo rucchule Wora Haaggane Kiriisto miinsan jeycho ma jiraan. 
1CO.9.13	Saggi eti minki Waakhe buure hil kahaaggicho gololiis minkaas ikaꞌhelo ma garattaan a? Toro la eti chalag hil kahaaggicho wihi chalagtaas lakasoorriyoocho miil kakhaba. 
1CO.9.14	Iꞌdaasu laka Kamur amuri us bahche a kan, eti tuummane Wori Haaggan cheeko laka, gololiis woraas us cheeko on kaꞌhela.
1CO.9.15	Iꞌdaasenyi an injire waha imuꞌdan golol ma kayowan. Toolla la khadaaba mee soochiiro ꞌdee golol isiissaan. Anihi Wori Haaggane an iꞌdaanu cheeko an keeylajo liikakhaato ka, anihi amuute deefta! 
1CO.9.16	A mehe Wori Haaggane an cheeko ka walah an keeylajo mele. Iꞌdi tahe wora an cheeko Waakhe ihossa. Chirri an Wori Haaggan icheekin la, sinati isugto eenna a buure! 
1CO.9.17	Chirri ani jeenteti an iꞌdoono on u an Wora Haaggan icheeko, ꞌdeerka kalaꞌd a suga gon. Iꞌdaasenyi, Waakh a isoobahsate hila ikorche sag an ikabahsadi la mele. 
1CO.9.18	ꞌDeerka kalaꞌddeey a mehe? Kalaꞌddeey talla, Wora Haaggane an cheeko et iguto mele, toro la wihi imuꞌdan ka, an wohoo rucchul laka ma khaato.
1CO.9.19	Et ianti mele. Iꞌdaasenyi an bowꞌdati enenyet tuummane iskayeela, ꞌdee geeddi an abuuꞌd ꞌdooꞌdi buure Kiriisto ikeena. 
1CO.9.20	ꞌDooꞌdi Yaꞌhuud ka iꞌdi Yaꞌhuude iskayeele ꞌdee ꞌdooꞌdi Yaꞌhuud Kiriisto ikeena. ꞌDooꞌdi amurre Muusa anatti ka la, an iꞌdi eti amurre Muusa anatti iskayeele, ꞌdee ꞌdooꞌdi amurre Muusa anatti laka Kiriisto ikeena. Iꞌdaasenyi amurre Muusa ma ianatti. 
1CO.9.21	ꞌDooꞌdi amurre Muusa ikhabin ka la, an iꞌdi eti amurre Muusa ikhabine iskayeele, ꞌdee iꞌda ka ꞌdooꞌdi amurreta ikhabin Kiriisto ikeena. Iꞌdaasenyi an amurreti Waakh ma ꞌdiiꞌdo, toro la amurre Kiriisto ianatta.
1CO.9.22	ꞌDooꞌdi ꞌdabakhe ka la, an a isꞌdabakhnoocha, ꞌdee icho Kiriisto ikeena. An ꞌdooꞌda tuumman iꞌdichooda iskayeele, ꞌdee sagag tuumman ka ꞌdooꞌd gaasoo Kiriisto ikeena. 
1CO.9.23	Waha tuumman a iroonoti Wori Haaggane lataaꞌhicho, ꞌdee buuhi Wori Haaggan atin leegisma.
1CO.9.24	Saggi atin igarattaan u ꞌdooꞌdi iskabahsati icho tuummane orya, iꞌdaasenyi etoo kalday on ꞌdooꞌd sooricha ꞌdee wihi laꞌhelo ꞌhela menya? Atin laka saggaas iorya ꞌdee wihi ꞌdooꞌd lasiicho ꞌhela.
1CO.9.25	Eti oriisi kijiro tuumman weyti sartiis oriisi itannabicha. Iꞌdane yeela ꞌdee ꞌduubi massati ꞌhela. Iꞌdaasenyi inno ꞌduubi jirtuu tuumman imassanne yowanna. 
1CO.9.26	Maantaka an chaꞌan nyaamo baabul on ma ariꞌd, iꞌdi eti etoo addan jaho u, 
1CO.9.27	Iꞌdaasenyi an sarteey a jaha, toro la tuum jeycha uus ꞌdee inkoo an ꞌdooꞌdi ittaawe Wori Haaggan icheeke, ani rubeyteey oriisi goyaka liibihinne.
1CO.10.1	ꞌDooꞌd Kiriistokaaw, wihi aacchinyetiinti Muusa woye kayitahye atin kasooꞌhelin ꞌdoona. Icho tuumman mirisi Waakh sooerge woye
1CO.10.2	Icho tuumman mirisa ka ichoow beyta buure ka a iꞌdoo labaattissiye ꞌdooꞌdi Muusa raaho lakayeele. 
1CO.10.3	Icho tuumman gololaas Waakh girmo ka siiche isleeyumheene, 
1CO.10.4	toro la bicchehaas Waakh girmo ka siiche isleeyubhaabeen. Iꞌdi tahe daddaabti buurenye girmeenye icho raahte bicche kayubhaabeen. Daddaabtaas la a Kiriisto rubeytiissa. 
1CO.10.5	Chiꞌiche iꞌdaas tahe laka, Waakh aacchinyeteen buurche a kahollowe tuunte, sarticho hidaad tuumman kataaꞌhte.
1CO.10.6	Wahaas tuumman la a iyookkoyyohi inno waanicho, uus ꞌdee inno laka iꞌdichuu wahanyeyyohi sussuuje maanjeeranne. 
1CO.10.7	ꞌDooꞌdaas gaasoo iyookkoyyohi waakkhakh lakayeessi wahte. Iꞌdicho iitaahana. Iꞌdi liichiiruu, “ꞌDooꞌda a orronte sukuuku gele yomboka girꞌdaanki biꞌdire ikahe.”
1CO.10.8	ꞌDooꞌdaas gaasoo sohoꞌddarri kaassohte. Ibeenkoo kalday goyaka ꞌdooꞌdi elif tomon lamma ichoow elif seyyahe ꞌdebbeeste. Uus inno laka iꞌdichuu sohoꞌddarri kaassohan. 
1CO.10.9	ꞌDooꞌdaas gaasoo Kamur a kaje toofaf icho bakkicheen. Uus inno iꞌdichuu Kiriisto kajin. 
1CO.10.10	ꞌDooꞌdaas gaasoo a nyunnyuwe, herti Waakhe walah uskulaasso icho bakkisse. Uus inno iꞌdichuu nyunnyuwin giꞌde.
1CO.10.11	Waha tuumman yaafohi Issiraayel a kayitaaheene, ꞌdee iyookko inno iyateehiin. A lachiire ꞌdee innohi ibeenki harra ꞌdubiche soodowwaate jirro inno tootoochaan. 
1CO.10.12	Maantaka eti tuummane kol us mujjum toollo iskoog, a isyuubsati giꞌde uus kufinee. 
1CO.10.13	Kajmeti uskeel atin kaluguꞌddo a ti weeli enenyet tuumman lakakajo on. Waakh la a lakakhuufa gone, us kajmeti atin lakajo geeddi atin ituddubin ꞌdirihiche a atin kajeycha. Iꞌdaasenyi chirra atin lakajo, us toro jiti atin kajmetaas kabahsattaan a atin iyeela, ꞌdee kajmetaas ka garrahsan tuddubtaan.
1CO.10.14	Maantaka aalasseeyki an weyti ꞌdoono, iyookkoyyohi waakkhakh lakayeessi kafirda. 
1CO.10.15	Atin a ꞌdooꞌdi iiꞌdowe. Wihi an kaayyeedo isigoocha. 
1CO.10.16	Chirri inno gololi Kamur ka Waakh koob ka kalaꞌd ilaabno toro danno, inno tuumman gargaari diig Kiriisto isleegisanna menya? Makaateti lajebcho islaleeyaham ka la, gargaari sar Kiriisto isleegisanna menya? 
1CO.10.17	Jeenteti makaate too kalday itahe, innohi ittaawe laka a sartoo kalday. Iꞌdi tahe inno tuumman makaatetoo kaldaye isleegisanna.
1CO.10.18	Bal ꞌdooꞌdi Issiraayel yeya. Soorriyoyyohi Waakh chalag ka liibahche icho isleeyamhiin ka, wahnaanki Waakh chalag ka lawahti a isleegismaan. 
1CO.10.19	Iꞌda ka mehe elda ya, soorriyoti iyookkoyyohi waakkhakh lakayeessi liibahche ommos iyookkoyyoha waakkhakh lakayeessi walah icho yahiin mele. 
1CO.10.20	Wihi an eldi a mehe ya, wihi ꞌdooꞌdi Waakh igaran soorriyoocho, icho ginnayyo isoorriyoochaan menye, Waakh mee isoorriyoochaan. Ani la atinhi atin ichoow ginnayyo ba wohoo kalday tateehiin ma ꞌdoono. 
1CO.10.21	Koobi Kamur ichoow koobi ginnayyoot ma isleedantaan. Ommos gololi komborti Kamur ichoow gololi komborti ginnayyoot ma isleetamhiin. 
1CO.10.22	Kamure inaaf gelin ꞌdoonna? Kol inno Kamur kamiignahe koogtahiin?
1CO.10.23	Mehe leessa ya, “Wihi an yeelin ꞌdoono walah ikajeycho mele.” Iꞌdaasenyi walah tuumman mee atin iroon. Toro la “Wihi an yeelin ꞌdoono walah ikajeycho mele,” iche leessa. Iꞌdaasenyi walah tuumman mee gargaar khabo. 
1CO.10.24	Awtiinna on ayowanna, iꞌdaasenyi ꞌdooꞌdi addan aw ikhaba.
1CO.10.25	Chirri at jidi bicchir ka loororicho taham, jeenteti rubeytaahti haag ichoow suujoon seley saahtuu, walah awowworsan. 
1CO.10.26	Iꞌdi tahe, “Harra a ti Kamure, toro la wihi kajiro tuumman a wihiissa.”
1CO.10.27	Chirri etoo Kiriisto irummeysan minkiis ka golol kiwahe at la iran ꞌdoonto, iro on. Walahbaaw lakisiicho ka aham. Jeenteti rubeytaahti haag ichoow suujoon seley saahtuu, walah awowworsan. 
1CO.10.28	Iꞌdaasenyi chirri, “Golola a ki naffi iyookkoyyohi waakkhakh lakayeessi liisoorriyooche,” lakiidah, jeenteti eti iꞌdaas kiidah ichoow iroonoti rubeyti haag ichoow suujoon seley saahtuu, gololaas uumhan. 
1CO.10.29	Waha la jeenteti rubeytaahti haag ichoow suujoon seley saahto menye, a jeenteti rubeyti etaas. A mehe a iꞌdoh furnaanki an furanahe ka wihi an yeelin ꞌdoono rubeyti etoo addane waha a suuj ielatti u ijeycha? 
1CO.10.30	Chirri an golossadi an Waakh kalaꞌd ilaabo, a iꞌdoh etoo addan toro golola an Waakh kalaꞌd ilaabo ka iabaara?
1CO.10.31	ꞌDeerka golossatteey ommos wohoo danteey ka ba, ommos walahbaaw at yeesso ka, waha tuumman saggoo Waakh liikoolicho iyeel. 
1CO.10.32	Fiddihi atin fiddiitaan uus etoo kalday laka tarraantarrin, ꞌdooꞌdi Yaꞌhuud ommos ki Yaꞌhuud ieheynan ommos ururi Waakh eheetteey ka ba. 
1CO.10.33	Saggaasu la, ani walahbaaw an yeelo ka, wihi an yowdi iroonoteey menye, ꞌdooꞌdi addane kahamaadicha, ꞌdee ribnaan ꞌhelaan.
1CO.11.1	Saggi an dabat Kiriisto iraahuu, atin laka dabateey sooraaha.
1CO.11.2	An weyti atin koolicha iꞌdi tahe walah tuumman ka a ikasooꞌhessaane toro la hugunki goorat an ꞌhele toro an atin isookucche, mujjume khucchissaan.
1CO.11.3	Iꞌdaasenyi wohoo an atin abin ꞌdoono a jiraan. Kiriisto usu matakki makhaaballe tuummane. Makhaabal la usu matakki makhaabassiisenye, Waakh la usu matah Kiriistee. 
1CO.11.4	Eti mejelenye urur Kiriisto goyaka weesti ommos wori Waakh kaayyeedo matakkiis la ogooganyahe, matakkiissa lakhaanyo kadowa.
1CO.11.5	Toro la, deyyeho chiꞌiche urur Kiriisto goyaka weysatti ommos wori Waakh kaayyeeddo matah la iogoogan, matakkicheeda lakhaanyo kadowta. Iche ichoow aranti matah lahaaꞌde lakhaanyo iskadowte iꞌda ka yeerar mee.
1CO.11.6	Deyyeho chiꞌiche matah iogoogan a geeddi iche matah haaꞌdatti on gon. Iꞌdaasenyi deyyeho chiꞌ matakki lahaatti lakhaanyo leeyahe la, matakkiche wohoo a korsatti giꞌde. 
1CO.11.7	Aram walah us matah korsati mele. Iꞌdi tahe usu iyookkoti Waakhe lakasoouume, toro la weynaanti Waakhe tusa. Iꞌdaasenyi arame weynaanti arankicheeda tussa. 
1CO.11.8	Iꞌdi tahe áram mee arám kayimiy, iꞌdaasenyi arámé áram katimiy. 
1CO.11.9	Toro la Waakh áram jeenteti arameet mee isoouume, us arámé jeenteti aram isoouume. 
1CO.11.10	Jeentetaas ichoow jeenteti herti Waakh u, a haaggantahe chirri arame wohoo antohi makhaabaliche tuso matakkiche kakhabto.
1CO.11.11	Iꞌdaasenyi innohi ꞌdooꞌdi Kamure ka la, deyyeho mejel laan walah iche yeesso mele, mejel la deyyeho laan walah us yeelo mele. 
1CO.11.12	Iꞌdi tahe saggi deyyeho mejel ikasooummantuu, saggaase mejel laka deyyeho idessa. Iꞌdaasenyi walah tuumman Waakh on kayamiitiin.
1CO.11.13	Bal waha isigoocha, a haaggantahe chirri deyyeho urur Kiriisto goyaka Waakh soowahto, wohoo la matah ikorsan? 
1CO.11.14	Weeli enenyet tuumman goyaka, chirri eti mejele tinti derdeer khabo lakhaanyo ma iskadowo? 
1CO.11.15	Iꞌdaasenyi chiꞌ deyyeho tinti deddeer khabto, a inkaanyiticheeda. Iꞌdi tahe tinticheti deddeer a lasiiche, ꞌdee matakkiche koogoogta. 
1CO.11.16	Chirri etoo ayta iriir gelin ꞌdoono la, wihi an iadeeh a mehe ya, inno eheetteey ommos ururi Waakh eheetteey ka ba, et hugunkoo addane yeere weysiit khabo mele.
1CO.11.17	Waansiha toolla an atin isoocheeko ka, walah an atin kakoolicho mele. Iꞌdi tahe chirri atin kulantaan, haag menye, wihi suuje on soobaha. 
1CO.11.18	Wihi kolooraat, chirri atin iꞌdi urur Kiriistuu kulantaan, wihi an daage a mehe ya, atin seleye goggootaane an la yeedaas geeddoo ka a rummeesda. 
1CO.11.19	A mehe koobbinohaas goytiinna kijiraane, ꞌdee goytiin ka ꞌdooꞌdi rumanka koo Kiriistee laarga.
1CO.11.20	Chirri atin kulantaan, gololi Kamur mee tamhiin. 
1CO.11.21	Iꞌdi tahe chirri atin golossattaan, etiimba gololiissa on yahame ma issugtaan. Gaasoo ankaa khabaayi nokhta, gaasoo la meleefu yateeh. 
1CO.11.22	Goobassi atin kagolossattaane toro atin biccheyyo katabhuubiine laatahiin? Ommos ururi Waakhe ꞌdarraawtaane toro ꞌdooꞌdi miskiinenye lakhaanyo kadowin ꞌdoontaan? Kamalda bal, mehe atin iidaahe? Wahaase atin kakoolicha? Koloo kalday ma atin kakoolicho!
1CO.11.23	A mehe wihi an Kamur ka ꞌhele, toro la an atin isookuccho, a mehe ya gelebti Yeessohi Kamureene ladiibe, makaatetoo khaate, 
1CO.11.24	chirra us Waakh kalaꞌd ilaabe ka, jejjebche, toro wihi us yidah, “Waha a sarteeyti atin liisoobahche, amha ꞌdee ikasooꞌhela.” 
1CO.11.25	Saggaas on u, inkoo icho gololi gelebeet yumheen ka, kokkoob khaate, wihi us yidah, “Kooba a ayyinti husube Waakh enenyet diiggeey ka igoocho. Iꞌda yeela, maambaaw atin dantaan ka ikasooꞌhela.” 
1CO.11.26	Iꞌdi tahe maambaaw atin makaateta tamhiine, atin kooba tabhuubiin tuumman, atin toro enenyet saggi Kamureen iyumuyye icheektaane, ichoowka maanti us soonokhti.
1CO.11.27	Maantaka eti tuummane jiti Waakh ortiis ikamalin ka makaateta yahame ommos kooba damo, etaas sar Kamureen ichoow diiggiissa uskeel igela. 
1CO.11.28	Ebba koloo geeddi us makaateta iumhane ommos kooba idamin, a isfiiricho. 
1CO.11.29	Iꞌdi tahe eti tuummane sarti Kamur ikasine makaateta yahame ommos kooba damo, etaas hukkunki Waakhe isikeena. 
1CO.11.30	Jeentetaase buurtiin iꞌdaꞌddarantahe, buurtiin la ikhakkhannantahe, gaasoo laka ituume. 
1CO.11.31	Iꞌdaasenyi chirri koloo inno isfiirinne, Waakh ma inno hukkumo gon. 
1CO.11.32	Chirra Kamur inno hukkumo a inno sookhuncha, uus ꞌdee iꞌdi ꞌdooꞌdi wahanyeyyohi harratane sussuuje raahuu uskeel inno liigoonne.
1CO.11.33	Maantaka ꞌdooꞌd Kiriistokaaw, maanti atin kulantaane atin gololi Kamur tamhiin, issuga. 
1CO.11.34	Chirri etoo raarah khabo, goobiis ka a soogolossati. Iꞌda yeela uus ꞌdee maanti atin isleegolossattaan atin lahukkumine.
1CO.11.34	Wahanyeyyohi addan la maanti an amiite atin kawaanicha.
1CO.12.1	ꞌDooꞌd Kiriistokaaw toolla toro wori siimohi Rubeyti Munyee kayamiit miinsane atin isoocheeka, ꞌdee wihiche tuumman garattaan. 
1CO.12.2	Geeddi atin Waakh igaran, saggi ambaaw atin liiwoye ka atin liibaabiiche, atin iyookkoyyohi af laa iwahatteen, a garattaan. 
1CO.12.3	Maantaka wihi an atin isoocheeko, eti Rubeyti Waakh woyto, koloo kalday laka, “Yeesso a falayyahe,” ma yadeeh. Eti Rubeyti Munyee woyto on menye koo addane, “Yeesso a Kamur,” yadeeh mele.
1CO.12.4	Siimohi yeerarenye jira, iꞌdaasenyi Rubeyta Munyee kalday on siimohaas enenyet siissa. 
1CO.12.5	Hilassi yeerarenye baꞌh liihilo a jiraane, iꞌdaasenyi Kamura kaldach on liihila. 
1CO.12.6	Jitassi hili Waakh lakahaaggicho a yeyyeerare, iꞌdaasenyi Waakh kalday on miigti hil ba lakahaaggicho enenyet siicha.
1CO.12.7	Iꞌdaasenyi Waakh ebba jitoo yeerenye Rubeyti Munyee goyteen kafiddiito lakaargo a siiche, waha la a indigirti ꞌdooꞌd Kiriisto tuumman on. 
1CO.12.8	Rubeyti Waakh on ka etoo wori khara lasiicha, Rubeyta Waakh on ka etoo addan wori walah lakagarti lasiicha. 
1CO.12.9	Toro Rubeyta Waakh on ka etoo addan kakhuufnaanki Waakh weyti lakakhuufo lasiicha, Rubeytaas on ka etoo addan siinti enenyet lakasamaacho lasiicha. 
1CO.12.10	Toro Rubeyta Waakhe etoo addan miigti wihi weeli enenyet iubaaꞌdan lakayeelo siissa, etoo addan la siinti Waakh liiyeyyeedo siissa, etoo addan laka siinti Rubeyti Waakh ichoow rubeyohoo addan seley lakaabti siissa. Etoo addan la siinti us afassi Rubeyti Munyee kayamiit kaayyeedo siissa, etoo addan la siinti us wihi afassaas ka leessi kalaabo siissa. 
1CO.12.11	Waha tuumman la a hili Rubeytoo one, a Rubeyti Waakh. Iche la saggi iche iꞌdoonto u, ebba siintoo siissa.
1CO.12.12	Sarti enenyet a too kaldach on, chirri iche miilassi ittaawe khabto laka. Toro la chirri miilal ittaaw yahiin laka, sartoo kaldache yeelaan. Sar Kiriisto laka a iꞌdaas on. 
1CO.12.13	Iꞌdi tahe Rubeyta kaldaye Waakh on inno tuumman sartoo kalday goya inno kabaattissite, yaafohi Yaꞌhuud ommos yaafohi Yaꞌhuud ieheynan eheetteey ka ba, bowꞌda ommos ꞌdooꞌdi lafure eheetteey ka ba. Inno tuumman la Rubeyta kalday on inno lasiiche, inno lakasookhube.
1CO.12.14	Iꞌdi tahe sar tuumman miiloo kalday on menye, a miilassi ittaawe. 
1CO.12.15	Eemba luhe, “An dahan mee gone, an miili sartaas mee,” tidah? Jeentetaas u miili sartaas ma kabahto. 
1CO.12.16	Ommos eemba nabahtoo, “An il mee gone, an miili sartaas mee,” tidah? Jeentetaas u nabahtaas miili sartaas ma kabahto. 
1CO.12.17	Chirri kootte sarteen tuumman il kalday on tahe, sag inno walah idaagno mele gon. Chirri kootte sarteen tuumman nabah kalday on tahe la, sag inno walah iurinno mele gon.
1CO.12.18	Iꞌdaasenyi Waakh saggi us iꞌdoono, iche miil ba sarteen igesse. 
1CO.12.19	Sare chiꞌiche miiloo kalday on tahe, sar mee gon. 
1CO.12.20	Miilal a ittaawe, iꞌdaasenyi a sartoo kaldach.
1CO.12.21	Ile koloo kalday laka dahan, “An ma kiꞌdoonno,” iidaahan ma tabuuꞌd. Toro la matah, koloo kalday laka luhlo, “An ma kiꞌdoono,” iidaahan ma yabuuꞌd. 
1CO.12.22	Ugoka miilassi sareete inno wohoo ꞌdaꞌddaran koognahe, iche weyti fiddi laan inno iubaaꞌdan. 
1CO.12.23	Miilassi sareete inno iinkaanyitin, iche mujjum ogoogna. Miilassi sareete enenyet liitusin iche mujjum ogoogna. 
1CO.12.24	Miilassi sareete enenyet latuso la mujjum ma ogoogno. Iꞌdaasenyi Waakh miilassa sarteen tuumman a isgesse, jitoo miilassi inno iinkaanyitin weyti lakiinkaanyito yeele. 
1CO.12.25	Sare ꞌdeerka ma isassaahto, iꞌdaasenyi miil ba miili addan ekka aw ikhaba. 
1CO.12.26	Sar goyaka, chirri miiloo bolkho, miilassi addan tuumman a leebolkhaan. Chirri miiloo liinkaanyito, icho tuumman a isleehamaadaan.
1CO.12.27	Atin tuumman a sar Kiriisto, etiin ba la sarta ka a miiloo. 
1CO.12.28	Urur Kiriisto goyaka Waakh ꞌdooꞌdoo hilassane korche. Kolooraat ergaano, ki lammaatteet ꞌdooꞌdi Waákh íyeyyeedo, ki seyyahnaatteet ꞌdooꞌdi enenyet ayti Waakh abcho, ki kasookhuccho la a ꞌdooꞌdi wihi weeli enenyet yeelin iubaaꞌdan yeelo, ommos ki siimohi ꞌdooꞌdi khakkhannan lakasamaacho khabo, ommos ki ꞌdooꞌdi addan gargaaro ommos siimohi urur Kiriisto ladakhti ommos ki afi us idaagin kaayyeedo. 
1CO.12.29	Enenyet tuummane ergaanee? Enenyet tuummane ꞌdooꞌdi Waákh íyeyyeedee? Enenyet tuummane ꞌdooꞌdi enenyet jiti Waakh abchee? Enenyet tuummane wihi weeli enenyet yeelin iubaaꞌdan yeela? 
1CO.12.30	Enenyet tuummane siimohi ꞌdooꞌdi khakkhannan lasamaacho khaba? Enenyet tuummane afassi Rubeyti Munyee kaayyeeda? Enenyet tuummane wihi afassa ka leessi cheeka? 
1CO.12.31	Iꞌdaasenyi taba siimohi weyti khumman imoona.
1CO.12.31	Toolla la wohoo wahaas tuumman kussane atin tusa.
1CO.13.1	Chirri an afassi weeli enenyet ommos afassi herti Waakh kaayyeedo,
1CO.13.2	Chirri an siinti Waakh liiyeyyeedo khabo, chirri an wihi dagsan tuumman gardi, chirri an walah tuumman gardi, chirri an kakhuufnaanki Waakh weyti lakakhuufo khabo an halal laka guuricho, iꞌdaasenyi an enenyet iꞌdoonin, walah an ahe mele. 
1CO.13.3	Toro la chirri an wihi an khabo tuumman miskiino siicho, an sarteey laka an bahcho lagubo,
1CO.13.4	Eti enenyet ꞌdoono, a eti garrahsi lehe, uure nugulyahe, inaaf ma khabo, ma isatahnoocho, ma eylajo. 
1CO.13.5	Fiddihi lakhaanyo keeno ma fiddiyo, awtiis kalday ma yeyo, dowwa ma hollowo, suujoonki liiyeele ma ekkaacho. 
1CO.13.6	Uskeel ma kahamaado, iꞌdaasenyi wihi rummaat on kahamaada. 
1CO.13.7	Us walah tuumman a siꞌda, walah tuumman kakhuufa, walah tuumman ka khajjeel a khaba, kol dakkhan la a garrahsata.
1CO.13.8	ꞌDoonine koloo kalday laka ma massatti. Iꞌdaasenyi farniinki ꞌdooꞌdi Waákh íyeyyeedo a massata, afassi Rubeyti Munyee kayamiit a gammadichaane, wihi lagarti tuumman la a kutaan. 
1CO.13.9	Iꞌdi tahe wihi inno garanni geeddoo on garanna, wori Waakhe inno kaayyeeno la geeddoo on kaayyeena. 
1CO.13.10	Iꞌdaasenyi chirri wihi buuho yimaateen, wihi ibuuhin tuumman a baabaan.
1CO.13.11	Maanti an weel eheet, yeedi an kaayyeedo a yeedi nyaakhute, saggi an walah iabde la a saggi nyaakhute, maleey tuumman, a ki weeli rucchul on gon. Inkoo an weynaade la, wihi nyaakhunnoon tuumman a ꞌdiiche. 
1CO.13.12	Wihi toolla inno agarro tuumman, a iꞌdi oosinti mujjum liiargine, kitaab goya kajirto on. Berri la waha rumanka mujjum a agarra. Toolla walah tuumman geeddoo on garda, berri la Waakh saggi us tuum ani igartuu an laka usu tuume abda.
1CO.13.13	Maantaka, waha seyyahcho a sooꞌhadaan, kakhuufnaanki inno Waakh kakhuufno ichoow khajjeeli inno Kiriisto khajjeello ichoow ꞌdooninti inno enenyet ꞌdoonno, iꞌdaasenyi ti weyti kutto, a ꞌdoonin.
1CO.14.1	ꞌDooninti ꞌdooꞌdi addan laꞌdoono yowda, toro la siimohi Rubeyti Munyee kayamiit weyti imoona. Kach ka la, siinti Waakh liiyeyyeedo yowda. 
1CO.14.2	Iꞌdi tahe eti afi Rubeyti Munyee kayamiit kaayyeedo, weeli enenyet mee leeyyeedo, iꞌdaasenyi Waakh rubeytiissa leeyyeeda. Et yeediis daago mele, iꞌdi tahe rubeytiis ka 
1CO.14.3	Iꞌdaasenyi eti wori Waakh kaayyeedo enenyete leeyyeeda, ꞌdee enenyet disa, uur miigoocha, toro la uur khoboocha. 
1CO.14.4	Eti afi Rubeyti Munyee kaayyeedo usu on isdisa. Iꞌdaasenyi eti wori Waakh kaayyeedo urur Kiriisto tuummane disa.
1CO.14.5	An atin tuumman atinhi afassi Rubeyti Munyee kaayyeeddaan a ꞌdoona, iꞌdaasenyi kootte incheenka atinhi wori Waakh kaayyeeddaane weyti ꞌdoona. Iꞌdi tahe eti wori Waakh kaayyeedo ichoow ki afi Rubeyti Munyee kaayyeedo, ki wori Waakh kaayyeedo weyti khumman. Eti afi Rubeyti Munyee kaayyeedo, walah us ꞌdooꞌdi Waakh ibaho mele, sammata us afaas ilaabine, urur Kiriisto tuumman idisin.
1CO.14.6	Toolla ꞌdooꞌd Kiriistokaaw saggoh atin igargaaro chirri an amiite, an afi Rubeyti Munyee kaayyeedo? Sag ba! Sammata an wihi Waakh isoobabbakkaahiche ommos runti an gardi ommos farniinki eti Waákh íyeyyeedo an atin ikasoochekin, ommos an walah atin iabin, an walah an atin kagargaaro mele gon. 
1CO.14.7	Iꞌdaasu laka chirri reemassi jiro ikhabine toro hooy bahcho iꞌdi ki ꞌhaab layadeeh ichoow indulle ba icho tuumman hooyi icho bahchaan seley liibahin, saggoh geeyi kooba dowo liigarta? 
1CO.14.8	Toro la chirri arabi laafuufo mujjum iyeedin, ayyo tannabta, diho irta? 
1CO.14.9	Atin laka ꞌdeerka a iꞌdaas on. Sammata at harrab ka yeedi ꞌdooꞌdi addan mujjum daago ikaayyeedin, saggoh yeedaah liigarta? A iꞌdoo at hafar leeyyeeddo on.
1CO.14.10	Rumanka afassi ittaawenye yeerarenye harra ka jira, ki fool ikhabin la ma jiro. 
1CO.14.11	Chirri ꞌdeerka an afoo foolicho ikhabin, an etaas ka a yeelanahe, etaas la ani ka a yeelayyahe. 
1CO.14.12	Waha ꞌdeerka atin laka a atin miinsanyahiin. Atin siimohi Rubeyti Munyee kayamiit weyti yowattaan gone, weyti tirriinsada ꞌdee siinti urur Kiriisto disso yowda.
1CO.14.13	Maantaka, eti afi Rubeyti Munyee kaayyeedo, Waakh a wahti ꞌdee afaas laabin a yubaaꞌde. 
1CO.14.14	Iꞌdi tahe chirri an afi Rubeyti Munyee ka Waakh wahdi, rubeyteey ka a weesda, iꞌdaasenyi maleey indigir us ꞌhelo mele. 
1CO.14.15	ꞌDeerka mehe yeelo? Rubeyteey ka Waakh a wahda toro maleey ka laka Waakh a wahda. Rubey ka Waakh a saaꞌda toro maleey ka laka Waakh a saaꞌda. 
1CO.14.16	Chaꞌat rubey ka Waakh saaꞌddo, ꞌdooꞌdoo siintaas ikhabin la kileejiro, saggoh, “Aamiin,” iyadeehiin, chirri icho wihi at elatti idaagin? 
1CO.14.17	Iꞌdi tahe saggi mujjumenye Waakh kalaꞌd ilaabta, iꞌdaasenyi ꞌdooꞌdaas ma disso gon.
1CO.14.18	An weyti Waakh kalaꞌd ilaaba jeenteti an ꞌdirihiin afassi Rubeyti Munyee ikaayyeeduu. 
1CO.14.19	Iꞌdaasenyi urur Kiriisto goya yeedi ittaawenye afi Rubeyti Munyee kayamiite etoo kalday laka idaagin ma kaayyeedo. Yeedoo rucchule enenyet tuumman daago, enenyet walah abcho, iche kaayyeeda.
1CO.14.20	ꞌDooꞌd Kiriistokaaw, saggi nyaakhut iimalanna. Iꞌdaasenyi anki uskeeli layeelo ka, iꞌdi nyaakhuti rurrucchul ateeha, mali atin malattaan ka la, ꞌdooꞌdi wewweynaate ateeha. 
1CO.14.21	Amurre wihi kachiiran,
1CO.14.21	“An ꞌdooꞌdeey afassi liigaranne ꞌdooꞌdi yeelan kaayyeedo kaleeyyeeda,
1CO.14.21	toro la harrabbeti ꞌdooꞌdi yeelane kaleeyyeeda,
1CO.14.21	iꞌdaasenyi ꞌdooꞌdeey uliba laka ma idagansati,” 
1CO.14.21	iche Kamur essa.
1CO.14.22	ꞌDeerka afassi Rubeyti Munyee ꞌdooꞌdi Kiriisto rummeeste menye, ꞌdooꞌdi Kiriisto irummeysanne walah tusaan. Iꞌdaasenyi farniinki ꞌdooꞌdi Waákh íyeyyeedo ki ꞌdooꞌdi Kiriisto irummeysan menye, a ki ꞌdooꞌdi Kiriisto rummeesti. 
1CO.14.23	Maantaka chirri urur Kiriisto tuumman kulme, ꞌdooꞌd tuumman la afassi Rubeyti Munyee kaayyeedo, ꞌdooꞌdi afassaas igaran ommos ꞌdooꞌdoo Kiriisto irummeysan atin isoogele, atin iꞌdaakka sirgo ma iyokkanaattaan a? 
1CO.14.24	Iꞌdaasenyi chirri atin tuumman wori Waakh kaayyeeddaane etoo Kiriisto irummeysan ommos etoo siintaas ikhabin atin isoogele, atin uskeeli us yeele a tussaane toro saggi us eti uskeel leh iyahe idowdowtaan. 
1CO.14.25	Wihi uuriis goyaka dagsan a lasoobahcha. Ulla ꞌdeerka Waakh dahan a iooga, Waakh wahta wihi us yadeeh, “Saggi rumanka Waakh atin ileejiro a abde.”
1CO.14.26	ꞌDooꞌd Kiriistokaaw ꞌdeerka mehe incheenka yeessaan? Maambaaw atin kulantaan, etoo geeyoo us Waakh idowo khaba, etoo wohoo us enenyet abcho khaba, koo laka wohoo Waakh ibabbakkaahiche khaba, koo laka afi Rubeyti Munyeenye kaayyeeda, koo laka afaase laaba, ꞌdeerka waha tuumman saggoo icho urur Kiriisto imiigoochaan iyeela. 
1CO.14.27	Urur goyaka et lamma ommos et seyyah kalday on ebba koliis afi Rubeyti Munyee a kaayyeedo, etoo la afaas a laabo. 
1CO.14.28	Chirri etoo afa laabo ijirin, eti afa kaayyeedo urur Kiriisto goyaka a gammadicho, a isleeyyeedo toro Waakh a leeyyeedo.
1CO.14.29	Et lamma ommos et seyyah Waákh a iyeyyeeddo, ꞌdooꞌdi addan la wihi leessi mujjum goya a fiiricho. 
1CO.14.30	Chirri etoo kulam goya fiddiyo Waakh wohoo isoobabbakkaahiche la, eti oraate yeyyeedo a gammadicho. 
1CO.14.31	A geeddi atin tuumman ebba koliis wori Waakh kaayyeedo, ꞌdee ꞌdooꞌdi addan tuumman wohoo abti, toro icho tuumman uur lamiigoocho. 
1CO.14.32	ꞌDooꞌdi Waákh íyeyyeedo rubeyohicho a jeycha. 
1CO.14.33	Iꞌdi tahe Waakh Waakkhi hugum ꞌdaran menye, iꞌdaasenyi a Waakkhi nebeyeet.
1CO.14.33	Waha la a wihi ururreti ꞌdooꞌdi Waakh tuumman lakaꞌdoono. 
1CO.14.34	Deyyeho ururre Kiriisto goyaka a gammadisso iꞌdi tahe ma laꞌdiicho one ma yeyyeeddo. Iꞌdi Chiirnaanneti Amurre tadeeh u,
1CO.14.35	Chirri icho wohoo aban ꞌdoonaan, goobasicho ka makhaaballeticho a worsateen. Iꞌdi tahe a lakhaanyo chirri deyyeho urur Kiriisto goyaka yeyyeeddo.
1CO.14.36	Yeedi Waakh atine atin kasoouummame? Ommos atin kaldaye atin sooeleele? 
1CO.14.37	Chirri etoo eti Waákh íyeyyeedo ommos eti siinti Rubeyti Munyee khabo iskoogyahe, saggi waha an chiiro amuri Kamur on iyahe, a kasa. 
1CO.14.38	Iꞌdaasenyi chiꞌ etoo waha ikasin, Waakh laka usu ma kaso.
1CO.14.39	Maantaka ꞌdooꞌd Kiriistokaaw, taba siinti wori Waakh lakaayyeedo weyti imoona. Toro la ꞌdooꞌdi tuummane afassi Rubeyti Munyee kaayyeedin ꞌdoono, atiranna. 
1CO.14.40	Iꞌdaasenyi walah tuumman saggi haaggan ichoow jiti mujjume on kahaaggicha.
1CO.15.1	ꞌDooꞌd Kiriistokaaw, alleya giꞌde, Wori Haaggane an goorat atin icheeke, atin khaatatteene, atin mujjum katolossaan a atin kasooꞌhelcho. 
1CO.15.2	Wora Haaggan ka la chirri atin wihi an atin icheeke tuumman mujjum khucchissaan, a atin lariba. Chaꞌatin Wori Haaggan on menye wohoo addan rummeysatteen la, immarah on rummeysatteen gon.
1CO.15.3	Iꞌdi tahe an wihi weyti khummane an ꞌhele iche atin isookucche. Kiriisto jeenteti uskeeleenna iyumuy saggi Chiirnaanneti Waakh liikachiiruu. 
1CO.15.4	Usu a lahawwaale, ibeenki seyyahnaatteet ka Waakh omoot kasookahche, saggi Chiirnaanneti Waakh liikachiiruu.
1CO.15.5	Ulla Beetero 
1CO.15.6	Saahka toro ꞌdooꞌdi Kiriisto rummeeste kud chan ꞌdirihiise koloo kalday isoobahe. ꞌDooꞌda buurtiis uliba a jira, gaasoo laka a tuume. 
1CO.15.7	Yomboka Yaakoobo laka isoobahe, toro ergaano tuumman laka isoobahe. 
1CO.15.8	ꞌDaꞌddaboka ani isoobahe, chirri an iꞌdoo ka eti ibeenki ikamalin desse ahe laka.
1CO.15.9	Ergaano tuumman goyaka ani ꞌdaran. Jeenteti an ururi Waakh weyti sina iomhichuu, anihi kootte ergaano liiyadeeh laka ma imalin.
1CO.15.10	Iꞌdaasenyi haaggi Waakhe buure ka eti an ahe a ahe. Haaggiis la ki ilmarhaatteet mee. Iꞌdi tahe an ergaanoti addan tuumman ꞌdirihicheeda hol dowe. Waha la ani menye, iꞌdaasenyi Waakh on haaggiiskaas ka hil ikahaagsate. 
1CO.15.11	Maantaka ani ommos ergaanoti addan eheetteey ka ba, wora Waakh on cheekna, atin la wora on rummeysatteen.
1CO.15.12	Toolla wori nah atin icheekne, a ki saggi Waakh Kiriisto omoot ikasookahche miinsane, saggoh toro ꞌdooꞌd gaasoo goytiin ka Waakh ꞌdooꞌdi tuume omoot ma kasookahcho iessa? 
1CO.15.13	Chirri Waakh ꞌdooꞌdi tuume omoot ikasookahin, Waakh Kiriisto laka omoot ma kasookahin ba gon. 
1CO.15.14	Chirri Waakh Kiriisto omoot ikasookahin la, wori nah cheekno a ki ilmarhaatteete, kakhuufnaanki atin Kiriisto kakhuuftaan laka a ki ilmarhaatteet on gon. 
1CO.15.15	Waha ꞌdirihicho la, chirri Waakh ꞌdooꞌdi tuume isookahin, nah anki Waakh ka, garti beenaate goonne. Iꞌdi tahe garti nah goonne a tan, Waakh Kiriisto omoot a kasookahche nidah. Iꞌdaasenyi chirri Waakh rumanka ꞌdooꞌdi tuume isookahin, Waakh Kiriisto ma sookahin gon. 
1CO.15.16	A mehe chirri Waakh ꞌdooꞌdi tuume omoot ka isookahin, us Kiriisto laka omoot ma kasookahin ba gon. 
1CO.15.17	Chirri goorat Waakh Kiriisto omoot ikasookahin la, kakhuufnaanki atin Kiriisto kakhuuftaan a ki ilmarhaatteet gone, uliba laka uskeeli atin yeessaane atin anta. 
1CO.15.18	ꞌDeerka ꞌdooꞌdi Kiriisto rummeeste goorat tuume tuumman, jirtuu tuumman a baabe gon. 
1CO.15.19	Chirri inno jiroti harrata kalday on ka Kiriisto khajjeel kakhabno, weeli enenyet tuumman ꞌdirihiissa inno liisoonaha.
1CO.15.20	Iꞌdaasenyi toolla wihi rummaat a mehe ya, Waakh Kiriisto omoot a kasookahche. Kiriisto a ꞌdoloohti oraate gurnaanki buure. Gurnaanka la a ꞌdooꞌdi tuume Waakh berri khuuf omoot kasookahcho. 
1CO.15.21	Iꞌdi tahe saggi enenyet jeenteti wihi etoo yeele ituumuu, saggaase toro jeenteti wihi etoo addan yeeluu Waakh omoot ka inno isookahcha. 
1CO.15.22	Iꞌdi tahe enenyet tuumman jeenteti usu ichoow Aadam ba wohoo kalday iyahiin u a tuuma. Iꞌdaasu laka, Waakh enenyet tuumman jeenteti icho ichoow Kiriisto ba wohoo kalday iyahiin u enenyet tuumman jiro a siicha. 
1CO.15.23	Iꞌdaasenyi Waakh ebba koliissa on sookahcha. Waakh kolooraat Kiriistohi ꞌdoloohti gurnaanki oraatenye sookahche, maanti Kiriisto soonokhti la, Waakh ꞌdooꞌdiis a sookahcha. 
1CO.15.24	Maanti waha kuteen ꞌdeerka harra ꞌdubiche yateeh. Inkoo Kiriisto karnatohi ginnayyoot tuumman ichoow wihi anto khabo tuumman ichoow wihi miig khabo tuumman baabiiche ka, dakh tuumman dahanti Waakkhi Aabbahiise gessa. 
1CO.15.25	A mehe wihi Waakh gooche, a Kiriistohi karnatenye walah dakhti ichoowka Waakh chiiytiis tuumman dahantiis gesso.
1CO.15.26	Chiiytanki ꞌdaꞌddaboote us baabiicho a omoot. 
1CO.15.27	Iꞌdi tahe “Waakh anto tuumman usu siiche.”
1CO.15.28	Maanti Waakh Kiriisto antohi walah tuumman siicho, Weeli Waakh rubeytiis antohi Waakhe iliis lagessa. Waakkha la a ki Kiriisto antohi walah tuumman siiche. Iꞌda ka Waakh walah tuumman tuume iweenyahe.
1CO.15.29	Chirri Waakh ꞌdooꞌdi goorat tuume omoot ikasookahin, ꞌdooꞌdi iroonoti ꞌdooꞌdi tuume liibaattissiyo la mehe yeela? A iꞌdoh ꞌdooꞌda iroonoti ꞌdooꞌdi tuume liikabaattissiya? 
1CO.15.30	Nah la, chirri Waakh ꞌdooꞌdi tuume omoot ikasookahin, a iꞌdoh toro kol tuumman omoot ikajirra? 
1CO.15.31	ꞌDooꞌd Kiriistokaaw, weyti katirriinsada adeehe, an kol dakkhan omoote itoolla! Wihi an tissibo an bihin atin kaguꞌddo, inno ichoow Yeesso Kiriistohi Kamureene ba a wohoo kalday. 
1CO.15.32	Chirri an saggi weeli enenyet on ꞌdooꞌdi ilkerengeetti Efeesso ka iꞌdi binaat u isjahne an iꞌdaakka mehe yeela? Chirri Waakh enenyet omoot ikasookahin, a geeddi an iꞌdi enenyet essuu,
1CO.15.32	“Golossanni, farso laka danno,
1CO.15.32	iꞌdi tahe saahta a tuunna,” an adeeh on gon. 
1CO.15.33	Uus ꞌdooꞌdi addan atin ekkeysan! Mammahta kasooꞌhela, “Wahalhi suuje eti sohoti haaggan khabo a kheeroochaan.” 
1CO.15.34	Waha mujjum kamalda, uskeeliin la ꞌdiicha. Weyti lakhaanyo menya maanta chirri an saggi gaasiinkoo uliba Waakh ma aban eldi?
1CO.15.35	Iꞌdaasenyi etoo kolossoo mehe worsata ya, “Waakh ꞌdooꞌdi tuume saggoh omoot ikasookahcha? Sarti berri icho khabaan a too mehe?” 
1CO.15.36	ꞌDalammeey! Chaꞌat ilintoo il gelisse, ilintaas sammata iche koloo iumaatan ma bahto, geeyoo ma tateeh. 
1CO.15.37	Wihi at il gelisso, geeyi bahe weynaate menye, ilim on il gelisse, iꞌdi maanta ilinti ꞌdargaayye, ommos ilinti geeyoo addan. 
1CO.15.38	Iꞌdaasenyi Waakh on ilim ba saggi us iꞌdoono wohoo iꞌdi sareete gessa. Ilime ba la sarti leemujjume on gessa. 
1CO.15.39	Sarti wihi jiro khabo tuumman too kalday menye a yeerar, weeli enenyet sartoo yeerenye khaba, hoolahi lararti laka sartoo yeere khabaane, chimbiro laka sartoo yeere khabaane, bahag laka sartoo yeere khaba. 
1CO.15.40	Wihi harra kajiro laka sar a khabaane, wihi serey kajiro laka a iꞌdoo icho sar khabaan. Iꞌdaasenyi haaggi sarti wihi saraat ichoow haaggi sarti wihi harrata tuumman a yeyyeerar. 
1CO.15.41	Orrahe haaggiche a khabta, yeyyah laka haaggiis a khaba, bakkaalle laka haaggiche khabta. Bakkaalle ka laka bakkaal ba haaggiis a yeer on.
1CO.15.42	Maanti Waakh ꞌdooꞌdi tuume omoot kasookahcho laka a iꞌda on. Sarti ladibo a ti suusahto, sarti omoot lakasookahcho la, a ti jirtuu isuusahin. 
1CO.15.43	Sarti ladibo a ti haag laaye, sarti omoot lakasookahcho la, a ti haaggan on. Sarti ladibo a ti ꞌdarane, sarti omoot lakasookahcho la, a ti miige. 
1CO.15.44	Maanti ladibo, a sarti weeli enenyet on. Maanti lasookahcho la, a sarti Rubeyti Munyee jiro siisso.
1CO.15.44	Chiꞌ sarti enenyet jirto, sarti Rubeyti Munyee jiro siisso laka a jirta gon. 
1CO.15.45	ꞌDeerka wihi chiiran, “Eti oraate Aadam layadeeh, eti noole eheet.”
1CO.15.46	Sarti Rubeyti Munyee enenyet siisso mee orey timiy. Iꞌdaasenyi sarti weeli enenyete harratane orey timiyye, ti addan sooraahte. 
1CO.15.47	Eti oraat harra on kayimiyye, ebeere lakasoouume. Eti lammaatteet la goobi Waakhe kayimiy. 
1CO.15.48	ꞌDooꞌdi harrata a iꞌdi eti ebeeri harra lakasoouume. ꞌDooꞌdi goobi Waakh la a iꞌdi eti goobi Waakh kayimiy. 
1CO.15.49	Saggi inno toolla iyookkoti eti harrata ikhabno, iꞌdaasu laka berri iyookkoti eti goobi Waakhe bihinna.
1CO.15.50	ꞌDooꞌd Kiriistokaaw, wihi an atin icheeko kallaayo, sarti weeli enenyete jid ichoow diig khabto dakhi Waakh ma muꞌdan. Ommos wihi kheerowo inti berri walah ikakheerowin ma muꞌdan. 
1CO.15.51	Maantaka wohoo dagsane atin isoocheeka. Inno tuumman ma namuute, iꞌdaasenyi inno tuumman a inno luurgiyicha. 
1CO.15.52	Waha la koloo kalday on iꞌdi ankhad ichoow libiisihi ileet u yateehiin maanti arabi ꞌdaꞌddaboot laafuufo. Iꞌdi tahe maanti arab laafuufe, Waakh ꞌdooꞌdi tuume a sookahcha, icho la toro yombuu ma yamuutiine, Waakh inno tuumman la a inno urgiyicha. 
1CO.15.53	A mehe sarteenta tamuute suusahto ichehi luurgiyicho, ti iumaatane isuusahin lakayeelo laꞌdoona.
1CO.15.54	Maanti wihi yamuute suusaho luurgiyiche wihi iumaatane isuusahin lakayeele, ꞌdeerka ayta Chiirnaanneti Waakh goya kijirto a labuuhicha, “Omoot a lakhorkhiche toro weyti lasooriche.”
1CO.15.55	“Omootoow soorinti at enenyet soorisso meete?
1CO.15.55	Omootoow miigtaahti orran at enenyet kabolkhisso meete?”
1CO.15.56	Omoote uskeele miigti iche enenyet kabolkhisso kaꞌhessa. Uskeel la amurreti Muusa chiire iche miig kaꞌhela. 
1CO.15.57	Iꞌdaasenyi Waakh kalaꞌd ilaabno. Us wihi Yeesso Kiriistohi Kamureene yeele ka, miigti inno uskeel ichoow omoot kasoorinno a inno siicha.
1CO.15.58	Maantaka ꞌdooꞌd Kiriistoki an weyti ꞌdoono, mujjum tolossada, uus wohoo rucchul laka atin sesseehin. Kol dakkhan hili Kamur tuum haaggicha. Iꞌdi tahe saggi atin igarattaan u, hili atin Kamur ihaaggissaan ki ilmarhaatteet mee.
1CO.16.1	Toolla woriiyye an atin kaleeyyeedo a chilimmeti labaayicho, ꞌdooꞌdi Waakhe ili Yaꞌhuudiya kajiro lasiicho miinsan. Atin laka wihi an ururre Kiriistoti boroofenhi Galaatiya kajirto yeela iidah on, atin laka yeela. 
1CO.16.2	Teeba tuumman ibeenki oraat etiimba chilimme geeddi Waakh siiche, gaasoo meel a gesso, ꞌdee maanti an amiit chilimme addane labaayicho ba mele. 
1CO.16.3	ꞌDeerka maanti an imiy ꞌdooꞌdi atin soobihisseen khadaabbeti eti icho yayyahiin tusso a siicha, siinti chilimmeti atin baayisseen khabaani ilkerengeetti weene Yeerusaleem ierga. 
1CO.16.4	Chirri iche mujjum tahe, a geeddi an laka irdi icho la iraahaan.
1CO.16.5	Boroofenhi Makedooniya amiite, ꞌdee atin sooꞌdaara. Iꞌdi tahe boroofenhi Makedooniya goya leeamiit. 
1CO.16.6	Anna kolossoo a atin leefiddiya. A geeddi an yeerti il roffo yahe tuumman an atin leefiddiyo, ꞌdee atin la meelbaaw an irdi ka sulhaasseey ka igargaartaan. 
1CO.16.7	Anihi iꞌdaaru on atin leeamiite, atin kakuto ma ꞌdoono. Afi Kamur ka, anihi geeddoo deer atin leefiddiyo khajjeela. 
1CO.16.8	Iꞌdaasenyi ilkerengeetti Efeesso fiddiya, ichoowka daawti Beentekos
1CO.16.9	Iꞌdi tahe aritti ballaaddane ꞌdee an hili khumman kahaaggicho a liifure chirri ꞌdooꞌdi buure itirrimo laka.
1CO.16.10	Chirri Timooti goytiin yimiy, taba uus roorrotoo rucchul laka goytiin ka khabin. Iꞌdi tahe ullaka iꞌdeey u hili Kamure haaggicha. 
1CO.16.11	Uus etoo kalday laka goytiin ka usu ꞌdarraawin. Chuꞌus irti, nebey on a kiirti, ꞌdee ani a isoonokhti. Iꞌdi tahe an usuhi mejeloo addane Kiriisto rummeeste khabaayi soonokhti, iche suga.
1CO.16.12	Wori eteenki Aboollo layadeeh miinsan la, an weyti usu a hawwaasde ꞌdooꞌdoo addane koo Kiriistee khabaayi atin iirda iidah. Usuhi toolla irti ma ꞌdoono, iꞌdaasenyi ibeenki us ꞌhelo on irta.
1CO.16.13	Taba istoorriba, kakhuufnaanki atin Waakh kakhuuftaan ka mujjum tolola. Aburꞌdowina, miig la khaba. 
1CO.16.14	Wihi atin haaggissaan tuumman ka, ꞌdoonin kahaaggicha.
1CO.16.15	Woriiyye goob Isteefana miinsan a garattaan. Icho a ꞌdooꞌdi kolooraate boroofenhi Akhaaya ka Kiriisto rummeeste, hili ꞌdooꞌdi Waakh liihilo ka issoobahche. ꞌDooꞌd Kiriistokaaw, a atin hawwaasde, 
1CO.16.16	ꞌdooꞌdi iꞌdaase ichoow ki addane hil leehaaggicho aficho akutina. 
1CO.16.17	Emeetti Isteefana ichoow Fortunaata ichoow Akaayikas ba inta yimaateen, weyti kahamaade. Iꞌdi tahe wihi ankiin ka ankhaneete buuhicheen. 
1CO.16.18	Iꞌdi tahe saggi icho uur atin imiigoocheen, iche ani laka uur imiigoocheen. ꞌDooꞌdi iꞌdee wihi us essi weyti nabah isuda.
1CO.16.19	ꞌDooꞌdi ururre Kiriisto boroofenhi Aassiya kajiro tuumman, a atin soobariitiche. Akiila ichoow Birisiila ichoow ꞌdooꞌdi Waakhe minkicho ka kulmo, magahi Kamur ka weyti atin soobariiticheen. 
1CO.16.20	ꞌDooꞌdi Kiriisto rummeeste inta kajiro tuumman laka a atin soobariitiche. Taba ꞌdoonin Kiriisto iskabariiticha.
1CO.16.21	Waha la ani rubeytaaya dahanteey kachiira. Ani Baawulo weyti atin soobariitiche.
1CO.16.22	Eti tuummane Kamur iꞌdoonin, a falanyahe! Kamuroow dowwa soonokho!
1CO.16.23	Yeessohi Kamure ba atin imaala.
1CO.16.24	ꞌDooninteey ba a atin leejirto, a mehe Yeesso Kiriisto ka inno tuumman a wohoo kalday.
2CO.1.1	Khadaaba ꞌdooꞌdi atin isoochiiro a ani, Baawulohi jeenteti Waakh isoobahsatuu ergaano Yeesso Kiriistee ichoow eteenki ullaka koo Kiriisteenye Timooti layadeeh.
2CO.1.1	ꞌDooꞌdi nah khadaaba ichiirro la, a ururi Waakhe ilkerengeetti weene Koriinto kijiro, ichoow ꞌdooꞌdi Waakhe boroofenhi Akhaaya kajiro tuumman.
2CO.1.2	Waakkhi Aabbaheene ichoow Yeesso Kiriistohi Kamure ba atin imaalaane nebey atin kakaalaan.
2CO.1.3	Waakh koolinno giꞌde. Us a Waakh ichoow Aabba Yeesso Kiriistohi Kamureene. Us a Aabbaheenki uur nugule toro la a Waakkhi kol dakkhan uur inno khoboocho. 
2CO.1.4	Us sinayyo tuumman ka uur a nah khoboocha, ꞌdee nah laka ꞌdooꞌdi addan sinabaaw icho khabaan ka uur miigoonna. Khoboonnaanki Waakh uur nah khoboocho ka, nah laka ꞌdooꞌd uur khoboon a nabuuꞌd. 
2CO.1.5	A mehe geeddi sina Kiriisto jiroteenyo ka weyti buuraatti, geeddaase Kiriisto ka laka khoboonnaanki uureenyo lakhoboocho weyti buuraata. 
2CO.1.6	Chirri sina nah taham, a saggoo ꞌdee uur atin liikhoboocho toro la atin liiribo. Chiꞌ uur nah lakhooboche, a saggoo atin laka uur atin liikhoboocho. Iꞌda ka, chiꞌ sinayyohi iꞌdi weheenyee atin kawaaraan, a garrahsattaan. 
2CO.1.7	Khajjeeli nah atin kakhabno la ma sesseeho. A mehe wihi nah tissibno saggaas atin sinayyo nah ileegisantaan u, khoboonnaanki Waakh uur nah khoboocho a nah leegisantaan.
2CO.1.8	ꞌDooꞌd Kiriistokaaw, sinati buurenye nah boroofenhi Aassiya ka ꞌhelle, iche atinhi wihiche abattaan ꞌdoonna. Huleesi nah khabne weyti nah kabuurneete miigteenyo kute, ichoowka kol us nah khaato koognahe. 
2CO.1.9	Rumanka uureenyo goyaka a iꞌdoo omoot nah liigooche, ꞌdee awteenyo menye Waakkhi ꞌdooꞌdi tuume omoot kasookahcho on kakhuufna. 
2CO.1.10	Waakh wahanyeyyohi uskule omoot keeno a nah karibe, toro la a nah riba. Nah usu gon khajjeella, ꞌdee ulla orey isohta nah riba, 
2CO.1.11	geeddi atin laka weysi ka nah soogargaartaan. Iꞌda ka, ꞌdooꞌdi buure maanti Waakh weysihaas daage buuhi us iꞌdaanu inno siicho ka meesseenyo ka Waakh kalaꞌd a ilaaba.
2CO.1.12	Maantaka wihi nah keeylajno a waha, wihi rubeyoheenyoki haag ichoow suujoon seley saaho rumanka cheekaan, a saggi nah munyati Waakh ka jiroti fissan harrata ka ijirre, kach ka la a saggi nah ortiin ka ijirre. Waha la kharati weeli enenyete harrata ka menye, haaggi Waakhe buure on kayeelle. 
2CO.1.13	A mehe wihi nah atin isoochiirro, mali dagsan ma kijiro, a wihi atin soomin ichoow aban tabuuꞌdiin on. Wihi an khajjeelo la a mehe ya, 
2CO.1.14	saggi atin geeddoo nah iabatteen u, tuume nah abattaane ꞌdee maanti Kamureenki Yeessee soonokhti ka nah keeylajjaan saggi nah laka atin ikeeylajnuu.
2CO.1.15	Jeenteti an saggi atin ikakhuuftaan itissibuu la, mehe kamalde ya, koloo a atin sooꞌdaara ꞌdee kol lamma atin liimaala. 
2CO.1.16	Iꞌdi tahe anihi maanti an Boroofenhi Makedooniya isohdi atin leeamiite toro la maanti an Makedooniya kasoonokhdi laka atin leeamiit iche ꞌdoone.
2CO.1.17	Maanti an wahaas kamalde, jitoo ꞌdabakhenye kayeele? Ommos chaꞌan walah kamaldi, an saggi ꞌdooꞌdi harratane ikamalda, ꞌdee, “Aa, aa,” ichoow, “Mele, mele,” isleeadeeh?
2CO.1.18	Iꞌdaasenyi saggi Waakh liikakhuufuu, woreenyoki nah atin ikeenne laka koloo kalday, “Aa,” ichoow, “Mele,” ma isleeyadeeh. 
2CO.1.19	A mehe Yeesso Kiriistohi Weeli Waakhenye ani ichoow Silfaano 
2CO.1.20	A mehe Waakh ayyinti tuummane us ayyiche, Kiriisto ka a buuhiche. Maantaka kol dakkhan chiꞌinno Waakh koolinno Yeesso Kiriisto ka, “Aamiin,” iche nadeeh. 
2CO.1.21	Waakh rubeytiissa nah ichoow atin ba Kiriisto ka wohoo kalday inno kayeela, mujjum inno toollicha. Toro la hiliis a inno isubhe, 
2CO.1.22	sumattiis inno gesse toro la Rubeyti Munyee rubeyoheen goya gesse. Toolla Rubeyti Munyeenye inno siicha ꞌdee wihi us inno iayyicho us berri inno siicho rummaacha.
2CO.1.23	Waakh a idaagaa, us garteey a laaba, anihi bolokh atin ikeeno an iꞌdoonine, jeentetaase ilkerengeetti Koriinto toro ikasoonokhawwaaye. 
2CO.1.24	Anki wihi atin kakhuuftaan ka ma atin dakhanni. Iꞌdaasenyi nah hile atin leehaagginna, ꞌdee atin laka hamaaddaan. A mehe kakhuufnaanki atin Waakh kakhuuftaan ka a chuukhantahiin.
2CO.2.1	ꞌDeerka ani rubeyteey a gooche ma atin iamiit. Anihi toro bolokh atin ikeeno ma ꞌdoono. 
2CO.2.2	Iꞌdi tahe chirri an atin bolkhicho, ayyo addane ꞌdee ikahamaadicha, atin tuumman la a atin bolkhichee? 
2CO.2.3	Jeentetaase khadaabaas atin ikasoochiire, ꞌdee chaꞌan amiit atinhi kootte ikahamaadissaan toro ma ikooyissaan. An atin tuumman a atin kakhuufe, ꞌdee chaꞌan hamaado, atin tuumman laka a hamaaddaan. 
2CO.2.4	Maanti an khadaabaas atin isoochiire, a bolkhe, weyti mal igele toro la ilmohi buure khube. Atin bolkhin mee ꞌdoono, ꞌdooninti buurenye an atin ikhabo, iche atinhi garattaan ꞌdoona.
2CO.2.5	Chirri etoo bolokh keene, ani kalday mee ibolkhiche. Ma kokkorsadi la, us geeddoo ka atin tuummane atin bolkhiche. 
2CO.2.6	Sirbiti buurtiin eta gelisse, a yaakhta. 
2CO.2.7	Iꞌdaasenyi kola a atin imasse chaꞌatin etaas uskeelaas ikakuttaane, toro la uur khoboossaan uus ꞌdee oytinti buurenye us ooyo ka rubeye jebine. 
2CO.2.8	Maantaka a atin hawwaasde, taba etaas saggi rumanka atin usu iꞌdoontaan toro tusa. 
2CO.2.9	Khadaaba an atin isoochiire ka a atin kaja, ꞌdee usu atin wihi an yeela atin iidah tuumman yeessaan abda. 
2CO.2.10	Chaꞌatin etoo uskeel ikakutteen, an laka a ikakute. A mehe wihi an ikakute, chiꞌ rumanka wohoo lakakuto jireen a iroonotiinna, an Kiriisto ortiis ka wahaas a ikakute. 
2CO.2.11	Anna iꞌdane yeela uus ꞌdee Seytaan inno kahataatinee. Iꞌdi tahe inno luhti Seytaan tuumman weyti garanna.
2CO.2.12	Maanti an ilkerengeetti Tuurowa imiyye an Wori Haaggane Kiriisto miinsan an cheeke, Kamur jitoo a ifure. 
2CO.2.13	Iꞌdaasenyi jeenteti an eteenki koo Kiriisteenye Tiito layadeeh iꞌhelin u, weyti uur isuujowe. ꞌDeerka ꞌdooꞌd a Waakh atin bariisti iidahye, katabe, ilkerengeetti Makedooniya imiy.
2CO.2.14	Iꞌdaasenyi Waakkhi chirrar tuumman girꞌdaanki soorin Kiriisto ka inno woyo kalaꞌd ilaabno. Waakh nah ka wor Kiriistoki lagarti iꞌdi uyuuggi haaggan u, meel tuummane kataaꞌhicha. 
2CO.2.15	Iꞌdi tahe jiroteen Waakh ka, a uyuug Kiriistoki haaggan. Uyuugga la ꞌdooꞌdi Waakh ribo ichoow ki baabaa kijiro ba goychooda kijira. 
2CO.2.16	ꞌDooꞌdi baabaa kijiro ka, nah a iꞌdi suusakki enenyet bakkicho. ꞌDooꞌdi Waakh ribo ka la, nah a iꞌdi uyuuggi jiro lakeelo. Ayyo la hila keley yabuuꞌd? 
2CO.2.17	A mehe nah iꞌdi ꞌdooꞌdi buurenye Yeedi Waakh cheeko ꞌdee chilimme kaꞌhelo mee. Iꞌdaasenyi nahi koo Kiriistee, a ergaanoti Waakh sooergate. Wori khollokkhan mee cheekno.
2CO.3.1	Waha nah elanni ka, rumanka a inokhanna toro haaggeenyo atin isoocheekna? Rumanka nah iꞌdi ꞌdooꞌd gaasoo u, khadaabbeti haaggeenyo cheekto ma atin kaꞌdoonno. Toro la atin ma nah kaꞌdoontaan. 
2CO.3.2	Atin rubeytiin a iꞌdi khadaabeenyoki uurasseenyo goya lakachiire, enenyet tuumman garti, toro la soomo. 
2CO.3.3	Wihi ꞌdowe, atin a khadaab Kiriistoki hileenyo dele. Waha la wihi ringi ka lachiire menye, Rubeyti Waakkhi jiro lakachiire. Toro wihi daakki hafan lakachiire menye, Rubeyti Waakkhi jiro iche uurassi weeli enenyet goya kachiirte.
2CO.3.4	Jeenteti nah Kiriisto ka tuum Waakh ikakhuufnuu, nah uurlammaal ma khabno. 
2CO.3.5	Nah awteenyuu walah nah nabuuꞌd mele, iꞌdaasenyi wihi nah yeelin nabuuꞌd Waakh on kayamiitiin. 
2CO.3.6	Waakh ꞌdooꞌdi ayyinti husube us gooche ifalin yabuuꞌde nah kayeele. Ayyinta husub la amurreti chiiran menye, a wihi Rubeyti Waakh kayimiy. A mehe amurreti lachiire omoote keenta, iꞌdaasenyi Rubeyti Munyee jiro keenta.
2CO.3.7	Amurreti omoot keente dagah lakakhore, ababnaanki Waakkhi ababo leesoobahte.
2CO.3.8	hili Rubeyti Munyee ababnaankiche weyti ma kuto? 
2CO.3.9	Chirri hili enenyet uskeel igoocho ababnaanki geeddee khabe, geeddoo meheenye ababnaanki hili enenyet Waakh ortiis ka ficcho kuta. 
2CO.3.10	Iꞌdi tahe jitaas oraate ababo a iꞌdoo us toolla iababin, a mehe ababnaanki jiti toollane weyti kuta. 
2CO.3.11	Toro la chirri ayyinti raagane kutto ababnaan leetimiy, ababnaanki ayyinti husube sooꞌhaddo rumanka geeddoo meheenye kuta?
2CO.3.12	Maantaka jeenteti nah khajjeelaas ikhabno, iche roorro laan ijirra. 
2CO.3.13	Nah iꞌdi Muusahi goorat dafartoo ꞌdabakhe fool iskoogooge, ꞌdee ꞌdooꞌdi Issiraayele ababnaankaas samacchaar jite fiiricho istirte mee. 
2CO.3.14	Iꞌdaasenyi malassicho a ladagahnooche. Iꞌdi tahe ichoowka maanta laka chirri icho buuggassi ayyinti raagane Waakh gooche soomaan a iꞌdoo malassicho dafar lakoogooge. Dafarta uliba a jirta. Iꞌdi tahe maanti etoo ichoow Kiriisto ba wohoo kalday yitaaheen kalday on dafar lakayegcha. 
2CO.3.15	Ichoowka maalinka laka chiꞌ buuggassi Muusa chiire lasoomo, uurassicho a iꞌdoo dafartaas lakoogooge. 
2CO.3.16	Iꞌdaasenyi maambaaw etoo Kamur iurgiye dafartaas a lakayegcha. 
2CO.3.17	Toollaka Kamur a Rubey. Inti Rubeyti Kamur kijirto la enenyet a furanyahe. 
2CO.3.18	Inno tuumman la foolasseenki liiogoogin ka, a iꞌdoo inno ababnaanki Kamur kitaab goyaka bihinno. Geedda inno bihinno la a inno luurgiyicha, samacchaar usu iokkanaanna. Ababnaanka inno ababno la Rubeyti Kamure kayamiite, kakhayma weyti buuraata.
2CO.4.1	Maantaka jeenteti Waakh uurnugleeliis on u hila usu liihilo nah ikorchuu, rubeye ma nah jebto. 
2CO.4.2	Wihi dagsane lakhaanyo keeno a ꞌdiiꞌdne. Nah la enenyet ma ekkeysanni, Yeedi Waakh ma baabullo. Nah runti Yeedi Waakh on babbakkaahinna. Waakh ortiis ka, eti tuummane rubeytiis haag ichoow suujoon seley saahto, haaggi fiddiheenyo a tusna. 
2CO.4.3	Chirri Wori Haaggane nah cheekno dagsanyahe laka, ꞌdooꞌdi bar latiro on kadagsanyahe. 
2CO.4.4	Seytaanki waakkhi harratee malassi ꞌdooꞌdi Kiriisto irummeysan a hide, ꞌdee banayhi Wori Haaggan ma argaan. Banayha la a Wori Haaggane Kiriistohi weynaan leh. 
2CO.4.5	Iꞌdi tahe nah kooloheenyo enenyet ma icheekno, Yeesso Kiriistohi Kamurenye cheekna. Toro la jeente Yeessuu, saggi nah ilbooyyetiin inahe cheekna. 
2CO.4.6	Iꞌdi tahe Waakkhi, “Mugꞌdi goyaka banay a soobaheen,”
2CO.4.7	Iꞌdaasenyi inno a iꞌdoo inno kamurroonka ꞌdiryo goya kijiro sarteen ka khabno, ꞌdee miigti miig tuumman kussan inno ma inno katamiite, Waakh katamiit. 
2CO.4.8	Amam tuumman ka a nah lamarche, iꞌdaasenyi ma nah laajjebcho. Uurlammaale khabna iꞌdaasenyi ajjibaat ma khaanno. 
2CO.4.9	Sina nah loomhicha, iꞌdaasenyi Waakh ma nah ꞌdiicho. Kolossoo il nah lakaguꞌdda, iꞌdaasenyi rubey ma nah lakabahcho. 
2CO.4.10	Kol dakkhan sarteenyo ka omoot Yeesso sinna, ꞌdee jiro Yeesso laka sarteenyo ka lasoobabbakkaahicha. 
2CO.4.11	Iꞌdi tahe nahi jiro khabno kol tuumman jeente Yeessuu, ogoose nah lamarma, ꞌdee jiro Yeesso sarteenyota tamuut lakaarga. 
2CO.4.12	ꞌDeerka omoote a nah maranta iꞌdaasenyi atin jiro a khabtaan.
2CO.4.13	Wihi chiiran, “An Waakh a rummeesde, ꞌdeerka yeede.”
2CO.4.14	A mehe wihi nah garanni, Waakkhi Yeessohi Kamureene omoot kasookahche, inno laka Kiriisto a inno leesookahcha ꞌdee inno tuumman Waakh ortiis inno keena. 
2CO.4.15	Sinayyoheeyka tuumman a iroonotiinna, ꞌdee haaggi Waakhe buurenye inno imunneynan ballaasta ꞌdooꞌdi buure eleela. Iꞌda ka Waakh a lakoolicha jeenteti ꞌdooꞌdi Waakh kalaꞌd ilaabo ibuuraatuu.
2CO.4.16	Maantaka chirri sarteenyo tamuut laka, nah yombuu yombo ma inokhanni rubeyoheenyo kol dakkhan a lamiigoocha. 
2CO.4.17	Iꞌdi tahe sinayyohaar ꞌdabakhe a wihi geeddoor one, wihi icho keenaan la a ababnaanki weyti khummane jirtuu tuumman imassanne sinayyohaas kussan. 
2CO.4.18	ꞌDeerka nah wihi laargo menye, wihi liiargine mujjum fiirinna. Iꞌdi tahe wihi laargo a wihi geeddoor on jiro, iꞌdaasenyi wihi liiargin a wihi jirtuu tuumman imassan.
2CO.5.1	Iꞌdi tahe wihi inno garanni, chiꞌ sarteenta harratane inno khabno iꞌdi eemee labaabiicho, goobi Waakh ka, minki jirtuu imassanne inno Waakh kaꞌhello a khabna. Minkaas la ki dahanohi enenyet haaggicheen mee. 
2CO.5.2	Geeddi inno sarta on khabno a ooyna, toro la sarti husube goobi Waakhe iꞌdi dafarti inno gessannuu imoonna. 
2CO.5.3	A mehe maanti iꞌdaasu sarti goobi Waakh inno lakagaade, rubeyoheen sar laan ma fiddiyaan. 
2CO.5.4	Iꞌdi tahe geeddi inno sarteenta harratane iꞌdi eemee on khabno a ooyna iꞌdoo hulees inno lakorchuu. Waha jeenteti innohi sarteenti harrata lakaduumicho iꞌdoonno menye, innohi sarteenti husube goobi Waakhe inno lagesso ꞌdee jiroti jirtuu imassan sarteenta tamuut chakhsatti iche ꞌdoonna. 
2CO.5.5	Toolla Waakh rubeytiis waha a inno itannabiche. Ulla toro Rubeyti Munyeenye inno siiche, ꞌdee iche ka, saggi inno wihi us inno iabbire tuumman tuum rumanka iꞌhello inno tuse.
2CO.5.6	Maantaka nah kol tuumman roorro ma khabno. Wihi inno garanni a mehe ya, geeddi inno sarta harrata on khabno Kamur foga ileejirra. 
2CO.5.7	A mehe jirota nah jirro jeenteti nah usu indo ikaagarro menye jeenteti kakhuufnaanki nah usu ikakhuufno iche ijirra. 
2CO.5.8	Nah roorro ma khabno, nahi sarta nah lakabahcho iranni Kamur leefiddiino ꞌdoonna. 
2CO.5.9	Maantaka sarta ka jiro khabneey ommos ma khabineey ka ba wihi nah ꞌdoonno tuumman, a nahi usu on kahamaadinno. 
2CO.5.10	Iꞌdi tahe inno tuumman komborti Kiriisto enenyet kahukkumo orcheeda kasoobahna, ꞌdee ebba haag ommos suujoonki us geeddi us sartiis khabo yeele ka laguta.
2CO.5.11	Maantaka nah Kamuri lakarooro wihiis a garanna gone, hole downa weeli enenyet hawwaassanna. Waakh wihi nah nahe khuuf on garta, toro an a khajjeela atin laka rubeyohiinki haag ichoow suujoon seley saaho ka wihi nah nahe khuuf a garattaan. 
2CO.5.12	Nah toro haaggeenyo ma atin isoodowdowno, jiti haaggane atin keeylajjaan on atin siinna. Iꞌda ka la jeenteti wihi uur goya kijiro menye, jeenteti wihi indo lakaarguu, atin ꞌdooꞌdaas walah ilaabin a tabuuꞌdiin. 
2CO.5.13	Chiꞌ nah sirgo nahe a iroonoti Waakhe, chiꞌ nah sirgo ieheynan la a iroonotiinna. 
2CO.5.14	Saggi Yeesso Kiriisto meessi enenyet tuumman ikayumuy a tissibna. Jeentetuu ꞌdoonin Kiriisto inno dakhatta. Inno tuumman a iꞌdoo inno tuunne, jiroti oraat ma inno dakhatti. 
2CO.5.15	Ulla enenyet tuumman a iyumuyye ꞌdee eti tuummane jiro uus saggi us awtiis u iꞌdoono ijirine, iꞌdaasenyi saggi Kiriisto iꞌdoono a ijiro. Iꞌdi tahe Kiriisto a yumuyye Waakh la iroonotichuu usu omoot kasookahche ꞌdee icho la jiraan.
2CO.5.16	ꞌDeerka uus toolla kakhabatti iꞌdi ꞌdooꞌdi harratuu, enenyet saggi inno iagarro ma ikhaanno. Chiꞌinno goorat Kiriisto iꞌdoo us weeli enenyet yahuu iꞌdaas yeelle laka, kola iꞌdaas ma yeello. 
2CO.5.17	Maantaka eti tuummane usu ichoow Kiriisto wohoo kalday yahiin a uumacchotoo husub. Jiroti raagan a kasootabe, too husube jira.
2CO.5.18	Waha tuumman la Waakhe yeela. Ulla Kiriisto ka weeli enenyet ankiissa keene, toro la hila Waakhe enenyet anki Waakh lakeeno inno korche. 
2CO.5.19	Wihi an eldi a waha, Waakh Kiriisto ka ꞌdooꞌdi harrata ankiissa keene. Ulla uskeelicho ma ekkaacho. Toro la hili us nah korche a ki nah saggi usu weeli enenyet ankiis ikeeno nah cheekno. 
2CO.5.20	Maantaka nah a ꞌdooꞌdi meel Kiriisto kijiro. Waha a iꞌdoo Waakh nah ka enenyet hawwaasti. Nah la a atin hawwaassanna iroono Kiriistuu taba keennaanki Waakh ankiis atin keeno raaha. 
2CO.5.21	Waakh Kiriistohi uskeeloo rucchul laka iyeeline meesseen ka eti uskeel leh kayeele, ꞌdee Kiriisto ka fissanoonki Waakh inno liiekkaacha.
2CO.6.1	Nah a ꞌdooꞌdi Waakh hil leehaaggicho gone, a atin hawwaassanne, taba haaggi Waakhe buure wihi ilmarhaatteet iikhaatina. 
2CO.6.2	Iꞌdi tahe wihi us essi kallaayo,
2CO.6.2	“Ibeenki mujjume nabah a atin isude,
2CO.6.2	toro ibeenki an atin ribo a atin gargaare.”
2CO.6.2	Dagansada giꞌde ibeenki mujjume a toolla, ibeenki Waakh atin ribo a maanta.
2CO.6.3	Uus ꞌdee hili Waakhe nah haagginno wohoo suuje lakaargine, wohoo rucchule enenyet tarraantarricho nah yeello laka ma jiraan. 
2CO.6.4	Wihi nah yeello tuumman ka saggi nah rumanka ilbooyyeti Waakh inahe tusna. Saggane wahaas itusna, ꞌhool ka ichoow sinayyohi nah loomhicho ka ichoow chirri mal nah gele a garrahsanna on. 
2CO.6.5	A nah lajahe, jeela nah lagesse, ururi il baabiicho nah jahe, hili weyti buure haagginne, urꞌdumme waayne, ankaane. 
2CO.6.6	Jiroti eloo rucchul laka ikhabine nah jirre ka, runti Waakhe nah abanne ka, samacchaari nah eheet ka, uuri ꞌdabakhenye nah khabne ka, Rubeyti Munyeenye goyteenyo kajirto ka, ꞌdooninti rummaate nah khabne ka, saggi nah ilbooyyeti Waakh inahe a laarge. 
2CO.6.7	Nah rumanka runti Waakh a cheekne, miigti Waakh la a nah leejirte. Jiroteenyoti fissan la iꞌdi birti walah lakayagiis ichoow ti walah islakajeycho eheet. 
2CO.6.8	Toro la enenyet nah kooliyyeey ommos nah ꞌdarraawyeey ka ba, nah lahamayyeey ommos nah lasaayyeey ka ba, nah Waakhe ihilla. ꞌDooꞌdi ekkeysi lehe nah liiekkaacha, iꞌdaasenyi rum kalday on cheekna. 
2CO.6.9	Rumanka a nah lagarta iꞌdaasenyi saggi ꞌdooꞌdi liigaranne nah liiwoywoya. Omoot laka a nah lamarma, iꞌdaasenyi uliba a jirra on. Weyti nah lajahe iꞌdaasenyi ma namuut. 
2CO.6.10	Rubeyoheenyo a bolkhaane iꞌdaasenyi kol dakkhan a hamaana, a miskiino iꞌdaasenyi ꞌdooꞌdi buurenye kamurroonna. Walah weheenyee mele toro la walah tuumman a khabna.
2CO.6.11	ꞌDooꞌdi Koriintooy! Nah wohoo rucchul laka ma atin kadagsanne, saggi nah weyti atin iꞌdoonno laka a atin tusne. 
2CO.6.12	Nah uureenyo ka ꞌdoonin ma atin karimmanni, iꞌdaasenyi atine ankiin ka nah karimmattaan. 
2CO.6.13	Toolla saggi an nyaakhuteey ileeyyeedo iche atin ileeyyeeda. Taba geeddaas nah weyti atin ꞌdoonno, atin laka nah ꞌdoona.
2CO.6.14	Taba atin ichoow ꞌdooꞌdi Kiriisto irummeysan dahoo kalday akararanna. Iꞌdi tahe ꞌdooꞌdi fiffissan ichoow ki hugunꞌdarri kaassohti saggoh isiwalhichaan? Toro la ꞌdooꞌdi banay kijiro ichoow ki mugꞌdi kijiro ba kulankoo kalday a isleekhabaan? 
2CO.6.15	Ayyintoh Kiriisto ichoow Seytaan ba isikhabaan? Ommos eti Kiriisto rummeeste ichoow ki Kiriisto irummeysan mehe iskakhabaan? 
2CO.6.16	Minki Waakhe buure ichoow iyookkoyyo saggoh isidaagaan? A mehe inno a minki Waakhe buurenye Waakkhi jiro. Iꞌdi Waakh yidah u, “An goychooda furda, goycho kaassohda. An Waakkhichooda ateehe, icho la ꞌdooꞌdaaya yateehiin.”
2CO.6.17	“Maantaka kaaleya goycho kasoobaha,
2CO.6.17	kasoogowa,
2CO.6.17	iche Kamur essa.
2CO.6.17	Wihi biꞌdire aꞌdaarina,
2CO.6.17	anna a atin khaaddaa.”
2CO.6.18	“An ooyohiinna ateehe,
2CO.6.18	atin la nyaakhutaaya tateehiin,”
2CO.6.18	iche Kamuri Miig Tuumman Leh essa.
2CO.7.1	Maantaka aalasseeyki an weyti ꞌdoono, Waakh wahaas tuumman a inno iayyiche gone, wihi tuummane sarteen ichoow rubeyteen biꞌdirroocho iskadikhno. Jeenteti inno Waakh ikaroorruu la, orey isohda ꞌdooꞌdi tuum munyee ateeha.
2CO.7.2	Saggi atin nah iꞌdoontaan nah tusa giꞌde. Nah et nah ikhufne mele ommos et nah jiti us Waakh kakhuufo ka baabiinne mele ommos et nah kakharaawne mele. 
2CO.7.3	Jeenteti an uskeel atin ikagoocho mee waha ieldi. A mehe ꞌhor a atin iidahye uur atin kakhabna, omoote jirteey ommos jiro jirteey ka ba a isleejirra. 
2CO.7.4	An weyti roorro laan atin leeyyeeda, toro la jeentetiin u a eylaja. Weyti uur liimiigooche. Sinayyohi buurenye inno khabno ka laka, hamaadeey weyti buuryahe.
2CO.7.5	A mehe maanti nah boroofenhi Makedooniya nimiy sarteenyo ma nasin. Iꞌdaasenyi ꞌdolloheenyo tuumman sina kijirte. Khareenyo jaakhe kijire goyteenyo la roorro kijirte. 
2CO.7.6	Iꞌdaasenyi Waakkhi ꞌdooꞌdi rubeye jebte uur khoboocho, emeet Tiito ka uur a nah khobooche. 
2CO.7.7	Emeettiis kalday uur ma nah khoboonne, wihi uur nah khobooche a saggi atin usu uur ikhoboosseen. Us saggi atin iargin iꞌdoontaan ichoow saggi jeenteti atin ani sina itusseen u iooyteen ichoow saggi atin ani weyti aw ikakhabtaan laka a nah isoocheeke. Jeentetuu an weyti hamaade.
2CO.7.8	A mehe chiꞌ khadaabi an ꞌhor atin isoochiire oytim atin ikeene laka, jeenteti an isoochiiruu ejer ma istowo. Rumanka geeddoo rucchul on ka khadaabeeykaas ka ejer istowe. 
2CO.7.9	Iꞌdaasenyi toolla an a hamaada. Jeenteti atin iooyteen menye, jeenteti atin oytintaas ka uskeel ikasoonokhatteene ihamaada. Iꞌdi tahe oytintaas a saggi Waakh iꞌdoone, ꞌdee wihi nah yeelle ka wohoo rucchule sina atin ikeeno ma jiraan. 
2CO.7.10	A mehe oytinti enenyet saggi Waakh iꞌdoono iooyo wihi iche desso a uskeeli lakasoonokhti ribnaanki Waakh enenyet ribo iwoyo. Wahaas ka la et ejer istowo mele. Iꞌdaasenyi oytinti saggi ꞌdooꞌdi harrata liiooyo omoot on dessa.
2CO.7.11	Bal wihi oytintaas saggi Waakh iꞌdoono liiooyo atin ikeento yeya. Saggi atin uskeel iyeeline tusseene, wihi yitah ka hollowteene, wihi soosohti ka la roorro atin gesse. Atinhi iagartaane ꞌdoonteen, atinhi ani igessaane etaas uskeel yeele hukkuntaan iche ꞌdoonteen. Wahaas tuumman ka saggi atin wihi yitah ka eloo rucchul laka ikhabine tusseen. 
2CO.7.12	ꞌDeerka chaꞌan khadaab atin isoochiire laka, jeenteti eti khuf yeele ommos eti liikhufe menye, a jeenteti Waakh ortiis ka saggi atin uur nah ikakhabtaan an atin ikasoobabbakkaahicho. 
2CO.7.13	Maantaka waha weyti uur nah khoboocheen.
2CO.7.13	Uur kalday ma nah khoboonne, wihi kach ka nah kahamaadiche a hamaadi Tiito khabe jeenteti atin tuumman waꞌdwaaꞌdi us khabe ibihisseen. 
2CO.7.14	A mehe chaꞌan ortiis ka bihin atin kaguꞌdde laka, an lakhaanyo ma argo. Saggi nah walah tuumman rum ka atin isoocheeknuu, bihinti nah Tiito ortiis ka atin kaguꞌdubne laka runtiche a atin tusne. 
2CO.7.15	Ulla ꞌdooninti us uuriis ka atin ꞌdoono weyti buuraatta, geeddi us saggi atin aytiis idaagteene toro atin usu roorro ichoow inkaanyit ka imartiisatteen kasooꞌhelo. 
2CO.7.16	Maantaka an weyti hamaada a mehe walah tuumman ka a atin kakhuufaa.
2CO.8.1	ꞌDooꞌd Kiriistokaaw toolla siinti haaggi Waakhe buurenye us ururre Kiriistoti boroofenhi Makedooniya kijirto siiche iche atin isoocheekin ꞌdoonna. 
2CO.8.2	Sinayyohi buurenye lakakaje, iꞌdaasenyi hamaadicho weyti buuraate, miskiinkichoki buuraate ka la icho weyti walah diibin ꞌdooneen. 
2CO.8.3	Iꞌdi tahe wihi an arge an atin isoocheeko, icho geeddi icho yabuuꞌdiine diibeene, toro la ꞌdirihicho diibeen. Icho awtichuu a goocheene, 
2CO.8.4	weyti nah hawwaasteene, ꞌdee ꞌdooꞌdi Waakhe ilkerengeetti Yaꞌhuudiya kijiro haaggi hila khumman leegismaan. 
2CO.8.5	Wihi nah imurre weyti kuteen. Icho kolooraat Kamure isisoobahcheene, toro la saggi Waakh iꞌdoonuu wihi nah yeela inidah laka raaheen. 
2CO.8.6	ꞌDeerka Tiitohi hilaas chilimme labaayicho sookhabte hawwaassanne, hili wihi atin diibtaan massi inidah. 
2CO.8.7	Iꞌdaasenyi atin walah tuumman ka weyti orey jirtaan, iꞌdi maanta kakhuufnaanki atin Waakh kakhuuftaan ichoow Wori Haaggane atin cheektaan, ichoow runti Yeedi Waakhe atin garattaan ichoow wihi tuummane atin aw ikhabtaan. Taba hila ꞌdoonineete atin walah diibtaan ka laka orey jira giꞌde.
2CO.8.8	Amur an atin siicho mele. Iꞌdaasenyi ꞌdooninti atin ꞌdooꞌdi addan ꞌdoontaan iche rum tahe ichoow usuhuuse kaja, ꞌdee ꞌdooninti ꞌdooꞌdi addan khabo keekkaacha. 
2CO.8.9	Iꞌdi tahe haaggi buurenye koo Yeesso Kiriistohi Kamureene a garattaan. Chiꞌ kamurroon tuumman kiis yahe laka, jeentetiin u miskiine yitahye, ꞌdee miskiinkiis ka kamurrowtaan.
2CO.8.10	Waansiheeyki ayta miinsan la weyti atin iroonyahiin. Atin ꞌdooꞌdi oraate guꞌhoo kute chilimme baayiche eheete toro la ꞌdooꞌdi oraate iꞌdaas yeelin ꞌdoone eheet. 
2CO.8.11	Toolla hila walah ladiibo massicha, ꞌdee ebba iꞌdi goorat atin hili weyti haaggan iꞌdoonteen u a buuhicho. Ebba geeddi us khabo ichoow geeddi us bahcho a israaheen. 
2CO.8.12	Iꞌdi tahe chiꞌ etoo wohoo bihin ꞌdoono, khaatannaanki Waakh siintaas khaatti, wihi liikhabin menye, geeddi lakhabo iche raaha.
2CO.8.13	Iꞌdi tahe ꞌdooꞌdoo mee hulees kayeginno, atin la sina atin korinno, iꞌdaasenyi innohi ekkaawno ꞌdoonna. 
2CO.8.14	Maantá buuhiinná wihi icho laayahiin buuhichá, ꞌdee maantoo addan toro buuhichoodá wihi atin laatahiin buuhichá. Iꞌdaakka la a inno islakeekkaacha. 
2CO.8.15	Iꞌdi liichiiruu, “Eti wihi buure soosuune walah kasooꞌhade mele, ki wohoo rucchul soosuune laka, walah kaankhate mele.”
2CO.8.16	Waakkhi awti an atin ikhabo uur Tiito laka goya gesse kalaꞌd ilaabno. 
2CO.8.17	Iꞌdi tahe Tiito wihi nah daahne kalday ma khaatanne, iꞌdaasenyi usu awtiis u a gooche usuhi atin iyamiit weyti ꞌdoona. 
2CO.8.18	Etoo addane koo Kiriistee Tiito a kasooꞌdarra. Eta a etoo ururre Kiriisto tuumman ka saggi us Wori Haaggan icheeko lasaaꞌdo. 
2CO.8.19	Wahaas kaldach on menye, eta toro urur Kiriisto soobahche ꞌdee nah walhicha baaysiha nah leekhaata. Nah siintane mujjum woywoyna ꞌdee Kamur lakoolicha toro la saggi inno ꞌdooꞌdaas weyti gargaar iꞌdoonno laka laarga. 
2CO.8.20	Nah la iꞌdane yeelle, uus ꞌdee saggi nah baaysiha buure iwoywoyno ka uskeeloo rucchul laka nah lakacheekanne. 
2CO.8.21	A mehe nah Kamur ortiis ka kalday menye, weeli enenyet ortiis ka laka samacchaare wihi haaggan yeella.
2CO.8.22	Toro etoo addane koo Kiriisteenye icho kaꞌdarra. Usu jitassi ittaawe ka saggi us rumanka wahanyeyyo Kiriisto uur ikakhabo a tuse. Ulla toolla jeenteti us weyti atin ikakhuufuu weyti gargaar atin ꞌdoona. 
2CO.8.23	Wihi Tiito miinsan la, us a wahalheeyki nah goytiin ka hil isleehaagginno. Wihi ꞌdooꞌda lammeenye koo Kiriisteenye usu sooraaho miinsan la, icho a ergattiti ururre Kiriisto, toro la Kiriisto inkaanyit ikeenaan. 
2CO.8.24	Maantaka urur Kiriisto tuumman ortiis ka reeraas ꞌdoonin rumanka tusda, ꞌdee ꞌdoonintiin ichoow wihi nah atin keeylajno rumanka a laabti.
2CO.9.1	Rumanka walah hila baaysihi ꞌdooꞌdi Waakh liiergo an atin isoochiiro liikaꞌdoono mele. 
2CO.9.2	Iꞌdi tahe saggi atin rumanka gargaar iꞌdoontaan a garda. Anna ꞌdooꞌdi boroofenhi Makedooniya ka bihin a atin kaguꞌdde, saggi atinhi boroofenhi Akhaaya kijirtaan baaysi ka guꞌhi kute itannabatteen cheeke. Uuriinkaas haaggan la buurche a kululaache ichoowka icho laka gargaar bihine ꞌdoonaan. 
2CO.9.3	Iꞌdaasenyi reera koo Kiriistee a atin isooerga, ꞌdee eylaji wihi aytaas miinsan ka an atin keeylajo uus wihi ilmarhaatteet eheynane, iꞌdi an ꞌdooꞌd iidah u, atin laka tannabattaan. 
2CO.9.4	Iꞌdi tahe chirri ꞌdooꞌdoo koo Kiriistee ili Makedooniya ka isooraahe atinhi itannaban atin sooeleele, jeenteti nah atin ikakhuufnuu atin ꞌdiiche nah laka lakhaanyo a nah khaatatta. 
2CO.9.5	Maantaka wihi an kamalde, reera koo Kiriisteenye hawwaasda orteenyo erga, ꞌdee baaysihiinki buurenye atin ayyisseen mujjummoossaane massissaan. Iꞌda ka baaysihi atin liihosso menye, wihi atin uuri haaggan ka soobihisseene yateehiin.
2CO.9.6	Ayti an atin ikhabo talla. Eti ilmohoo rucchul taaꞌhicho, ullaka gurnaankoo rucchule ꞌhela. Eti ilmohi buure taaꞌhicho la ullaka gurnaanki buurenye ꞌhela. 
2CO.9.7	Ebba uus bolokh ka bihinne ommos liiholinne, ebba geeddi us uuriis ka gooche on a bahcho. A mehe Waakh eti uuri haaggan ka walah diibo iche ꞌdoona. 
2CO.9.8	Waakh la haaggiiski buure tuumman ka wihi atin ꞌdoontaan ꞌdirihicho laka atin siin a yabuuꞌde, ꞌdee walah tuumman ka ichoow kolal tuumman ka wihi atin ꞌdoontaan tuumman khabtaane, hili haaggan tuumman la buuhissaan. 
2CO.9.9	Iꞌdi liichiiruu,
2CO.9.9	“Us siimohiis a taaꞌhiche, uuri haaggan ka miskiino siiche.
2CO.9.9	Fissanoonkiis jirtuu a sooꞌhada.”
2CO.9.10	Waakkhi eti gos leh ilmohi lataaꞌhicho siicho, toro makaateti us yaham siicho, ilmo a atin siicha toro atin ikasookhaya, ꞌdee gurnaanki atin wihi fiffissan yeessaan kakhayma. 
2CO.9.11	Waakh walah tuumman ka a atin kamurroocha ꞌdee kol tuumman uuri haaggan ka ꞌdooꞌdi addan gargaartaane, ꞌdee wihi atin soobaayisseene nah diibno ka ꞌdooꞌd Waakh kalaꞌd ilaaba. 
2CO.9.12	A mehe hila ꞌdooꞌd lagargaaro atin gessaan ꞌdooꞌdi Waakh gargaar kalday ma gargaaro, iꞌdaasenyi kalaꞌddi buurenye Waakh liilaabo laka a dela. 
2CO.9.13	Hila saggi atin rumanka Kiriisto iraahtaane tuse. Wori Haaggane atin kakhuufteen ka, wahanyeyyohi Waakh a raahteen. Toro la wihi atin khabtaan icho ichoow ꞌdooꞌdi addan a leegisanteen. Jeenteti waha dakkhan u ꞌdooꞌd Waakh a koolicha. 
2CO.9.14	Jeenteti haaggi Waakhe buurenye us tuum atin siichuu la, icho weyti atin imoonaan geeddi icho Waakh atin isoowahaan. 
2CO.9.15	Waakh kalaꞌd ilaabno jeenteti siintiisti buurenye inno af ka wihiche cheekin iubaaꞌdan u.
2CO.10.1	Ani Baawulo uur Kiriistoki ꞌdabakhe ka ichoow samacchaar Kiriisto ka a atin hawwaasda. Waha a anihi chaꞌan atin leejiro, uure ꞌdabakhyahe leessi, iꞌdaasenyi chaꞌan atin ileejirin roorro ma khabo leessi. 
2CO.10.2	ꞌDooꞌdoo mehe essa ya, nah saggi ꞌdooꞌdi harratane ijirra. Maanti an amiit wihi liikasugo a anihi icho roorro laan leeyyeedo. Iꞌdaasenyi a atin hawwaasda wihi iꞌdaase iiholinna. 
2CO.10.3	A mehe inno harratane kijirra. Eheetteey laka, dihoti inno kajirro ti weeli enenyet isladiho mee. 
2CO.10.4	A mehe birti inno diho leeiranni ti harrata mee, birteen a miigti Waakhe worassi beenaat jejjebisso. 
2CO.10.5	Wihi inno jejjebinno a iriirti yeedi beenaat liiriiro ichoow rannyaatti noole abanti Waakh laabti jeyisso. Nah toro mal tuummane khabanna ꞌdee iholinna Kiriisto raahaan. 
2CO.10.6	Maanti atin raahnaanki atin Kiriisto raahtaan atin tuumman tuum kayeesseen, nah walah tuumman ka a tannabanne yeeddaagiwwaayyo tuumman sina tusna.
2CO.10.7	Atin walah kharicheeda on yeytaan. Chirri etoo saggi us koo Kiriisto iyahe ubo waha toro a kamassi. Saggaas us koo Kiriisto iyahe on nah laka koo Kiriisto inahe. 
2CO.10.8	A mehe antohi Kamur nah siiche wihi atin jejjebcho menye a wihi atin diso. Chaꞌan antohaas weyti keeylajo laka, an ma uryaawo. 
2CO.10.9	Anihiiyye khadaabbeteey ka etoo roorro atin gesso iyoog ma ꞌdoono. 
2CO.10.10	A mehe ꞌdooꞌd gaasoo mehe essa ya, “Khadaabbetiis yeedi huleesenye toro miigenye kijira, iꞌdaasenyi chuꞌus inno leejiro us a ꞌdaranyahe yeediis laka walah us yahe mele.” 
2CO.10.11	Eti iꞌdaase waha a kamassi. Wihi nah khadaab ka atin isoochiirro iche on maanti nah atin leejirro laka yeella.
2CO.10.12	Rumanka nah koloo kalday laka ꞌdooꞌdi haaggiis enenyet icheeko ma kajno ekkatiis ma iskayeello, ommos ma kajno icho ma iskekkaanno. Wihi icho yeelaan a ꞌdalammoon on. Iꞌdi tahe icho haaggicho ka a isrerreegaane toro haaggicho iskeekkaachaan. 
2CO.10.13	Nah la wihi nah keeylajno, geeddi mujjumenye nah liichiire ma kunno. Iꞌdaasenyi wihi nah keeylajno ichoow hili Waakh dahanteenyo soogesse a israahaane, atin laka hila goya a kijirtaan. 
2CO.10.14	Nah geeddi Waakh nah ichiire ꞌdirihiche ma kunno. A mehe nah ꞌdooꞌdi orey Wori Haaggane Kiriisto miinsan atin sooeleeliche eheet. 
2CO.10.15	Toro la nah hili etoo addan haaggiche ma keeylajno, geeddi nah liichiire ꞌdirihiche ma kunno. Wihi nah khajjeello, geeddi kakhuufnaanki atin Kamur kakhuuftaan kakhaymo, hili nah goytiin ka haagginno weyti ballaasta. 
2CO.10.16	Iꞌda ka Wori Haaggan ilassi ꞌdirihiin kijiro laka a kacheekna, toro hili etoo addan intoo addan ka haaggiche ma keeylajno. 
2CO.10.17	Iꞌdaasenyi, “Eti eylajo wihi Kamur yeele a keeylajo.”
2CO.10.18	A mehe eti iskoolicho rumanka koolo ma khabo. Iꞌdaasenyi eti Kamur khaatti iche koolohi rummaat khaba.
2CO.11.1	Bal chaꞌan geeddoor saggi ꞌdalam iyeyyeedo iikaꞌharina. Iꞌdaasenyi ma ikaꞌhartaan ba. 
2CO.11.2	A mehe an inaafi Waakh kayamiite atin ikhaba. A mehe iꞌdi inanti laalkumuu an etoo a atin siiche, kaas la a Kiriisto. Iꞌda ka iꞌdi inanti ladisti miꞌdab itahuu Kiriisto atin ikeena. 
2CO.11.3	Iꞌdaasenyi wihi an karooro a mehe ya, saggi goorat toof kharatiis ka Haawwo iekkeestuu 
2CO.11.4	A mehe chiꞌ etoo yamiite Yeessohoo addan cheeko, ommos chaꞌatin rubeytoo addane Rubeyti Munyeenye atin ꞌhesseen kayeere ꞌhessaane, ommos woroo Wori Haaggane atin khaatatteen kayeere khaatattaan, atin iꞌdaanu wahaas khaatattaan. 
2CO.11.5	A mehe maleey ka reera, “ergaanoti weyti khukkhumman,” layadeeh an iꞌdaaru laka ma karucchul. 
2CO.11.6	Kolossoo an eti af kaatah mee. Eheetteey laka an wori Waakh a garda, ꞌdow ka la, jitat tuumman ichoow walah tuumman ka wahaas a atin tuse.
2CO.11.7	Chirri an isnuglaache ꞌdee atin laweynaacho jeenteti an Wori Haaggane Waakh iꞌdaanu icheekuu, an uskeeloo a yeele? 
2CO.11.8	An a iꞌdoo an ururre Kiriistotoo hate chaꞌan geeddi an atin ihilo icho chilimme kaꞌhele. 
2CO.11.9	Maanti an atin leejire, chirri an walah waaye, et an hulees korche mele. Iꞌdi tahe ꞌdooꞌd Kiriistoki boroofenhi Makedooniya kayimiy wihi ikaankhan a isoobuuhiche. An hulees injire ma atin korinne, toro la uliba laka orey on isohda iꞌda yeela. 
2CO.11.10	Saggi rum Kiriisto goyteey ikajirtuu, et waha an ili Akhaaya ka keeylajo an ꞌdooꞌd hulees ikorin toollicho mele. 
2CO.11.11	An a iꞌdoh eylajeeyka orey ikaleesohda? Jeenteti an atin iꞌdoonine waha iyeela? Waakh saggi an atin iꞌdoono a garta.
2CO.11.12	Wihi toolla an yeelo toro oreye ileesohda ꞌdee ꞌdooꞌdi jiti liifuro ꞌdoono ꞌdee eylajo, hilicho ichoow keenyo ba a ekka essi luhlo goocha. 
2CO.11.13	A mehe ꞌdooꞌdaas ergaano iskaayyeela. Hili icho haaggichaan ka enenyet a ekkeestaane soonyoy ka ergaano Kiriisto iskaayyeelaan. 
2CO.11.14	Waha la girmo mee, a mehe Seytaan rubeytiis soonyoy ka herti Waakhe ababto iskayeela. 
2CO.11.15	ꞌDeerka girmo mee chiꞌ ilbooyyetiis laka ilbooyyeti Waakkhi rumanka fissan iskaayyeesso. Inti icho kamassataan a Waakkhi wihi icho yeeleen ka sina tuso.
2CO.11.16	Toro a inokhda adeehe, uus etoo kalday laka ꞌdalam ikoogeynan. Iꞌdaasenyi chaꞌatin ꞌdalam ikoogtahiin, saggi eti ꞌdalame on ikhaata ꞌdee iꞌdaaru a eylajo. 
2CO.11.17	Chirri an roorro laan eylajo, wihi Kamur iꞌdoono an adeeh mee, an iꞌdi ꞌdalame iyeyyeeda. 
2CO.11.18	ꞌDooꞌdi buure saggi ꞌdooꞌdi harratane ieylaja gone, annaka a eylaja. 
2CO.11.19	Iꞌdi tahe atin weyti a kharayyo, ꞌdooꞌdi ꞌdalammee laka hamaad ka a igarrahsattaan. 
2CO.11.20	Iꞌdi tahe chiꞌ etoo bowꞌda atin kayeesse ommos wihiin tuumman ꞌdabbaacho ommos ekkeysi ka wihiin atin kakhaato ommos atin ꞌdarraawo ommos fodoorre laka atin jaho a garrahsattaan on. 
2CO.11.21	Aa! Nah rumanka a ꞌdarneete iꞌdaas la ma yeelin! A lakhaanyeesdaay?
2CO.11.21	An uliba saggi ꞌdalame iyeyyeedaa, walahbaaw etoo roorro laan keeylajo, ani laka wahaas roorro laan a keeylaja. 
2CO.11.22	Icho a ꞌdooꞌdi Ibiraaniya? Ani laka. Icho saggi ꞌdooꞌdi Issiraayele Waakh iwahtaan? Ani laka. Icho hiiy Aburaahame kayimaateen? Ani laka. 
2CO.11.23	An saggi sirgo iyeyyeeda. Icho a ilbooyye Kiriisto? An ilbooy ka icho a kuta. ꞌDirihichooda hili miige haaggiche, ꞌdirihichooda jeela ka liihide, ꞌdirihichooda laajja ka liijahe, ꞌdirihichooda liigaasan leheet laka. 
2CO.11.24	Kol chane Yaꞌhuud laajja tomon seyyah ichoow saagaal igesseen. 
2CO.11.25	Kol seyyah ꞌdooꞌdi Rooma wulo ka ijahe, maantoo dagah liikachibe. Kol seyyahe koobanhi buurenye an kijire bar waayeen. Maalinkoo goya ween ibeenkiche khabto bey goya on kijire. 
2CO.11.26	Kolassi ittaawenye sohoti deer kijire, hawohi ꞌdulo ikhaatin leheete, chifta iigaasan leheete ꞌdooꞌdi Yaꞌhuud ichoow ki yaafohi Yaꞌhuud ieheynan ba iigaasan leheet. Ilkerengeetti ween ichoow hidaad ka ichoow beyohi burbuure ka liigaasan leheet. ꞌDooꞌd Kiriistoki beenaat laka iigaasan leheet. 
2CO.11.27	An weyti hol dowe, sinayyo laka iyumheene, ibeenneti ittaawe urꞌdumme laka waaye, raarahde, subgaade, kolassi ittaawe golol laan fiddiye. A roffoode toro gaaddi iyaakhto laka waaye. 
2CO.11.28	Waha tuumman ꞌdirihicho la, huleesi an kol dakkhan khabo a mali an ururre Kiriisto tuumman ikhabo. 
2CO.11.29	Maanti etoo ꞌdaranyahe ani laka a ꞌdaranahe. Maanti etoo uskeel lakalugꞌde an hol ka weyti bolkha.
2CO.11.30	Chiꞌ anihi eylajo rumanka laꞌdoono, wihi an keeylajo a wihi ꞌdarriteey tuso. 
2CO.11.31	Waakkhi Waakh ichoow Aabba Yeessohi Kamure jirtuu tuumman a lakoolicho. Ulla saggi waha tuummane an eldi been ieheynan a garta. 
2CO.11.32	Maanti an ilkerengeetti weene Damaasko kijire, gaafanahi karnati Areeta layadeeh soobahsate ilkerengeete yaakhiche, ꞌdee ani ikhabtaa. 
2CO.11.33	Iꞌdaasenyi enjeloo goya liikalugꞌde, daddaabohi ilkerengeettaas kamarsan ka ꞌdohtoo liileekeene liisooyagche, dahantiis kabahsade.
2CO.12.1	Orey on isohda eylaja. Iꞌdaasenyi indigir iche khabto mele. Eheetteey laka inti an eylajeey ka eleelo a wahanyeyyohi Kamur ituse iꞌdi maanta fooltabchoyyo ichoow wihi Kamur isoobabbakkaahiche. 
2CO.12.2	An etoo usu ichoow Kiriisto wohoo kalday yahiine guꞌh tomon ichoow affar kutte goobi Waakh ka inti seeyyahnaatteet liikorche a garda. Sar kijiryeey ommos sar ma kijirineey ka ba an ma gardi, Waakh on garta. 
2CO.12.3	Eta a garda, iꞌdaasenyi sar kijiryeey ommos ma kijirineey ka ba Waakh on garta. 
2CO.12.4	Eta a lakhabte inti gosi Waakh lageeche, toro la yeedi lagane weeli enenyet af leekeenin ikamalin daage. 
2CO.12.5	Ani eti iꞌdaasenye keeylaja. Iꞌdaasenyi wihi ꞌdarriteey tuso kaldach on keeylaja menye, an awteey ma keeylajo. 
2CO.12.6	A mehe chaꞌan eylajin ꞌdoono laka, an ꞌdalam mee, iꞌdi tahe an wihi rummaat on cheeka. Toro la ꞌdooꞌd usuhi wihi us ikaargo ichoow wihi us ikadaago ka eti rumanka an ahe argo ꞌdoona. Iꞌdaasenyi chaꞌan eylajo ꞌdooꞌd etoo deefo iekkaacha, ꞌdeerka an ma eylajo.
2CO.12.7	Jeenteti wahanyeyyohaas hahhaaggane Waakh itusuu la, sarteey goya kudakkoo lagesse us ꞌdee an weyti serey isgeenne. Kudakka la a ergattiti Seytaane ijahto. 
2CO.12.8	Kol seyyahe Kamur hawwaasde, waha ikabukkhi iidah. 
2CO.12.9	Iꞌdaasenyi mehe isoolaabe ya, “Haaggeeyki buure a kiyaakha. A mehe ꞌdarritaah ka miigteey tuum a lasoobabbakkaahiche.” Maantaka an ꞌdarriteey ka weyti hamaad ka eylaja, ꞌdee miig Kiriisto goyteey furatta. 
2CO.12.10	Chaꞌan indigir Kiriistuu ꞌdaranahe, ommos chirri ꞌdooꞌdoo ileeabaarramo, ommos chirri an sina ꞌhelo, ommos chiꞌ sina liiomhicho ommos walahbaaw miigenye an goya leeamiit ka laka, an a hamaada on. Iꞌdi tahe ꞌdarriteey ka, miig a khaba.
2CO.12.11	An eti ꞌdalamenye iskayeele, iꞌdaasenyi atine iholissseen. Atine kootte incheenka haaggeey tuumman cheektaan. A mehe an walah an ahe mele. Eheetteey laka chiꞌ ergaanota a khukkhummantahe leessi liikeekkaacho, meel an icho kaankhanahe mele. 
2CO.12.12	Goytiin ka wihi eti ergaanee tuso iꞌdi maanta wahanyeyyohi miigti Waakh tuso ichoow girmo ichoow wihi ittaawenye weeli enenyet yeelin iubaaꞌdan garrahsihi buure ka a layeele. 
2CO.12.13	Haaggi kaldaye ururre Kiriistoti addan liiyeele atin la atin liikayeelin, a huleesi chilimme an atin ikorin. Khufa ikakuta!
2CO.12.14	Toolla koli seyyahnaatteet a tannabde goytiinna emeet ꞌdoona. Hulees an atin korcho la mele. A mehe wihiin an ꞌdoono mele, iꞌdaasenyi atine atin ꞌdoona. Iꞌdi tahe nyaakhut mee ꞌdooꞌdi dele walah yahay igesso, iꞌdaasenyi ꞌdooꞌdi nyaakhut dele iche nyaakhut walah yahay igessa. 
2CO.12.15	Ani ꞌdeerka hamaad ka wihi an khabo tuumman ichoow awteey laka jeentetiin u a diiba. Iꞌdaasenyi geeddi ꞌdooninti an atin ꞌdoono kakhayanto, geeddaase ꞌdooninti atin iꞌdoontaan nuglaatta. 
2CO.12.16	Atin mehe garattaan ya, a rume hulees an atin korche mele, iꞌdaasenyi an khara ka a atin kakharaawe. 
2CO.12.17	Etoo an atin isooerge ka, an injire a atin kakharaawe? 
2CO.12.18	An Tiito a hawwaasde, toro etoo koo Kiriistee leesooerge. Tiito injire a atin kakharaawe? Lammateenyo rubeytoo kalday ma khabin a? Toro la dabatoo kalday ma raahin a?
2CO.12.19	Chirraas tuumman kol nah ortiin ka isribno koogtahiin? Nah Waakh ortiis ka saggi ꞌdooꞌdi icho ichoow Kiriisto wohoo kalday yahiine iyeyyeena. Aalasseeyki an weyti ꞌdoono wihi nah yeello tuumman la a atin miigoochaan. 
2CO.12.20	Iꞌdi tahe maanti an goytiin amiit wihi an karooro, saggi kootte an iꞌdoono ma atin iꞌhelo, toro la saggi atin kootte iꞌdoontaan ma iꞌhessaan. Mehe karoora ya, waha tuumman goytiin ka a ꞌhela, jaakh ichoow inaaf ichoow holi buure ichoow wihi ebba wihi awtiis kalday on yowti ichoow ham ichoow meꞌdeꞌddeel ichoow rannyaat ichoow hugunꞌdarri. 
2CO.12.21	Jeenteti wahuu wihi an karooro maanti toro an atin iamiit Waakkheey ortiin ka a inuglaacha, an la jeenteti ꞌdooꞌdi buure uskeel iyeele uliba uskeelaas ikasoonokhan u a bolkha. Uskeelaas a wihi biꞌdire ichoow ꞌdooꞌdi isidisanne isleeurꞌdo ichoow sohoꞌddarriti icho yeeleen.
2CO.13.1	Waha a koli seyyahnaatteete an atin iamiit. Iꞌdi Chiirnaanneti Waakh ka chiiran u, “Ayti etoo lakacheekti, garti et lamma ommos seyyah laabto ka a larummaacho.”
2CO.13.2	Koli lammaatteete goorat an atin leejire a atin tootooche. Toolla an atin ileejirin la a inokhda. Maanti an soonokhdi ꞌdooꞌdi ꞌhor uskeel yeele ichoow ki addan tuumman sirbiti an gesso ka koo kaldaye an ꞌdiicho mele. 
2CO.13.3	Iꞌdane yeela, a mehe atin runti saggi Kiriisto afeey ka atin ileeyyeedo tusso marantaan. Kiriisto wihi us atin iyeelo ka ma ꞌdarane, iꞌdaasenyi goytiin ka miig a khaba. 
2CO.13.4	Iꞌdi tahe maanti usu lakaahe rumanka iꞌdi weeli enenyet u a ꞌdarneet. Iꞌdaasenyi us miigti Waakh ka a jira. Saggaas on u, nahi Kiriisto ka wohoo kaldaye ꞌdarritiis a leegisanna, iꞌdaasenyi miigti Waakh ka, usu a leejirra.
2CO.13.5	Mujjum isfiiricha usu atin rumanka kakhuufnaanki Kiriisto lakakhuufo khabtaan yeya. Ebba a iskajo. Saggi Yeesso Kiriisto goytiin ikajiro kasooꞌhela. Chiꞌiche iꞌdaas ieheynan, kajmeti atin lakajo ka a kufteen. 
2CO.13.6	Genneyte atin saggi nah kajmeti nah lakajo ka ikunne kassaan. 
2CO.13.7	Toolla la Waakhe wahanna uus ꞌdee atin suujoon yeeline. Jeenteti nah iwahanni, jeenteti nah ꞌdooꞌdi kajme ka kute iyoognahe menye, atinhi haag yeessaane ꞌdoonna, chiꞌ nah ꞌdooꞌdoo ka ꞌdooꞌdi kajme ka kufe iyoognahe laka. 
2CO.13.8	A mehe nah wihi runti Wori Haaggan buusan yeelin ma nabuuꞌd, iꞌdaasenyi wihi runtaas orey iwoyto on yeella. 
2CO.13.9	Chirbaaw nah ꞌdarannahe atin la miigtahiin, nah a hamaana. Weysiheenyo la a Waakkhi tuum atin isoobuuhicho. 
2CO.13.10	Jeentetaas u geeddi an atin ileejirin khadaaba a atin isoochiira, ꞌdee chaꞌan imiy sag ani antoheeyki miige ka atin idakhdi mele. Antohaas an atin kadakhdi Kamure isiiche, ꞌdee ꞌdooꞌd Kiriisto ma jejjebcho, disa.
2CO.13.11	ꞌDooꞌd Kiriistokaaw wihi yomboot, taba weyti hamaada, ꞌdooꞌdi buuho ateeha, uur ismiigoocha, maloo kalday khaba, nebey iskaleefiddiya. Iꞌda ka Waakkhi ꞌdoonin ichoow nebey tuumman leh a atin leejira.
2CO.13.12	Taba ꞌdoonin Kiriisto iskabariiticha. 
2CO.13.13	ꞌDooꞌdi Waakhe inta kajiro tuumman a atin soobariitiche.
2CO.13.14	Haag Yeesso Kiriistohi Kamure ichoow ꞌdooninti Waakh ichoow kulanki Rubeyti Munyee ba atin tuumman atin leejiraan.
GAL.1.1	Khadaaba eti atin isoochiiro, a ani Baawulohi ergaanee. Weel enenyete hila ergaano ikorche mele, ommos weel enenyete isooergate mele. Iꞌdaasenyi Yeesso Kiriisto ichoow Waakkhi Aabbaheenenye, Yeessó omoot kasookahche ka a liisooergate. 
GAL.1.2	Ani ichoow ꞌdooꞌdi Kiriisto rummeeste inta ka ileejiro tuumman a atin soobariitinne.
GAL.1.2	ꞌDooꞌdi an khadaaba isoochiiro a ururre Kiriistoti boroofenhi Galaatiya kijirto.
GAL.1.3	Waakkhi Aabbaheene ichoow Yeesso Kiriistohi Kamure ba atin imaalaane nebey atin kakaalaan. 
GAL.1.4	Yeesso Kiriisto ichoow wihi Waakkheenki Aabbaheene ꞌdoono a israahaan. Iꞌda ka jeenteti uskeeleen u a issoobahche yumuyye ꞌdee ꞌdarriti uskeele weyꞌda inno kariba. 
GAL.1.5	Waakh koolinno jirtuu tuummamba! Aamiin.
GAL.1.6	Ani a atin kagirmeesda! Atin saggoh Waakkhi haag Kiriistoki buurenye inno imunneynan ka atin wahe dowwa on ikaguurteene, woroo addane haaggane atin laabche iraahteen? 
GAL.1.7	Rumanka Wori Haaggan koo addan ma jiro. Iꞌdaasenyi ꞌdooꞌdoo atin waraariya, toro Wori Haaggane Kiriisto miinsan baabulin ꞌdoona. 
GAL.1.8	Chirri nah ommos herti Waakhe serey kijirto kichekoo laka, Wori Haaggane goorat nah atin icheekne on menye, koo addan atin icheeko, Waakh ba etaas jirtuu tuumman fala! 
GAL.1.9	Iꞌdi goorat nah nidah u, toro toolla a adeehe, chirri etoo Wori Haaggane goorat atin khaatatteen on menye, woroo addan atin idowe, Waakh ba etaas jirtuu tuumman fala!
GAL.1.10	An weeli enenyete kahamaadin ꞌdoona? Mele! An Waakhe kahamaadin ꞌdoona. Chaꞌan uliba enenyet kahamaadin ꞌdoono, an toolla bowꞌda Kiriisto mee.
GAL.1.11	ꞌDooꞌd Kiriistokaaw, Wora Haaggane an maantaas atin abche ki weeli enenyet kasoouummame mee. 
GAL.1.12	Wora et an kaꞌhele mele, ommos weeli enenyete iabche mele. Yeesso Kiriisto rubeytiissa kaꞌhele, usu isoobabbakkaahiche.
GAL.1.13	Maanti an hugummeti Yaꞌhuud raahe, saggi an ijire a daagteen. An ururi Waakh sina omhiche toro baabiin ꞌdoone. 
GAL.1.14	An weyti hugumme aacchinyeteenyo isibahche, boorreeyki Yaꞌhuud ka, an rumanka oreye raahe. 
GAL.1.15	Iꞌdaasenyi, Waakh geeddi an idelan on isoobahsate, toro haaggiiski buure on ka iwahe, wihi us gooche, 
GAL.1.16	eti Weeliis yahe isoobabbakkaahiche. Iꞌdane yeele ꞌdee anna Wori Haaggane Yeesso miinsan, yaafohi Yaꞌhuud ieheynan icheeka. Maanti wahaas iyitaaheen, weeli enenyete wihi an yeelo worsade ma jirin. 
GAL.1.17	Toro la, an ergaanoti ilkerengeetti weene Yeerusaleem kijirto, orteey ergaano titah laka ma iiran. Iꞌdaasenyi chirraas on ili Araabo irde, yomboka ilkerengeetti weene Damaasko isoonokhde.
GAL.1.18	Inkoo guꞌh seyyahe kutte, iche ilkerengeetti weene Yeerusaleem ikore, Beetero
GAL.1.19	Ergaanoti addan koo an arge mele, Yaakoobohi Yeessohi Kamure walaaliise kaldaye on menye. 
GAL.1.20	Waakh a idaagaa, yeeda an atin isoochiiro a rum! 
GAL.1.21	Saahka boroofenhi Siiriya ichoow boroofenhi Kiliikiya irde. 
GAL.1.22	Maantaas la urur Kiriistoki boroofenhi Yaꞌhuudiya kijiro, et injire iarge mele. 
GAL.1.23	Iꞌdaasenyi wihi kaldaye leessi icho daddaagaan a mehe ya, “Eti goorat sina inno omhicho, Wori Haaggane us goorat baabiin ꞌdoono, iche toolla cheeka.” 
GAL.1.24	Icho la wihi ani ikayitah ka Waakh koolicheen.
GAL.2.1	Inkoo guꞌh tomon ichoow affare kutte, Barnaba khabaayi, ilkerengeetti weene Yeerusaleem toro inokhde. Tiito laka a khaadde. 
GAL.2.2	An jeenteti wihi Waakh isoobabbakkaahiche iirde. Reeri ꞌdooꞌd Kiriisto woyo magah khabo kalday on Wori Haaggane an yaafohi Yaꞌhuud ieheynan icheeko, woriis icheeke. An mehe karoore ya, hili an orey haaggiche ichoow ki toolla an haaggicho, usuhi ki ilmarhaatteet yateeh ma ꞌdoono. 
GAL.2.3	Tiitohi wahalheeye, chuꞌus Giriig eheet laka, khandihi Yaꞌhuud khandiiti ma liiholin. 
GAL.2.4	Aytaas khandi miinsan jeenteti ꞌdooꞌdoo ꞌdooꞌd Kiriisto iskaayyeelo dagsi ka goyteen isoogeluu a soobahte. ꞌDooꞌda la furnaanki Yeesso Kiriisto inno soofure, iche ꞌdegey kayimiyye, ꞌdee bowꞌdayyohi hugummeti Yaꞌhuud inno kayeelaan. 
GAL.2.5	Nah la yeedicho nabah ma isudin iꞌdaaru laka. A mehe runti Wori Haaggane atin ikaaynaa.
GAL.2.6	ꞌDooꞌda urur ꞌdooꞌdi wewween ikhaato laka Wori Haaggane an enenyet abche walah icho kakhayeen mele. Wihi ꞌdooꞌda eheet, ani ka a walahba. A mehe Waakh enenyet fool mee yeyo. 
GAL.2.7	Mehe argeen ya, saggaas Waakh Beetero hili us Wori Haaggan ꞌdooꞌdi Yaꞌhuud icheeko ikorche, iche Waakh ani laka hili an Wori Haaggan yaafohi Yaꞌhuud ieheynan icheeko ikorche. 
GAL.2.8	A mehe Waakkhi hili Waakh liihilo ka Beetero ergaanoti ꞌdooꞌdi Yaꞌhuud kayeele, ani laka hili Waakh liihilo ka ergaanoti yaafohi Yaꞌhuud ieheynan a ikayeele. 
GAL.2.9	Yaakoobo ichoow Beetero ichoow Yoohana, iche tirrinki urur Kiriisto liiekkaacha. Icho la saggi an haaggi Waakhe buure ka hila liisiiche a abteen. Toro ani ichoow Barnaba kulanki urur Kiriisto ka nah khaatteen. Wihi nah iskadaagne a mehe ya, icho yaafohi Yaꞌhuude iirtaane, nah la yaafohi Yaꞌhuud ieheynane iiranna. 
GAL.2.10	Wihi kaldache icho nah daaheen a mehe ya, ꞌdooꞌdichoki miskiinee a lakasooꞌhelo. Anna wahaas a wihi an uureey kakhabo on.
GAL.2.11	Maanti Beetero ilkerengeetti Antiyookhiya yimiy, wihi us kijire a khufé, anna fool kakhabde, tirrime. 
GAL.2.12	Iꞌdi eheneet, ꞌdooꞌdoo Yaꞌhuude Yaakoobo kayimiy a jire. Geeddi ꞌdooꞌda iimaatan, Beetero ꞌdooꞌdi yaafohi Yaꞌhuud ieheynan a leegolossata. Iꞌdaasenyi inkoo ꞌdooꞌdaas Yaꞌhuud yimiy, Beetero yombo inokhte, ꞌdooꞌdi us leegolossati kagowe. Waha a jeenteti us ꞌdooꞌda Yaꞌhuude, yaafohi addane lakhandiyo ꞌdoono ikarooro. 
GAL.2.13	ꞌDooꞌdi addane Yaꞌhuud laka usuhaas iskaayyeelo ikhaye, iskaayyeelnaankaas ka, Barnaba laka labaabiiche.
GAL.2.14	Iꞌdaasenyi wihi an arge, fiddihicho ichoow runti Wori Haaggan ma israahaan. Maantaka Beetero ꞌdooꞌd tuumman ortiis ka mehe iidah ya, “At a Yaꞌhuude, eheetteey laka, jiroti Yaꞌhuud menye jiroti yaafohi Yaꞌhuud ieheynane jirta. Saggoh yaafoha Yaꞌhuud ieheynan hugummeti Yaꞌhuud ikaholissa?
GAL.2.15	“Nah delmaat ka a Yaꞌhuud. Nah yaafohi Yaꞌhuud ieheynane innohi Yaꞌhuud uskeele kaassohtaan elanni mee. 
GAL.2.16	Iꞌdaasenyi wihi nah garanni, eti Waakh ortiis ka eti fissan iekkaacho ki amurre Muusa raaho menye, a ki Yeesso Kiriisto kakhuufo on. ꞌDeerka nah laka Yeesso Kiriisto kakhuufna, ꞌdee amurre Muusati nah raahno ka menye, kakhuufnaanki nah Kiriisto kakhuufno ka, Waakh nah laka ꞌdooꞌdi ortiis ka fiffissan nah iekkaacha. A mehe etoo kaldaye amurre Muusati us raaho ka, Waakh eti ortiis ka fissan iekkaacho mele.
GAL.2.17	“Toollaka nahi Yaꞌhuud Kiriisto a kakhuufne ꞌdee Waakh ꞌdooꞌdi ortiis ka fiffissan nah iekkaacha. ꞌDooꞌdoo Yaꞌhuud ka la, ꞌdooꞌdi uskeel lehe nah liiekkaacha. Kiriisto uskeelaas nah kalugꞌde? Waakh meesseen bujiiy! 
GAL.2.18	Chaꞌan jiti amurre Muusati laraaho an ꞌhor jire an ꞌdiiꞌde toro toolla kanoolahe, iꞌdaas ka saggi rumanka an uskeel iyeele tusa. 
GAL.2.19	A mehe amurre Muusati an raahe ka, woynaanki amurretaas iwoyte a massate, ꞌdee Waakh ijira. 
GAL.2.20	Saggi Kiriisto iyumuy u, a iꞌdoo ani laka umuyye, kola jiroti an jiro teey menye, iꞌdaasenyi Kiriisto jiroteey dakhta. Kola sarteey ka jiroti an jiro, kakhuufnaanki an Weeli Waakh kakhuufo iche kajira. Ulla a iꞌdoona, toro la ani a iyumuy. 
GAL.2.21	An haaggi Waakhe buurenye an ribnaan kaꞌhele sag an ꞌdol iassil mele. Iꞌdi tahe chirri amurre Muusati laraaho ka Waakh ꞌdooꞌdi ortiis ka fiffissan nah iekkaacho, Kiriisto walah us iyumuy mele gon!”
GAL.3.1	ꞌDalammeti Galaatiya, ayyo atin katibte? Rumanka Yeesso Kiriistohi massalaaba lakakaahe a atin liisoonyiikhe! 
GAL.3.2	Wohoo kaldaye atin kaaban ꞌdoona. Rubeyti Munyee jeenteti atin amurre Muusa ikhucchisseene iꞌhesseen, bal jeenteti atin Wori Haaggan idaagteene, irummeysatteen? 
GAL.3.3	Saggane ꞌdalam itahiin? Inkoo atin jiroti husub Rubeyti Munyee leesookhabatteen, toro miigti weeli enenyete kamassin ꞌdoontaan? 
GAL.3.4	Sinati atin tuhum, a ti ilmarhaatteet on a? Rumanka ti ilmarhaatteet mee! 
GAL.3.5	Waakh Rubeyti Munyee a atin siicha, wihi ittaawenye weeli enenyet yeelin iubaaꞌdan goytiin ka yeela. Waha a jeenteti atin amurre Muusa iraahteen a? Mele! A jeenteti atin Wori Haaggan idaagteene irummeysatteen gon.
GAL.3.6	Iꞌdaas ka Aburaaham, “Wihi Waakh yidahye rummeeste, Waakh usu eti fissan iekkaache.” 
GAL.3.7	Waha abda, nyaakhut Aburaaham a ꞌdooꞌdi Waakh kakhuufo on. 
GAL.3.8	Chiirnaanneti Waakh saggi Waakh berri yaafohi Yaꞌhuud ieheynan kakhuufnaanki icho usu kakhuufaan ka ꞌdooꞌdi fiffissan iekkaacho a cheekte. Waakh ꞌhor on Wori Haaggan Aburaaham icheeke, wihi us iyidah, “Ati ka yaafohi harra tuumman a liimaala.” 
GAL.3.9	ꞌDeerka ꞌdooꞌdi Kiriisto kakhuufo tuumman, iꞌdi Aburaahamhi Waakh kakhuufuu, Waakh icho ichoow usu ba a imaala.
GAL.3.10	ꞌDooꞌdi tuummane raahnaanki us amurre Muusa raaho kanool a falanyahe. A mehe wihi chiiran, “Eti orey ikasohanne wihi Buuggi amurre Muusa kachiiran tuumman iraahin a falanyahe.”
GAL.3.11	Wihi nyiikhsan, et amurre Muusati us raaho ka Waakh eti fissan iekkaacho mele. A mehe, “Eti fissan kakhuufnaanki us Waakh kakhuufo ka a jira.”
GAL.3.12	Amurre la kakhuufnaanki Waakh lakakhuufo ma kanoole, iꞌdaasenyi, “Eti wihi amurre ꞌdoonto tuumman raaho, amurre jirotiis dakhatta.”
GAL.3.13	Kiriisto falohi amurre Muusa a inno kasoogatte inno soofure, iroonoteen u lafale. A mehe wihi chiiran, “Eti tuummane geey lakalooꞌdiche a falanyahe.”
GAL.3.14	Us a inno gatte ꞌdee imaalnaanki goorat Waakh Aburaaham imaale, yaafohi Yaꞌhuud ieheynan laka Yeesso Kiriisto ka imaala, ꞌdee kakhuufnaanki inno Kiriisto kakhuufno ka, ayyinti Rubeyti Munyeenye goorat Waakh gooche ꞌhella.
GAL.3.15	ꞌDooꞌd Kiriistokaaw, iyookkoti wohoo orran dakkhan inno garanni atin tusa. Chirri et lamma ayyintoo iskadaagte, et ayyintaas ꞌdol ilaabo ommos wohoo addan kakhayo mele. 
GAL.3.16	Toolla la ayyinti goorat Waakh Aburaahám igooche, Aburaaham ichoow weel nyaakhut nyaakhutiissa miinsantahe. Chiirnaanneti Waakh, “Ichoow nyaakhut nyaakhutiissa,” mee tadeeh, iꞌdaas ka kootte a ꞌdooꞌdi ittaawe gone. Iꞌdaasenyi mehe tadeeh ya, “Weel nyaakhut nyaakhutaahha.” Iꞌdaas ka la a etoo kaldaye, a Kiriisto la. 
GAL.3.17	Wihi an eldi kallaayo, Waakh Aburaaham ayyintoo igooche. Amurre Muusati inkoo guꞌh kud affar ichoow guꞌh tomon seyyah kutte timiy la, ayyintaas Waakh ma jebinne, ayyinti Waakh gooche ma suujaan. 
GAL.3.18	A mehe chirri wihi enenyet muꞌdan amurre Muusati laraaho kanoolyahiin, kola ayyinti goorat us gooche ma kanool gon. Iꞌdaasenyi Waakh haaggiiski buure ka, ayyintaas ka Aburaaham wihi usu muꞌdan a siiche.
GAL.3.19	Amurre Muusa ꞌdeerka mehe liisoobahcheey? Jeenteti Waakh liidaagiwwaaye iche lakasookhaye ichoowka weel nyaakhut nyaakhut Aburaaham ki goorat Waakh ayyintaas ka yeele yimiy. Waakh herti Waakh ka amurretaas a chuukhe. Muusa la Waakh ichoow ꞌdooꞌdi Yaꞌhuud dahcho gele, ꞌdooꞌdaas amurre ikeene. 
GAL.3.20	Chiꞌ koobbin lamma ayyintoo isleegoosso, dahgele laꞌdoona. Iꞌdaasenyi Waakh rubeytiissa on keley ayyintaas Aburaaham igooche.
GAL.3.21	ꞌDeerka amurre Muusa ichoow ayyinti goorat Waakh gooche a isbuusanyahiine elannaay? Waakh meesseen bujiiy! A mehe chiꞌ amuroo jiro keeno jiro, iꞌdaas ka ꞌdeerka amurreti laraaho ka Waakh enenyet ꞌdooꞌdi ortiis ka fiffissane iekkaacha. 
GAL.3.22	Iꞌdaasenyi Chiirnaanneti Waakh mehe cheekta ya, uskeel weeli enenyete harra tuumman a hide, ꞌdee ꞌdooꞌd Kiriisto ayyinti Waakh gooche, kakhuufnaanki Yeesso Kiriisto lakakhuufo ka ꞌhela.
GAL.3.23	Geeddi goorat wori Yeesso lakakhuufo iimaatan la, amurre Muusa a inno hidde, toro inno toorribte, ichoowka wori Kiriistohi lakakhuufo lasoobabbakkaahiche. 
GAL.3.24	Maantaka amurre maantaas ersinkeen eheete, ichoowka Kiriisto yimiyye, ꞌdee ꞌdooꞌdi Waakh ortiis ka fiffissan inno liiekkaacha jeenteti inno usu ikakhuufnuu. 
GAL.3.25	Toolla jiti Kiriisto lakakhuufo yimiy la, amurre Muusa ma inno yaakhisso.
GAL.3.26	Kakhuufnaankaas atin Yeesso Kiriisto kakhuufteen ka, atin tuumman a nyaakhuti Waakh. 
GAL.3.27	A mehe atinhi baattissiyo ka atin ichoow Kiriisto ba wohoo kalday tahiin, a iꞌdoo atin jiro Kiriisto iꞌdi gaadeet u gessatteen. 
GAL.3.28	Kola enenyet seley ma gaan. Iꞌdi maanta Yaꞌhuud ichoow yaafohi Yaꞌhuud ieheynan, ommos bowꞌda ichoow ꞌdooꞌdi bowꞌda ieheynan, ommos mejel ichoow deyyeho seley ma gaan, a mehe atin tuumman Yeesso Kiriisto ka a wohoo kalday. 
GAL.3.29	Atin koo Kiriisto a titaaheen gone, atin laka ꞌdeerka a nyaakhut Aburaahame, toro la ayyinti goorat Waakh Aburaaham igooche, atin laka a muꞌdantahiin.
GAL.4.1	Wihi an eldi, geeddi eti dahal leh weel yahe, usu ichoow bowꞌda ba yeerar mee. Eheetteey laka, walah tuumman a wihiissa on. 
GAL.4.2	Geeddi ibeenki aabbahiis igooche sooyateeh, weel ꞌdooꞌdi aabbahiis dahanohicho gesse ichoow ki wihiis yaakhicho iche ilicho kijira. 
GAL.4.3	Inno laka a iꞌdaas on. Ichoowka maanti Kiriisto yimiy saggi nyaakhuti rurrucchule ijirre. Iꞌdi bowꞌdayyoot u miigti suujenye harratane iche inno anatte. 
GAL.4.4	Iꞌdaasenyi maanti ibeenki Waakh gooche yitah ka, Waakh Weeliis sooerge. Iꞌdi weeli enenyet u arantoo desse, dakhi amurre Muusa goya kadesse, 
GAL.4.5	ꞌdee ꞌdooꞌdi amurre anatti soogatta toro soofura, ꞌdee Waakh tuum inno khaatta nyaakhutiis nateeh. 
GAL.4.6	Jeenteti atin nyaakhuti Waakh itahiin u la, Waakh Rubeyti Weeliissa rirriirto, “Aabba, Aabbahaaw,” elatti sooerge, rubeyoheen goya gesse. 
GAL.4.7	Kola geeddi atin bowꞌda keeheet a massatte, atin a nyaakhuti Waakh. Jeenteti atin nyaakhuti Waakh itahiin u la, wihi Waakh nyaakhutiis ikhabo tuumman atin laka a muꞌdantahiin.
GAL.4.8	Orey goorat atin Waakh ma garattaane, wahanyeyyohoo rumanka Waakh ieheynane bowꞌdaticho eheet. 
GAL.4.9	Iꞌdaasenyi toolla atin Waakh abatteene, ommos Waakh atin garti la, a iꞌdoh toro miigti suujenye ꞌdaꞌddarane mammarahe harrata dakhatti ikanokhattaan? Bowꞌdatichooda toro itaahan ꞌdoontaan? 
GAL.4.10	Atin daawohi Yaꞌhuude seerassoo ichoow hayohoo ichoow guꞌhassoo ka liinonnokhti lakhumummaacho raahtaan. 
GAL.4.11	An a atin ulooda, kolossoo hili goorat an atin ihile a ki ilmarhaatteet on. 
GAL.4.12	ꞌDooꞌd Kiriistokaaw a atin hawwaasdee, taba iꞌdeey u amurre Muusa iskafura. A mehe ani iꞌdi atinhi Yaꞌhuud ieheynan a itah. Atin walah khufenye atin iyeesseen mele.
GAL.4.13	Saggi atin igarattaan u, jeenteti an iꞌdarsade iche kolooraat Wori Haaggan atin icheeke. 
GAL.4.14	Sarteeyti ꞌdaran kajmeti buurenye atin ititah. Eheetteey laka, atin ma iꞌdarraawin ommos ma iꞌdiiꞌdin. Saggi atin imartiisatteen, atte an a herti Waakh ommos a Yeesso Kiriisto rubeytiissa. 
GAL.4.15	Hamaadi goorat maantaas atin khabteen toolla meeke? Garti an laabo, chiꞌ kootte iche tateeh, indohiin laka a soobukkhissaane isiissaan! 
GAL.4.16	Toollaka runti an atin isoocheeko on ka chiiytankiin itah?
GAL.4.17	ꞌDooꞌdaas amurreti Yaꞌhuud atin ihosso weyti ichohi ankicho atin ilaabo ꞌdoonaane, iꞌdaasenyi wihi icho yeelin ꞌdoonaan ma haaggan. Wihi icho ꞌdoonaan tuumman a seleyhi icho inno bahchaane, ꞌdee atin laka icho weyti raahin ꞌdoontaan. 
GAL.4.18	Weyti haaggantahe chirri wohoo laꞌdoono, chiꞌ wihi at ꞌdoonto on haagganyahiin. Toro la kol dakkhan waha a rum chaꞌan atin leejiro kalday on menye. 
GAL.4.19	Nyaakhuteeyki an weyti ꞌdoono, bolokkhi iꞌdi ki aranti chiisenye toro atin ikhaba, ma ikabaho la ichoowka Kiriisto ka iiꞌdowtaan. 
GAL.4.20	Kootte incheenka toolla a atin leejira, ꞌdee hol ka ma atin leeyyeedo. A mehe an a atin kamalala.
GAL.4.21	Atinhi amurre Muusati atin anatti ꞌdoontaan, bal isoocheeka, wihi amurre Muusa elatti ma dagansattaan a? 
GAL.4.22	A mehe wihi chiiran, Aburaaham inam lamma khabe, koo a ki aranti bowꞌdee desse, koo la a ki aranti furan desse. 
GAL.4.23	Inankiiski aranti bowꞌdee desse, jiti weeli enenyete kadesse. Iꞌdaasenyi ki addan ayyinti Waakh usu igooche kadesse.
GAL.4.24	Wahanyeyyoha iꞌdi iyookko liikhaata. Oboorriha a iyookkoti ayyinti lammeenye Waakh rubeytiis on weeli enenyet igooche. Haagar ayyinti Waakh Hali Sinnaay ka gooche itolossa. Nyaakhuti ayyintaas raaho iche desse la a iꞌdi bowꞌda. 
GAL.4.25	Haagar Hali Sinnaaye ili Araabo kijiro iche itolossa, toro la ilkerengeetti weene Yeerusaleeme weyꞌdane itolossa. A mehe nyaakhutiche khabtaayi iche a bowꞌda. 
GAL.4.26	Iꞌdaasenyi ilkerengeetti weene Yeerusaleeme saraate Waakh a iꞌdi makhaabassi furane, iche la a abarteenna. 
GAL.4.27	A mehe wihi chiiran,
GAL.4.27	“Makhaabassa mahanenye nyaakhut idelin hamaad!
GAL.4.27	Riire, hamaad ka ooy,
GAL.4.27	atihi bolokkhi chiis igaran!
GAL.4.27	A mehe makhaabassi lakaguure,
GAL.4.27	dessi ittaawenye ꞌhessa,
GAL.4.27	wihi makhaabassi makhaabaliche leetaal kussane ꞌhessa.”
GAL.4.28	ꞌDooꞌd Kiriistokaaw, atin toollaka a iꞌdi Isakhi ínam Saaree. A mehe atin a nyaakhuti ayyinti Waakh gooche. 
GAL.4.29	Maantaas inanki jiti weeli enenyet kadesse, inanki miigti Rubeyti Waakh kadesse sina omhiche. Uliba laka a iꞌdaas on. 
GAL.4.30	Iꞌdaasenyi Chiirnaanneti Waakh mehe tadeeh? “Nyaam aranta bowꞌdee ichoow inankiche ba rih! A mehe inanki aranti furan ayyinti Waakh a muꞌdanyahe, inanki aranti bowꞌdee ayyintaas jirtuu ma kakhabo.”
GAL.4.31	Maantaka, ꞌdooꞌd Kiriistokaaw, inno nyaakhuti aranti bowꞌdee menye, a nyaakhuti aranti furan.
GAL.5.1	Kiriisto a inno soofure, maantaka uus inno bowꞌda itaahan. Mujjum tolola giꞌde, toro la huleesi bowꞌda uus atin lakorin.
GAL.5.2	Waha abda! Anihi Baawulee wihi an atin isoocheeko, chaꞌatin lakhandiyo ꞌdee nane Waakh ꞌdooꞌdi fiffissan atin iekkaacho, Kiriisto gargaar us atin ikhabo mele gon. 
GAL.5.3	Toro a katirriinsada adeehe, etiinki jeentetaas liikhandiyo, wihi lakaꞌdoono a usuhi wihi amurre Muusa ꞌdoonto tuumman raaho. 
GAL.5.4	Atinhi amurre raahin ꞌdoontaane ꞌdee Waakh ꞌdooꞌdi fiffissan atin iekkaacho, Kiriisto a atin lakagooche, toro la haaggi Waakhe buure a rogteen. 
GAL.5.5	Iꞌdaasenyi kakhuufnaanki inno Kiriisto kakhuufno ichoow Rubeyti Munyee ka, wihi inno khajjeello a Waakkhi ꞌdooꞌdi fiffissan inno iekkaacho. 
GAL.5.6	A mehe jeenteti wihi Yeesso Kiriisto inno iyeeluu, khandi ommos khandiwaayyo indigir icho khabaan mele. Wohoo kaldaye khummane jira, a kakhuufnaanki inno Kiriisto kakhuufno, ꞌdooninti inno Waakh ichoow ꞌdooꞌdi addan ꞌdoonno lakaargo.
GAL.5.7	Atin orey saggi mujjumenye Kiriisto iraahteen. Ayyo runti Waakhe atin raahtaan atin kajeyche? 
GAL.5.8	Ekkeysihi iꞌdaase, Waakkhi atin wahe ma kiimaatan. 
GAL.5.9	Mammahe mehe tadeeh ya, “Booddati makaate fuurisso, wohoo weyti rucchul on makaateti buure tuumman fuuricha.” 
GAL.5.10	Kamuri ani ichoow usu ba wohoo kalday nahe ka a tissiba, atin maleey on menye maloo addan ma raahtaan. Eta mal atin tiro la, ebbaaw uꞌ yahe ka, Waakh sina a igoocha 
GAL.5.11	ꞌDooꞌd Kiriistokaaw, chaꞌan uliba wori khandi miinsan cheeko, a iꞌdoh uliba ꞌdooꞌdi Yaꞌhuud ani sina iomhicha? Chaꞌan wahaas cheeko, wori massalaaba Kiriisto miinsane enenyet tarraantarricho a labaabiiche gon. 
GAL.5.12	ꞌDooꞌdaas mal atin tiro la kootte incheenka yeedichokaas orey a iwoyaane ichoowka issiibaan.
GAL.5.13	ꞌDooꞌd Kiriistokaaw, Waakh furnaanki us atin soofuro iche atin iwahe gone, atin bowꞌdayyohi amurre mee. Iꞌdaasenyi furnaankaas akagirꞌdaamina, wihi uurassiin goya kijiro uskeel imoono araahina, taba ꞌdooninti atin isikhabtaan ka isifala. 
GAL.5.14	Amurre Muusa tuumman yeeda kalday on kakulanta, “Ollokkaah geeddi at isꞌdoonto ꞌdoon.”
GAL.5.15	Iꞌdaasenyi chaꞌatin kol dakkhan iꞌdi binaat u istamhiin, yuubsada a ismassissaanee.
GAL.5.16	Wihi an eldi kallaayo, taba jiroti Rubeyti Munyee woyto jira, iꞌda ka la wihi uurassiin goya kijiro uskeel imoono ma raahtaan. 
GAL.5.17	A mehe wihi uuraas goya kijiro uskeel imoono, Rubeyti Munyee a tirrimaane, wihi Rubeyti Munyee ꞌdoonto la, wihi uuraas goya kijiro uskeel imoono a tirrimaan. Icho a istirrimaane, ꞌdeerka wihi haaggane atin yeelin ꞌdoontaan ma yeessaan. 
GAL.5.18	Iꞌdaasenyi chiꞌ Rubeyti Munyee atin woyto, amurre Muusa ma atin anatti gon.
GAL.5.19	Wahanyeyyohi wihi uurasseen goya kijiro uskeel imoono yeelaan a ꞌdow on. Waha a iꞌdi maanta ꞌdooꞌdi isidisanne isleeurꞌdo, wihi biꞌdire, sohoꞌddarri, 
GAL.5.20	iyookkoyyohi waakkhakh lakayeessi, moroyyohi liirti, isꞌdiiꞌddo, isjihit, inaaf, dowwa hollowin, walah keley isiyowan, seley goggoonaan, rabitohi lakaaggowo, 
GAL.5.21	kalꞌdarri, meleefu ichoow daawohi biꞌdire ichoow wihi iꞌdaase tuumman. Orey a atin tootooche, toro maanta a atin tootoocha, ꞌdooꞌdi jiroti iꞌdee jiro, dakhi Waakh ma gelo.
GAL.5.22	Iꞌdaasenyi Rubeyti Munyee jiroteen goyaka gurnaanki iche desso a wahanyeyyoha, ꞌdoonin, hamaad, nebey, garrahsi, uuri ꞌdabakhe, haag, kakhuufnaanki enenyet lakakhuufo, 
GAL.5.23	samacchaar ichoow isjeyin. Amur wahanyeyyoha ꞌdiiꞌddan mele. 
GAL.5.24	ꞌDooꞌdi koo Yeesso Kiriistee wihi uurassicho goya kijiro uskeel imoono ichoow uskeeli lamaanjeerti ba massalaaba a kasoorriyyoocheen. 
GAL.5.25	Jiroti inno jirro toolla Rubeyti Munyeenye kajirra gone, jiroteen ichoow Rubeyti Munyee a israaheen giꞌde. 
GAL.5.26	Uus inno eylaji beenaate ilmarhaatteet khabine ommos iskaahholloonne ommos isinaafin.
GAL.6.1	ꞌDooꞌd Kiriistokaaw, chiꞌ etoo uskeel yeele, atinhi Rubeyti Munyee atin woyto samacchaar jiti haaggan isoolaaba. Iꞌdaasenyi ebba a isyaakhicho uus kajmeti uskeel kaluguꞌddo khaatine. 
GAL.6.2	Huleesi jiro eti addan fuulo isleeokkhicha. Iꞌdaas ka amur Kiriisto a buuhissaan. 
GAL.6.3	A mehe chiꞌ etoo wohoo iskoogyahe, ꞌdeerka us etoo addan igargaarin, iꞌdaas ka a isekkeesta, jeenteti us wohoo ieheynan u. 
GAL.6.4	Ebba wihi us yeelo a fiiricho, a iskeeylajo, uus etoo addan iskeekkaanne. 
GAL.6.5	A mehe ebba keley on huleesiis siꞌda.
GAL.6.6	Eti wor Kiriisto laabcho la, eti woraas abcho wahanyeyyohi haaggane us khabo a leegismo.
GAL.6.7	Iisekkeysanna, et Waakh ekkeesti mele. Ebba ilinti us gosiis goya kachibe on gurnaankiche gurta. 
GAL.6.8	Eti wihi uuriis goya kijiro uskeel imoono kahamaadicho on yeelo, iꞌdi ilinti gos lagessuu gurnaanki us uskeelaas kaꞌhelo, a baabakki usu labaabiicho. Iꞌdaasenyi eti wihi us yeelo, wihi Rubeyti Munyee kahamaadicho yahiin, iꞌdi ilinti gos lagessuu, gurnaanki jiroti imassanne Rubeyti Munyee kaꞌhela. 
GAL.6.9	Uus inno haaggi inno yeello kaꞌharin giꞌde. A mehe chiꞌinno ajjibaat ikhaatin, maane a tamiit, ti inno gurnaan ꞌhello. 
GAL.6.10	Maantaka, maambaaw inno jitoo ꞌhelle, enenyet tuumman haag iyeello. Kach ka la, ꞌdooꞌdassi Kiriisto rummeeste haag iyeello.
GAL.6.11	Chiirnaanka burbuurenye an dahanteey ka atin isoochiire bal yeya!
GAL.6.12	ꞌDooꞌdi khandi atin ihosso, a ꞌdooꞌdi enenyet ortiis ka ishahhaaggin ꞌdoono. Iꞌdane yeelaan uus ꞌdee jeenteti wori massalaaba Kiriisto miinsane enenyet ribo ka sina loomhin. 
GAL.6.13	ꞌDooꞌdi Yaꞌhuude khandiiti laka, amurre Muusa tuum ma raaho. Iꞌdaasenyi icho atinhi atin lakhandiyo ꞌdoonaane, ꞌdee khandihiin ka eylajaan. 
GAL.6.14	Ani ka la, omootti Yeesso Kiriistohi Kamureene massalaaba kayumuy on menye, wohoo addane an keeylajo ma jiraan. Massalaaba Kiriisto ka, wahanyeyyohi harrata a kamassade toro la wahanyeyyohi harrata ma idakhtaan. 
GAL.6.15	A mehe khandi ommos khandiwaayyo mee khumman. Wihi khumman, a atihi kola uumacchotoo husub titah. 
GAL.6.16	Waakh ba ꞌdooꞌdi yeeda raaho tuumman nebey kakaala, toro uur isoonugleesta. ꞌDooꞌdaas la rumanka a ꞌdooꞌdi Waakh gon.
GAL.6.17	Wahane kamassicha. Uus etoo kalday laka sina ikawaarin. A mehe gumaarreti an khabo, saggi an bowꞌda Yeesso iahe tussa.
GAL.6.18	ꞌDooꞌd Kiriistokaaw, Yeesso Kiriistohi Kamureene ba rubeyohiin imaala. Aamiin.
EPH.1.1	Khadaaba eti atin isoochiiro a ani, Baawulohi saggi Waakh igoochuu, ergaano Yeesso Kiriistee. ꞌDooꞌdi an isoochiiro a ꞌdooꞌdi Waakhe ilkerengeetti Efeesso yaal. Atin ichoow Kiriisto a wohoo kaldaye, toro la a ꞌdooꞌdi lakakhuufo.
EPH.1.2	Waakkhi Aabbaheene ichoow Yeesso Kiriistohi Kamure ba atin imaalaane nebey atin kakaalaan.
EPH.1.3	Waakkheenki Aabba Yeesso Kiriistohi Kamureene koolinno. Waakh Kiriisto ka, goobi Waakh goyaka buuhi Rubeyti Munyee kayamiit tuumman a inno imaale. 
EPH.1.4	Iꞌda ka geeddi Waakh harra isoouumin, Waakh Kiriisto ka a inno soobahsate, ꞌdee ortiis ka ꞌdooꞌdi munyeenye wohoo rucchul laka liikacheekan nateeh. Waakh, jeenteti ꞌdooninti us inno ꞌdoono on u, 
EPH.1.5	orey on gooste, Yeesso Kiriisto ka, tuum nyaakhutiis inno kayeessa. Waha la a wihi us hamaadiis ichoow ꞌdoonintiis ka us gooche. 
EPH.1.6	Maantaka Waakh koolinno jeenteti haaggiiski buurenye us inno siiche u. Weeliiski us weyti ꞌdoono ka haagga iꞌdaanu a inno siiche. 
EPH.1.7	Inno ichoow Kiriisto a wohoo kaldaye, diiggiis ka a inno gatte inno soofure, toro la Waakh uskeeleen a inno ikakute. Wahaas ichoow haaggaas Waakhe buurenye inno imunneynane us inno tuste a israahaan. 
EPH.1.8	Haagga Waakh wohoo rucchul laka ma inno karimmanne, toro la khara ichoow abannaanki inno walah abanni a inno siiche. 
EPH.1.9	Waakh la maliiski goorat dagsane inno isoobabbakkaahiche. Waha a wihi hamaadiis ka, us Kiriisto ka gooche. 
EPH.1.10	Mala la a ki maanti ibeenneti labuuhicho titah layeelo, ꞌdee wihi lasoouume tuummane serey kijiro ichoow harra kijiro us matakkoo kalday iliche gesso, matakkaas la a Kiriisto.
EPH.1.11	Waakh Kiriisto ka a inno soobahsate. Waha la a wihi us maliis ka goorat gooste on. Toro la walah tuumman saggi icho isooyateehiine igoocha, 
EPH.1.12	ꞌdee weynaanti Waakh nahi Yaꞌhuudenye kolooraat Kiriisto kakhuufne koolo nah kaꞌhessa. 
EPH.1.13	Atinhi Yaꞌhuud ieheynan laka yeedi rummaat a daagteen, a Wori Haaggane atin ribo. Maanti atin Kiriisto rummeysatteen, sumatti Rubeyti Munyeenye atin liiayyiche iche ꞌhesseen. 
EPH.1.14	Rubeyta Munyee la a ayyinti Waakhe wihi inno muꞌdannahe tusso. Waha la a maanti Waakh innohi ꞌdooꞌdiisenye toro hoolahiise ribnaanki ꞌdaꞌddaboot inno ribo. Waakh koolinno jeenteti weynaantiis u.
EPH.1.15	Jeentetaas u, ani uus an saggi atin Yeessohi Kamureene ikakhuufteen ichoow saggi atin ꞌdooꞌdi Waakh tuumman iꞌdoontaan daage, 
EPH.1.16	weysiheey ka a atin kasooꞌhela, toro la kol tuumman Waakh kalaꞌde ilaaba jeentetiin u. 
EPH.1.17	An a inonnokhda Aabbaheenki weynaan tuumman tiis tahe, Yeesso Kiriistohi Kamureene Waakkhiise daaha, ꞌdee Rubeyti Munyeenye atin kharaasso, eti Waakh yahe atin isoobabbakkaahisso a atin siicho, ꞌdee Waakh mujjum abattaan. 
EPH.1.18	Wihi addane an Waakh daaho, a malassiinki lafuro ꞌdee walah seyyah abattaan. Khajjeeli us atin iwahe abattaane, buurti kamurroonka noole atinhi ꞌdooꞌdi Waakhe atin muꞌdan abattaane, 
EPH.1.19	toro la miigtiisti wohoo liikeekkaanne innohi usu rummeysanne inno gargaarto, wihiche abattaan. Miigta ichoow ti 
EPH.1.20	goorat Waakh Kiriisto omoot ka sookahche, toro us goobi Waakh ka anki dahantiisti miigeet koorromiche a too kalday. 
EPH.1.21	Intaas ka Kiriisto herti Waakh ichoow ginnayyo tuumman ichoow wihi anto khabo tuumman ichoow kamurre tuumman dakhta. Us magahenyeti enenyet liibahcho tuumman laka a kussayyahe, ti weyꞌda jirto ichoow ti jirtuu tuumman soojirto. 
EPH.1.22	Waakh la Kiriisto antohi walah tuumman siiche, toro Kiriisto iꞌdi matakki walah tuumman u, urur Kiriisto siiche. 
EPH.1.23	Urura la a iꞌdi sar Kiriisto. Usú sagag tuumman ka imaala, toro la sagag tuumman ka walah tuumman ka ibuuhicha.
EPH.2.1	Atin ꞌhor anki Waakh ka ꞌdooꞌdi tuume eheet, a mehe atin wahanyeyyohi Waakh a daagiwwaayteene, toro uskeele yeesseen. 
EPH.2.2	Maantaas la wahanyeyyohi harratane sussuuje ichoow karnati ginnayyohi saraat anti iche raahteen. Ulla a ki ꞌdooꞌdi Waakh daagiwwaayo woyo. 
EPH.2.3	Inno tuumman laka ꞌhor iꞌdichooda eheete, wihi uurasseen goya kijiro uskeel imoono on iamuunne, uskeeli uurasseen ichoow malasseen ꞌdooneen on maanjeeranne. Inno iꞌdi ꞌdooꞌdi addan u wihi inno imale a holi Waakh.
EPH.2.4	Iꞌdaasenyi Waakh weyti uurnugulyahe. Jeenteti ꞌdooninti buurenye Waakh inno ꞌdoonuu, 
EPH.2.5	inno ichoow Kiriisto wohoo kaldaye inno kayeele, jiro inno siiche. A mehe jeenteti inno Waakh idaagiwwaaynuu anki Waakh ka a tuunne, iꞌdaasenyi haaggiiski buurenye inno imunneynan ka us a inno ribe. 
EPH.2.6	Toro la wohoo kaldaye Waakh inno ichoow Yeesso Kiriisto inno kayeele ka, Kiriisto omoot a inno kaleesookahche, goobi Waakh ka komborti antoot inno kaleeorrommiche. 
EPH.2.7	Waakh iꞌdane yeele ꞌdee Yeesso Kiriisto ka haaggiiski buurenye inno imunneynane wohoo weyti buure laka liikookkaanne uuriiski ꞌdabakhenye us inno ikhabo lakaargo, inno tusa. 
EPH.2.8	A mehe Waakh haaggiiski buurenye atin ikamalin ka a atin ribe. Ribnaanka la kakhuufnaanki atin usu kakhuuftaane kayamiit. Waha la wihi atin kayimiy menye, a siinti Waakh one, 
EPH.2.9	toro la jeenteti atin wohoo iyeesseen mee, uus ꞌdee etoo kalday laka eylajine. 
EPH.2.10	A mehe Waakhe wihi toolla inno nahe inno kayeele. Wohoo kaldaye inno ichoow Yeesso Kiriisto nahe ka a inno soouume ꞌdee hilassi hahhaaggane Waakh goorat inno itannabiche kaassahanna.
EPH.2.11	Maantaka, atinhi yaafohi Yaꞌhuud ieheynan kadelatteen, bal wihi goorat atin ꞌhor eheet kasooꞌhela. Yaafohi Yaꞌhuud mehe atin yadeehiin ya, “ꞌDooꞌdi ikhandiineynan.” Icho la mehe isyadeehiin ya, “ꞌDooꞌdi khandiyan.” Iꞌdaasenyi, khandihaas a wihi enenyet on sar lagoggoocho, dahanti weeli enenyet on yeesso. 
EPH.2.12	Saggi goorat maantaas atin ichoow Kiriisto yeerar ieheneet kasooꞌhela. Atin yaafohi Issiraayele Waakh soobahsate goya ma kajirin. Ayyinti goorat Waakh yaaftaas igooche atin goya ma kajirin. Harrata uskeel kijiro ka la khajjeeloo rucchul laka ma khabine, Waakh laka ma khabin. 
EPH.2.13	Iꞌdaasenyi atinhi goorat Waakh foga ileejirteene toolla atin ichoow Yeesso Kiriisto ba wohoo kalday titaaheen, diig Kiriisto ka, Waakh a atin liisoodowwaache.
EPH.2.14	A mehe Kiriisto rubeytiissa nahi yaafohi Yaꞌhuude ichoow atinhi yaafohi Yaꞌhuud ieheynan ba inno isineybiche yaaftoo kalday inno kayeele. Usú moosi goorat seley inno bahcho inno isichiiyoocho jejjebché. 
EPH.2.15	Us Kiriisto ka iꞌdane yeele, amurre Muusati alohi ittaawe khabto omoottiis ka miig tire, ꞌdee yaafoha lammacho usu ka yaaftoo kaldaye husub kayeela. Iꞌda ka lammacho isineybicha. 
EPH.2.16	Toro la omootti us massalaaba kayumuy ka, Kiriisto chiiyoonki yaafoha dahcho kijire a bahche isikeene, lammacho sartoo kaldache icho yahiin ka anki Waakh keene. 
EPH.2.17	Kiriisto a yimiyye yaafohi Yaꞌhuude Waakh idow ichoow atinhi addane Waakh foga ileejirteen wori nebeyeet icheeke. 
EPH.2.18	A mehe Kiriisto ka, innohi Yaꞌhuude ichoow yaafohi addan ba, Rubeyta Munyee ka, Waakkhi Aabbaheenenye inno leeyyeeno a muꞌdannahe.
EPH.2.19	Jeenteti waha u atinhi yaafohi Yaꞌhuud ieheynan kola ꞌdooꞌdi liigaran ichoow marti mee, iꞌdaasenyi atin ꞌdooꞌdi Waakh goya kijirtaane, toro la a ꞌdooꞌdi minki Waakh. 
EPH.2.20	Atin a iꞌdi daddaabohi ilaate minki ergaano ichoow ꞌdooꞌdi Waákh íyeyyeedo kadisanyahiin. Tirrinki dagaheete minka la, a Yeesso Kiriisto rubeytiissa. 
EPH.2.21	Kiriisto ka min tuumman a iskhuccha, toro la buuraacha, ichoowka minki Waakhe buurenye lagane Kamur yateeh. 
EPH.2.22	Atinhi Yaꞌhuud ieheynan ichoow Kiriisto a wohoo kalday gone, Kiriisto atin ichoow Yaꞌhuud ba a atin isikeena, ꞌdee minka Waakh Rubeytiis ka igelo atin tuumman tateehiin.
EPH.3.1	Jeenteti wahaas tuumman u, ani Baawulo iroonoti atinhi yaafohi Yaꞌhuud ieheynane an Yeesso Kiriisto ikahilo iche jeela ikijira.
EPH.3.2	Saggi dakhi haaggi Waakhe buurenye atin iroon ani liisiiche a daagteen gon. 
EPH.3.3	Wihi Waakh yeele a waha, maliiski dagsaneete us ꞌdooꞌd ikhabe ani isoobabbakkaahiche. Gaabi ka ꞌhor woraas a atin isoochiire. 
EPH.3.4	Wahaas atin soonteen ka, saggi an mali dagsane Kiriisto miinsan igardi aban a tabuuꞌdiin. 
EPH.3.5	Waakh kholoyyohi oraat waha dagsan ma tusine, toolla la Rubeyti Munyee ka ergaanotiisti munyee ichoow ꞌdooꞌdi Waákh íyeyyeedo munyee waha a isoobabbakkaahiche. 
EPH.3.6	Waha dagsaneet la a mehe ya, Wori Haaggan ka yaafohi Yaꞌhuud ieheynan wihi yaafohi Yaꞌhuud muꞌdan a leeꞌhelaan. Icho kola a sartoo kaldaye toro la wihi Waakh Yeesso Kiriisto ka ayyiche a leegismaan.
EPH.3.7	Ani siinti haaggi Waakhe buurenye miigtiis ka liisiiche, falfati Wora Haaggan itah. 
EPH.3.8	ꞌDooꞌdi Waakh soobahsate ꞌdaꞌddaran tuumman goyaka ani weyti ꞌdaran. Eheetteey laka, Waakh haaggiiski buure ka, ani wori buuh Kiriistoki wohoo liikookkaan yaafohi Yaꞌhuud ieheynan liicheeko a siiche. 
EPH.3.9	Toro la Waakh dakhi wihi tuummane dagsaneete us enenyet ikhabo miinsan ꞌdooꞌd latuso a igesse. Waakkhi walah tuumman soouume la, wahanyeyyohaas injire enenyet ma isoobabbakkaahin. 
EPH.3.10	Ulla wihi us kamasse, toolla urur Kiriisto ka kharati Waakhe ittaawe karnatohi ginnayyohi anto lehe meessi saraat kijiro a abcha. 
EPH.3.11	Waakh wahaas iꞌdane yeele, maliiski geeddi us harra isoouumin gooche toro la Yeesso Kiriistohi Kamureene ka, wahaas buuhiche. 
EPH.3.12	Inno ichoow Kiriisto a wohoo kalday gone, toro la usu a kakhuufna gone, a geeddi inno roorro laan Waakh idowwaanni. 
EPH.3.13	Maantaka a atin hawwaasdee, taba chirri jeentetiin u sina itaham laka, rubey iiche atin jebin. Wahaas inkaanyite atin ikeenaan.
EPH.3.14	Ani la jeenteti waha tuumman u, Waakkhi Aabbaheene ortiis ka jilbo il kaguꞌdda, Waakkhi Aabbaheene atin iwaha. 
EPH.3.15	A mehe ꞌdooꞌdiiski goobi Waakhe saraat ichoow ki harrata usu magah kaꞌhelaan. 
EPH.3.16	Wihi an Waakh daaho, Waakh ba kamurroonkiiski ween ka, Rubeytiis ka uurassiin miigoocha, 
EPH.3.17	ꞌdee Kiriisto kakhuufnaanki atin usu kakhuuftaan ka uurassiin goyaka fur yeessa. Toro la Waakhe daaha, ꞌdooninti atin Waakh ichoow enenyet ꞌdoontaan ka miigowtaane toro mujjum tolossattaane, 
EPH.3.18	atin ichoow ꞌdooꞌdi Waakh ꞌdooninti Kiriisto inno ꞌdoono ballaaddihiche ichoow segdeerruhiche ichoow deerantiche ichoow hogtiche tuum abattaan. 
EPH.3.19	Toro la Waakhe daaha ꞌdee ꞌdoonin Kiriisto abattaan, chirri atin ꞌdooninta wihiche tuum aban iubaaꞌdan laka. Iꞌdaas ka buuhi Waakh tuum goytiinna buuhicha.
EPH.3.20	Waakh a lakoolicho giꞌde! Iꞌdi tahe Waakh miigtiisti goyteen ka hil haaggin tabuuꞌd ka, wihi inno daahne ichoow wihi inno rerreegno tuumman ꞌdirihichooda inno iyeela. 
EPH.3.21	Urur Kiriisto ichoow Yeesso Kiriisto ka, Waakh ba kholoyyo tuumman ichoow jirtuu tuummamba lakoolicha! Aamiin.
EPH.4.1	Ani hili Kamure an haaggicho, iche toolla jeela ikajira. Maantaka a atin hawwaasdee, taba jiroti ꞌdooꞌdi Waakh wahe imasse jira. 
EPH.4.2	Taba kol tuumman isnuglaacha toro la ꞌdooꞌdi samacchaare ateeha. Garrahsada, toro la jeenteti atin isiꞌdoontaan u ꞌdooꞌdi addan akaahhollowina. 
EPH.4.3	ꞌDeerka hol dowa, nebeyti atin iskaleefiddiitaan ka wohoo kaldaye Rubeyti Waakh atin kayeesse khuccha. 
EPH.4.4	Rubeyti Waakh a too kalday one, toro la inno a sartoo kalday. Saggaas on u, maanti Waakh inno wahe khajjeeloo kaldaye inno iwahe. 
EPH.4.5	Kamur a koo kalday one, jiti inno Waakh kakhuufno la a koo kalday one, baattissiyoti inno labaattissiye la a too kalday on. 
EPH.4.6	Toro la Waakh a koo kalday one, a Aabbahi walah tuummane, walah tuumman dakhti, walah tuumman hil kahaagsati, walah tuumman goycho furti.
EPH.4.7	Iꞌdaasenyi Kiriisto eteemba haaggi Waakhe buure a siiche, ulla saggi liigiso a gooche. 
EPH.4.8	Jeentetaase Yeedi Waakh iꞌda iyadeeh,
EPH.4.8	“Maanti us serey ka inti saraat ikore,
EPH.4.8	chiiytiis a booliye woye,
EPH.4.8	toro la siimohi hahhaaggane ꞌdooꞌdiis siiche.”
EPH.4.9	Waha kamalda bal, yeeda maanta, “Sereye ikore,” essi mehe kaabanna? Waha mehe inno abchaan ya, us harra goyaka laka inti weyti ilaate isookhubte. 
EPH.4.10	Usuhi sookhubte, usuhaas on serey ikore, serey ka intaas weyti kutto ikore, serey tuumman ichoow harra tuumman buuhiche. 
EPH.4.11	Usu ꞌdooꞌd gaasoo ergaano kayeele, gaasoo laka ꞌdooꞌdi Waákh íyeyyeedo kayeele, gaasoo laka ꞌdooꞌdi Wori Haaggan taaꞌhicho kayeele, gaasoo la ꞌdooꞌdi urur Kiriisto yaakhicho toro la Yeedi Waakh abcho kayeele. 
EPH.4.12	Waakh iꞌdane yeele, ꞌdooꞌdi Waakh hili icho Waakh ihilaan itannabicha, ꞌdee urur Kiriistoki sartiise miigowa. 
EPH.4.13	Waha la orey on isohtaane ichoowka inno tuumman kakhuufnaanki inno Waakh kakhuufno ka ichoow Weeli Waakhe inno abanni ka wohoo kalday nateehe, ꞌdooꞌdi iiꞌdowe nateehe ichoowka geeddi Kiriisto iiꞌdowe iiꞌdowna.
EPH.4.14	ꞌDeerka inno iꞌdi nyaakhuti dowwa leekkeesti menye, iꞌdi koobanhoo rucchule chirri hafar urgiyo kolba ankoo liikhaato mee. Toro la inno ꞌdooꞌdi worassi beenaate icho enenyet abchaan ka enenyet ekkeesti mee. 
EPH.4.15	Inno kol dakkhan ꞌdoonin ka ayti rummaat on isicheekna ꞌdee jitat tuumman ka weynaanna, iꞌdi Kiriistohi matakki ꞌdooꞌdiise nateeh. 
EPH.4.16	Inno a iꞌdi miilassi addane sareet. Saggi miilassi sareet tuumman isliikadagche maanjeerre ikhucchissuu, Kiriisto laka usu ꞌdooꞌdiis wohoo kalday kayeela. Saggaas on u miilassi sareet kooba hiliis mujjume haaggicha, sartaas ꞌdoonin ka weynaatta miigowta.
EPH.4.17	Maantaka, antohi Kamur isiiche ka an weyti waha katirriinsada, taba uus jiroti atin jirtaan iꞌdi ti ꞌdooꞌdi Waakh igaranne mali ilmarhaatteet kamassi eheynan. 
EPH.4.18	Malassicho mugꞌdi buuha, jiroti Waakh lakaꞌhelo a lakagooche. Jeenteti matahenyeticho miig itahuu, wahanyeyyohi Waakh ma gartaan. 
EPH.4.19	Icho chiꞌicho suujoon yeelaan laka kola leelakhaanyo mee. Wihi sarticho ꞌdoonto iꞌdaanu yeelaan. ꞌDamaam ka biꞌdiri noole kol dakkhan iamuumaan.
EPH.4.20	Iꞌdaasenyi saggi wor Kiriisto atin liiabche saggaas mee. 
EPH.4.21	Wihi an tissibo, maanti atin woriis daagteen, wihi atin laabche ichoow yeedi rummaate Yeesso miinsan a israahaan. 
EPH.4.22	Wihi atin laabche, jiroti atin ꞌhor jirteene, fiddihiinki uskeel liimoono atin ekkeeste toro atin kheerooche ꞌdiicha. 
EPH.4.23	Toro la a atin laabche, rubeyohiin ichoow malassiin husubnaassaan. 
EPH.4.24	Wihi ꞌdaꞌddaboot, Waakh a atin soouume, ꞌdee ꞌdooꞌdoo huhhusube iꞌdiisenye rumanka fiffissane toro munyee tateehiin.
EPH.4.25	Maantaka ebba been a ꞌdiicho, eti addane Kiriisto rummeeste rum on a kaleeyyeedo, a mehe inno tuumman a miilassi sartoo kalday. 
EPH.4.26	“Holi atin khabtaan ka uskeel agelina.”
EPH.4.27	Toro la Seytaan jitoo us uskeel atin kalugꞌdo iiyeelina. 
EPH.4.28	Eti goorat hatto kaassohti, hatto a ꞌdiicho, hil a haaggicho, wohoo khumman a yeelo ꞌdee eti intiis gaabantahe wihi us leegismo a khabo.
EPH.4.29	Yeedi ꞌdooꞌdi addan gaameero uus afiin leeimaatane, yeedassi ꞌdooꞌdi gargaar ꞌdoono gargaaro toro la uur miigoocho on kaayyeeda. Iꞌda ka la ꞌdooꞌdi atin daago buuhi Waakhe ꞌhela. 
EPH.4.30	Rubeyti Munyeenye Waakh la akabolkhinna. Iꞌdi tahe Rubeyta Waakh a sumatti saggi atin ꞌdooꞌdi Waakh itahiine ichoowka ibeenki Waakh ribnaanki ꞌdaꞌddaboot atin ribo tusso. 
EPH.4.31	Taba iisibobbolkhina ommos iisinyannyaamina ommos iisihohhollowina ommos iiskaarriirina ommos iishamanna ommos suujoonkoo rucchul laka iisikhabina. 
EPH.4.32	Haag on enenyet iyeela, toro la enenyet uur inugleesda. Saggi Waakh laka jeenteti atin ichoow Kiriisto wohoo kalday itahiin u uskeeliin atin ikakutuu, atin laka eti uskeeloo atin iyeele, uskeel ikakuta.
EPH.5.1	Atin a nyaakhuti Waakhe us weyti ꞌdoono gone, taba giꞌde, fataliis jira. 
EPH.5.2	Wihi atin haaggissaan tuumman ka, ꞌdooninti atin enenyet ꞌdoontaan a laargo, saggi Kiriisto inno iꞌdoone ichoowka us iroonoteen u jirotiis isoobahchuu. Ulla sadakha ichoow soorriyoti uyuugenye Waakh liibahche yitah.
EPH.5.3	Atin a ꞌdooꞌdi Waakhe munyee gone, uus goytiin ka wahanyeyyohi iꞌdee jirin, ꞌdooꞌdi isidisanne isleeurꞌdo ommos biꞌdiri nool ommos suujoonki uurassiin goya kasoobaho ommos ꞌdamaam. 
EPH.5.4	Toro la ma haaggan chirri atin wihi lakhaanyee kaayyeeddaane, ommos atin yeedi indigir ikhabin kaayyeeddaane, ommos chuunki suuje ischuuntaan. Wahanyeyyohaas ma atin imalin. Atinhi wihi Waakh atin iyeele usu kalaꞌd ikalaabtaane haaggan. 
EPH.5.5	Waha tissiba giꞌde, eti sohoꞌddarri kaassohti ommos eti biꞌdire ommos eti ꞌdamaame, eti iꞌdee wihi us ꞌdamaam iyahe waakkhakh kayeessa gone, koo kaldaye dakh Kiriisto ichoow dakhi Waakh muꞌdan mele.
EPH.5.6	Uus etoo kalday laka yeedi ilmarhaatteet ka atin ekkeysan. Iꞌdi tahe jeenteti wahanyeyyohi iꞌdee u, holi Waakh ꞌdooꞌdi usú iraahin a isoobaha. 
EPH.5.7	Maantaka ꞌdooꞌdi uskeelaas yeelo awalhinna.
EPH.5.8	A mehe atin rubeytiin goorat ꞌhor mugꞌdi eheete, iꞌdaasenyi atin ichoow Kamur wohoo kalday a tahiin gone, banaye titaaheen. Maantaka fatali ꞌdooꞌdi banaye jira giꞌde. 
EPH.5.9	A mehe banayha gurnaanki us delo a haag tuumman ichoow wihi fissan tuumman ichoow wihi rummaat tuumman. 
EPH.5.10	Toro la wihi Kamur kahamaadicho ꞌdonꞌdoona. 
EPH.5.11	Taba wahanyeyyohi ꞌdooꞌdi mugꞌdi goya kijiro gurnaan idelin iꞌdaaru laka araahina, wihi icho yeelaan ꞌdow isoobahcha. 
EPH.5.12	Iꞌdi tahe a lakhaanyo laka chirri inno wihi icho dagsi ka yeelaan kaayyeeno. 
EPH.5.13	Iꞌdaasenyi chirri banay wohoo katoollaan, wahaas wihi icho rumanka yahiin a laarga. 
EPH.5.14	Iꞌdi tahe banay walah tuumman wihi icho yahiin a tusaan. Jeentetaase mehe liiessa ya,
EPH.5.14	“Atiha uꞌdurto, sookahe,
EPH.5.14	omoot kasookahe,
EPH.5.14	Kiriisto la banayhiis a atin kiifchaa.”
EPH.5.15	ꞌDeerka saggi atin ijirtaan weyti yuubsada. Saggi ꞌdooꞌdi ꞌdalammee iijirina, iꞌdaasenyi saggi ꞌdooꞌdi kharayyee ijira. 
EPH.5.16	Jeenteti waha ibeenneti enenyet uskeel yeelo iyahiin u, ibeenki Waakh atin siicho dakkhan mujjum khaadda, saggi rumanka Kiriisto liiraaho tusa. 
EPH.5.17	Maantaka saggi ꞌdooꞌdi ꞌdalammee iijirina, iꞌdaasenyi wihi Kamur atinhi yeessaan ꞌdoono abda. 
EPH.5.18	Taba, farsoti sabiib ka meleefu iitaahana, a mehe jiroti uskeeli buurenye iꞌdaanu layeelo keenaan. Iꞌdaasenyi Rubeyti Munyee a atin buuhisso. 
EPH.5.19	Iꞌda ka Sabuuri Yeedi Waakh goya kayimiy ichoow geeyohi Waakh lakasaaꞌdo ichoow geeyohi Rubeyti Munyee atin siisso a iskaleeyyeeddaan. Uurassiin ka Kamur geeyo idowa. 
EPH.5.20	Toro la magah Yeesso Kiriistohi Kamureene ka, kol dakkhan Waakkhi Aabbaheene walah tuumman ka kalaꞌd ilaaba.
EPH.5.21	Wihi ꞌdaꞌddaboot, jeenteti atin Kiriisto iinkaanyittaan u, taba giꞌde, af iiskutina.
EPH.5.22	Deyyeho, taba makhaaballetiin aficho akutina, saggaas atin Kamur afiis ikutin u. 
EPH.5.23	A mehe makhaabal usu matakki makhaabassiise, saggi Kiriisto matakki ururiis iyahuu. Kiriisto la usu ururiiski iꞌdi sartiise ꞌDoorribehichee. 
EPH.5.24	Toolla saggi urur Kiriisto Kiriisto afiis ikutin u, arame laka walah tuumman ka iiche makhaabaliche afiis kutin.
EPH.5.25	Makhaaballe taba, saggi Kiriisto ururiis iꞌdoone us jirotiis icho ikasoobahchuu, atin laka oboorrihiin ꞌdoona. 
EPH.5.26	Kiriisto la iꞌdane yeele, ꞌdee dikhnaanki us bicche ichoow Yeediis ka dikhe ka ururiis munyaacha. 
EPH.5.27	Toro la iꞌdane yeele, ꞌdee berri ururiis tuumman ankiis keena. Urura la a ki ababo, el ikhabine ommos ichamammowine ommos wohoo suuje fool ka ikhabin, iꞌdaasenyi a ki munyeenye toro la wohoo rucchul laka liikacheekan. 
EPH.5.28	Saggaas on u, makhaaballe laka saggaas maanta iche sartiche iꞌdoonto oboorrihiche a iꞌdoonto. Eti makhaabassiis ꞌdoono a isꞌdoona. 
EPH.5.29	A mehe a ꞌdowe et koloo kalday laka sartiis ꞌdiiꞌdo mele, iꞌdaasenyi ebba sartiis a goollicha toro la lagta. Kiriisto laka ururiis iꞌda on yeela. 
EPH.5.30	Iꞌdi tahe inno a iꞌdi miilassi sartiissa. 
EPH.5.31	Saggi Chiirnaanneti Waakh ka liichiiruu, “Jeentetuu mejel aabbahiis ichoow abartiis a kataba, usu ichoow makhaabassiis la wohoo kalday yateehiine lammacho ba sartoo kalday yateehiin.”
EPH.5.32	Chiirnaankaas aytoo weyti weene dagsane kaayyeda. Iꞌdaasenyi yeedaas ka ani Kiriisto ichoow ururiissa kaayyeeda. 
EPH.5.33	Iꞌdaasenyi taba etiin ba saggi us isiꞌdoono makhaabassiis a iꞌdoono, makhaabál la makhaabaliche a inkaanyitto.
EPH.6.1	Nyaakhut, jeenteti Kamur u, taba wihi ꞌdooꞌdi atin dele atin idowo raaha. A mehe iꞌdaas a iꞌdi mujjume. 
EPH.6.2	Amuri Waakh mehe yadeeh ya, “Aabbahaah ichoow abartaah inkaanyit.” Amuraas a ki oraate Waakh wohoo kaayyiche. 
EPH.6.3	Wihi us ayyiche la a mehe ya, “ꞌDee wihi tuummane atin isoobaho a wihi haaggane, toro harrata ka warwaara.”
EPH.6.4	Ooyenye taba, atin laka nyaakhutiin akaahholloonna, nyaakhutiin saggi Kamur iꞌdoono isooweynaacha, waanicha fatali incheenka kootte icho jiraan abcha.
EPH.6.5	Bowꞌdayyo, taba kamurretiinti harrata walah tuumman ka yeedicho raaha. Inkaanyit ka ichoow roorro ka wihi icho ꞌdoonaan tuumman yeela, uuri haaggan ka la yeela. Saggi atin Kiriisto ikihissaan on icho laka ihila. 
EPH.6.6	Yeedicho raaha. Waha la geeddi icho atin argaane atin icho kahamaadissaan kalday on mee, iꞌdaasenyi taba iꞌdi bowꞌdayyo Kiriistuu yeedicho raaha, wihi Waakh ꞌdoono tuum uurassiin ka yeela. 
EPH.6.7	Hili atin haaggissaan la, hamaad ka haaggicha, saggoo atin weeli enenyet ihissaan menye, saggoo atin Kamur ikahissaan iyeela. 
EPH.6.8	A mehe wihi atin garattaan, eti bowꞌdee ommos ki bowꞌda ieheynan eheetteey ka ba, Kamur enenyet tuumman wihi haaggane us yeelo ka kalaꞌd a guta.
EPH.6.9	Toro la Kamurre taba atin laka saggaas on u bowꞌdayyohiin haag on iyeela. Iitiftoonna, a mehe saggi atin igarattaan u atin tuumman Kamuroo kaldaye goobi Waakh ka khabtaane, ulla gar badah ma gatti.
EPH.6.10	Ayti ꞌdaꞌddaboot talla. Atin ichoow Kamur a wohoo kalday gone, taba miigtiisti weyti buure ka miigowa. 
EPH.6.11	Gaaddi diho Waakh atin siiche tuumman gessada, ꞌdee ekkeysihi Seytaan ka mujjum tolola.
EPH.6.12	Iꞌdi tahe dihoti inno kajirro, ti weeli enenyet isladiho mee. Inno karnatohi ginnayyohi anto leh ichoow wahanyeyyohi harratane sussuuje iche isdihna, toro la ginnayyohi meessi saraat dakhti iche isdihna. 
EPH.6.13	Maantaka gaaddi diho Waakh atin siiche tuumman gessada, ꞌdee maanti suujoon atin isoobaho ka jeyin tudduba. Toro la inkoo atin wahanyeyyoha yeesseen mujjum jeyin a tabuuꞌdiin. 
EPH.6.14	ꞌDeerka mujjum tolossada. Runti Waakh iꞌdi saab u dabar kahiida, wihi fissane atin kol dakkhan yeessaan la iꞌdi gaaddi kach atin jeyissuu gessada. 
EPH.6.15	Toro la mujjum tolossada, Wori Haaggane nebey lakeelo a iꞌdi kobohi atin gessatteene, diho itannabatteen. 
EPH.6.16	Wihi addan la, kakhuufnaanki atin Waakh kakhuuftaan gaacchaankiin kayeelda. Gaacchaanka lahawti ꞌdab khabto Seytaanki uskeel leh atin kasoogangano atin kajeycha. 
EPH.6.17	Ribnaanki Waakh atin ribe la iꞌdi koofiyati gaꞌdaare matah walah atin kajeyissuu ichoow Yeedi Waakhe iꞌdi birlabi Rubeyti Munyee u khaata. 
EPH.6.18	Taba kol tuumman saggi Rubeyti Munyee atin iwoytuu weysi ichoow daahti fil tuummane ka Waakh wahda. Iꞌda yeessaani toorribda, toro kol dakkhan garrahsada ꞌdooꞌdi Waakh tuumman Waakh iwaha.
EPH.6.19	Ani laka Waakh isoowaha, ꞌdee chaꞌan yeyyeedo, Waakh wihi an adeeh a isiicho, ꞌdee roorro laan enenyet wihi dagsane Wori Haaggan miinsan a icheeko. 
EPH.6.20	Jeenteti Wora Haaggan u, anihi meel Kiriisto kijiro jeela kijira. Waakh wahda, ꞌdee wora roorro laan saggi imale a icheeko.
EPH.6.21	Tuuchikohi koo Kiriisteenye an weyti ꞌdoono, toro hili Kamur ka falfeenye lakakhuufo, woreey tuumman a atin isoocheeka, ꞌdee saggi an ijiro ichoow wihi an yeelo abattaan. 
EPH.6.22	Jeentetaase usu atin ikasooerga, ꞌdee saggi nah ijirro abattaane toro la uur atin miigoocha.
EPH.6.23	Waakkhi Aabbaheene ichoow Yeesso Kiriistohi Kamure ba ꞌdooꞌdi Kiriisto rummeeste nebey kakaalaan. Toro icho ba ꞌdooninti atin isꞌdoontaan ichoow kakhuufnaanki atin Waakh kakhuuftaan atin siichaan. 
EPH.6.24	Waakh ba ꞌdooꞌdi tuummane Yeesso Kiriistohi Kamureene ꞌdooninti imassan ka ꞌdoono imaala.
PHP.1.1	Khadaaba eti atin isoochiiro a ani Baawulo. Timooti laka a iskhabna. Nah la a falfa Yeesso Kiriisto. ꞌDooꞌdi an khadaaba isoochiiro a ꞌdooꞌdi Waakhe ilkerengeetti Fiiliffi yaalle icho ichoow Yeesso Kiriisto ba wohoo kalday yahiin, ichoow ꞌdooꞌdi urur Kiriisto yaakhicho ichoow ꞌdooꞌdi urur Kiriisto gargaaro.
PHP.1.2	Waakkhi Aabbaheene ichoow Yeesso Kiriistohi Kamureene ba atin imaalaane nebey atin kakaalaan.
PHP.1.3	Kol tuumman chirri an atin kasooꞌhelo, Waakkheey kalaꞌde ilaaba. 
PHP.1.4	Kol tuumman chirri an atin tuumman Waakh atin isoowaho, hamaade kaweesda. 
PHP.1.5	A mehe atin uus maanti kolooraate atin Wora Haaggane Kiriisto miinsan daagteen ichoow uliba a iwalhisseene woraas ileecheekteen. 
PHP.1.6	Wihi an tissibo a waha, Waakkhi hila haaggan goytiin ka sooumhe, orey on iwoya ichoowka ibeenki Yeesso Kiriisto soonokhti ka hila haaggan massicha.
PHP.1.7	Ani uure atin kakhaba gone, a mujjum chirri an iꞌdaasu atin tuumman atin kamaldi. A mehe chaꞌan hidanahe ommos kootiin ka saggi Wori Haaggan rum iyahe ꞌdooꞌd icheeko, atin tuumman hila haaggi Waakhe buure a ileegisantaan. 
PHP.1.8	Waakh saggi an ꞌdooninti Yeesso Kiriisto enenyet ꞌdoono ka uureey ka atin ikamoono garteey a laaba.
PHP.1.9	An Waakhe atin isoowaha, ꞌdee ꞌdooninti atin isꞌdoontaan ichoow ꞌdooninti atin Waakh ꞌdoontaan buuraatta. Geedda iche buuraatti, mujjume Waakh abattaane, toro la haag ichoow suujoon seley bihin tabuuꞌdiin. 
PHP.1.10	Waakhe atin isoowaha, ꞌdee wihi weyti haaggan soobahsan tabuuꞌdiine, toro la uus toolla kakhabatti ichoowka maanti Kiriisto soonokhti, Kiriisto atinhi eloo rucchul laka laaye toro la enenyet wohoo atin ikacheekan atin ꞌhela. 
PHP.1.11	Iꞌda ka Yeesso Kiriisto ka gurnaanki fiffissane jirotiin goya buuhicha. Waha la Waakh weynaan ichoow koolo ikeenaan.
PHP.1.12	ꞌDooꞌd Kiriistokaaw, wihi an atinhi abattaan ꞌdoono, wihi ani liiyeele ka, rumanka Wori Haaggan a taaꞌhe. 
PHP.1.13	Jeentetuu iskarti minki buurenye karnat toorribto tuumman ichoow ꞌdooꞌdi addan saggi an jeenteti an Kiriisto iraaho on u liihide, a garta. 
PHP.1.14	Toro la jeenteti an jeela ikajiruu, ꞌdooꞌdi Kiriisto rummeeste buurtiis Kamur ka uur a lamiigooche, ꞌdee roorro laan Yeedi Waakh cheekaan.
PHP.1.15	Rumanka gaasichokoo jeenteti kalꞌdarri ichoow jaakhe wor Kiriisto enenyet icheekaane, iꞌdaasenyi gaasoo jeenteti uuri haaggane wor Kiriisto icheekaan. 
PHP.1.16	Kan uur haaggan, ꞌdoonine woraas kacheeka. A mehe saggi Waakh ani hila dahan igesse ꞌdee us saggi Wori Haaggan rum iyahe ꞌdooꞌd ituso, iche gartaan. 
PHP.1.17	ꞌDooꞌdi oraat, wor Kiriisto uuri fissan ka ma cheeko wihi awtichooda on yowtaane, ꞌdee geedda an jeela kijiro sina ibuuraachaan. 
PHP.1.18	Iꞌdaasenyi wahaas walah icho ileeyahiin mele! Wihi khumman, jitat tuumman ka, uuri suuje ommos uuri haaggan eheetteey ka ba, a wor Kiriistoki lacheeko. Anna jeentetaase weyti ihamaada.
PHP.1.18	Rumanka la toro oreye isohda weyti hamaada. 
PHP.1.19	Iꞌdi tahe wihi an gardi, weysihiin ichoow gargaari Rubey Yeesso Kiriisto isiisso ka, a liisoofura. 
PHP.1.20	Wihi an weyti sugo toro la an khajjeelo intoo rucchul ka laka lakhaanyo ma isikeeno, iꞌdaasenyi toolla ichoow kol tuumman roorro laane sarteey ka Kiriisto weynaacha, jiroteey ommos omootteey eheetteey ka ba.
PHP.1.21	A mehe ani ka, wihi an ijiro, a Kiriisto. Omootteey la indigirti buurenye ani ikhabta. 
PHP.1.22	Toolla chaꞌan harrata ka jiro an hili gurnaan delo haaggicha. Iꞌdaasenyi mehe goocho? An ma gardi. 
PHP.1.23	Sag lamma liijiita. Anihi irdi Kiriisto leejiro imoona. Iꞌdi tahe taase weyti deefta. 
PHP.1.24	Iꞌdaasenyi iroonotiin u, weyti khummantahe chaꞌan jiro. 
PHP.1.25	An wahaase tissiba gone, wihi an gardi, an ma amuute, atin tuumman a atin leefiddiya ꞌdee hamaadiin ichoow kakhuufnaanki atin Waakh kakhuuftaan kakhayma. 
PHP.1.26	Iꞌda ka fiddihi an atin leefiddiyo ka, jeenteteey u wihi atin Yeesso Kiriisto ka keeylajjaan weyti kakhaymaan.
PHP.1.27	Walahbaaw soobaho ka, jiroti ꞌdooꞌdi Wori Haaggane Kiriisto imale jira, ꞌdee chirra an amiite an atin argo, ommos an iimaatane woriin kalday daago, saggi atin uuroo kalday ka mujjum itolossaan a abdi. Toro la saggi atin maloo kalday ikhabtaane, atin tuumman kakhuufnaanki atin Waakh kakhuuftaane Wori Haaggan keeno hol ikadowtaan a abdi. 
PHP.1.28	Wahaas tuumman ka ꞌdooꞌdi atin tirrimo ma karoortaan. Waha a sumatti saggi Waakh icho ibaabiicho, iꞌdaasenyi atin iribo tusso. Ki waha tuumman yeelo a Waakh. 
PHP.1.29	Ulla jeente Kiriistuu, rummeysanaanki atin usu rummeysattaan kalday menye, sinati atin taham laka a atin siiche. 
PHP.1.30	A mehe holi goorat an kijire atin agarteen,
PHP.2.1	Kola atin ichoow Kiriisto a wohoo kalday gone, wahaas uur ma atin miigoochaan a? ꞌDooninti us atin ꞌdoono ka la, usu menya uur atin khoboocho? Atin ichoow Rubeyti Munyee la kulankoo kalday ma isikhabtaan a? Kiriisto ꞌdoonintiis ichoow uurnugleeliis a atin tuse menya? 
PHP.2.2	Maantaka taba isdaaginti atin isdaagtaan ichoow ꞌdooninti atin isꞌdoontaan ichoow maloo kaldaye atin khabtaan ichoow uuroo kaldaye atin isikhabtaan ka, hamaadeey tuum buuhicha. 
PHP.2.3	ꞌDooꞌdi wihi awtiissa on yowti ommos immarah serey isgeecho iitaahana, iꞌdaasenyi ꞌdooꞌdi isnuglaacho ateeha, ꞌdooꞌdi addan saggi us atin ikakhummanyahe iekkaacha. 
PHP.2.4	Wihi wihiine kalday on aw iikhabina, wihi ꞌdooꞌdi addan laka aw ikhaba.
PHP.2.5	Taba giꞌde mali Yeesso Kiriisto khabe khaba.
PHP.2.6	Us sagag dakkhan ka iꞌdi Waakhe eheete,
PHP.2.6	eheetteey laka us wihi usu muꞌdane Waakh ekkatiis kayeelo ma kadagin.
PHP.2.7	Iꞌdaasenyi weynaan tuumman a kasootabe. Saggoh u?
PHP.2.7	Iꞌdi bowꞌda yitahye,
PHP.2.7	saggi weeli enenyet idesse,
PHP.2.7	ꞌdooꞌdi usu arge la, weeli enenyet on arge.
PHP.2.8	Usu a isnuglaache. Saggoh u?
PHP.2.8	Ayti Waakhe raahe,
PHP.2.8	ichoowka omoote ititahye,
PHP.2.8	omoottaas, a ti usu massalaaba lakakaahe.
PHP.2.9	Maantaka Waakh Kiriisto inti weynaan tuumman ka kussane gesse,
PHP.2.9	toro la magahi magahenye tuumman kussan laka siiche,
PHP.2.10	ꞌdee magah Yeesso ka,
PHP.2.10	wihi serey kijiro tuumman ichoow wihi harra sarche kijiro tuumman ichoow wihi harra goya kijiro tuumman,
PHP.2.10	jilbo il a kaguꞌddaane,
PHP.2.11	toro la icho tuumman saggi Yeesso Kiriisto Kamur iyahe ꞌdow ka a cheekaane,
PHP.2.11	ꞌdee Waakkhi Aabbaheene lasaaꞌda.
PHP.2.12	Aalasseeyki an weyti ꞌdoono, atin waansiheey kol tuumman a raahteen. Geeddi an atin leejire kalday on menye, toolla an atin ileejirin weyti raahtaan. Maantaka, hamar ichoow roorroti atin Waakh karoortaan ka, orey isohda ribnaanki Waakh atin ribo jirotiin goyaka hol kadowa. 
PHP.2.13	A mehe Waakhe malassiin woya ꞌdee wihi usu kahamaadicho ꞌdoontaane, toro la yeelin tabuuꞌdiin.
PHP.2.14	Taba wihi atin yeessaan tuumman ka, ꞌdooꞌdi iriir leh ommos ꞌdooꞌdi nyunnyuwo iitaahana. 
PHP.2.15	Iꞌda ka nyaakhuti Waakhe wohoo rucchul laka liikacheekanne toro la eloo rucchul laka ikhabine tateehiin. Atin ꞌdooꞌdi iꞌdeenye khollokkhane toro ꞌdooꞌdi addan baabiicho goycho ka, a iꞌdi yiyyihimohi harrata ka mugꞌdi goya kabildiikho, 
PHP.2.16	geeddi atin yeedi jiroti rummaat lakaꞌhelo ꞌdooꞌd icheektaan. Ibeenki Kiriisto soonokhti ani a atin keeylajo, hili geeddi an abuuꞌd tuumman an haaggiche uus ki ilmarhaatteet eheynan. 
PHP.2.17	Chirri liiyagiis laka, diiggeey a iꞌdi sadakhati soorriyotiin lakakhube, an weyti atin leehamaada, toro la hamaadeey atin leegisma. A mehe hiliin a iꞌdi soorriyoti atin Waakh ibihissaane, kakhuufnaanki atin Waakh kakhuuftaan kayamiit. 
PHP.2.18	Maantaka taba atin laka hamaada, toro la weyti ileehamaada.
PHP.2.19	Chirri Yeessohi Kamure ꞌdoono, wihi an khajjeelo a Timootihi maanassa dow an atin isooergo, ꞌdee chirri an woriin abde ka uur imiigoocha. 
PHP.2.20	Inta ka etoo addane iꞌdiisenye rumanka aw atin ikhabo ma khabo. 
PHP.2.21	A mehe ꞌdooꞌdi addan tuumman, wahanyeyyo Yeesso Kiriisto menye ebba wihiissa on yowta. 
PHP.2.22	Iꞌdaasenyi Timooti saggi us rumanka indigir ikhabe us enenyet tuumman ituse a garattaan. Ani ichoow Timooti iꞌdi ooyo ichoow inankiissa Wori Haaggan isileecheekne. 
PHP.2.23	Maantaka, uus an wihi liiyeelo abdi, anihi usu atin isooergo khajjeela. 
PHP.2.24	An Kamur a kakhuufaa, dowwanoha ka a atin sooꞌdaara.
PHP.2.25	Iꞌdaasenyi toolla wihi addane an gooche, a anihi Ebaabara atin isoolaabo. Ullaka a et Kiriisto toro la a ileehila a iꞌdoo us diho ikaleejire. Ulla a ergattitiinti wihi an maan dakkhan ꞌdoono ka igargaaro. 
PHP.2.26	Ulla atin tuumman a atin imoona toro la jeenteti atin khannaatiis idaagteen u, weyti mali uskul gele. 
PHP.2.27	Us rumanka weyti khannaneete, ichoowka umaatan leheet. Iꞌdaasenyi Waakh usu uur a isoonugleeste. Usu kalday on menye, Waakh ani laka uur a isoonugleeste, oytinti an khabo kakhayin jeyche. 
PHP.2.28	Maantaka an weyti usu atin isooergin ꞌdoona, ꞌdee maanti atin usu toro agartaan hamaaddaane, oytinteey laka nuglaatta. 
PHP.2.29	Iꞌdi eti Kamur rummeestuu, taba hamaadi buure ka usú martiisda, ꞌdooꞌdi iꞌdiise laka inkaanyita. 
PHP.2.30	Iꞌdi tahe jeenteti us Kiriisto hil ikahaaggicho on u, a umaatan leheet. Ulla jirotiis adahe gate, ꞌdee gargaari atin ani igargaarin iubaaꞌdan igargaare.
PHP.3.1	ꞌDooꞌd Kiriistokaaw, wihi ꞌdaꞌddaboot, atin ichoow Kamur ba a wohoo kalday gone, taba weyti hamaada. Wihi goorat an atin icheeke iche toro atin isoochiira, iꞌdaasenyi ma ikurmichaane toro la a atin toorribaan.
PHP.3.2	Taba, ꞌdooꞌdaas uskeel lehe, iꞌdi kararre u sussuujenye, khandihi uskul enenyet ihosso yuubsada. 
PHP.3.3	A mehe innohi Rubeyti Waakh ka weysanni, wihi Yeesso Kiriisto inno iyeele keeylajno toro wihi enenyet sartiis ka yeelo ikakhuufin, iche khandihi rummaate. 
PHP.3.4	Eheet a, ani rubeyteey wihi an sarteey ka yeelo keeylajin a abuuꞌd.
PHP.3.4	Chirri etoo wihi us sartiis ka yeelo wihi us keeylajo koogyahe, an weyti kuta. 
PHP.3.5	Inkoo an delde, an ibeen siyyeet barye, iche liikhandiye. ꞌDooꞌdi idele a Issiraayele, yaaf Beenjameene kayimiy. Hiiyyeey tuumman la Ibiraaniya kasoouummame. An rabitti Farissaayo weyti amurreti Yaꞌhuud raahto kijire. 
PHP.3.6	Toro jeenteti an weyti Waakh ikafalin iꞌdoone, urur Kiriisto sina omhiche. Chirri amurreti laraaho enenyet eti Waakh ortiis ka fissan kayeesso ani wohoo rucchul laka ma liikacheekti.
PHP.3.7	Iꞌdaasenyi wihi tuummane an kol icho indigir ikhabaan koogeet, an kola iroono Kiriistuu, khasaara iekkaacha. 
PHP.3.8	Wihi wahaas kuto, chaꞌan walah tuumman ichoow indigirti buurenye an Yeesso Kiriistohi Kamureeye an abdi isiyeyo, walah tuumman kola jeente Kiriistuu tuum khasaara iekkaacha. Icho uꞌdu iekkaacha ꞌdee Kiriisto ꞌhela, 
PHP.3.9	ani ichoow Yeesso Kiriisto ba wohoo kalday nateeh. Waakh ani eti ortiis ka fissane iekkaacha, waha la jeenteti an amurre iraaho menye, a jeenteti an Kiriisto ikakhuufo. 
PHP.3.10	Wihi an ꞌdoono kallaayo, a Kiriistohi an abdi, ichoow miigti usu omoot kasookahisse jiroteey miigoosso, toro la sinati usu lakawaariche usu leegismo toro iꞌdiis u amuut. 
PHP.3.11	ꞌDeerka iꞌdoo ka an ꞌdooꞌdi omoot lakasookahcho goya kijira.
PHP.3.12	An laka uliba wahanyeyyohaas an eldi iꞌdi goorat Waakh ikaꞌdoonuu tuum a itah ma eldi. Iꞌdaasenyi Yeesso Kiriisto ikhuccha. An kol tuumman hole dowa, wahaas Yeesso Kiriisto ꞌhor ikhabte ani laka khabda. 
PHP.3.13	ꞌDooꞌd Kiriistokaaw, wihi an kase a mehe ya, annaka alah wahaas uliba ma ꞌhelin. Iꞌdaasenyi an wohoo kaldach on yeela. Wihi kute a kadaba, toro la wihi orteey jiro weyti hol idowa. 
PHP.3.14	Maantaka, inti an kamassicho hol idowa, ꞌdee siinti Waakh Yeesso Kiriisto ka goobi Waakh ka iwahe ꞌhela.
PHP.3.15	Innohi tuummane wahanyeyyohi Waakh ka iiꞌdowne, malaas khabno giꞌde. Iꞌdaasenyi, chirri gaasiinkoo maloo addane yeere khabo, Waakh wahaas a atin isoobabbakkaahicha. 
PHP.3.16	Wihi weyti khumman kallaayo, orey on isohanni, yeedi rummaate inno orey abanne, uliba laka a raahno giꞌde.
PHP.3.17	ꞌDooꞌd Kiriistokaaw taba dabateey raaha. ꞌDooꞌdi jiroti icho jiraan ka dabateey raaho fiiricha. 
PHP.3.18	A mehe iꞌdi an orey kolassi ittaawe atin isoocheekuu, toolla toro oytim ka a atin isoocheekaa, ꞌdooꞌdi ittaawe jiroti icho jiraan ka a chiiyti massalaaba ichoow omoot Kiriisto. 
PHP.3.19	Waakh ꞌdooꞌda berri a baabiicha. Iꞌdi tahe waakkhicho a uurichooda. Wihi lakhaanyo ikeeno keeylajaane, toro la mali icho khabaan, a ki wahanyeyyohi harrata on. 
PHP.3.20	Iꞌdaasenyi inno a ꞌdooꞌdi goobi Waakh. Toro la weyti ꞌDoorribehoo sugna, ulla a Yeesso Kiriistohi Kamureenenye goobaas kayamiit. 
PHP.3.21	Ulla miigtiisti us walah tuumman isikeeno anan yabuuꞌd ka, sarteenta ꞌdarane tamuut a urgiyicha, iꞌdi sartiisti weyti haaggan kayeela.
PHP.4.1	Maantaka ꞌdooꞌd Kiriistokaaw, aalasseeyki an weyti ꞌdoono, atinhi an weyti atin ꞌdoono toro imoono, atinhi ikahamaadissaane toro la kalaꞌddi hileeye, wihi tuummane an atin isoocheeke ka, taba jiroti atin Kamur ijirtaan ka mujjum tolossada.
PHP.4.2	Ewoodiya ichoow Siintik, atinhi atin ichoow Kamur wohoo kalday tahiin, a atin hawwaasda taba isdaaga. 
PHP.4.3	Atihi wahalheeyenye lakaakhuufo, deyyehota weyti hol ileedowte, Wori Haaggan ileecheekte a kidaahe gargaar. Toro la Kileement ichoow ꞌdooꞌdi addane tuummane Wori Haaggan ileecheeke, magahenyeticho buuggi ꞌdooꞌdi jiroti jirtuu imassan ꞌhelo lakachiire laka gargaar.
PHP.4.4	Taba giꞌde, jeenteti atin ichoow Kamur ba wohoo kalday itahiin u, weyti hamaada. Toro la a adeehe, hamaada. 
PHP.4.5	Enenyet tuumman saggi atin ꞌdooꞌdi samacchaare itahiin a abti. Kamur la dowwanoha ka a yamiite oganaawa. 
PHP.4.6	Wohoo rucchul ka laka awaꞌdwaaꞌdina. Weysi ka ichoow hawwaassihi atin Waakh hawwaassattaan ichoow kalaꞌddi atin laabtaan ka, Waakh walah dakkhan daaha. 
PHP.4.7	Waakh la nebeytiiisti mali weeli enenyet tuumman kutto a atin kakaala. Atin ichoow Yeesso Kiriisto a wohoo kalday gone, nebeyta la uurassiin ichoow malassiin a toorribta.
PHP.4.8	ꞌDooꞌd Kiriistokaaw, wihi ꞌdaꞌddaboote an atin iadeeh, taba wihi rummaate toro la enenyet inkaanyito ichoow wihi fissan ichoow wihi miꞌdabe ichoow wihi enenyet ꞌdoono ichoow wihi haag khabo ichoow wihi weyti deefo ichoow wihi lasaaꞌdo kamalda. 
PHP.4.9	Taba wihi an atin abche, atin la ikakhaatatteen ichoow wihi an atin icheeke ichoow wihi an yeele atin agarteen mujjum raaha. Waakkhi nebey leh la a atin leejira.
PHP.4.10	Ani la jeenteti atin uuri goorat atin ikakhabteen toolla toro isookhabatteen u weyti Kamur ka hamaada. Rumanka atin kol dakkhan uur a ikakhabteene, iꞌdaasenyi jiti atin uuraas atin ikhabtaan itussaan a waayteen. 
PHP.4.11	Anna jeenteti wohoo ikaankhanyahiin mee sagga ikaayyeedo. A mehe jiroteey ka, walahbaaw isoobaho ka, saggi liikadargo a abde. 
PHP.4.12	Walahwaayyo wihiche a garda, kamurroon laka wihiis a garda. Walahbaaw isoobaho ka, uuri buuho ommos uuri marah eheetteey ka ba wihi buure khabin ommos wihi rucchul khabin eheetteey ka ba, saggi liikadargo a abde. 
PHP.4.13	Kiriistohi miig isiicho ka, a geeddi an walah tuumman yeelo.
PHP.4.14	Iꞌdaasenyi, atin weyti haaggisseen maanti atin sinati an kajire ka igargaarteen. 
PHP.4.15	Atinha ꞌdooꞌd Kiriistoki ilkerengeetti Fiiliffee a garattaanee, ibeenneti kolooraate atin Wori Haaggan daagteen, maanti an boroofenhi Makedooniya kakahe, atin kaldaye ururre Kiriisto tuumman goyaka chilimme ileegisanteen. 
PHP.4.16	Maanti an ilkerengeetti ꞌDessaloonika jire laka, kolassi ittaawenye gargaar isooeregteen. 
PHP.4.17	An siinti chilimme mee atin kayowdi, wihi buurenye Waakh berri atin ikakhayo yowda. 
PHP.4.18	A mehe wihi atin isooeregteen tuumman a ꞌhele. Geeddi an jiroteey ka ꞌdoono laka ꞌdirihicheeda ꞌhele. Toolla Ebaabara siimohi atin ani isooeregteen tuumman ikeene la, wihi an ꞌdoono tuumman a khaba. Waha a iꞌdi soorriyoti uyuugenye Waakh liibahcho, toro Waakh kahamaado. 
PHP.4.19	Waakkheey la kamurroonki weene Yeesso Kiriisto lakaꞌhelo ka, wihi buurenye atin jirotiin ka ꞌdoontaan tuumman a atin siicha.
PHP.4.20	Waakkheenki Aabbaheene jirtuu tuummamba a lakoolicho. Aamiin.
PHP.4.21	ꞌDooꞌdi Waakhe icho ichoow Yeesso Kiriisto wohoo kalday yahiin tuumman bariitoteey eleelicha. ꞌDooꞌdi Kiriisto rummeeste inta ka ileejiro laka a atin soobariitiche. 
PHP.4.22	ꞌDooꞌdi Waakhe inta kajiro tuumman a atin soobariitiche. Kach ka la ꞌdooꞌdi min Kaaysar hil kahaaggicho a atin soobariitiche.
PHP.4.23	Yeesso Kiriistohi Kamure ba rubeyohiin imaala.
COL.1.1	Khadaaba eti atin isoochiiro a ani, Baawulohi Waakh saggi us iꞌdoono on u ergaano Yeesso Kiriisto ikayeesse. Timootihi koo Kiriistee laka a iskhabna.
COL.1.2	ꞌDooꞌdi an isoochiiro la, a atinhi munyeenye, Kiriisto rummeysatteene lakakhuufo, ilkerengeetti Kolossaay taalliine, atin ichoow Kiriisto ba wohoo kalday tahiin.
COL.1.2	Waakkhi Aabbaheene ba atin imaala nebey atin kakaala.
COL.1.3	Nah kol tuumman chirri nah Waakh atin isoowahno, Waakkhi Aabba Yeesso Kiriistohi Kamureene kalaꞌd a ilaabna. 
COL.1.4	Wihi nah Waakh kalaꞌd ikalaabno la, a jeenteti nah saggi atin Yeesso Kiriisto ikakhuuftaan idaagne toro la saggi atin ꞌdooꞌdi Waakh tuumman iꞌdoontaan nah idaagne. 
COL.1.5	Wihi atin iꞌda kayeesseen la, a jeenteti atin saggi Waakh goobiis ka haaggi nool atin iabbire, atin ikhajjeessaan. Haagga Waakh la orey on daagteen, maanti atin Wori Haaggane rummaat daagteen. 
COL.1.6	Wora Haaggan a atin iyimiyye, ꞌdooꞌdi ittaawenye harra tuumman laka a kataaꞌha toro gurnaan dela. Waha la a wihi goytiin ka laka yitah, uus maanti kolooraat atin Wora rummaat daagteene, toro haaggi Waakhe buure runtiis tuum abatteen. 
COL.1.7	Wora rummaat eti atin abche, a Ebaabarahi nah weyti ꞌdoonno ilbooy ka nah walhicho. Us a eti meesseenyo ka hil Kiriisto ka lakakhuufo. 
COL.1.8	Toro la us saggi atin Rubeyti Munyee ka ꞌdooꞌdi Waakh tuumman iꞌdoontaan a cheeke.
COL.1.9	Jeentetaas u, uus nah woriin ꞌhelle, koloo kalday laka Waakkhi nah atin isoowahno ma ꞌdiin. Wihi nah Waakh daahno la, a usuhi tuum khara ichoow abannaanki Rubeyti Munyee kayamiit tuumman ka wihi us ꞌdoono atin ibuuhicho. 
COL.1.10	Waakhe atin iwahna, ꞌdee jiroti Kamur inkaanyitto toro kahamaadisso jirtaan. Iꞌda ka sagag tuumman ka enenyet haag a iyeessaane, abannaanki atin Waakh abattaan la a kakhayma. 
COL.1.11	Toro la Waakh ba miigtiisti miig tuumman kussan ka atin miigoocha, ꞌdee walahbaaw atin isoobahe ka ꞌdooꞌdi samacchaare tateehiine, garrahsattaan. Toro la hamaadi buure ka, 
COL.1.12	Waakkhi Aabbaheene kalaꞌd ilaabtaan. A mehe us atin ꞌdooꞌdi Waakhe goobi Waakhe ababo dalho leedalhin yabuuꞌd a atin kayeele. 
COL.1.13	Iꞌdi tahe us miigti mugꞌdi a inno kasoofure, dakhi weeliiski us ꞌdoono goya inno keene. 
COL.1.14	Weeliis diiggiis ka a inno gatte inno soofure, uskeeleen tuumman inno ikakute.
COL.1.15	Kiriisto a fooli Waakkhi liiargin, a huraati wihi lasoouume tuumman iween. 
COL.1.16	Iꞌdi tahe usu on ka Waakh walah dakkhan a soouume. Wihi serey kajiro ichoow wihi harra kajiro ichoow wihi laargo ichoow wihi liiargine iꞌdi maanta komborohi antoot ommos wihi miig khabo ommos wihi anto leh ommos wihi walah tuumman dakhti tuumman usu soouume. Kiriisto ka walah tuumman a lasoouume, toro la usu liisoouume. 
COL.1.17	Us geeddi walah tuumman liisoouumin laka a jire. Usu walah tuumman iskakhuccha. 
COL.1.18	Toro la usu matakki sartiisenye, sartiis la a ururiissa. Us a uumaccho ichoow eti oraate ꞌdooꞌdi tuume goyaka omoot kasookahe. Iꞌda ka usu on walah tuumman iween. 
COL.1.19	Iꞌdi tahe wihi Waakh kahamaadiche, a buuhiiski tuum weeliis goya fiddiyo, 
COL.1.20	toro Kiriisto ka walah tuumman ankiis a keene. Diig Kiriistoki massalaaba kakhubte ka, Waakh walah tuumman a ineybe, wihi serey kijiro ommos wihi harra kajiro eheetteey ka ba.
COL.1.21	Atin goorat ꞌhor Waakh foga ileejirteene, maliin ka chiiytiissa eheet jeenteti atin uskeel iyeesseen u. 
COL.1.22	Iꞌdaasenyi omootti sar Kiriisto tumuy ka, Waakh ankiissa atin keene, atin munyaache ortiis ka ꞌdooꞌdi eloo rucchul laka ikhabine wohoo rucchul laka liikacheekan atin kayeele. 
COL.1.23	Iꞌdaasenyi, taba wori rummaat kakhuufa, iꞌdi wihi isesseehin u jurkhicha. Khajjeeli Wori Waakhe Haaggan akaguurina. Wora atin daagteen a ki ꞌdooꞌdi harra tuumman liicheeke. Anna a Baawulo, a falfati Wora Haaggan cheekto.
COL.1.24	Toolla sinayyohi an iroonotiin u ꞌhelo ka a hamaada, toro sarteey ka wihi sinayyo Kiriisto kaankhan indigirti sartiis u a buuhicha. Sarta la a urur Kiriisto. 
COL.1.25	Hili Waakh indigirtiin u dahanteey soogesse ichoow urura an ifalo a israahaan. Hila la a ki an tuum Yeedi Waakh cheeko. 
COL.1.26	Waha la uuꞌ lasoobahe ichoow kholoyyo tuumman ka a wihi dagsane, iꞌdaasenyi toolla ꞌdooꞌdi Waakh a liisoobabbakkaahiche. 
COL.1.27	Wihi Waakh ꞌdooꞌdiiskaas igooche, a waha goorat haaggane dagsane yaafohi Yaꞌhuud ieheynan liisoobabbakkaahicho ꞌdooꞌdiis abti. Waha la a Kiriistohi atin ichoow usu ba wohoo kalday tahiine, ꞌdee weynaanti Kamure inno khajjeello isleegisanno.
COL.1.28	Nah wori Kiriisto miinsane cheekna, ebba la kharateenyo tuumman ka tootoonna, walah abinna, ꞌdee ichohi icho ichoow Kiriisto wohoo kalday yitahye iiꞌdowe Waakh ikeenna. 
COL.1.29	Jeenteti waha u la, miigti Kiriisto isiicho ka an weyti hol dowa. Miigtiis la weyti imiigoossa.
COL.2.1	Atinhi saggi an iroonotiin ichoow iroonoti urur Kiriistoki ilkerengeetti Lawodeechiya yaal ichoow iroonoti ꞌdooꞌdi Kiriisto kakhuufo tuummane ani fooleey igaran u, an hol idowe atin icheeko iche ꞌdoona. 
COL.2.2	Iꞌdane yeela, ꞌdee icho uur miigoocha, isꞌdoonaane wohoo kalday yateehiin. Toro la ichohi Wori Waakh tuum abtaane rumanka liibuuhicho iche ꞌdoona. Wora Waakhe dagsan la Kiriisto rubeytiissa miinsanyahe, 
COL.2.3	usu on kamurroonki kharati Waakh ichoow garanti Waakh lagarti dagsan lakeela. 
COL.2.4	Iꞌdane atin iadeeh uus ꞌdee etoo kalday laka woroo wohoo haaggan iyoog ka atin ekkeysan. 
COL.2.5	A mehe an goytiin ma toollo. Eheetteey laka, ani rubey ka a atin leejira. Toro la an weyti hamaada, jeenteti atin jiroti atin jirtaan ka ifissantahiine toro la kakhuufnaanki atin Kiriisto kakhuuftaan ka ichuukhantahiin u.
COL.2.6	Maantaka atin Yeesso Kiriisto Kamur a kayeelatteen gone, taba giꞌde kol dakkhan usu leejira. 
COL.2.7	ꞌDeerka orey isohda goytiis ka mujjum hiiyyay bahcha, jirotiin la usu kadisa. Saggi atin liiabchuu, kakhuufnaanki atin usu kakhuuftaan ka miigowa, kol dakkhan la weyti usu kalaꞌd ilaaba.
COL.2.8	Taba giꞌde uus etoo kalday laka malassi beenaate indigir laa ka atin ekkeysanne iꞌdi bowꞌduu atin labooliyin. Malassa la wihi Kiriisto essi ma kanoole, hugumme ichoow miigti suujenye harratane kanoolyahiin.
COL.2.9	A mehe tuunki Waakh sarti enenyete Kiriisto kayaal. 
COL.2.10	Jeenteti atin ichoow Kiriisto ba wohoo kalday itahiin u la, walah atin laatahiin mele. Usu herti Waakh ichoow ginnayyo tuumman ichoow wihi tuummane anto khabo a iweenyahe.
COL.2.11	Toro la atin ichoow Kiriisto a wohoo kalday gone, a atin lakhandiye. Iꞌdaasenyi waha khandihi dahanti weeli enenyet haaggisso menye, a ki Yeesso Kiriisto haaggicho. Iꞌda ka Kiriisto wihi uurassiin goya kijiro uskeel imoono a atin kabahche. 
COL.2.12	Iꞌdi tahe maanti atin labaattissiye Kiriisto a atin laleehawwaale, toro miigti Waakhe Kiriisto omoot kasookahisse atin kakhuufteen ka, a atin laleesookahche.
COL.2.13	Atin ꞌhor jeenteti uskeeliin ichoow wihi uurassiin goya kijiro uskeel imoono atin liikabihin u wahanyeyyohi Waakh ka a tuunteen. Iꞌdaasenyi Waakh Kiriisto jiro a atin leesiiche. A mehe Waakh uskeeleen tuumman a inno ikakute. 
COL.2.14	Waakh khadaabi mogti uskeeleen kachiiranyahe a hiyyaaye. Khadaabaas wihi tuummane amurre inno kaꞌdoonto inno yeelin iubaaꞌdane kijira. Waakh wahaas a inno kabahche, massalaaba kahide. 
COL.2.15	Iꞌdaas ka Kiriisto ginnayyohi miig ichoow anto khabo miigticho a kakhaate. Toro la massalaaba ka icho sooriche, ꞌdooꞌd ortiis ka lakhaanyo kadowe.
COL.2.16	Maantaka, uus etoo kalday laka wihi atin tamhiin ka ommos wihi atin dantaan ka ommos daawo ka ommos ibeenneti munyee ommos maanti haye delatte ommos Seeri Lanaso ka uskeel atin igoon. 
COL.2.17	Amurreta a oosinti wihi yamiit on tusso, iꞌdaasenyi wahaas rummaat a Kiriisto rubeytiissa. 
COL.2.18	Uus etoo kalday laka herti Waakhe lawahti icho ꞌdoonaan ka ichoow isnuglaanti beenaat ka atin hukkumine kalaꞌddiin atin tirin. Eti iꞌdaase wihi us weyti kaayyeedo a fooltabchoti us kolossoo arge. Jeenteti mali us khabo ki ꞌdabakkhi weeli enenyet iyahuu, us wihi ilmarhaatteete keeylaja. 
COL.2.19	Us Kiriistohi matakki urur Kiriistee ma khuccho. Matakka ka, sar Kiriistoti tuummane hubno ichoow maanjeerre khucchisso a isleeweynaataan saggi Waakh iweynaachuu.
COL.2.20	Atin Kiriisto a leetumaateene toro miigti suujenye harrata a atin lakasoofure. A iꞌdoh toro saggi ꞌdooꞌdi harrata ikajirtaane amurreta iꞌdee iraahtaan? 
COL.2.21	“Waha dahano akakhabanna, waha af akaꞌdaarina, waha aꞌdaarina.” 
COL.2.22	Waha tuumman enenyet raahaayi saahta on kheerowaan, a mehe a amurre ichoow wihi enenyet laabcho on. 
COL.2.23	Jiroti amurreta dakhatti jitoo khareenye iyoogtahe. Jitassi ꞌhoolenye enenyet isihosso iche Waakh lakawahta, isnuglaanti beenaat ichoow wihi sarticho ꞌdoonto weyti laꞌdiiꞌdo khabaan. Eheetteey laka, indigir icho wihi uur goya kijiro uskeel imoono islakajeycho ikhabaan mele.
COL.3.1	Maanti Waakh Kiriisto omoot kasookahche, anki Waakh ka atin laka omoot a atin laleesookahche. Maantaka wahanyeyyohi saraate inti Kiriisto komborti antoote Waakh miigtiise kafiddiyo ꞌdondoona giꞌde. 
COL.3.2	Taba wahanyeyyohi harrata menye, wahanyeyyohi intaas saraat kijiro kol dakkhan orey isohda kamalda. 
COL.3.3	Iꞌdi tahe atin a tuunteene, toolla la jirotiin ichoow Kiriisto ba Waakh goya kadagsanyahiin. 
COL.3.4	Maanti Kiriistohi jiroteenti rummaat khuccho harra tuumman isoobaho atin laka a leesoobahtaane, iꞌdiis u ababtaan.
COL.3.5	Maantaka sartiinti harratane uskeel ꞌdoonto wahanyeyyohi iꞌdee ka agiisa. ꞌDooꞌdi isidisanne isleeurꞌdo ichoow wihi biꞌdire ichoow ꞌdooꞌdi eti icho argaan ichohi leeurꞌdo ꞌdoono ichoow uskeeli liimoono ichoow ꞌdamaam ꞌdiicha. ꞌDamaam la a iꞌdi iyookkoyyohi waakkhakh lakayeessi. 
COL.3.6	Jeenteti waha u, holi Waakhe kuleele ꞌdooꞌda yeediis iraahin a iyamiit. 
COL.3.7	Atin rubeytiin laka jirotiinti raagan ka wahanyeyyoha a kaassahatteen. 
COL.3.8	Iꞌdaasenyi toolla wahanyeyyoha iꞌdee laka ꞌdiicha, hol ichoow isinyannyaamin ichoow ꞌdiiꞌddo ichoow ham ichoow afi ꞌdaran. 
COL.3.9	Been iisigoonna a mehe jirotiinti oraate suuje ichoow fataliche a kasootabteene. 
COL.3.10	Toro la jiroti husube gessatteene, jirotaas ka la kol dakkhan Waakhe atin husubnaacha, ꞌdee usu rumanka abattaane, iyookkoti Waakkhi atin soouume raahtaan. 
COL.3.11	Jirota husub ka enenyet seley ma gaan, iꞌdi maanta Yaꞌhuud ichoow yaafohi Yaꞌhuud ieheynan, ꞌdooꞌdi khandiiti ichoow ki ikhandiyan, ꞌdooꞌdi isoomin ichoow ki lakarooro, ki ilbooyyee ichoow ki furan seley ma gaan. Iꞌdaasenyi eti khumman a Kiriisto, inno ichoow us la a wohoo kalday.
COL.3.12	Waakh a atin soobahsate, ꞌdooꞌdiiski munyeenye us weyti ꞌdoono, atin kayeesse. Maantaka, taba giꞌde waha yeela, ꞌdooꞌdi uur nugul ateeha, ꞌdooꞌdi uur ꞌdabakhe ateeha, isnuglaacha, ꞌdooꞌdi samacchaare ateeha, ꞌdooꞌdi garrahsi khabo la ateeha. 
COL.3.13	Taba giꞌde chiꞌ etoo atin kaholloocho laka igarrahsada on. Chirri etoo ki addan wohoo kakhabo laka, etaas a ikakuto. Saggi Kamur uskeel atin ikakutuu, saggaas on u atin laka ꞌdooꞌdi addan uskeel ikakuta. 
COL.3.14	Haaggaas tuumman ꞌdirihicho la ꞌdooꞌdi isꞌdoono ateeha. ꞌDooninti islaꞌdoono la, ꞌdooꞌd Kiriisto tuum wohoo kaldaye kayeessa.
COL.3.15	Nebey Kiriisto uurassiin a dakhatti. Iꞌdi tahe iꞌdi ꞌdooꞌdi sartoo kalday u, nebeytane Waakh atin iwahe. Waakh la kalaꞌd ilaaba. 
COL.3.16	Walah tuumman ka wori Kiriisto miinsan mujjum nabah isuda, jirotiin ka tuum raaha. Khara tuumman ka, wora isabcha, toro la wora on ka issoohossa. Sabuuri Yeedi Waakh goya kayimiy ichoow geeyohi Waakh lakasaaꞌdo ichoow geeyohi Rubeyti Munyee atin siisso, Waakh idowa. Kol dakkhan Waakh kalaꞌd ilaaba, geeyo idowa. Geeddaas tuumman la rubeyohiin ka Waakh kalaꞌd ilaaba. 
COL.3.17	Walahbaaw atin yeessaan ka, harrabiin ommos wihi atin haaggissaan eheetteey ka ba, jeenteti atin koo Yeessohi Kamure itahiin iyeela, toro la Yeesso ka Waakkhi Aabbaheene kalaꞌd ilaaba.
COL.3.18	Deyyeho, iꞌdi ꞌdooꞌdi Kamur kakhuufo imassuu, taba giꞌde makhaaballetiin aficho akutina.
COL.3.19	Makhaaballe, taba deyyehotiin ꞌdoona, saggi suuje la iiwoyina.
COL.3.20	Nyaakhut, taba atin laka wihi atin yeessaan tuumman ka, wihi ꞌdooꞌdi atin dele atin idowo raaha. A mehe waha a wihi Kamúr kahamaadicho.
COL.3.21	Ooyenye, taba nyaakhutiin aꞌdaꞌddaaranna, uus rubeye jebine.
COL.3.22	Ilbooyye, taba wihi kamurretiinti harrata atin idowto tuumman raaha. Jeenteti atin Kamur ikaroortaan u, chirri icho atin ꞌdeyꞌdoochaan kaldach on menye, kol tuumman uuri haaggan ka icho kahamaadicha. 
COL.3.23	Walahbaaw atin haaggissaan ka, rubeytiin tuumman kahaaggicha, iꞌdoo atin weeli enenyet menye iꞌdoo atin Kamur ikahaaggissaan iyeela. 
COL.3.24	A mehe saggi atin igarattaan u, Kamur wihi atin muꞌdan iꞌdi kalaꞌdeet u a atin guta. Kiriistohi Kamure ihila. 
COL.3.25	Eti khuf yeelo kalaꞌddi khufaas a igunnanta. Waakh la enenyet tuumman ekka yeya.
COL.4.1	Atinhi kamurree laka saggi atin goobi Waakh ka Kamuroo ikhabtaan a garattaan gone, taba giꞌde ilbooyyetiin saggi mujjume iwoywoya, toro geeddi mujjume guta.
COL.4.2	Taba, weysi ka orey isohda, geeddaas tuumman isyaakhicha, Waakh la kalaꞌd ilaaba. 
COL.4.3	Geeddaas la toro Waakh nah isoowaha, ꞌdee Waakh aritti nah wori Waakh kacheekno a nah ifaho. Wora la a wori goorat dagsane Kiriisto miinsan. Anna jeenteti worane jeela ikajira. 
COL.4.4	Waakh isoowaha, ꞌdee wora saggi imasse ꞌdooꞌd a ibabbakkaahicho.
COL.4.5	Taba ꞌdooꞌdi urur Kiriisto goya ikajirin jiti khara kaleefiddiya. Ibeenki Waakh atin siicho dakkhan mujjum khaadda, ꞌdooꞌdaas gargaara ꞌdee Kiriisto a kakhuufeen. 
COL.4.6	Kol dakkhan harrabi haaggane, enenyet nabah isudin ꞌdoono khaba, ꞌdee ebba wihi atin ilaabtaan garda.
COL.4.7	Tuuchiko woreey tuumman a atin siicha. Us a eteenki koo Kiriisteenye inno weyti ꞌdoonno, hili Kamur ka lakakhuufo toro la a ilbooyi wahalheenyee. 
COL.4.8	An usu a atin isooerga ꞌdee saggi nah tuumman ijirro abattaane, toro la uur laka atin miigoocha. 
COL.4.9	Usu ichoow Oneesmo a issooraahaan. Oneesmo la a eteenki lakakhuufo, koo Kiriisteenye inno weyti ꞌdoonno toro la a kiinkoo. Lammacho ba wihi inta ka jiro tuumman a atin isoocheekaan.
COL.4.10	Aristaarkohi jeela ikaleejiro laka a atin soobariitiche. Markohi Barnaba abaayyahiis yahe laka a atin soobariitiche. Amuri usu miinsan a ꞌhesseene, chiꞌ Marko atin iyimiy, mujjum martiisda. 
COL.4.11	Yeessohi magahiiskoo Yaasto layadeeh laka a atin soobariitiche. ꞌDooꞌdi hili dakhi Waakh miinsan ileehaaggicho goyaka, ꞌdooꞌdi Yaꞌhuude Kiriisto rummeeste a reera seyyahtiissa on. Icho la weyti uur imiigoocheen.
COL.4.12	Ebaabarahi kiinenye, falfa Yeesso Kiriistee, a atin soobariitiche. Us kol tuumman geeddi us yabuuꞌde hol dowa Waakh atin isoowaha, ꞌdee mujjum tolossaane, iiꞌdowtaane, ꞌdee wihi tuummane Waakh atin kaꞌdoono rumanka abattaan. 
COL.4.13	Ani rubeyteey saggi us atin ichoow urur Kiriistoki ilkerengeetohi Lawodeechiya ichoow Haayeraboli yaal hol atin ikadowo rumanka gartiis a laaba.
COL.4.14	Luukahi ilkitarreenye weyti aaleene ichoow Deema laka a atin soobariiticheen. 
COL.4.15	ꞌDooꞌdi Kiriisto rummeeste ilkerengeetti Lawodeechiya yaal bariitoteey eleelicha. Niimifa ichoow urur Kiriistoki minkiche ka isꞌhelo, bariitoteey eleelicha.
COL.4.16	Chirri khadaaba atin liisoosoome lamassiche, urur Kiriistoki ilkerengeetti Lawodeechiya laka ikuccha, a liisoomo. Atin la khadaabi an icho ierge, a atin liisoosoomo.
COL.4.17	Arkiiba la wihi atin itadeehiin, “Tabe hili Kamur dahantaah soogesse, rumanka massi.”
COL.4.18	Bariitota la, ani Baawulo rubeytaaya dahanteey ka chiira. Saggi an ihidanahe adabina, isooweesda. Waakh ba atin imaala.
1TH.1.1	Khadaaba ꞌdooꞌdi atin isoochiiro a ani Baawulo ichoow Silfaano
1TH.1.1	ꞌDooꞌdi nah isoochiirro la a atinhi urur Kiriisteenye ilkerengeetti weene ꞌDessaloonika taalliine, koo Waakkhi Aabbaheene ichoow koo Yeesso Kiriistohi Kamure. Waakh ba atin imaala, nebey atin kakaala.
1TH.1.2	Nah kol dakkhan jeenteti atin tuumman u Waakh kalaꞌd a ilaabna, geeddi nah weysanni la Waakh a atin isoowahna. 
1TH.1.3	Kol dakkhan Waakkhi Aabbaheene ortiis ka saggi jeenteti atin Kiriisto ikakhuuftaan u hili haaggan ihaaggissaan ichoow jeenteti atin usu iꞌdoontaan u hol idowtaan ichoow jeenteti atin Yeesso Kiriistohi Kamureene khajjeel ikakhabtaan u igarrahsattaan, a kasooꞌhella.
1TH.1.4	ꞌDooꞌd Kiriistokaaw, nah saggi Waakh atin iꞌdoono toro la us atin isoobahsate a garanna. 
1TH.1.5	Iꞌdi tahe maanti nah Wori Haaggan atin icheekne, woraas yeedi afoot kalday menye, miigti Rubeyti Munyee laka us a atin tuse. Wori Haaggane nah atin icheekne tuume rummeysanne. Toro la saggi fiddihi nah goytiin fiddiine iroonotiin ieheneet a garattaan. 
1TH.1.6	Atin chirri sinayyo atin loomhiche laka, Wori Haaggan hamaadi buurenye Rubeyti Munyee atin siisse iche kakhaatatteen. Iꞌda ka la, atin dabateenyo ichoow koo Kamureen a raahteen. 
1TH.1.7	Jeentetaas u ꞌdooꞌdi Kiriisto rummeeste boroofenhi Makedooniya kijiro ichoow ki boroofenhi Akhaaya kijiro ba iyookko a ititaaheen. 
1TH.1.8	A mehe wori Kamur miinsane goytiin kasoobahe, ꞌdooꞌdi boroofenhi Makedooniya ichoow ki boroofenhi Akhaaya laka a khaatte. Toro la wori saggi atin Waakh ikakhuuftaan il tuumman a kataaꞌhe. Maantaka wohoo rucchule nah kakhayno laka ma jiraan. 
1TH.1.9	Iꞌdi tahe icho rubeycho saggi atin goorat nah imartisatteen ichoow saggi atin iyookkoyyohi beenaate Waakh lakayeessi atin orey wahatteen ikasoonokhatteene, ꞌdee atin Waakkhi jiro toro rummaat ikafassaan a cheekaan. 
1TH.1.10	Toro la saggi atin Weeli Waakhe goobi Waakh ka soonokhti isugtaan laka a cheekaan. Us a Yeessohi Waakh omoot ka sookahche, holi Waakhe soosohti inno karibo.
1TH.2.1	ꞌDooꞌd Kiriistokaaw, atin rubeytiin a garattaane emeetti nah goytiin nimiy, ti ilmarhaatteet ma eheynan. 
1TH.2.2	Geeddi goorat nah atin ikiimaatan, saggi ilkerengeetti Fiiliffi ka sina nah liikawaariche ichoow saggi ꞌdooꞌdi wewween nah ileeabaarrame a garattaan. Iꞌdaasenyi jeenteti Waakh uur nah imiigooche u, Wori Haaggane Waakh a atin icheekne chirri ꞌdooꞌdi nah ꞌdiiꞌddan jire laka. 
1TH.2.3	A mehe wori nah enenyet icheekne khollookh ma kijirine ommos mali suuje ma kasoobahine ommos ekkeysi ma eheynan. 
1TH.2.4	Iꞌdaasenyi nah saggi ꞌdooꞌdi Waakh khaatte, hili Wori Haaggan lakorche iche iyeyyeena. Nah hol ma downo weeli enenyet ma kahamaadinno, Waakkhi uurasseen kajo kahamaadinna. 
1TH.2.5	A mehe saggi atin igarattaan u, nah injire fool ma atin haagginne, ommos jeenteti ꞌdamaam u ma atin ekkeysan. Waakh la garteenyo a laaba. 
1TH.2.6	Nah weeli enenyet, atin eheetteey ommos ꞌdooꞌdoo addan eheetteey ka ba, koolo ma kayowan.
1TH.2.6	Nah a ergaano Kiriisto gone, a geeddi kootte nah walah atin leemaranno. 
1TH.2.7	Iꞌdaasenyi nah iꞌdi abarti nyaakhutiche nuugisso toro woywoytuu, samacchaar on goytiin fiddiine. 
1TH.2.8	Weyti atin ꞌdoonne ichoowka hamaad ka Wori Haaggane Waakh kalday menye, jiroteenyo laka a atin leegisanne. Weyti atin chinneysanna!
1TH.2.9	Rumanka ꞌdooꞌd Kiriistokaaw, atin hili miigenye nah haagginne a kasooꞌhessaan. Ibeen ichoow maalim ba hol a downe uus ꞌdee geedda nah Wori Haaggane Waakh atin icheekno etiinkoo kalday laka hulees korinne.
1TH.2.10	Atin ichoow Waakh laka saggi nah atinhi Kiriisto rummeysatteen goyaka jiroti munyeenye, fissane toro la eloo rucchul laka ikhabin ijirre ka garteenyo a laabtaan. 
1TH.2.11	A mehe saggi nah atin tuumman saggi ooyo nyaakhutiis iwoywoyo atin iwoywoyne a garattaan. 
1TH.2.12	Nah uur a atin miigoonne, uur atin khoboonne, atin hawwaassanne, ꞌdee jiroti Waakh kahamaado jirtaan. A mehe Waakh dakhiis ichoow weynaantiisti ababto a atin iwaha.
1TH.2.13	Maanti atin Yeedi Waakhe atin nah kadaagteen khaatatteen, atin saggi yeedi weeli enenyet menye, saggi us rumanka Yeedi Waakh iyahe on ikhaatatteen. Yeeda atin rummeysatteen la a atin urgiyicha. Jeentetuu laka kol dakkhan Waakh kalaꞌd a ilaabna. 
1TH.2.14	ꞌDooꞌd Kiriistokaaw, atin laka dabati ururreti Waakhe ili Yaꞌhuudiya kijirto Yeesso Kiriisto kakhuufte on raahteen. Saggaas ꞌdooꞌdi Yaꞌhuud icho sina ikawaariche, iche atin laka ꞌdooꞌdiin sina atin ikawaariche. 
1TH.2.15	ꞌDooꞌdi Yaꞌhuud Yeessohi Kamureene ichoow ꞌdooꞌdi Waákh íyeyyeedo a yigaaseene, nah laka a nah sooriheen. Icho la Waakh ma kahamaadichaane, toro la enenyet tuumman a tirrimeen. 
1TH.2.16	Icho nahi Wori Haaggane yaafohi Yaꞌhuud ieheynan icheekno ꞌdee Waakh icho ribo laka jeyine ꞌdoonaan. Iꞌda ka la, kol dakkhan uskeelichooda on weyti isibuuraachaan. Kola holi Waakh icho a sooeleele.
1TH.2.17	ꞌDooꞌd Kiriistokaaw nah kol tuumman uur a atin kakhabne. Inkoo geeddoor seley inno labahche laka, weyti atin towne, fooli nah atin agarro imoonne. 
1TH.2.18	A mehe atin sooꞌdaarin a ꞌdoonne. Ani, Baawulo kolassi ittaawenye inonnokhde kaje, iꞌdaasenyi Seytaan a nah tirte. 
1TH.2.19	A mehe maanti Yeessohi Kamureene soonokhti ortiis ka khajjeel ommos hamaad ommos kalaꞌddi nah keeylajno a mehe? Atin menya? 
1TH.2.20	A mehe atin a ꞌdooꞌdi nah keeylajno toro nah kahamaano.
1TH.3.1	ꞌDeerka inkoo nah laantiin fiddi agaafanne ka, wihi nah goonne nah leemujjume, a nahi ilkerengeetti Aaꞌden ka sooꞌhaano.
1TH.3.2	Toro la Timooti atin isooeregne. Us a eteenki koo Kiriisteenye, hili Waakh ka a wahalhaanya, Wori Haaggane Kiriisto miinsane ꞌdooꞌd icheeka. Usu a sooeregne, ꞌdee kakhuufnaanki atin Yeesso Kiriisto kakhuuftaan ka atin miigoocha toro la atin faajjiya. 
1TH.3.3	Iꞌdane yeella uus ꞌdee etiinkoo kalday laka, jeenteti sinayyohi kajo ka Kiriistohi us kakhuufo ka lasesseehin. Rumanka saggi atin igarattaan u, sinayyoha a wihi Waakh inno igooche. 
1TH.3.4	Rumanka maanti nah atin leejirre laka, foga on sinati inno lasoomhicho atin isoocheekne. Saggi atin igarattaan u la, iꞌdaas on titah. 
1TH.3.5	Maantaka inkoo an nabahtiin waaye ka fiddi agaafde, Timooti sooerge. A sooerge ꞌdee usu atin uliba Kiriisto mujjum kakhuuftaan abda. Mehe karoore ya, kolossoo Seytaanki ꞌDookkaje layadeeh jitoo ka kajmeti uskeel atin kaluguꞌddo a atin kakaje, hili miigenye nah haagginne ki ilmarhaatteet yitah.
1TH.3.6	Iꞌdaasenyi toolla Timooti a soonokhte. Wori haaggane us keene a atinhi uliba Kiriisto kakhuuftaane toro la uliba isꞌdoontaan. Wihi addane us yidah, a atinhi uliba hamaad ka nah kasooꞌhessaane, ichoow saggi atin argin nah iꞌdoontaan saggi nah laka toolla argin atin iꞌdoonnuu. 
1TH.3.7	Maantaka ꞌdooꞌd Kiriistokaaw, chirri nah saggi atin mujjum Kiriisto ikakhuuftaan daagne, sina ichoow bolokkhi nah ꞌhelle ka uur a nah miigoosseen. 
1TH.3.8	Atin Kamur ka mujjume tolossaan gone, toolla nah rumanka a jirra. 
1TH.3.9	Geeddoo meheenye jeentetiin u Waakh kalaꞌd ilaabna jeenteti hamaadi buurenye atin Waakh ortiis ka nah ikeenteen u? 
1TH.3.10	Ibeen ichoow maalim ba rumanka Waakh a wahanna, ꞌdee jiti nah toro atin kasooꞌdaarro fura, toro la wihi Kiriistohi atin kakhuuftaan ka laatahiin, atin siinna.
1TH.3.11	Waakkheenki Aabbaheene rubeytiis ichoow Yeessohi Kamureene ba, jiti nah atin ikanamiit soofuraan. 
1TH.3.12	Kamur ba ꞌdooninti atin isꞌdoontaan ichoow ti atin ꞌdooꞌdi addan tuumman ꞌdoontaan atin ikakhakkhaya, weyti buuraacha saggi nah atin iꞌdoonnuu. 
1TH.3.13	Kamur ba iꞌda ka uur a atin miigoocho, ꞌdee maanti Yeessohi Kamureene ꞌdooꞌdiis tuumman khabaayi soonokhti ka, Waakkhi Aabbaheene ortiis ka ꞌdooꞌdi munyeenye toro wohoo rucchul laka liikacheekan tateehiin.
1TH.4.1	ꞌDooꞌd Kiriistokaaw ayti ꞌdaꞌddaboot, saggi atin jiroti Waakh kahamaadisso ijirtaan a atin abinne. Rumanka la iꞌdaas on yeessaan. Toolla la nahi nah ichoow atin ba Yeessohi Kamureene wohoo kalday nahe a atin hawwaassana, taba waha kakhakkhaya yeela. 
1TH.4.2	Iꞌdi tahe anto Yeessohi Kamureene ka, wihi nah atin abinne a garattaan.
1TH.4.3	Wihi Waakh atin kaꞌdoono kallaayo, a atinhi jiroti munyee jirtaane, ꞌdooꞌdi isidisan isileeurꞌdine, 
1TH.4.4	toro la ebba jiti munyeenye inkaanyit ka saggi us sartiis ijeysati garti. 
1TH.4.5	Iꞌdi ꞌdooꞌdi Waakh igaranne eti tuummane icho argaan ichohi leeurꞌdo imoono iitaahana.
1TH.4.6	Toro la etoo Kiriisto rummeeste jita ka iikhufine, ommos makhaabassiis aleeurꞌdin. Iꞌdi goorat nah atin inidahye nah atin itootoonnuu, Kamur eti tuummane uskeela yeele, moge kagutta. 
1TH.4.7	Iꞌdi tahe Waakh jiroti biꞌdirenye lajiro ma inno iwahin. Iꞌdaasenyi a inno wahe ꞌdee jiroti munyee jirra. 
1TH.4.8	Maantaka eti waha laabcho ꞌdiiꞌdo weeli enenyet menye, Waakkhi Rubeytiisti Munyee atin siicho iche ꞌdiiꞌddanyahe.
1TH.4.9	Toolla walah ꞌdooninti atin isꞌdoontaan miinsane atin laatahiine nah atin isoochiirro mele, a mehe Waakh rubeytiis saggi atin isiꞌdoontaan a atin abche. 
1TH.4.10	Rumanka la ꞌdooꞌdi Kiriisto rummeeste boroofenhi Makedooniya kijiro tuumman a ꞌdoontaan. Iꞌdaasenyi ꞌdooꞌd Kiriistokaaw, a atin hawwaassanne, taba kakhaya weyti ꞌdoona.
1TH.4.11	Iꞌdi amuri nah atin ibihinnuu, tirriinsada jiroti kowdo laa jira, ebba la wihi usu miinsan on hol a kadowo, toro la ebba dahanohiis ka hil a haaggicho a isgoollicho. 
1TH.4.12	Iꞌdaakka ꞌdooꞌdi Kiriisto irummeysan a atin inkaanyita, toro la et atin kanoossahiin mele.
1TH.4.13	Toollaka ꞌdooꞌd Kiriistokaaw, atinhi wihi ꞌdooꞌd Kiriistoki tuume kayateeh wihicho abattaane ꞌdoonna, ꞌdee jeentetichuu iꞌdi ꞌdooꞌdi addane khajjeel ikhabin u ooyina. 
1TH.4.14	A mehe chiꞌinno saggi Yeesso iyumuyye toro us omoot ikasookahe rummeysanni, saggaas on u saggi Waakh ꞌdooꞌdi Kiriisto rummeeste tuume, Yeesso ileesoolaabo a rummeysanna.
1TH.4.15	Waha toolla nah atin abinno a Yeedi Kamure, innohi jirraayi Kamur soonokhti, ꞌdooꞌdi Kiriisto kakhuufe tuume ortiis Kamur or ma kadowno.
1TH.4.16	A mehe Kamur rubeytiis a riira, amur bahcha, goobi Waakh kasookhubta, hooyi herti Waakhe ween ladaaga, arabi Waakh la ladaaga, ꞌdooꞌdi Kiriisto kakhuufe tuume la kolooraat omoot kasookaha. 
1TH.4.17	Wahaas ꞌdubicho ka innohi uliba jirro sooꞌhaane serey inno lageecha, mirso goyaka inno tuumman ichoow Kamur ba serey ka kulanna. ꞌDeerka jirtuu tuummamba Kamur leejirra. 
1TH.4.18	Taba giꞌde, yeedassa ka uur ismiigoocha.
1TH.5.1	ꞌDooꞌd Kiriistokaaw, maan ichoow chirri Kamur soonokhti woriis atin laatahiin mele. Maantaka walah nah atin isoochiirro mele. 
1TH.5.2	Iꞌdi tahe atin rubeytiin tuum saggi Kamur sahaꞌddi liikamurin iyamiit a garattaan, iꞌdi eti walah ibeen hatuu. 
1TH.5.3	Geeddi ꞌdooꞌdi Kiriisto ikakhuufin, “Nebey on jirta, walah nah uloonni mele,” essi, chirraase doglaan sinati buure isoobahta, iꞌdi bolokkhi makhaabassi chiise u. Ma bahsataan la.
1TH.5.4	Iꞌdaasenyi ꞌdooꞌd Kiriistokaaw, atin mugꞌdi goya ma kijirtaan, uus ꞌdee ibeenka iꞌdi eti walah hatuu doglaan atin soogelinee. 
1TH.5.5	Atin tuumman a ꞌdooꞌdi banay goya kijiro, fiddihiin la a ki ꞌdooꞌdi maalim chirri walah tuumman laargo walah yeelo. Atin ꞌdooꞌdi mugꞌdi ichoow ibeen goya kijiro mee. 
1TH.5.6	ꞌDeerka uus inno iꞌdi ꞌdooꞌdi addane urꞌdo itaahan. Iꞌdaasenyi taba a neybaanni toro la a isjeyinno. 
1TH.5.7	A mehe ꞌdooꞌdi urꞌdo ibeene urꞌda, ꞌdooꞌdi meleefu yateeh la, ibeene meleefu yateeh. 
1TH.5.8	Iꞌdaasenyi inno a ꞌdooꞌdi banay goya kijiro gone, isjeyinno giꞌde. Saggi eti iskareete birtiis gessate kacchiis jeychuu, inno laka kakhuufnaanki inno Kiriisto kakhuufno ichoow ꞌdooninti inno khabno gaacchaankeen a yitaaheen. Toro la khajjeeli saggi Waakh inno iribo kuubno, iꞌdi koofiyati eti iskareet matah jeyisso a inno iyitaahe.
1TH.5.9	Iꞌdi tahe Waakh holiiski us inno tusti menye, a inno soobahsate ꞌdee Yeesso Kiriistohi Kamureene ka inno riba. 
1TH.5.10	Yeesso a inno iyumuyye ꞌdee jirreey ommos tuunneey ka ba, usu a leejirro. 
1TH.5.11	Toollaka uur ismiigoocha, toro isgargaara iꞌdi toolla atin yeessaan u.
1TH.5.12	ꞌDooꞌd Kiriistokaaw, a atin daahnee, taba ꞌdooꞌdi Kamur ka goytiin ka hol dowo atin itoollo atin waanicho inkaanyita. 
1TH.5.13	Jeenteti hili icho atin ihaaggichaan u weyti inkaanyita, toro la ꞌdoona. Taba nebey iskaleefiddiya.
1TH.5.14	ꞌDooꞌd Kiriistokaaw, a atin hawwaassanne, ꞌdooꞌdi ollommee tootoocha. Ki roorro khabo uur miigoocha. Ki isuubaaꞌdan gargaara. ꞌDooꞌd tuumman la igarrahsada. 
1TH.5.15	Taba uus etoo kalday laka eti suujoon iyeele suujoon tusan. Iꞌdaasenyi kol tuumman hol dowa, wihi haaggan isiyeela ꞌdooꞌdi addan laka haag iyeela.
1TH.5.16	Kol dakkhan hamaada. 
1TH.5.17	Kol dakkhan weesda. 
1TH.5.18	Walahbaaw atin isoobahe ka, Waakh kalaꞌd ilaaba. Iꞌdi tahe waha a wihi Waakh atinhi atin ichoow Yeesso Kiriisto wohoo kalday tahiin atin iꞌdoono.
1TH.5.19	ꞌDabi Rubeyti Munyee goytiin ka a jitinna. 
1TH.5.20	Wori ꞌdooꞌdi Waákh íyeyyeedo atin icheeko aꞌdarraawina. 
1TH.5.21	Worar tuumman kaja, wori haaggan la khuccha. 
1TH.5.22	Suujoonki fil tuummane la kasoonokhda.
1TH.5.23	Toollaka Waakkhi nebey leh ba tuum atin munyaacha. Waakh ba rubeyohiin ichoow uurassiin ichoow sartiin ba tuum el tuumman kasoohossa, ichoowka ibeenki Yeesso Kiriistohi Kamureene soonokhti yateeh. 
1TH.5.24	Waakkhi atin waho a lakakhuufa gone, waha a yeela.
1TH.5.25	ꞌDooꞌd Kiriistokaaw, nah laka Waakh nah isoowaha. 
1TH.5.26	Taba ꞌdooꞌdi Kiriisto rummeeste tuumman ꞌdoonin Kiriisto kabariiticha. 
1TH.5.27	Magahi Kamur ka amure atin ibahchaa, khadaaba ꞌdooꞌdi Kiriisto rummeeste tuumman a liisoomo.
1TH.5.28	Yeesso Kiriistohi Kamureene ba atin imaala.
2TH.1.1	Khadaaba ꞌdooꞌdi atin isoochiiro a ani, Baawulo ichoow Silfaano
2TH.1.2	Waakkhi Aabbaheene ichoow Yeesso Kiriistohi Kamure ba atin imaalaane, nebey atin kakaalaan.
2TH.1.3	ꞌDooꞌd Kiriistokaaw, nah kol dakkhan jeentetiin u Waakh kalaꞌde ilaabna. Waha la a wihi mujjumenye kootte nah imale, jeenteti atin weyti ikakhayantaane, Waakh ikakhuuftaane, ꞌdooninti atin isikhabtaan la ikakhayantuu. 
2TH.1.4	Maantaka ururreti Waakhe addan saggi nah atin ikeeylajno jeenteti atin sinayyohi atin loomhicho ichoow bolokkhi atin latuso atin kajo ka igarrahsattaane toro la Waakh ikakhuuftaan a icheekna.
2TH.1.5	Waha la mehe tusaan ya, Waakh saggi imasse enenyet ihukkuma, ꞌdee ꞌdooꞌdi dakhi Waakh muꞌdan atin liiekkaacha. Atin la jeenteti Waakh atin idakhti iche chiiytiin sina atin iomhissa. 
2TH.1.6	Waakh saggi imasse enenyet ihukkuma gone, ꞌdooꞌdi sina atin omhicho, moge kagutta. 
2TH.1.7	Toro la atinhi sina atin loomhicho ichoow nah ba sina a inno kabukkhicha. Waha la maanti icho yateehiin, a maanti Yeessohi Kamure iꞌdi ꞌdabi bolkhuu, herti Waakhe miig leh khabaayi goobi Waakh kayamiit. 
2TH.1.8	Ulla eti tuummane Waakh igaranne toro la Wori Haaggane Yeessohi Kamureene miinsan daagin ꞌdiiꞌde, sirbi gessa. 
2TH.1.9	Icho la sirbiti lagesso a ti icho jirtuu tuumman labaabiicho, toro la fooli Kamur ichoow miigti weynaantiis labuucho. 
2TH.1.10	Waha la maanti icho yateehiin, a maanti us soonokhti, ꞌdooꞌdiiski munyeenye usu rummeeste tuumman usu saaꞌdo, toro la kagirmeesti. Waha atin laka goya a kijirtaan jeenteti atin wihi Waakh yeele nah agarre nah atin isoocheekne irummeysatteen u.
2TH.1.11	Jeentetaase kol dakkhan Waakh atin isoowahna, ꞌdee Waakkheen ꞌdooꞌdi jiroti us iwahe imale jiro atin iekkaacha. Toro la Waakhe atin isoowahna, ꞌdee miigtiis ka haaggi atin yeelin ꞌdoontaan tuumman ichoow wihi atin yeessaan tuumman jeenteti atin usu ikakhuuftaan u massicha. 
2TH.1.12	Nah wahane iweysanna ꞌdee enenyet tuumman Yeessohi Kamureene saaꞌda jeenteti wihi us jirotiin ka yeeluu, toro la Kiriisto a atin saaꞌda. Waha dakkhan la haaggi Waakhe buure ichoow koo Yeesso Kiriistohi Kamurenye israaho on kayateehiin.
2TH.2.1	ꞌDooꞌd Kiriistokaaw, alleya bal wihi emeetti Yeesso Kiriistohi Kamureene ichoow kulanki inno ichoow usu ba kulanno miinsan, a atin isoocheekno. 
2TH.2.2	Uus ꞌdooꞌdi, “Ibeenki Kamur soonokhti a kute,” atin idowo dowwa on atin malalinne, ommos atin kanahin. Chirri icho, “Rubeyti Munyee a nah tusse,” ommos, “Farniin a ꞌhelle,” essaane ommos nane khadaabeenyo a ꞌheleen, essaan laka, yeedicho araahina. 
2TH.2.3	Uus etoo jitoo kalday ka laka atin ekkeysan. A mehe ibeenkaas ma yateehe ichoowka ꞌdooꞌdi buure Waakh ꞌdiiꞌda, toro la ki hugunꞌdarri kaassohti Waakh baabiicho soobaha. 
2TH.2.4	Eta wihi tuummane Waakh layadeeh ommos wihi lawahti tuummane tirrima toro la ꞌdirihicho isweynaacha, ꞌdee minki Waakhe buure goya orronta, nane Waakh iskayeela.
2TH.2.5	Maanti an atin leejire, an waha a atin isoocheeke. Ma kasooꞌhessaan a? 
2TH.2.6	Atin la wihi toolla usu jeycho a garattaane, ꞌdee maanti ibeenki goorat liigooche yitah ka soobaha.
2TH.2.7	A mehe miigti dagsane hugunꞌdarri toolla laka hole dowta. Iꞌdaasenyi eti toolla waha ichohi yateeh jeycho, a jeycha ichoowka Waakh usu meel kabahcha. 
2TH.2.8	Chirraase ꞌdeerka eti amurre tuumman ꞌdiiꞌdo soobaha, Yeessohi Kamure la usu yeedi afiis kasoobaho ka yagiise, toro la ababnaanki maanti us soonokhti us ababo ka bar tira. 
2TH.2.9	Emeetti eta amurre tuumman ꞌdiiꞌddan ichoow hili Seytaan haaggicho a israahaan. Wihi beenaate us enenyet tuso a waha, wihi ittaawenye weeli enenyet yeelin iubaaꞌdan ichoow wahanyeyyohi miigti Waakh tuso ichoow girmo. 
2TH.2.10	Toro la suujoon tuumman ka ꞌdooꞌdi ki labaabiichee ekkeesta. ꞌDooꞌda jeenteti icho wori rummaat ꞌdoonin iꞌdiiꞌdeene liibaabiicha, ꞌdeerka ribnaan laka waayaan. 
2TH.2.11	Jeentetaas u Waakh ekkeysihi miigenye malicho gessa, ꞌdee wihi beenaat rummeestaan. 
2TH.2.12	Iꞌdane yeela ꞌdee jeenteti icho runti icho ribto irummeysanne, iꞌdaasenyi icho suujoonki icho yeelaan ikahamaadaan u, icho tuumman berri sina igoocha.
2TH.2.13	ꞌDooꞌd Kiriistokaaw, Kamur weyti atin ꞌdoona. Nah jeenteti Waakh orey on atin isoobahsate toro la atin iribuu, Waakkhi nah kalaꞌd ilaabno a imasse. A mehe Waakh hili Rubeyti Munyee munya inno kayeesso ichoow runti Waakhe inno rummeysanni ka a atin riba. 
2TH.2.14	Waakh jirota husub Wori Haaggane nah atin isoocheekne ka a atin wahe, ꞌdee Yeesso Kiriistohi Kamureene weynaantiisti ababto leegisantaan. 
2TH.2.15	Maantaka ꞌdooꞌd Kiriistokaaw, taba, mujjum tolossada, wihi nah atin abinne, wihi nah af ka atin isoocheekne ommos khadaab ka nah atin isoochiirre tuumman eheetteey ka ba, mujjum khuccha.
2TH.2.16	Yeesso Kiriistohi Kamureene rubeytiis ichoow Waakkhi Aabbaheenenye inno ꞌdoone, haaggiiski buurenye inno imunneynan ka armaanjireen tuumman uur inno miigooche toro la khajjeeli haaggan inno siiche ba, 
2TH.2.17	wihi haaggane atin yeessaan ichoow wihi atin tadeehiin tuumman ka atin faajjiya, toro atin miigoocha.
2TH.3.1	Wihi ꞌdaꞌddaboot ꞌdooꞌd Kiriistokaaw, Waakh nah isoowaha, ꞌdee wor Kamureen dowwa a taaꞌho, inti us eleelo tuumman ka a liinkaanyito iꞌdi maanti goorat us atin sooeleele u. 
2TH.3.2	Toro la Waakh nah isoowaha, Waakh a nah gargaaro, ꞌdooꞌdi weyti sussuuje a nah karibo. A mehe ꞌdooꞌdi buure mee Yeesso kakhuufo.
2TH.3.3	Iꞌdaasenyi Kamureen a lakakhuufa. Us rubeyohiin a miigoocha, toro la Seytaanki uskeel leh atin kahossa. 
2TH.3.4	Kamur a kakhuufna, atin amuri nah atin ibihinne mujjum a raahtaane, toro la orey a isohattaan one raahtaan.
2TH.3.5	Kamur ba uurassiin woya, ꞌdooninti Waakh atin ꞌdoono geeddiche ichoow garrahsihi Kiriisto lakeelo tuum abattaan.
2TH.3.6	ꞌDooꞌd Kiriistokaaw, anto Yeesso Kiriistohi Kamure ka amurane atin ibihinna, taba eti tuummane Kiriisto rummeeste ollomenye, jiroti wihi nah atin abinne miinsan ijirin kaseeha. 
2TH.3.7	A mehe atin rubeytiin saggi kootte atin dabateenyo isooraahtaan a garattaan. Maanti nah atin leejirre, nah ollomme ma eheynan. 
2TH.3.8	Ommos et iꞌdaanu nah goolliche mele, maalim ichoow ibeen ba hile haaggine, hol downe, saggoo ꞌdee nah etiinkoo kalday laka huleesoo addan ikorin yeelle. 
2TH.3.9	Waha jeenteti icho munnaanteenyo ieheynan mee iyeeliwwaayne. Iꞌdaasenyi iꞌdoo ꞌdee atin laka dabateenyo isooraahtaane yeella. 
2TH.3.10	A mehe maanti goorat nah atin leejirre laka, amurane atin siinne, “Eti hil ihaaggin agoollinna.”
2TH.3.11	Mehe daagna ya goytiin ka ꞌdooꞌdi ollommeenye jira. Icho hilicho ma haaggichaane, toro hili ꞌdooꞌdi addane kaaddihaan. 
2TH.3.12	Magah Yeesso Kiriistohi Kamure ka, ꞌdooꞌdi jiroti iꞌdee jiro amuri nah ibihinno ichoow wihi nah daahno a waha, taba nebey kafiddiya, hil haaggicha, ꞌdee gololiin ꞌhela.
2TH.3.13	Iꞌdaasenyi ꞌdooꞌd Kiriistokaaw, atin la taba haaggi atin yeessaan akakurmina.
2TH.3.14	Chiꞌ etoo wihi nah khadaaba ka atin abinne iraahin, etaas isicheeka kaseeha, ꞌdee lakhaanyo a khaatatti. 
2TH.3.15	Iꞌdaasenyi chiiy iekkaanna, iꞌdi walaal u tootoocha.
2TH.3.16	Maantaka Kamuri nebey leh rubeytiis ba walahbaaw atin isoobaho ka, kol dakkhan nebey atin kahida. Kamur ba atin tuumman atin leejira.
2TH.3.17	Eti bariitota dahantiis kasoochiiro a ani Baawulo. Wahaas a saggi an ichiiro, a sumatti an khadaabbeteey tuumman gesso, khadaabbeti ꞌdooꞌdi addan kayeerarroosso.
2TH.3.18	Yeesso Kiriistohi Kamureene ba atin tuumman atin imaala.
1TI.1.1	Eti khadaaba kisoochiiro a ani Baawulohi ergaano Yeesso Kiriistee. Ani la Waakkheenki ꞌDoorribeheene ichoow Yeesso Kiriistohi inno khajjeello iche amuricho ka ergaano ikayeele.
1TI.1.2	Eti an isoochiiro la, a ati Timooti. Ati jiroti inno Kiriisto kakhuufno ka a weelaaya.
1TI.1.2	Waakkhi Aabbaheene ichoow Yeesso Kiriistohi Kamureene ba kimaalaane, uur kisoonugleestaane toro la nebey kaakaalaan.
1TI.1.3	Maanti an boroofenhi Makedooniya isohdi a kihawwaasde, ilkerengeetti Efeesso fiddiye kiidah. Efeesso fiddiita ꞌdee ꞌdooꞌdi worassi beenaate Waakh miinsan ꞌdooꞌd abcho amur ibihissa wahaas a toollicheen. 
1TI.1.4	Toro la ꞌdooꞌdi hawweesseti beenaat ichoow magahenyeti ittaawenye hiiyyassichooda icho immarah wawwahaan ꞌdiicha itadeeh. Waha la jaakh on keenaane, toro la gargaar icho hili Waakh ikhabaan mele. Wihi hili Waakh indigir ikhabo, a chirri Waakh lakakhuufo. 
1TI.1.5	Jeenteti an waha yeel ikaadeeh la, a iꞌdoo ꞌdee ꞌdooꞌd Kiriisto ꞌdoonin isikhabo. ꞌDooninta la inti iche katamiit a uuri eloo rucchul laka ikhabin ichoow rubeyti suujoon inno ikacheekan ichoow kakhuufnaanki rummaate Kiriisto lakakhuufo. 
1TI.1.6	ꞌDooꞌdaas wori beenaat enenyet abcho waha dakkhan a buje, hawweesi indigir laa inokhteen. 
1TI.1.7	Icho ichohi tagaammeti amurre Muusa yateehiine ꞌdee liinkaanyito ꞌdoonaane, iꞌdaasenyi wihi icho kaayyeedaan ma gartaane ommos waha icho roorro laan ꞌdooꞌd abchaan wihichekoo rucchul laka ma gartaan.
1TI.1.8	Inno tuumman a garanna, amurre Muusa a haaggantahe chirri kootte mujjum laraaho. 
1TI.1.9	Inno saggi amurretaas ꞌdooꞌdi liiyeele ki fiffissan ieheynan laka a garanna. Iꞌdaasenyi amurre a ti ꞌdooꞌdi amurreti Waakh iraahin ichoow ki weynaan iinkaanyitin ichoow ki Waakh igaran ichoow ki uskeel yeelo ichoow ki Waakh ikahamaadin ichoow ki Waakh iinkaanyitin ichoow ki ꞌdooꞌdi dele bakkicho ichoow ki diig gelo. 
1TI.1.10	Toro la amurre a ti ꞌdooꞌdi isidisanne isleeurꞌdo ichoow mejeli isleeurꞌdo ichoow ꞌdooꞌdi enenyet ororsati ichoow ꞌdooꞌdi been leh ichoow ki garti beenaat cheeko ichoow wihi tuummane wori mujjumenye Waakh buusan. 
1TI.1.11	Woraas mujjume ichoow Wori Haaggane weynaanti Waakkhi lasaaꞌdo tusso us ikorche a israahaan.
1TI.1.12	An Yeesso Kiriistohi Kamureene weyti kalaꞌd ilaaba. Us a imiigooche toro eti lakakhuufo iekkaache, hiliis ikorche. 
1TI.1.13	An goorat ꞌhor usu a igafe, ꞌdooꞌdiis sina omhiche, ꞌdooꞌdiis leeabaarrame. Eheetteey laka Waakh uliba uur a isoonugleeste. Ulla jeenteti an Kiriisto ikakhuufine, wihi an yeele igaran, iche iꞌda iyeele. 
1TI.1.14	Kamureen la haaggiiski buurenye an imunneynan weyti ituste. Toro la Yeesso Kiriisto ka, kakhuufnaanki an Waakh kakhuufo ichoow ꞌdooninti an ꞌdooꞌd ꞌdoono a isiiche.
1TI.1.15	Yeesso Kiriisto harratane yimiyye ꞌdee ꞌdooꞌdi uskeel leh riba. Waha a ayti rummaate kootte incheenka tuum lakakhuufo. Ani rubeytey la ꞌdooꞌdi uskeel leh goyaka, eti kuto eheet. 
1TI.1.16	Iꞌdaasenyi jeentetane Waakh ani uur isoonugleeste, ꞌdee anihi uskeel ka enenyet tuumman kuto, Yeesso Kiriisto walahbaaw an yeele ka samacchaari imassan ituse. Ulla ani a isamacchaare ꞌdooꞌdi addane usu soorummeesti jiroti jirtuu imassan ꞌhelo iyookko ikayeele. 
1TI.1.17	Toollaka Karnati jirtuu tuumman jiro, jirtuu iumaatane, indo ka liiargine, Waakkhi keleye, jirtuu tuumman a liinkaanyito toro la a lasaaꞌdo. Aamiin.
1TI.1.18	Timooti, weelaaw, amura an kisiicho ichoow wori kimiinsane goorat ꞌdooꞌdi Waákh íyeyyeedo cheeke kisoobaho, a israahaan. Amurane kisiicha ꞌdee woraas at raahto ka, dihoti haaggan gessa, 
1TI.1.19	orey isohatta, Kiriisto kakhuufta, kol dakkhan la rubeyti suujoon ikaacheekan jurkhissa. A mehe ꞌdooꞌd gaasoo wahanyeyyohaas a ꞌdiiꞌde. Jeentetaas u la kakhuufnaanki icho Waakh kakhuufaan a suujaacheen. 
1TI.1.20	Goycho la a Hamenaaya ichoow Alekisaanda. An icho dahanohi Seytaane gesse, ꞌdee Waakkhi liikagafin laabcha.
1TI.2.1	Maantaka a atin hawwaasdee kolooraat enenyet tuumman Waakh ihawwaasda, Waakh iwaha, meessicho ka Waakh leeyeyyeeda, Waakh kalaꞌd ilaaba. 
1TI.2.2	Karnato ichoow weynaanti addan tuumman iꞌdane yeelaane ꞌdee inno tuumman nebey ichoow roorro laan fiddiina. Toro la ꞌdee Waakh a karoorro jiroti munyee a jirro. 
1TI.2.3	Waha a haagganyahiine toro la Waakkhi ꞌDoorribeheene a kahamaadichaan. 
1TI.2.4	A mehe Waakh weeli enenyet tuumman usuhi laribo toro la rum abti ꞌdoona. 
1TI.2.5	Iꞌdi tahe Waakkhoo kalday on jira, dahgelehi Waakh ichoow weeli enenyet isineybicho la a koo kalday one, ulla a Yeesso Kiriistohi weeli enenyet eheet. 
1TI.2.6	Yeessoha la iꞌdaanu rubeytiis diibe, ribnaanki weeli enenyet tuumman gute. Omoot Yeesso Kiriisto ka, ibeenki mujjume ka Waakh saggi us weeli enenyet iribo a tuse. 
1TI.2.7	Jeentetane Waakh ani eti Yeedi Waakh cheeko ichoow ergaano ikayeele. Toolla la wihi an cheeko been menye, a yeedi rummaat on. Toro la ani eti wori rummaate Kiriisto miinsan yaafohi Yaꞌhuud ieheynan abcho ikayeele.
1TI.2.8	Wihi an ꞌdoono, inti atin kakulantaane Waakh kawahattaan tuumman ka, mejel jiroti munyeenye us jiro ka Waakh dahano a ioogo a weesti. Chiꞌicho weestaan la, iicho uuricho ka hol khabine ommos iriir khabin.
1TI.2.9	Deyyehoti Waakh ichehi gaaddi mujjumenye inkaanyit tusso gessatti ꞌdoona. Uus iche saggi iche tintiche ihaaggisse ka ommos ꞌdahab ka ommos irtiyyohi gato miige ka ommos gaaddi gato miige ka ꞌdooꞌd istuttusin. 
1TI.2.10	Iꞌdaasenyi deyyehoti ꞌdooꞌdi Waakh istadeeh, wihi lakasooraaho a haaggi iche yeesso.
1TI.2.11	Deyyeho chirri walah laabcho a gammadisso toro iiche weynaan afiche kutin. 
1TI.2.12	Urur Kiriisto goyaka an deyyeho anto ma siicho, mejel walah ma abisso ommos mejel ma anatti. Deyyeho a gammadisso. 
1TI.2.13	Iꞌdi tahe Waakh kolooraat Aadame soouume, saahka Haawwo soouume. 
1TI.2.14	Toro la Aadam menye, arame leekkeeste uskeel yeesse. 
1TI.2.15	Iꞌdaasenyi Waakh deyyeho delnaan ka a riba, 
1TI.3.1	Chiꞌ etoo weyti urur Kiriisto yaakhin ꞌdoono, eta hili khummane ꞌdoona. Yeeda iꞌda yadeeh a lakakhuufa. 
1TI.3.2	Wihi Waakh gooche, eti urur Kiriisto yaakhicho a eti eloo rucchul laka liikacheekanne, makhaabassoo kalday on khabo, wihi us yeelo tuumman ka isjeycho, inkaanyit khabo, goobiis ka ꞌdooꞌd martiisti, ꞌdooꞌd Kiriisto walah abin yabuuꞌd. 
1TI.3.3	Toro la eti meleefee mee, eti enenyet jaho menye, iꞌdaasenyi a eti samacchaare. Eti jaakh leh mee, eti chilim ꞌdoono mee. 
1TI.3.4	Toro la a eti goobiis mujjum dakhti, nyaakhutiis inkaanyit ka yeediis daago. 
1TI.3.5	Iꞌdi tahe eti goobiis dakh igaran, saggoh urur Kiriisto idakhta? 
1TI.3.6	Toro la eti inkoo dow Yeesso rummeeste mee. Jeenteti dowwa on liisoobahchuu a geeddi us weyti serey isgeecho, iꞌdi Seytaan u lahukkumo. 
1TI.3.7	Toro la a eti ꞌdooꞌdi kharaate Yeesso irummeysan ka laka magahi haaggan khabo. Uus ꞌdee lakhaanyo keenine, angeyi Seytaan geline.
1TI.3.8	Iꞌdaas on u toro wihi Waakh gooche, ꞌdooꞌdi urur Kiriisto gargaaro laka a ꞌdooꞌdi liinkaanyito, ki iskaayyeelo mee, ki farsoti sabiib khaatto mee, ki anki chilim ka ꞌdamaame mee. 
1TI.3.9	Rubeyti suujoon inno ikacheekan ka, a ꞌdooꞌdi wori dagsane rummaate Kiriisto miinsane Waakh enenyet isoobabbakkaahiche kakhuufo. 
1TI.3.10	Toro la koloo jiroti icho Kiriisto goyaka jiraan a lafiiricho. Chirri wohoo rucchul laka liikacheekan ꞌdeerka hili ꞌdooꞌd lagargaaro a geleen.
1TI.3.11	Saggaas on u deyyehoticho laka a deyyehoti liinkaanyito, enenyet imeꞌdeꞌddeeline, iꞌdaasenyi walah tuumman ka isjeyisso, walah tuumman ka lakakhuufo.
1TI.3.12	Toro la eti urur Kiriisto gargaaro a eti arantoo kalday on khabo, nyaakhutiis ichoow goobiis ba saggi mujjume idakhti. 
1TI.3.13	Iꞌdi tahe ꞌdooꞌdi hili urur Kiriisto lagargaaro mujjum kajiro kalaꞌddi laguto a inkaanyite, toro la wori Yeesso Kiriisto lakakhuufo miinsan roorro laan cheekin a yabuuꞌdiin.
1TI.3.14	Chaꞌan dowwanoha ka kisooꞌdaarin khajjeelo laka, wahanyeyyohane kisoochiira. 
1TI.3.15	Iꞌdaasenyi chiꞌ wohoo imalmalicheen laka, khadaaba a kisoochiira, ꞌdee jiroti innohi ururi Waakhe incheenka jirro abatta. Urura Waakh a ki Waakkhi jirtuu tuumman jiro, a tirrim ichoow daddaabohi ilaate runti Waakh tiiro. 
1TI.3.16	Rumanka runti dagsaneete Waakh miinsane Waakh inno isoobabbakkaahiche a weentahe.
1TI.3.16	Kiriisto harrata saggi weeli enenyete iyimiyye,
1TI.3.16	Rubeyti Munyee la saggi us ifissanyahe enenyet tusse.
1TI.3.16	Herti Waakh usu a agarte.
1TI.3.16	Woriis yaafohi Yaꞌhuud ieheynan goyaka lacheeke,
1TI.3.16	ꞌdooꞌdi ittaawenye harra usu rummeeste,
1TI.3.16	goobi Waakh liikorche.
1TI.4.1	Rubeyti Munyee saggi ibeenneta ꞌdaꞌddaboot ka ꞌdooꞌd gaasoo Kiriistohi us kakhuufo ikatabo a cheekta. Toro ꞌdooꞌdi rubeyohoo woyaane enenyet ekkeesti iche yeedicho raahaane toro la wihi ginnayyo enenyet abchaan laka raahaan. 
1TI.4.2	Worassi iꞌdee inti icho kayamiitiin a ꞌdooꞌdi iskaayyeelo beeno leh. Rubeyohichoki haag ichoow suujoon seley saaho a iꞌdoo gaꞌdaari kuleele ka lakobdaaddinooche. 
1TI.4.3	ꞌDooꞌda mindischo enenyet tirta. Toro la gololleti Waakh on sooumhe ꞌdooꞌdi Kiriisto rummeeste rum abte kootte Waakh kalaꞌd ilaabo isleeyaham enenyet uumhana idowa. 
1TI.4.4	Iꞌdaasenyi wihi Waakh sooumhe tuumman a haagganyahiine, walah tuumman la chirri Waakh on kalaꞌd liilaabe walah laꞌdiiꞌdo mele. 
1TI.4.5	A mehe Yeedi Waakh ichoow weysi ba wahaas a munyaachaan.
1TI.4.6	Chirri at ꞌdooꞌdi Kiriisto rummeeste waha kawaanisso, at ilbooy Yeesso Kiriistoki haaggane tateeh. Toro la kol dakkhan wori rummaate Kiriisto miinsan ichoow haaggi lakaasooweynaache at raahto rubeytaah ka miige kisiichaan. 
1TI.4.7	Hawweesseti Yeedi Waakh buusan ichoow ti ꞌdalam ba kaseeh. Isjeyiche ꞌdee jiroti Waakh kahamaado jir. 
1TI.4.8	A mehe sarti lajeycho indigirtoo rucchul on khabta. Iꞌdaasenyi jiroti Waakh kahamaado lajiro, walah tuumman indigire ikhabta. Jiroti toolla ichoow ti soosohatti ka, jiroti Waakh kiayyiche jirta.
1TI.4.9	Mammahtaas an idah a ti lakakhuufo kootte incheenka tuum lakhaatti. 
1TI.4.10	Jeentetuu la weyti hol downa, tirriinsanna, jeenteti inno Waakkhi jiro khajjeel ikakhabnuu. Waakkha la a ꞌDoorribehi enenyet tuummane, kach ka la ꞌdooꞌdi usu rummeeste.
1TI.4.11	Wahanyeyyoha la ꞌdooꞌd abiche toro amurre a raaheen. 
1TI.4.12	Uus etoo kalday laka jeenteti at inugussahuu kiꞌdarraawin. Iꞌdaasenyi yeedi afaah kasoobaho ka ichoow jiroti at jirto ka ichoow ꞌdooninti at enenyet ꞌdoonto ka ichoow kakhuufnaanki at Kiriisto kakhuufto ka ichoow jiroti el ikhabine at jirto ka, ꞌdooꞌdi Kiriisto rummeeste iyookko iateeh. 
1TI.4.13	Ichoowka an amiit, geeddi at tabuuꞌd hol dowe, Chiirnaanneti Waakh ꞌdooꞌd Kiriisto isoome, uur miigooche toro la wori Waakh abi. 
1TI.4.14	Siintaahti maanti ewweenki urur Kiriisto woyo dahano kikorche wori Waakhe lakaayyeedo at kaꞌhesse akadabin.
1TI.4.15	Geeddi at tabuuꞌd wahanyeyyoha an kiidah raahe, tuum isisoobihiche, ꞌdee ꞌdooꞌd tuumman saggi at orey ikasohatti a argo. 
1TI.4.16	Kol dakkhan jirotaah ichoow wihi at ꞌdooꞌd abisso yaakhiche, weyti la goya yey. Chaꞌat waha yeesso, a isribta ꞌdooꞌdi kidagansati laka ribta.
1TI.5.1	Makhaabali kaaween aleejaakhine, iꞌdaasenyi iꞌdi aabbahaah u uur miigooy. Mejeli nunnugul iꞌdi walaalinyetaah iwoywoy. 
1TI.5.2	Deyyehoti kaawewween iꞌdi abartaah iwoywoye, deyyehoti nunnugul la iꞌdi albehi kileeddesse iwoywoy. Waha la mali haaggane eloo rucchul laka ikhabin kayeel.
1TI.5.3	Muunkhoyyohi walah ikhabin mujjum inkaanyite wihi icho laayahin sii. 
1TI.5.4	Iꞌdaasenyi chiꞌ muunkhotoo nyaakhut khabto ommos hamalo khabto, nyaakhutaas ommos hamalohichekaas koloo goobicho a woywoyeene saggi icho mujjum Waakh iraahaan a abteen. ꞌDeerka jeenteti icho isooweynaacheen u a guteen. A mehe waha weyti Waakh kahamaadichaan. 
1TI.5.5	Muunkhoti rumanka walah ikhabine, eti yeyo laa, eti iche khajjeel kakhabto a Waakh kaldach on. Iche la ibeen ichoow maalim ba Waakhe wahatta gargaar daahta. 
1TI.5.6	Iꞌdaasenyi muunkhoti wihi kahamaadicho on yeesso, chiꞌiche noossahe laka, a iꞌdoo iche tumuy on. 
1TI.5.7	ꞌDooꞌd amurreta ibihi uus ꞌdee etoo kalday laka eloo rucchul lakacheekanne. 
1TI.5.8	Eti tuummane goobicho iwoywoyine kach ka la minkicho iwoywoyin, wihi inno kakhuufno a ꞌdiiꞌde. Eta eti Kiriisto irummeysan laka tabar a dowe.
1TI.5.9	Muunkhoti magahiche ꞌdooꞌdi lagargaaro goya lakachiiro a ti guꞌh tomon lih ꞌdirihiche khabto, goorat makhaabaloo kalday on khabte, 
1TI.5.10	toro la a ti jeenteti iche haag iyeessuu enenyet tuumman inkaanyito. Haaggiche a ꞌdow on. A ti nyaakhuutiche jiti haaggan kasooweynaasse, a ti goobiche ka ꞌdooꞌd martiisatte, a ti ꞌdooꞌdi Waakh iꞌdi ilbooy u luhlo dikhte, a ti ꞌdooꞌdi sina khabe gargaarte. A ti hili haaggan tuumman isisoobihisse.
1TI.5.11	Iꞌdaasenyi muunkhoyyohi nunnugul achiirin. A mehe ꞌdee yomboka kolossoo ildeerroti sarticho a geeddi iche anatti icho hil Kiriistoki goorat icho isisoobahcheen ꞌdiichaane, mindischo gelin ꞌdoonaan. 
1TI.5.12	Iꞌda ka la jeenteti icho ayyinti icho ꞌhor Waakh iayyicheen ijebcheen u sina isigoochaan. 
1TI.5.13	Toro la a ollommowaane, kolba minkoo gelaan. Ollom kalday la menye, enenyet hantaane, yeedassi wihicho ieheynan kaaddihaane, wohoo kootte ikamalin essaan. 
1TI.5.14	Maantaka wihi an ꞌdoono muunkhoyyohi nunnugul toro a ladiso nyaakhut a deleene, goobassicho a woywoyeen. Iꞌda ka chiiytankeen jit us inno kahanti mele. 
1TI.5.15	A mehe gaasichokoo orey on jit bujeene, Seytaan raaheen.
1TI.5.16	Iꞌdaasenyi chirri makhaabassoo Yeesso rummeysatte jirto iche la minkiche ka muunkhoyyohoo khabto, iche muunkhoyyohaas woywoyta uus ꞌdee urur Kiriisto huleesa lakorinne. Iꞌda ka urur Kiriisto muunkhoyyohi eti gargaaro laa kalday on woywoya.
1TI.5.17	Ewweenki urur Kiriisto woyo urur mujjum dakhti a imasse chiꞌ liinkaanyito kalaꞌd laguto, kach ka la ewweenki Yeedi Waakh cheeko enenyet walah abcho wahaas a liiyeelo. 
1TI.5.18	A mehe Chiirnaanneti Waakh mehe tadeeh ya, “Heer geeddi us gurnaan yabti ꞌdargaayye ichoow chaafo ba seley saaho af a hidine, usuhi ꞌdargaayye yaham atiran.”
1TI.5.19	Wihi etoo ewweenki urur Kiriisto woyo lakacheekti nabah iisudin sammata et lamma ommos et seyyahe gartaas ilaabin. 
1TI.5.20	Weynaanti uskeel yeesso urur Kiriisto ortiis ka a laleejaakho, ꞌdee ꞌdooꞌdi addan uskeeli us yeelo a karooro.
1TI.5.21	Waakh ichoow Yeesso Kiriisto ichoow herti Waakhe lasoobahsate orche ka amurane kibahcha, tabe waansiha khucchiche, enenyet ekka kawaaniche, wihi at yeesso ka la enenyet asassaahin.
1TI.5.22	Etoo dowwa on dahan akorinne weynaanti urur Kiriisto woyto akayeelin. Iꞌdaas ka uskeelicho ma leegisanto. Ati rubeytaah la miꞌdab iskayeel.
1TI.5.23	Iꞌdaasenyi jeenteti uur kibolkho toro at geeddi buure ichocchoorsattuu, bicche kalday uubhaabane, farsotoor sabiib abhuub.
1TI.5.24	Uskeeli ꞌdooꞌd gaasoo yeelo iꞌdaanu laarga, enenyet tuumman la saggi icho liihukkumo a garta. Uskeeli ꞌdooꞌd gaasoo la ꞌdubichooda on sooraaha. 
1TI.5.25	Saggaas u la haaggi enenyet yeelo iꞌdaanu laarga. Iꞌdaasenyi chirri haaggi icho yeelaan liiargin laka, ma dagti.
1TI.6.1	Eti tuummane huleesi bowꞌda siꞌdo Yeesso rummeeste, kamuriis rumanka a inkaanyito, uus ꞌdee Waakh ichoow woriiski enenyet laabcho liigafine. 
1TI.6.2	Bowꞌdayyohi kamurreticho Kiriisto rummeysatti, iiche kamurreticho ꞌdarraawin jeenteti icho dakkhan Kiriisto irummeesteen u. Orey a raaheene a ihileen, a mehe ꞌdooꞌdi hilicho ka indigir ꞌhelo, a ki Kiriisto rummeeste toro la icho ꞌdoonaan. Wahanyeyyoha enenyet abiche, enenyet faajjiye a raaho.
1TI.6.3	Chirri ꞌdooꞌdoo wihi us enenyet abcho wihi beenaat yahiine, toro wor Yeesso Kiriistohi Kamureene buusanyahiine, toro la saggi kootte ꞌdooꞌd Kiriisto Waakh ikajiro tirrimo, 
1TI.6.4	weyti serey isgeechaane, walah icho gartaan la mele. Malassi suujenye khabaane, wihi ilmarhaatteet on wowworsataane, walah rumenye icho laabaan la mele. Icho la yeedassi jaakh keeno on kahawwoochaan. Waha la kalꞌdarri ichoow hol ichoow meꞌdeꞌddeel ichoow imurchoti suuje 
1TI.6.5	ichoow iriirti kol dakkhan islaleeiriiro keenaan. Malassicho a lakheerooche, rum tuumman a lasare. Icho jiroti Waakh liijiro jitoo lakakamurrowo koogyahiin.
1TI.6.6	Iꞌdaasenyi jiroti Waakh liijiro a indigirti buure chirri at wihi at khabto kadaragto. 
1TI.6.7	A mehe walah inno harrata keenne mele, toro la walah inno harrata ka khaatin nabuuꞌd mele. 
1TI.6.8	Iꞌdaasenyi chiꞌinno golol ichoow gaad khabno geeddaas a kadaragna. 
1TI.6.9	ꞌDooꞌdi kamurrowin ꞌdoono, kajmeti uskeel kaluguꞌddo ichoow angey ichoow wahanyeyyohi ꞌdalame liimoono ichoow suujoone kadihaan. Waha la icho a jiitaane ichoowka suujaachaane bar tiraan. 
1TI.6.10	A mehe ꞌdooninti chilim weyti laꞌdoono iche suujoon tuumman dessa. ꞌDooꞌd gaasoo chilim rirrihaayi ichoowka wori Kiriisto miinsane goorat icho kakhuufaan kabaabeene toro la oytinti buure laka isikeeneen.
1TI.6.11	Iꞌdaasenyi at a eti hili Waakh haaggicho. Maantaka uskeelaas tuumman kafirid. Hol dowe jiroti fissan yowo, jiroti Waakh kahamaado jire, Waakh kakhuufe, ꞌdooꞌdi addan ꞌdoone, garrahso toro samacchaar ateeh. 
1TI.6.12	Jiroti inno Kiriisto kakhuufne ka dihoti haaggan gel. Jiroti jirtuu imassanne maanti lakiwahe at wihi haaggan ꞌdooꞌdi ittaawe ortiis ka cheekatte icho la gartiche laabaan jurkhi. 
1TI.6.13	Waakkhi walah dakkhan jiro siicho ortiis ka ichoow Yeesso Kiriistohi goorat Boontiyo Bilaato ortiis ka runtiis cheeke, orcho ka amurane kibahcha. 
1TI.6.14	Raahnaanki at wihi Wori Haaggan kaaꞌdoono at raahto ka, eloo rucchul laka akhabine, ichoowka Yeesso Kiriistohi Kamureene a soonokhti. 
1TI.6.15	Waakh ibeenki goorat us gooche Kiriisto enenyet a tusa. Waha a Waakkhi weeli enenyet tuumman saaꞌdo, enenyet tuumman dakhti, a Karnati karnato kussan, a Kamuri kamurre kussan. 
1TI.6.16	Usu kalday on iumaatane banayhi weyti ababo liikadowwaan goya fiddiya. Et injire arge mele et sooargo la mele. Jirtuu tuumman la inkaanyit ichoow miigti jirtuu imassan a wihiissa. Aamiin.
1TI.6.17	ꞌDooꞌdi weyꞌdane kamurree amurreta ibihi. Rannyaat akhabina ommos hoolahi harratane dowwa on kuto khajjeel akakhabina, iꞌdaasenyi Waakkhi wihi inno ꞌdoonno tuumman inno siicho ꞌdee inno jiroti hamaad khabto jirro kakhuufa. 
1TI.6.18	Haag on a yeeleene, haaggaas icho yeelaan ka la kamurre a yitaaheen. ꞌDooꞌdi uurnugleel ka walah diibo a yitaaheene, wihi icho khabaan la ꞌdooꞌd a leegismeen. 
1TI.6.19	Iꞌda ka jiroti soosohatti ka, iꞌdi tirrinki mujjum min tiiruu, hoolahi rummaat yahay a isigessaane, ꞌdee jiroti rummaate jirtuu imassan khabaan.
1TI.6.20	Timooti, wihi Waakh dahantaah soogesse mujjum yaakhi. ꞌDooꞌdi yeedi ꞌdalame inkaanyitoo rucchul laka Waakh ikakhabin ichoow iriirti ilmarhaatteete icho been ka a garanti rummaat essaan nabah iisudin. 
1TI.6.21	ꞌDooꞌd gaasoo garantaase cheeka, jeentetaas u wori Kiriisto miinsane icho kakhuufaan a kabaabeen.
1TI.6.21	Waakh ba kimaala!
2TI.1.1	Eti khadaaba kisoochiiro a ani Baawulohi mali Waakh ka ergaano Yeesso Kiriistee. Waakh la iꞌdane yeele ꞌdee jiroti jirtuu imassanne us ꞌdooꞌdi icho ichoow Yeesso Kiriisto ba wohoo kalday yahiin iayyiche enenyet icheeka.
2TI.1.2	Eti an isoochiiro la a ati Timooti. At la a iꞌdi weeleeyki an weyti ꞌdoono.
2TI.1.2	Waakkhi Aabbaheene ichoow Yeesso Kiriistohi Kamureene ba kimaalaane, uur kisoonugleestaane, toro la nebey kaakaalaan.
2TI.1.3	An Waakkhi an iꞌdi aacchinyeteey u rubeyti suujoon ikacheekan ka an ifalo kalaꞌd a ilaaba. Maalim ichoow ibeen ba la weysiheey ka ma kaadabo. 
2TI.1.4	Chaꞌan saggi maanti inno seley bahne at iooyte kasooꞌhelo, anihi kaargo ꞌdee hamaadi buure ibuuhicho ꞌdoona. 
2TI.1.5	An saggi at kakhuufnaanki rummaate Kiriisto lakakhuufo ikhabto a kasooꞌhela, iꞌdi goorat inkookotaahti Looyis layadeeh ichoow abartaahti Yuunis layadeeh ijireen u. Anna a tissiba at laka a iꞌdichooda. 
2TI.1.6	Jeentetaas u wihi an kaasooꞌhelcho kallaayo, tabe siinti Waakhe goytaah kijirto maanti an dahano kikorche at ꞌhesse weyti ababi. 
2TI.1.7	A mehe Waakh rubeyti burꞌdee ma inno siin, iꞌdaasenyi rubeyti miig ichoow ꞌdoonin ichoow isjeyin lehe inno siiche.
2TI.1.8	Maantaka wihi atin garattaane Kamureen miinsan cheekin akuuryaawina. Ommos wihi anihi jeentetiis u jeela kajiro imiinsan cheekin akuuryaawina. Iꞌdaasenyi miigti Waakh ka sinati jeenteti inno Wori Haaggan icheeknuu inno taham ileegisma. 
2TI.1.9	A mehe Waakh rubeytiissa inno ribe toro inno wahe, ꞌdooꞌdiiski munyee inno kayeele. Waha la jeenteti inno haaggoo iyeelle menye, a wihi goorat usu on gooche, toro la a jeenteti haaggiiski buurenye inno imunneynan on. Haagga Waakh la geeddi harra liisoouumin on innohi inno ichoow Yeesso Kiriisto ba wohoo kalday nahe inno lasiiche. 
2TI.1.10	Iꞌdaasenyi Yeesso Kiriistohi ꞌDoorribeheene a yimiyye, haagga isoobabbakkaahiche. Ulla miigti omooteet a jejjebche, Wori Haaggane us cheeke ka la jiroti jirtuu imassan wihiche a inno abche. 
2TI.1.11	Waakh la Wora Haaggan ka hili Yeedi Waakh lacheeko ichoow ki ergaano ichoow ki enenyet Yeedi Waakh laabcho a ikorche. 
2TI.1.12	Jeentetase toolla ani sina ikawaarta. Iꞌdaasenyi ma kalakhaanyeysadi. A mehe eti an rummeesde a garda. Anna waha a tissiba, miigti us wihi an dahantiis gesse us kayaakhicho ichoowka ibeenki ꞌdaꞌddaboot yateeh a khaba.
2TI.1.13	Kakhuufnaanki at Kiriisto kakhuufto ichoow ꞌdooninti at ꞌdooꞌdi addan ꞌdoonto ka, wor Yeesso ki rummaate at ikadaagte mujjum jurkhi, a mehe ati ichoow Yeesso Kiriisto ba a wohoo kalday. 
2TI.1.14	Miigti Rubeyti Munyeenye goyteen fiddiito kisiisso ka, wihi haaggane dahantaah lasoogesse mujjum yaakhi.
2TI.1.15	Saggi at igarattuu, ꞌdooꞌdi boroofenhi Aassiya kacchiis, Fiigela ichoow Hermagoon khabaani, adah a ikakhabte.
2TI.1.16	Kamur ba goob Oneesiferas uur isoonugleesta. A mehe us geeddi buure a ikahamaadiche. Maanti an jeela kijire laka, us uur a imiigooche toro ma ikalakhaanyeysan. 
2TI.1.17	Rumanka maanti us ilkerengeetti Rooma soogele, meel tuummane iyeye ichoowka iꞌhele. 
2TI.1.18	Kamur ba usu gargaara, ibeenki ꞌdaꞌddaboot Kamur usu uur isoonugleesta. Geeddi us ilkerengeetti Efeesso ka igargaare rumanka a garatta.
2TI.2.1	Maantaka weelaaw, haaggi Waakhe buurenye Yeesso Kiriisto lakaꞌhelo ka miig khab. 
2TI.2.2	Wahanyeyyohi at ikadaagte an ꞌdooꞌdi ittaawenye garteey laabo ortiis ka idah la, ꞌdooꞌdi lakakhuufo ꞌdee ꞌdooꞌdi addan abin yabuuꞌd kori. 
2TI.2.3	At laka iꞌdi eti iskar Yeesso Kiriisteenye haaggan u sinayyohi lakoomhicho ka garrahso. 
2TI.2.4	Eti iskarenye diho kajiro hilassoo addane ballaaddan ma gelo. Usuhi eti iskareete usu iween kahamaadicho ꞌdoonaa. 
2TI.2.5	Iꞌdaasu la chiꞌ etoo oriisi ka ꞌdooꞌdi addan iskabahsataan, ꞌduubi eti oraat ꞌhelo ma ꞌhelo sammata us amurreti oriisi tuumman iraahin. 
2TI.2.6	Toro la eti gos khabo hol dowo, eti oraate gurnaanki gos yaham a eheetti. 
2TI.2.7	Wahanyeyyoha an kidowo kamalo. A mehe Kamur wahanyeyyohaas tuumman a kisoobabbakkaahicha abatta.
2TI.2.8	Saggi Yeesso Kiriistohi hiiy Dawuude omoot liikasookahche akadabin. Wori Haaggane an cheeko a kaas. 
2TI.2.9	Jeenteti an icheekuu la sina a ikawaarta, iꞌdi eti wohoo uskul yeeluu a hidanahe. Iꞌdaasenyi Yeedi Waakh ma hidan. 
2TI.2.10	Maantaka jeenteti ꞌdooꞌdi Waakh soobahsatuu an walah tuumman a igarrahsada, ꞌdee icho laka ribnaan ichoow weynaanti jirtuu imassanne Yeesso Kiriisto lakaꞌhelo ꞌhelaan.
2TI.2.11	Yeeda iꞌda yadeeh a lakakhuufa,
2TI.2.11	Chiꞌinno usu leenamuut,
2TI.2.11	usu a leejirra.
2TI.2.12	Chiꞌinno garrahsanni,
2TI.2.12	usu walah a leedakhanna.
2TI.2.12	Chiꞌinno usu ꞌdiiꞌdne,
2TI.2.12	ullaka a inno ꞌdiiꞌda.
2TI.2.13	Chiꞌinno usu raahin ꞌdiiꞌdne,
2TI.2.13	usu uliba a eti lakakhuufo on.
2TI.2.13	A mehe us isꞌdiiꞌdin ma yabuuꞌd.
2TI.2.14	Enenyet wahaas tuumman kasooꞌheꞌhheli. Waakh ortiis ka ꞌdooꞌda tootooche iicho yeedad ka isleeiriirin. Iriirti iꞌdee gargaar iche khabto mele, ꞌdooꞌdi dagansati la a baabiissa. 
2TI.2.15	Geeddi at tabuuꞌd hol dowe eti Waakh kahamaadicho, hili us haaggicho ikuuryaawine, wori rummaat mujjum cheeko ateeh. 
2TI.2.16	Hawweesseti ꞌdalame Waakh ikahamaadin buj. A mehe hawweesseti iꞌdee enenyet on Waakh kaseehichaan. 
2TI.2.17	Wihi icho enenyet abchaan iꞌdi jiissi bebbeyattuu, a taaꞌhaan. Reeri waha ꞌdooꞌd abcho la a Hamenaaya ichoow Fileeta. 
2TI.2.18	Icho rum a katabeene, ꞌdooꞌdi tuume orey on omoot kasookahe essaan. Icho la ꞌdooꞌd Kiriisto gaasoo kakhuufnaanki icho Kiriisto kakhuufaan a kheeroocheen. 
2TI.2.19	Iꞌdaasenyi ururi rummaate koo Kiriistee iꞌdi tirrinki Waakh u uliba mujjume chuukhanyahe. Wihi kachiiran la kallaayo, “Kamur ꞌdooꞌdi kiise a garta.”
2TI.2.20	Toro la minki eti kamure ka karmohi fil ittaawenye jira. Gaasoo a wihi ꞌdahab lakahaaggiche, gaasoo laka a wihi lahaag lakahaaggiche, gaasoo laka a wihi khoꞌdoomme lakahaaggiche, gaasoo laka a wihi doobbo lakahaaggiche. Karmo gaasoo a wihi khummane, icho ibeenki daaweet on hil lakahaaggicha, gaasoo la a wihi ikhummaneynane, icho la kol dakkhan on hil lakahaaggicha. 
2TI.2.21	ꞌDooꞌdi uskeeli us yeelo iskadikhe a iꞌdi karmohi khummane, lamunyaache, latannabiche hili haaggan lakahaagsati.
2TI.2.22	Tabe suujoonki tuummane eti nugul imoono kafirid. Hol dowe, jiroti fissan yowo, Waakh kakhuufe, ꞌdooꞌdi addan ꞌdoone, eti nebey dowo ateehe, ururi ꞌdooꞌdi uuri haaggan ka magahi Kamur waho goya kijir. 
2TI.2.23	Iriirti ꞌdalame khara laa goya agelin. A mehe saggi at igarattuu, wahaas jaakh on delaan. 
2TI.2.24	Eti Kamur ifalo ma jaakho, uure ꞌdabakhyahe, enenyet walah abin a yabuuꞌde, toro la garrahsi leeyahe. 
2TI.2.25	ꞌDooꞌdi usu tirrimo laka samacchaar on walah abcha, kolossoo Waakh ꞌdooꞌdaas rubeyohi uskeel kasoonokhti a siicha, runtaas rummeestaane ulla icho woya. 
2TI.2.26	Toro la matah bakkaaha, angeyi Seytaanki icho hide wihi us ꞌdoono yeelaan kasoobahaan.
2TI.3.1	Iꞌdaasenyi waha abda, ibeenneti ꞌdaꞌddaboot il weyti ꞌhowlowa. 
2TI.3.2	Ebba awtiissa on ꞌdoona, chilim ꞌdoona, serey isgeecha, eylaja, enenyet meꞌdeꞌddeela, ꞌdooꞌdi dele ma daago, kalaꞌd mele, Waakh ma inkaanyito. 
2TI.3.3	Toro la ꞌdoonin ma khabo, uskeel ma isikakuto, ꞌdooꞌdi addan meꞌdeꞌddeela, ma isjeycho, binaawa, wihi haaggan aw ma ikhabo. 
2TI.3.4	Toro la aalassiis ꞌdub goocha, walah tuumman ka walah ma ibaalaane, weyti serey isgeechaane, wihi harrata Waakh ꞌdirihiis ꞌdoonaan. 
2TI.3.5	ꞌDooꞌdi Waakh tuum raaho iskaayyeela, iꞌdaasenyi miigti Wori Haaggan jiroticho ka a ꞌdiiꞌdaan. ꞌDooꞌdi iꞌdee buj.
2TI.3.6	ꞌDooꞌda gaasiiskoo goobab goya isgessa, deyyehoti ꞌdaꞌddaran booliya. Deyyehota uskeel a ꞌharche, suujoonki fil ittaawenye liimoono iche icho anta. 
2TI.3.7	Icho kol dakkhan wori Waakh a laabcha, iꞌdaasenyi jirtuu rum aban ma yabuuꞌdiin. 
2TI.3.8	ꞌDooꞌda iꞌdi goorat Yaanes ichoow Yaameres ba Muusa tirrimeen u runti Waakhe tirrima. Mali kheerenye khabaane, kakhuufnaanki icho Kiriisto kakhuufaan ka la a sookufeen. 
2TI.3.9	Iꞌdaasenyi tirrinnaankichoka foga ma leeleelaan. A mehe iꞌdi goorat Yaanes ichoow Yaameres u, enenyet tuumman iꞌdaanu ꞌdalankicho arga.
2TI.3.10	Iꞌdaasenyi at rumanka wihi an ꞌdooꞌd abche ichoow dabateey ichoow mali an khabe a raahte. Iꞌdeey u Waakh a kakhuufte, samacchaare eheete enenyet tuumman a ꞌdoonte, a garrahsatte, 
2TI.3.11	sina a lakoomhiche bolokh goya tabte. At sinayyohi ilkerengeetti Antiyookhiya ichoow Ikooniyo ichoow Luussira ka liiomhiche an garrahsade a garatta. Iꞌdaasenyi Waakh sinayyohaas tuumman a ikaribe. 
2TI.3.12	Rumanka la eti tuummane jeenteti usu ichoow Yeesso Kiriisto ba wohoo kalday yahiin u jiroti Waakh ꞌdoono jirin ꞌdoono sina a loomhicha. 
2TI.3.13	ꞌDooꞌdi uskeel kaassohti ichoow ki enenyet ekkeesti la weyti suujowaane, ꞌdooꞌd ekkeestaane icho la leekkeesta.
2TI.3.14	Iꞌdaasenyi at orey on isoho, wihi goorat lakaabche at rummeysatti mujjum jurkhi. A mehe ꞌdooꞌdi at runta kaabatte a garatta, 
2TI.3.15	toro la saggi uus at weel keeheet Chiirnaanneti munyee lakaabche a garatta. Chiirnaanneta la kikharaan a tabuuꞌde, ꞌdee ribnaan kiwoyta. Ribnaanka la kakhuufnaanki Yeesso Kiriisto lakakhuufo iche lakeela. 
2TI.3.16	Chiirnaanneti Waakh tuumman a ti neebsihi Waakh kasoouummante. Chiirnaanneta enenyet a iroontahe, a mehe enenyet walahe abissa, enenyet uskeeliis icheekta, enenyet khumissa, saggi enenyet jiroti fissan ijiro la abissa. 
2TI.3.17	Iꞌda ka eti Waakh hili haaggan tuumman tuume haaggin yabuuꞌde, toro liitannabicha.
2TI.4.1	Waakh ichoow Yeesso Kiriistohi Kamureenenye maanti us soonokhti dakhiis chuukho toro ꞌdooꞌdi tuume ichoow ki jiro ba hukkumo, orcho ka wihi an kiadeeh kallaayo. 
2TI.4.2	Tab giꞌde tannabo Yeedi Waakh kolal dakkhan ꞌdooꞌd icheek. ꞌDooꞌd saggi us uskeel iyeele icheeke, leejaakh, toro uur miigooy. Geeddi at waha yeesso la weyti samacchaare, mujjum la enenyet walah abi. 
2TI.4.3	A mehe ibeen a yamiit ki enenyet wori Waakhe laabcho nabah isudiwwaayo. Wihi icho imoonaan on yeelaan. Jeentetuu la, ꞌdooꞌdi buurenye wihi beenaat enenyet abcho wihi dogticho ꞌdoonto idowo, iche urursataan. 
2TI.4.4	Icho la yeedi rummaat adah a kakhabtaane, hawweesseti beenaat nabah isudaan. 
2TI.4.5	Iꞌdaasenyi at tabe walah tuumman ka isjeyiche, sinabaaw kisoobahte ka la garrahso. Hili eti Wori Haaggan taaꞌhicho haaggiche, hili Waakh kikorche tuumman buuhi.
2TI.4.6	Iꞌdi tahe ani ka jiroteey a labahcha, iꞌdi sadakhati 
2TI.4.7	Dihoti an kijire mujjume kijire, oriisihi an kijire la a massiche, wori Kiriisto miinsan la mujjume kakhuufe. 
2TI.4.8	Toolla ꞌduubi eti enenyet sooricho ꞌhelo a isuga jeenteti an Waakh kalday on ikajiruu. Kamuri fissane enenyet mujjum hukkumo, ꞌduuba ibeenki us soonokhti a isiicha. Ani kalday ꞌduuba ma ꞌhelo, iꞌdaasenyi ꞌdooꞌdi tuummane emeettiis imoono laka a ꞌhela.
2TI.4.9	Geeddi at tabuuꞌd hol dowe, dowwa isooeleel. 
2TI.4.10	Iꞌdi tahe Deema jeenteti us wahanyeyyohi harrata ikalooꞌduu adah a ikakhabte, ilkerengeetti ꞌDessaloonika irte. Kireeske la boroofenhi Galaatiya irte, Tiito la boroofenhi Dalmaatiya irte. 
2TI.4.11	Luuka kaldaye toolla ileejira. Maanti at tamiit Marko sookhaate issooraaha, a mehe us hili Waakh ka gargaari buurenye ikhaba. 
2TI.4.12	Tuuchiko la ilkerengeetti Efeesso a ierge. 
2TI.4.13	Maanti at tamiit kabuuꞌdeeyki ilkerengeetti Tuurowa ka an min Kaarbu kasootabe sookhaat. Khadaabbeteeyti layuubo ikeen, kach ka la wihi uktohi hoolaat lakahaaggiche ikeen.
2TI.4.14	Eti tumaaleete Alekisaanda layadeeh suujoonki buurenye iyeele. Kamur jeenteti wihi us iyeeluu usu a hukkuma. 
2TI.4.15	Atin laka etaas yuubsada. A mehe us Yeedi Waakhe inno cheekno weyti tirrime.
2TI.4.16	Maanti oraate kootiin ka liihukkume et igargaare mele. Enenyet adah a ikakhabte. Kamur ba waha icho iyeeleen ikakuta. 
2TI.4.17	Iꞌdaasenyi Kamur a ileejire, miig isiiche, ꞌdee anna farniin tuum cheeka, ꞌdee yaafohi Waakh igaran tuumman daagaan. Ulla kootiinki Rooma ka omoot a ikaribe. 
2TI.4.18	Kamur suujoon tuumman a ikariba ichoowka nebey goobiiski saraate us dakhti igeecha. Us ba jirtuu tuummamba lasaaꞌda. Aamiin.
2TI.4.19	Bariitoteey Birisiila ichoow Akiila ichoow min Oneesiferas ba eleeli. 
2TI.4.20	Eraasta ilkerengeetti Koriinto kaꞌhade, Turofiimo la jeenteti us ikhannanyahuu ilkerengeetti Mileeto kasootabe. 
2TI.4.21	Geeddi at tabuuꞌd hol dowe, geeddi il iroffowin inta sooeleel. Yuubolo ichoow Buunten ichoow Liino ichoow Kilaawudiya ichoow ꞌdooꞌdi addane tuummane Kiriisto rummeeste a atin soobariitiche.
2TI.4.22	Kamur ba rubeyohiin leejira. Waakh ba atin imaala.
TIT.1.1	Eti khadaaba kisoochiiro a ani Baawulohi ilbooyi Waakhenye, toro la ergaano Yeesso Kiriistee. Anna a liisoobahche, ꞌdee ꞌdooꞌdi Waakh soobahsate gargaara Waakh mujjum kakhuufa, toro la wori rummaate Kiriisto miinsane jiroti Waakh ꞌdoono lajiro icho woya. 
TIT.1.2	Wora rummaat ichoow kakhuufnaankaas la khajjeeli saggi icho jiroti jirtuu imassanne goorat Waakkhi been igoon geeddi harra liisoouumin iayyiche ikhabaane siicha. 
TIT.1.3	Ulla ibeenki usu rubeytiis gooche ka woriis inno tuse. Wora Haaggan la a ki Waakkhi ꞌDoorribeheene amuriis ka dahanteey soogesse, cheek iyidah.
TIT.1.4	Eti an khadaab ichiiro la a ati Tiitohi kakhuufnaanki inno Kiriisto kakhuufno ka iꞌdi weeleeye. Waakkhi Aabbaheene ichoow Yeesso Kiriistohi ꞌDoorribeheene ba kimaalaane nebey kaakaalaan.
TIT.1.5	Kireete kaatabe, ꞌdee hili goorat dabare khumissa, toro la iꞌdi goorat an kiidah u, ilkerengeeto tuumman ka ewweenki urur Kiriisto woyo soobihissa. 
TIT.1.6	Wihi Waakh gooche, eti urur Kiriisto woyo, a eti wohoo rucchul laka liikacheekan, a makhaabali makhaabassoo kalday on khabo, nyaakhutiis Kiriisto rummeeste, nyaakhutiis uskeeli buurenye iꞌdaanu layeelo ichoow yeeddaagiwwaayyo liikacheekan. 
TIT.1.7	Toro la eti urur Kiriisto yaakhicho, hili Waakhe dahanohiis lagesse gone, a eti wohoo rucchul laka liikacheekan. A eti rannyaat ikhabine, holholo ieheynane, meleefu ieheynane, enenyet ijahine, jiti baabule ka chilim iyowan. 
TIT.1.8	Toro la a eti goobiis ka enenyet martiisti, haag on ꞌdoono, samacchaarenye, fissane, munyeenye, isjeycho. 
TIT.1.9	Toro la a eti wori rummaate lakakhuufo laabche mujjum khuccho, ꞌdee eti wora ka ꞌdooꞌdi addan uur miigoon yabuuꞌde toro ꞌdooꞌdi wora tirrimo uskeelicho icheekin yabuuꞌd.
TIT.1.10	Iꞌdi tahe ꞌdooꞌdi ittaawenye weynaan iinkaanyitine, worassi indigir laa ka ꞌdooꞌd ekkeesti jira. Kach ka la a ꞌdooꞌdoo Yaꞌhuude Kiriisto rummeesti, ꞌdooꞌd Kiriisto a lakhandiyo essi. 
TIT.1.11	Tabe ꞌdooꞌda aficho hid. Iꞌdi tahe wahanyeyyoha kootte ikamaline icho enenyet abchaan ka, goobassi kulman wori rummaat a buucheen. Waha la jeenteti icho chilim iꞌdoonaan on iyeelaan. 
TIT.1.12	Gorsatoo tichee goorat wihi iche tidah a mehe ya “ꞌDooꞌdi Kireete, a ꞌdooꞌdi lagarti been leh, a iꞌdi binahi sussuujenye enenyet bakkicho toro la seyꞌho lehe ꞌdamaammee.” 
TIT.1.13	Ayta eta cheeke a rum. Maantaka tabe ꞌdooꞌda weyti leejaakhe, ꞌdee wihi rummaat mujjum a kakhuufeene, 
TIT.1.14	hawweesseti Yaꞌhuude indigir ikhabin la iicho nabah isudine, amurreti ꞌdooꞌdi yeedi rummaat ꞌdiiꞌdo la iicho raahin.
TIT.1.15	ꞌDooꞌdi rubeyohicho ka eloo rucchul laka ikhabin, wahanyeyyohi jirota tuumman a leemunya. Iꞌdaasenyi ꞌdooꞌdi biꞌdirenye Kiriisto irummeysan ka, walah tuumman a biꞌdir. A mehe malassicho ichoow rubeyohichoki haag ichoow suujoon seley saaho a lakheerooche. 
TIT.1.16	ꞌDooꞌda Waakh a garanna essa, iꞌdaasenyi jiroti icho jiraan ka Waakh a ꞌdiiꞌddanyahiin. Weyti laꞌdiiꞌddanyahe, yeed ma daagaane, haaggoo rucchul laka yeelin ma yabuuꞌdiin.
TIT.2.1	At la tabe wahanyeyyohi icho ichoow wori Waakhe rummaat ba israahaan ꞌdooꞌd abi. 
TIT.2.2	Makhaaballeti araarrinyee isjeycha, saggoo atin liinkaanyito ifiddiya, ꞌdooꞌdi samacchaare ateeha idah. Kakhuufnaanki icho Waakh kakhuufaan ichoow ꞌdooninti icho ꞌdooꞌdi addan ꞌdoonaan ichoow garrahsihi rumanka icho khabaan abi.
TIT.2.3	Iꞌdaasu la, deyyehoti araarrinyee laka wihi at itadeeh, jiroticho ka, saggi deyyehoti munyee ijira. Iiche enenyet meꞌdeꞌddeeline, farsoti sabiib barin. Iꞌdaasenyi wihi haaggan enenyet a abisso, 
TIT.2.4	ꞌdee deyyehoti nunnugul saggi iche makhaaballeticho ichoow nyaakhuticho iꞌdoonto abin a yubaaꞌdeen. 
TIT.2.5	Toro la deyyehoti nunnugul saggi iche isijeyisso, iche jiroti miꞌdabe ijirto, iche urmohicho mujjum idakhatti, iche wihi haaggan iyeesso, iche makhaaballeticho aficho ikutin abin a yubaaꞌdeen. Iꞌda ka enenyet Yeedi Waakh ma igafo.
TIT.2.6	Saggaas on u, tabe mejeli nunnugul laka faajjiye, a isjeycho. 
TIT.2.7	Ati rubeytaah la wihi tuummane at yeesso ka, iyookkoti haaggane icho raahaan iateeh. Saggi at enenyet walah iabisso ka, eloo rucchul laka atusine, wohoo ꞌdabakhe iikhaatine, 
TIT.2.8	toro la worassi fiffissane wohoo suuje lakacheekin liiubaaꞌdan cheek. Iꞌda ka ꞌdooꞌdi kitirrimo lakhaanyo khaatatta a mehe walah suujenye icho inno kacheektaan mele.
TIT.2.9	Bowꞌdayyo la mehe itadeeh ya, walah tuumman ka iicho kamurreticho aficho kutine, kamurreticho a kahamaadicheene, iicho yeed ilaabin. 
TIT.2.10	Toro la bowꞌdayyo iicho kamurreticho hatin. Iꞌdaasenyi ꞌdooꞌdi tuum lakakhuufo a eheetti. Iꞌda ka walahbaaw icho yeelaan ka, yeedi wori rummaate Waakkhi ꞌDoorribeheene kayamiit saaꞌdo ikeenaan.
TIT.2.11	A mehe haaggi Waakhe buurenye inno imunneynane ribnaan keeno, weeli enenyet tuumman a liisoobabbakkaahiche. 
TIT.2.12	Haagga la saggi jiroti Waakh ikamalin liijirin ichoow saggi wahanyeyyohi harratane sussuujenye liimoono liiꞌdiiꞌdo iche inno abcha. Toro la harrata ka, ꞌdooꞌdi isjeycho, fiffissane, jiroti Waakh ꞌdoono jiro, inno abcha. 
TIT.2.13	Iꞌdane yeella geeddi inno khajjeeli buuhi Waakh keeno sugno. Waha la a maanti Yeesso Kiriistohi Waakhenye ꞌDoorribeheene weynaantiisti ababto inno liisoobabbakkaahicho. 
TIT.2.14	Yeesso la jeentetane jirotiis inno isoobahche, ꞌdee hugunꞌdarri tuumman inno kasoofura, toro la inno dikha ꞌdee ꞌdooꞌdi kiisenye haag kalday imoono nateeh.
TIT.2.15	Wahanyeyyoha ꞌdooꞌd abiche uuricho miigooche, toro la antohi tuum lakisiiche ka leejaakh. Uus etoo kalday laka kiꞌdarraawin.
TIT.3.1	Tab ꞌdooꞌd Kiriisto kasooꞌheliche, ꞌdooꞌdi anto khabo ichoow karnatohi sirgaal ba a inkaanyiteene wihi liiꞌdoono kol tuumman a raaheene wihi haaggan la a itannabteene a yeeleen. 
TIT.3.2	Toro la kasooꞌheliche iicho enenyet hamanne, nebey a kafiddiyeene, ꞌdooꞌdi samacchaare a yitaaheene, enenyet ortiis ka a isnuglaacheen.
TIT.3.3	Iꞌdi tahe inno rubeyteen laka ꞌhor ꞌdooꞌdi ꞌdalammeenye yeed idaagine leekkeeste, bowꞌdati wahanyeyyohi noole uurasseen imoonaane toro kahamaadicho on eheet. Jiroteen wihi buuhe a suujoon ichoow kalꞌdarri. A inno laꞌdiiꞌde inno laka ꞌdooꞌdi addan a ꞌdiiꞌdne. 
TIT.3.4	Iꞌdaasenyi maanti Waakkhi ꞌDoorribeheene uuri ꞌdabakhe inno tuste weeli enenyet ꞌdoonintiis tuste ka, 
TIT.3.5	inno ribe. Waha la jeenteti inno wohoo fissan iyeelle menye, a jeenteti uurnugleeli Waakh on. Usu Rubeyti Munyeenye jiroteen dikhto, delmaatti husub ichoow jiroti husub inno siisso ka, a inno ribe. 
TIT.3.6	Waakh la Yeesso Kiriistohi ꞌDoorribeheene ka, a inno ibuuhiche Rubeyti Munyee tuum inno isookhube. 
TIT.3.7	Haaggi Waakhe buurenye inno imunneynan ka, ꞌdooꞌdi fiffissan a inno iekkaache. Waakh waha dakkhane yeele ꞌdee ꞌdooꞌdi jiroti jirtuu imassanne inno khajjeello dalho nateeh. 
TIT.3.8	Yeedassaas an idah a wihi lakakhuufo. Atihi yeedassaas katirriinsatti ꞌdee ꞌdooꞌdi Waakh rummeeste kol tuumman haag yeelo iche ꞌdoona. Wahanyeyyoha la enenyet a ihaagganyahiine toro la a iroonyahiin.
TIT.3.9	Iꞌdaasenyi iriirti ꞌdalam ichoow magahenyeti aacchinye ichoow jaakh ichoow amurre Muusati islaleeiriiro kaseeh. Iꞌdi tahe waha a wihi ilmarhaatteete indigir laa. 
TIT.3.10	Eti goytiin ka enenyet seley goggoocho, koli oraat ichoow koli lammaatteet tootoocha, chuꞌus iꞌdaas yeelo sirbi lakigessa idaha. Chirri us uliba sookuto kafirda. 
TIT.3.11	Taba waha tissiba, eti iꞌdee a khollokkhanyahe, uskeeliis ka la sina isigoocha Waakh ortiis ka.
TIT.3.12	Uus an Arteema ommos Tuuchiko kisooergo, dowwa ilkerengeetti Nikaboolis ka iamiit. Iꞌdi tahe ꞌdee maanti hayohi roffo yitaaheen, ilkerengeettaase anihi fiddiyo gooche. 
TIT.3.13	Geeddi at tabuuꞌd hol dowe, Seenahi wakiile ichoow Aboollo gargaare luhlo iyeel. 
TIT.3.14	Wihi an ꞌdooꞌdeen kaꞌdoono a ichohi geeddi icho yabuuꞌdiin haag yeelin abtaane, ꞌdee ꞌdooꞌdi rumanka gargaar ꞌdoono gargaareene, ꞌdee iicho jiroti indigir laa jirin.
TIT.3.15	ꞌDooꞌd Kiriistoki inta ka ileejiro tuumman a atin soobariitiche. ꞌDooꞌdi Kiriisto kakhuufo inno ꞌdoono bariiti.
TIT.3.15	Waakh ba atin tuumman atin imaala.
PHM.1.1	Khadaaba eti kisoochiiro a ani, Baawulo. Anna jeenteti an wori Yeesso Kiriisto miinsan icheeko iche jeela ikajira. Timootihi ullaka koo Kiriistee a kisoobariitiche.
PHM.1.1	Fiilemonhi weyti aalenyeenye, hil Kiriisto nah kaleejiro, 
PHM.1.2	ichoow Aafiyati too Kiriistee ichoow eteenyoki Arkiiba layadeehe nah sina isleenaham ichoow urur Kiriistoki kol tuumman minkaah ka Waakh wahti laka a isoochiira.
PHM.1.3	Waakkhi Aabbaheene ichoow Yeesso Kiriistohi Kamure ba atin imaalaane nebey atin kakaalaan.
PHM.1.4	An kol tuumman Waakkheey kalaꞌd a ilaaba geeddi an weysiheey ka kaasooꞌhelo. 
PHM.1.5	Iꞌdi tahe saggi at Yeessohi Kamureene ikakhuufto toro la at ꞌdooꞌdi Waakh tuumman iꞌdoonto, a daaga. 
PHM.1.6	Wihi an Waakh daaho, a kulanki Kiriistohi inno kakhuufno ka isikhabno gurnaan delo ꞌdee haaggi tuummane Kiriisto kayamiite inno khabno tuum abatta. 
PHM.1.7	Et Kiriistokaaw, ꞌdooninti at ꞌdooꞌd Kiriisto ꞌdoonto weyti a ikahamaadisse, toro weyti uur imiigoosse, iꞌdi tahe at ꞌdooꞌdi Waakh uur a miigoosse.
PHM.1.8	Antohi Kiriisto isiiche ka, a geeddi an roorro laan amur kibahcho wihi incheenka at yeesso kicheeko. 
PHM.1.9	Iꞌdaasenyi ꞌdoonin Kiriisto ka, samacchaar on kihawwaasda. Ani a Baawulo kola a araarrowe, toro la jeente Yeesso Kiriisto jeela ikajira, 
PHM.1.10	a kihawwaasde, bal Oneesmo
PHM.1.11	ꞌHor indigir us kikhabo mele, iꞌdaasenyi toolla ati ichoow ani ba weyti indigir inno ikhaba.
PHM.1.12	Usuhi an uureey ka weyti ꞌdoono a kisoolaaba. 
PHM.1.13	Kootte incheenka geedda an jeela kajiro jeenteti an Wori Haaggan icheekuu, usuhi inta ka ileefiddiyo meessaah gelo igargaaro ꞌdoona. 
PHM.1.14	Iꞌdaasenyi sammata at iayyin, anihi wohoo rucchul laka yeelo ma ꞌdoono. Iꞌda ka haaggi at yeesso ma lakihosso a wihi at ꞌdoonto on. 
PHM.1.15	Kolossoo jeentetane geeddoo rucchul Oneesmo seley ibahteene, ꞌdee maanti us kisoonokhti jirtuu tuumman usu khabta. 
PHM.1.16	ꞌDeerka us kola bowꞌda menye, bowꞌda a kadeefa, a iꞌdi walaalaahki at weyti ꞌdoonto. An usu weyti ꞌdoona, iꞌdaasenyi ꞌdooninti at usu ꞌdoonto iche weyti kutta. A mehe saggi weeli enenyet u ichoow Kamur ka us a walaalaahha, usu a ꞌdoonta.
PHM.1.17	ꞌDeerka chirri rumanka at ani hil Kiriisto ka iꞌdi wahalhaah ikhaatto, Oneesmo saggi kootte at ani imartiisatti imartiiso. 
PHM.1.18	Chirri us khufoo kiyeele ommos us mogtoo kaakhabo, ani ikaguto. 
PHM.1.19	Ani Baawulo, yeeda dahantaaya kachiira. Mogtiis ani kisooguta. Iꞌdaasenyi jiroti ati ichoow Kiriisto wohoo kalday tahiin ka saggi at ani mog ikakhabto laka an ma kaayyeedo. 
PHM.1.20	Toollaka et Kiriistokaaw, inno ichoow Kiriisto a wohoo kalday gone, iroonoteey u wahaas an kaaꞌdoono yeel. Iꞌdaakka weyti uur imiigoossa. 
PHM.1.21	Saggi at wihi an kidaahe iyeesso a tissiba, ꞌdeerka khadaaba a kisoochiira. Saggi at wihi an kidaahe laka ꞌdirihicho iyeesso a garda.
PHM.1.22	Wihi addane an kidaaho kallaayo, minki marti ka inti an baryo ihaaggi. A mehe khajjeeli an khabo a ki Waakh weysihiin daago, us toro ani goytiin isoolaabo.
PHM.1.23	Ebaabarahi jeenteti us wor Yeesso Kiriisto ꞌdooꞌd ikacheekuu jeela ikaleejiro a kisoobariitiche. 
PHM.1.24	Toro la Marko ichoow Aristaarko ichoow Deema ichoow Luuka laka a kisoobariiticheen. Icho a ꞌdooꞌdi hil Kiriisto ikaleejiro.
PHM.1.25	Yeesso Kiriistohi Kamure ba rubeyohiin imaala.
HEB.1.1	Goorat archiiy, Waakh aacchinyeteen geeddi buure ichoow jitassi ittaawe ka a leeyyeede. Ulla ꞌdooꞌdi Waákh íyeyyeedo kaleeyyeede. 
HEB.1.2	Iꞌdaasenyi, ibeenneta ꞌdaꞌddaboot ka, Waakh Weeliissa inno kaleeyyeede. Weeliiska a ki Waakh soobahsate walah tuumman dalho, toro la a ki Waakh usu ka harra tuumman soouume. 
HEB.1.3	Weela Waakh la weynaanti Waakkhi ababo tusa, ulla toro a fooli Waakh. Ulla yeediiski miig leh ka wihi tuummane jiro khuccha. Ulla a yumuyye, ꞌdee usu rubeytiis jiti uskeeli weeli enenyet lakadikho yitah. Inkoo us wahaas yeele ka, goobi Waakh ka Waakkhi Weyti Ween ankiiski miigeet orronte.
HEB.1.4	ꞌDeerka Weeli Waakh herti Waakh laka weyti a kaweeyyahe. Magahi Waakh weeliis siiche magahi herti Waakh weyti kussanyahe.
HEB.1.5	Iꞌdi tahe Waakh hertoh Waakhe injire waha iidah,
HEB.1.5	“At a Weelaaya,
HEB.1.5	maalinka an Aabbahaahha itah.”
HEB.1.5	Ommos Waakh hertoo kaldache Waakh,
HEB.1.5	“An Aabbahiissa ateehe,
HEB.1.5	ulla Weelaaya yateeh,”
HEB.1.6	Toro la Waakh maanti us teyyankiis harrata isooerge wihi us yidah,
HEB.1.6	“Herti Waakh tuumman usu a wahatti.”
HEB.1.7	Waakh la chirri us wori hertiis kaayyeedo, wihi us essi,
HEB.1.7	“Waakh hertiis hafare kayeela,
HEB.1.7	toro falfatiistaas kalabi ꞌdabe kayeela.”
HEB.1.8	Iꞌdaasenyi Waakh wihi weeliis miinsane us iyidah,
HEB.1.8	“Okkhoow, kombortaahti antoot jirtuu tuumman ma massatti,
HEB.1.8	at la wussaah ka jiti rummaate ꞌdooꞌdaah kadakhatta.
HEB.1.9	At wihi fissane ꞌdoonta, hugunꞌdarri la ꞌdiiꞌdda.
HEB.1.9	Jeentetaase anihi Waakkhaahe, subakki geeyi oolife hamaad keeno
HEB.1.9	matah ikaasubhe, wahalhaah goyaka kikucche.”
HEB.1.10	Wihi addane Waakh weeliis iyidah,
HEB.1.10	“Kamuroow, uumaccho ka harra tuumman a soouunte,
HEB.1.10	dahanohaah ka la serey soouunte.
HEB.1.11	Waha tuumman a massataane, icho dakkhan la iꞌdi dafareet u, a massataan.
HEB.1.11	Iꞌdaasenyi, at a sooꞌhadda.
HEB.1.12	Iꞌdi kootihi massatte u a isijibbaadda,
HEB.1.12	toro la iꞌdi dafarti raagte u urgiyissa.
HEB.1.12	Iꞌdaasenyi at a ki gooraatteet one, ma urgiito,
HEB.1.12	guꞌhassaah la ma massataan.”
HEB.1.13	Hertoh Waakhe injire Waakh iꞌda iidah,
HEB.1.13	“Dabankeeyki miigeete antoot orrommo
HEB.1.13	ichoowka chiiytaah tuum dahanohaah a soogesso?”
HEB.1.14	Herti Waakh a meheey? Icho a rubeyohi Waakh ergati, ꞌdooꞌdi ribnaanki Waakh muꞌdan ihilo menya?
HEB.2.1	Maantaka, jeenteti wihi Waakh yeeluu, runta inno daagne weyti mujjum khabanni giꞌde, uus inno inti inno isoohanni bujine. 
HEB.2.2	A mehe farniinki goorat Waakh herti Waakh fare a larummaache. Eti tuummane iraahine ommos daagiwwaaye la, sina loomhiche. 
HEB.2.3	Saggoh sina ikabahsanneey, chirri inno ribnaanki weyti haaggane Waakh inno ribo aw ikakhabin? Yeessohi Kamure rubeytiissa kolooraat ribnaanka cheeke, ꞌdooꞌdi usu daage la, saggi ribnaankaas rum iyahe inno isoocheeke. 
HEB.2.4	Waakh rubeytiis la ribnaankaas rummaache. Saggi us irummaache la a iꞌda, wahanyeyyohi miigti Waakh tuso ichoow girmo ichoow wihi ittaawenye weeli enenyet yeelin iubaaꞌdane yeele, toro la saggi us iꞌdoono on u, siinti Rubeyti Munyee ꞌdooꞌd gise.
HEB.2.5	Waakh herti Waakh mee antohi jiroti harrati soosohatti, nah woriche kaayyeeno siiche. 
HEB.2.6	Iꞌdaasenyi Chiirnaanneti Waakh goyaka intoo wihi lakachiire a mehe ya,
HEB.2.6	“Okkhoow, weeli enenyet a mehe kasooꞌhessa,
HEB.2.6	weeli enenyete khoroseebe a mehe yaakhissa?
HEB.2.7	At icho herti Waakh geeddoo nucchul on kasoonuglaasse,
HEB.2.7	a iꞌdoo at ꞌduub korisse at saggi at iweynaasse toro la liinkaanyito at irummaasse,
HEB.2.8	toro la icho eti walah tuumman anti kayeesse.”
HEB.2.8	Wihi yeeda yadeeh, Waakh weeli enenyet eti walah tuumman anti kayeele, walah us kalaabte mele. Iꞌdaasenyi toolla weeli enenyet usuhi walah tuumman itoollo ma agarro. 
HEB.2.9	Iꞌdaasenyi wihi inno agarro a Yeessohi Waakh iꞌdaaru herti Waakh kasoonuglaache. Iꞌdaasenyi jeenteti sina ikawaarte us iyumuy u, Waakh toolla usu ꞌduub a korche, weynaache, a liinkaanyita. Iꞌda ka haaggi Waakhe buure ka, Kiriisto meessi weeli enenyet tuummane kayamuut.
HEB.2.10	Waakhe walah tuumman soouume, toro la jeentetiissa walah tuumman liihaaggiche. Waakh a eysiiche maanti us Yeesso massalaaba ka sinayyohi lakawaariche ka eti tuume kayeele, ꞌdee nyaakhuti ittaawe goobi Waakh keena. A mehe Yeesso enenyet jiti ribnaan lakeelo tusa.
HEB.2.11	Yeessohi enenyet munyaacho ichoow ꞌdooꞌdi us munyaacho ba Aabbahicho a koo kaldache, a Waakh. Jeentetaas u Yeesso ma uryaawo chuꞌus ꞌdooꞌda a uuraaya yadeeh. 
HEB.2.12	Ulla wihi us Waakh iyidah,
HEB.2.12	“An ꞌdooꞌdi uureeye wihi at yeesse a icheeka,
HEB.2.12	chirri icho kulmaane weestaan la, an a kikoolicha.”
HEB.2.13	Wihi addane Yeesso yidah,
HEB.2.13	“Ani Waakhe kakhuufa.”
HEB.2.13	Toro la wihi us essi,
HEB.2.13	“An kalla, nyaakhuti Waakh isiiche leejira.”
HEB.2.14	Nyaakhutaas iꞌdaas us yadeeh u, a weeli enenyete sar ichoow diig khabo gone, Yeesso laka uummanki weeli enenyete inno leegisme. Iꞌdaas ka omoottiis ka Seytaanki enenyet omoot ikeeno miigtiis tuumman bar a tire, 
HEB.2.15	toro la ꞌdooꞌdi jiroticho tuumman iꞌdi falfa eheet jeenteti icho omoot ikarooraan u, fure. 
HEB.2.16	Rumanka us herti Waakh mee gargaar yimiy. Iꞌdaasenyi nyaakhut nyaakhut Aburaahame gargaar yimiy. 
HEB.2.17	Jeentetaas u sagag tuumman ka iꞌdi ꞌdooꞌdi uuriisenye yitahye, kuhaanihi weyti weene hili Waakh ka lakakhuufo toro uur nugul yitah. Ulla toro iꞌdane yeele, ꞌdee soorriyoti holi Waakh laabto bahcha, ꞌdee Waakh uskeeli weeli enenyet kakuta. 
HEB.2.18	A mehe Yeesso rubeytiis kajmeyyohi uskeel kalugꞌdo ka sina a kawaarte gone, ꞌdooꞌdi kajmeyyohi uskeel kalugꞌdo ka lakajo gargaarin a yabuuꞌd.
HEB.3.1	Maantaka ꞌdooꞌd Kiriistoki munyeenye Waakh goobiis iwahe, Yeessohi kakhuufnaanki inno Waakh kakhuufno inno cheekno ka, Waakh ergaano ichoow kuhaanihi weyti ween kayeele kamalda. 
HEB.3.2	Yeessohi Waakh soobahsate la, wihi Waakh yeel iyidah tuumman ka a eti lakakhuufe, saggi Muusa hiliiski minki Waakh ka eti lakakhuufe ieheet u. 
HEB.3.3	Yeesso Muusa ꞌdirihiis koolo a imaleen saggi eti min diso koolo min ꞌdirihiis ikamaleen u. 
HEB.3.4	Min ba eti diso a khaba gone, iꞌdaasenyi Waakh usu walah tuumman iꞌdi icho yahiin kayeele. 
HEB.3.5	Muusa goorat iꞌdi ilbooy u, eti rumanka hili minki Waakh ka lakakhuufe eheete, ulla wihi Waakh berri sooyadeehe cheeke. 
HEB.3.6	Iꞌdaasenyi Kiriisto weeli lakakhuufo hili minki Waakh tuumman itoollo eheet. Chirri inno burꞌde ikhabine, khajjeeli inno Kiriisto kakhabno keeylajno la, inno a minkiissa.
HEB.3.7	Maantaka, iꞌdi Rubeyti Munyee Chiirnaanneti Waakh goyaka tadeeh u,
HEB.3.7	“Maalinka chaꞌatin wihi Waakh essi daagtaan,
HEB.3.8	matah amiigeysanna
HEB.3.8	iꞌdi aacchinyetiin u.
HEB.3.8	Iche la goorat a idaagiwwaayte. Maanti iche hidaad goya kajirte iche ani ikajje.
HEB.3.9	Chirri aacchinyetiin wihi an guꞌh tomon affar iyeele agarte laka,
HEB.3.9	usu an rum ahe a ikajje, toro sinayyohi ikajo ikeente.
HEB.3.10	Ani la jeentetaase kholotaas ikahollowe,
HEB.3.10	wihi an idah, ‘Uurassicho kol dakkhan baabaa iche kijiraane,
HEB.3.10	jitasseey la ma garan.’
HEB.3.11	Ani la holeey ka a daadde wihi an idah,
HEB.3.11	‘ꞌDooꞌda ili an kanascho yombuu tuumman ma gelo.’ ”
HEB.3.12	ꞌDooꞌd Kiriistokaaw taba giꞌde, uus etiinkoo kalday laka matahmiigti Waakh liirummeysanne Waakkhi jiro lakatabo khabin giꞌde. 
HEB.3.13	Iꞌdaasenyi geeddi il Maalinka on yahe, maan dakkhan uur ismiigoocha. Uus ꞌdee etiinkoo kalday laka uskeel ekkeysanne, us Waakh matah imiigeysanne. 
HEB.3.14	Iꞌdi tahe chirri inno geeddi inno jiro khabno inno mujjum tolossanne, inno khajjeeli maanti inno kolooraat Yeesso rummeysanne on khabno, inno tuumman Kiriisto a walhinne. 
HEB.3.15	Iꞌdaasenyi, wihi Yeedi Waakh essi akadabina.
HEB.3.15	“Maalinka, chirri atin wihi Waakh essi daagteen,
HEB.3.15	matah amiigeysanna iꞌdi aacchinyetiin u. Iche la goorat ani a idaagiwwaayte.”
HEB.3.16	Kamalda bal ꞌdooꞌdi wihi Waakh essi daage toro raahiwwaaye a ayyo illeh? Icho ꞌdooꞌdi tuummane Muusa ili Miissiri kasoobahche menya? 
HEB.3.17	Toro ꞌdooꞌdi Waakh rubeytiis guꞌh tomon affar ihollowe a ayyo illeh? Icho ꞌdooꞌdi uskeel yeele, hidaad goyaka tuume menya? 
HEB.3.18	Toro kamalda bal, ꞌdooꞌdi Waakh idaatte, “ꞌDooꞌda ili an kanascho yombuu tuumman ma gelo,”
HEB.3.19	Wihi ꞌdeerka inno abanni, ꞌdooꞌda Waakh ma kakhuufin gone, ilaas icho kanasin leheet a latirte.
HEB.4.1	Waakh uliba laka a inno iayyicha nasmetiis a inno siicha. Maantaka taba a isyaakhinno, uus ꞌdee eteenkoo kalday laka meessa nasme eleelin waayin giꞌde. 
HEB.4.2	Saggi aacchinyeteen hidaad goyaka Wori Haaggane nasmeti Waakh miinsan idaagtuu, inno laka a daagne. Icho woraas a daageene, iꞌdaasenyi walah us ibahe mele. A mehe chiꞌicho daageen laka, icho Waakh ma kakhuufin. 
HEB.4.3	Innohi Waakh rummeysanne kaldache nasmetaas Waakh ayyiche ꞌhella, a mehe wihi Waakh aacchinyeteenti usu irummeysan miinsane us yidah kallaayo.
HEB.4.3	“Ani la holeey ka a daadde,
HEB.4.3	‘ꞌDooꞌda ili an kanascho, yombuu tuumman ma gelo.’ ”
HEB.4.3	Ulla iꞌdaase yidah chirri us hiliiski us harra soouume meessiisti nasme kijirtaayi us orey on massiche laka. 
HEB.4.4	A mehe Chiirnaanneti Waakh intoo ka wihi ibeenki teebannaatteet miinsane kachiiran kallaayo, “Ibeenki teebannaatteete uumacchoti harra tuumman ka, Waakh walah Us haaggiche mele, a nase.”
HEB.4.5	Ayta nasme la inti kootte oraat ka a lakaayyeede, wihi liidah, “ꞌDooꞌda ili an kanascho, yombuu tuumman ma gelo.”
HEB.4.6	Uliba laka nasmeti Waakh ꞌdooꞌdoo usu kakhuufo nascho a jirta. Iꞌdaasenyi ꞌdooꞌdi oraate Wori Haaggane meessaas nasme miinsan daage la meessaas ma gelin. Iꞌdi tahe ayti Waakh a daagiwwaayeen. 
HEB.4.7	Maantaka Waakh toro ibeenkoo addane nasmetiis laꞌhelo yeele, ibeenkaas la Maalinkane layadeeh. Inkoo geeddi deer lafiddiye ka, wihi Waakh Dawuud ka yidahye kootte orey lakahawwooche a mehe ya,
HEB.4.7	“Maalinka, chirri atin wihi Waakh essi daagteen,
HEB.4.7	matah amiigeysanna.”
HEB.4.8	A mehe chirri goorat Yoochuwa woynaanki us ꞌdooꞌd ili Kaanan iwoyo ka, nasmeti Waakh ꞌdooꞌd iayyiche nasche, Waakh toro ibeenkoo addane nasmetiis laꞌhelo ma kaayyeedo gon. 
HEB.4.9	ꞌDeerka nasmeti khummane ꞌdooꞌdi Waakh uliba sugto a jirta. 
HEB.4.10	A mehe eti tuummane nasmetaas khummane Waakh ꞌdooꞌd iayyiche naso, ullaka hiliis ka a nasa saggi Waakh hiliiski uumaccho ka inasuu. 
HEB.4.11	Maantaka, tirriinsanni giꞌde, ꞌdee nasmetaas Waakh a nasno. A mehe eti tuummane ayti Waakh daagiwwaaye iꞌdi goorat yaafohi Issiraayel yeeleen u, ullaka nasmetaas ma naso.
HEB.4.12	Wihi Waakh yidah a iꞌdi wihi jiro khabo, miig laka khabo. Afi Yeedi Waakh leeyahiin la afi birlab laka a kutaane, rubey ichoow uur laka seley a goocha, toro la inti hubno ichoow duh kijiraan seley a goocha. Yeedi Waakh wihi suuje ichoow wihi haaggane uureen kijiro a tusa, mali enenyet ichoow wihi enenyet ꞌdoono dagsan laka mujjume fiiricha. 
HEB.4.13	Wohoo rucchule lasoouume Waakh lakadagcho ma jiraan, Waakh ortiis ka walah tuumman a nyiikhsanyahiin one, iꞌdaanu arga. Waha a Waakkhi berri wihi inno yeelle tuumman inno worsati.
HEB.4.14	Maantaka kuhaanihi weyti weene goobi Waakh irte a khabna. Waha la a Yeessohi Weeli Waakhe. Taba giꞌde kakhuufnaanki inno Waakh kakhuufno inno cheekanni ka, mujjum a tolossanni. 
HEB.4.15	Kuhaaniheenka weyti ween la ꞌdabakkheen tuumman a isoonaha. Iꞌdi tahe sagag tuumman ka saggi kajmeti uskeel inno kaluguꞌddo inno liikakajo on usu laka liikaje, iꞌdaasenyi uskeeloo rucchul laka ma gelin. 
HEB.4.16	Maantaka Waakkheenki haaggiiski buure inno tusti roorro laan kombortiisti antoot ortiis iranni giꞌde. Intaas ka maambaaw inno gargaar ꞌdoonno, us uure inno isoonugleesta toro haaggiiski buure inno siicha.
HEB.5.1	Kuhaanihi weyti ween tuumman ꞌdooꞌd goya lakasoobahcha. Hilicho la, a ki icho wihi Waakh miinsan ka, meessi enenyet ka Waakh ifalaane, siimo ichoow soorriyoyyohi uskeel bahcho Waakh ibahchaan. 
HEB.5.2	Kuhaanihi ween ullaka ꞌdabakkhi weeli enenyet a khaba gone, ꞌdooꞌdi jeenteti us jiti mujjume igaran u uskeel gelo, inahin a yabuuꞌd. 
HEB.5.3	Ullaka a etoo ꞌdabakhe gone, jeenteti uskeeliis u ichoow toro uskeeli ꞌdooꞌdi addan u Waakh soorriyo a ibahcha.
HEB.5.4	Et keley on isweynaacho, kuhaanihi weyti ween iskayeelo mele. Eti tuummane kuhaanihi weyti ween yateeh, Waakh kalday on waha, iꞌdi goorat Haruun Waakh iwahuu. 
HEB.5.5	Kiriisto laka ꞌdeerka ma isweynaanne kuhaanihi weyti ween ma iskayeelin. Iꞌdaasenyi Waakhe usu soobahsate wihi us iyidah,
HEB.5.5	“At a Weelaaya,
HEB.5.5	maalinka an Aabbahaahha itah.”
HEB.5.6	Chiirnaanneti Waakh goyaka intoo ka Waakh mehe Kiriisto idowa ya,
HEB.5.6	“At jirtuu tuumman a kuhaanihi
HEB.5.6	uumman Melkisedeeke.”
HEB.5.7	Maanti Yeesso harrata kijire, us riirit ichoow oytim ka Waakkhi omoot karibo wahte. Jeenteti Us roorro ka Waakh afiis ikutin u, Waakh weysihiis a daage. 
HEB.5.8	Chirri us rumanka Weeli Waakh yahe laka, sinayyohi lakawaariche wihi Waakh ꞌdoono mujjum a abcheen. 
HEB.5.9	Inkoo tuum lakayeele ka, eti jirtuu tuumman ꞌdooꞌdi usú raaho ribo yitah. 
HEB.5.10	Waakh la wihi us kawahe, a kuhaanihi weyti weene uumman Melkisedeeke.
HEB.5.11	Wihi buurenye Yeessohi ullaka iꞌdi Melkisedeek u kuhaanee miinsane an idaahan ꞌdoono, a jiraan. Iꞌdaasenyi chirri an atin isoobabbakkaahicho weyti miigyahiin. A mehe walah dowwa ma atin gelaanee. 
HEB.5.12	Atin geeddi deere ꞌdooꞌd Kiriisto eheet. Kootte geeddee ka, atine ꞌdooꞌdi addan walah abissaan. Iꞌdaasenyi, atin laka toolla wihi Yeedi Waakh ka kolooraat lakasooumho, iche eti atin abcho ꞌdoontaan. Wihi Waakh miinsan ka, atin uliba a iꞌdi nyaakhuti gololi miige ohom iubaaꞌdane, haanu kalday on damo. 
HEB.5.13	A mehe eti tuummane haanu kalday on damo a weeli nucchule, wihi fissane kootte liiꞌdoono us yeelo ma garti. 
HEB.5.14	Iꞌdaasenyi gololi miige a ki ꞌdooꞌdi iiꞌdowe, kol tuumman Yeedi Waakh raaho, wihi haaggan ichoow wihi suuje seley saahnaan isabche.
HEB.6.1	Maantaka orey isohanni, kakhuufnaanki inno Kiriisto kakhuufno ka soonnaanneti ꞌdooꞌdi Kiriisto ka iiꞌd khabo miinsan, a raahno. Wihi Kiriisto miinsane inno kolooraat abanne iꞌdi maanta sohoti omoot keeno inno kasoonokhanni ichoow saggi inno Waakh ikakhuufno illehe, kakunno giꞌde. 
HEB.6.2	Soonnaanneta addan la a iꞌdi maanta baattissiyo ichoow ꞌdooꞌdi dahano lakorcho ichoow ꞌdooꞌdi tuume berri omoot kasookaho ichoow saggi Waakh berri enenyet ihukkumo wihi us goocho jirtuu tuumman iyateehiin illeh kakunno giꞌde. 
HEB.6.3	Afi Waakh ka, iꞌdaase yeella, Kiriisto goyaka iiꞌdowna.
HEB.6.4	A mehe ꞌdooꞌdi maantoo Kiriisto rummeysan katabe soolaabinti lasoolaabo icho uskeelicho kasoonokhtaan ma tateeh. ꞌDooꞌda runti wori Waakh a abte, wihi Waakh ꞌdooꞌd siicho la rubey ka a chanchameene, icho ichoow ꞌdooꞌdi addan la Rubeyti Munyee a isleeꞌheleen. 
HEB.6.5	Icho rubeyohicho ka chinniti Yeedi Waakh ichoow miigti maanti Waakh enenyet soodakhti a chanchameen. 
HEB.6.6	Chirri icho Kiriisto kakhuufin ꞌdiicheen, soolaabinti lasoolaabo ꞌdee icho uskeelicho kasoonokhtaan ma tateeh. Iꞌdi tahe icho toro Weeli Waakhe awtichuu massalaaba kakaahaane, toro usu ꞌdow on ka lakhaanyo kadowaan.
HEB.6.7	Iyookkoka Waakh harrati bicchehi hiri ꞌdeyo surrukhto, toro la gurnaanki indigir khabo eti gos leh ibihisso a imaala. 
HEB.6.8	Iꞌdaasenyi harra chiꞌiche kudah ichoow haraam on bihisso, indigir iche khabto mele gon. Waakh kola harrataas a fala, ꞌdaꞌddaboka la jirtuu tuumman ꞌdab yaham.
HEB.6.9	Aalasseenyoki nah weyti ꞌdoonno, chirri nah iꞌduu atin faajjiino laka, nah waꞌdwaaꞌd ma atin kakhabno. Iꞌdi tahe saggi atin jiti deefo ribnaan raaho iraahtaane garanna. 
HEB.6.10	Waakh wihi imale on yeela. Usu wihi atin yeessaan ma kadabo, ommos ꞌdooninti atin usu tusatteen ma kadabo. ꞌDooninta la mehe lakaarga ya, gargaari atin ꞌdooꞌdi Waakh gargaarteene, uliba laka atin gargaartaan. 
HEB.6.11	Wihi nah etiimba iꞌdoonno kallaayo, orey isohda, isꞌdoona ichoowka jiro ꞌdubiche a eleesso, ꞌdee wihi atin Kiriisto ka khajjeessaan uba. 
HEB.6.12	Iꞌda ka la wihi Waakh miinsan ka ma seyꞌhoottaane, iꞌdaasenyi dabati ꞌdooꞌdi samacchaar ichoow kakhuufnaanki icho Waakh kakhuufaan ka wihi Waakh ayyiche muꞌdane raahtaan.
HEB.6.13	Maanti Waakh Aburaaham ayyintiis igooche a daatte. Et usu kaween mele gone, chuꞌus daatte, magahiissa on wahe. 
HEB.6.14	Waakh wihi us Aburaaham iyidah, “Rumanka a kimaala, toro la nyaakhutaah a ittaawicha.”
HEB.6.15	Aburaaham la geeddi deer garrahsi ka Waakh a kakhuufe, wihi goorat Waakh iayyiche ꞌdaꞌddaboka ꞌhele.
HEB.6.16	Eti daatti tuumman magahi etoo kaweene waha, ꞌdee iriire massatta. 
HEB.6.17	Waakh ꞌdooꞌdi wihi us ayyiche dalho saggi us ayta weyti imiigooche toro la us maliis iurgiyin a tusa. Jeentetuu la Waakh wihi us ayyiche ka a daatte. 
HEB.6.18	Waakh wihi us ayyiche ichoow wihi us daatte ma urgiyaane, been goon ma yabuuꞌd. Maantaka innohi Waakh inyaanne karibanne uure inno miigoocha, ꞌdee khajjeeli us inno siiche mujjum khabanna. 
HEB.6.19	Waha inno khajjeello la, jiroteen ka fiddihi roorro laan lafiddiyo khuuf inno siichaan. Eti inno khajjeel kakhabno a Yeessohi dafarti yobbeenye meel seley goosso tabe, dafartaas ꞌdirihiche ka meessi goyaat ikute. 
HEB.6.20	Yeesso la orteenna meessaas inno igele. Ulla jirtuu tuumman uumman Melkisedeek u, kuhaaniheenki weyti weene yitah.
HEB.7.1	Eta Melkisedeek layadeeh, karnati ili Saleeme 
HEB.7.2	Aburaaham la wihi tuummane us diho ka sookhaate meel tomon seley igooche, goonankoo 
HEB.7.3	Walah Melkisedeek aabbahiis ichoow abartiis ichoow aacchinyetiis laka miinsane lasoocheeke mele. Maanti us desse ichoow maanti us yumuy laka ma lacheekin. Us iꞌdi Weeli Waakh u, jirtuu dakkhan a kuhaani on.
HEB.7.4	Bal saggi rumanka Melkisedeek ikhummanyahe kamalda. Aburaahamhi yaafohi Issiraayel uume laka, wihi us diho ka sookhaate, goonankoo Melkisedeeke siiche. 
HEB.7.5	Amurre Muusa ka nyaakhut nyaakhut Laawi, ki gaasiiskoo kuhaaniyyo yahe, icho laka goonankoo yaafohi Issiraayel a kakhaataan, chirri icho nyaakhut nyaakhut Aburaaham yahiin laka. 
HEB.7.6	Iꞌdaasenyi chirri Melkisedeek hiiy Laawi ikiimaatan laka, goonankoo Aburaaham usu siiche a kakhaatte one, toro iweeste. Aburaaham la a eti ayyinti goorat Waakh gooche ꞌhelo. 
HEB.7.7	Wihi inno garanni la a mehe ya, eti enenyet iweesti, ichoow ki liiweesti, ki enenyet iweesti ween. 
HEB.7.8	Kuhaaniyyohi yaaf Laawi kayimiy ka, ꞌdooꞌdi goonankoo khaato a weeli enenyete berri yamuut. Melkisedeek laka goonankoo a ꞌhele. Iꞌdaasenyi us icho a kussanyahe. Iꞌdi tahe Chiirnaanneti Waakh saggi us ijiro a cheekta. 
HEB.7.9	Maantaka maanti Aburaaham goonankoo Melkisedeek siiche, a iꞌdoo Laawihi hiiyyiis goonankoo khaato laka, Aburaaham ka goonankoo bahche. 
HEB.7.10	Iꞌdi tahe Laawi geeddaas ka ma delan. Toro maanti Melkisedeek Aburaaham ꞌhele, Laawihi yomboka ladele, sar aacchihiiski Aburaaham layadeehe goya kijire.
HEB.7.11	Amurreti Waakh yaafohi Issiraayel siiche, kuhaaniyyohi yaaf Laawi kanoolneet. Iꞌdaasenyi kuhaaniyyo hilicho saggi Waakh ikaꞌdoono tuum buuhin ma ubaaꞌdan. Jeentetaas gon kuhaanihi uumman nyaakhut nyaakhut Haruun kayimiy menye, ki uumman Melkisedeeke Waakh iꞌdoona. 
HEB.7.12	Iꞌdi tahe wihi laꞌdoono a mehe ya, maanti kuhaaniyyo luurgiyicho, amurre laka a luurgiyicha. 
HEB.7.13	Kamureenka Chiirnaanneti Waakh woriis kaayyeeddo la, yaaftoo addane kayimiyye, yaaftaas ka la et injire chalagti hoola lakasoorriyoocho ka hili kuhaani haaggiche mele. 
HEB.7.14	A mehe enenyet tuumman saggi Kamureen yaaf Yuuda ikayimiy a garta. Muusa la maanti us wori kuhaaniyyoot kaayyeede, yaafta magah laka ma wahin.
HEB.7.15	Ayta inno kaayyeene weyti a ꞌdowaawte, iꞌdi tahe kuhaanihoo addane uumman Melkisedeeke a soobahe. 
HEB.7.16	Ulla jeenteti us amura usuhi hiiy Laawi kayamiit iꞌdoono ibuuhiche kuhaani ma itaahane, iꞌdaasenyi jeenteti miigtiisti jirotiisti jirtuu imassanne kuhaani iyitah. 
HEB.7.17	Iꞌdi tahe Chiirnaanneti Waakh wihi iche cheekto,
HEB.7.17	“At jirtuu tuumman a kuhaanihi
HEB.7.17	uumman Melkisedeeke.”
HEB.7.18	Amurreti oraat a ꞌdarneete toro la gargaar ma khabine, a laꞌdiiche. 
HEB.7.19	A mehe amurre Muusa walah tuum ma kayeesso. Iꞌdaasenyi khajjeeli inno toolla khabno, khajjeeli goorat inno khabne khuuf on kadeefa, Waakhe inno idowwaachaa.
HEB.7.20	Inno khajjeela deefo a khabna, toro wihi Waakh daatte laka a jiraan. Iꞌdi tahe Waakh maanti goorat kuhaaniyyohi yaaf Laawi lasoobahcho, ma daatan. 
HEB.7.21	Iꞌdaasenyi maanti Yeesso kuhaani yitah, Waakh a daatte, wihi us yidah,
HEB.7.21	“Anihi Kamurenye Waakhe wahane gooche,
HEB.7.21	yombo la ma inokhdi, wohoo addan ma yeelo.
HEB.7.21	At jirtuu tuumman a kuhaani.”
HEB.7.22	Jeenteti Waakh idaattuu, Yeesso a jiti ayyinti deefto Waakh gooche lakabuuhicho.
HEB.7.23	Wohoo addane ayyinti oraat yeerarroocho a mehe ya, kuhaaniyyohi oraat ittaawe eheneet. Iꞌdi tahe kooba a yamuute, chuꞌus yumuy la, hili Waakh ma haaggicho gone, etoo addan meessiis gela. 
HEB.7.24	Iꞌdaasenyi Yeesso jirtuu tuumman a jira gone, hiliiski kuhaani et liikuccho, meessiis gelo mele. 
HEB.7.25	Maantaka usu ꞌdooꞌdi usu leeyamiite Waakh iirti tuum ribin a yabuuꞌd. Iꞌdi tahe usu kol tuummamba a jira, ꞌdee ꞌdooꞌda Waakh a ihawwaasta.
HEB.7.26	Yeesso a kuhaaniheenki weyti weene, sagag tuumman ka inno gargaaro. Iꞌdi tahe usu a munya, eloo rucchul laka ma khabo, biꞌdiroo rucchul laka ma khabo. Waakh usu ꞌdooꞌdi uskeel leh goyaka a soobahche, goobi Waakh ka walah tuumman ꞌdirihicho weynaache. 
HEB.7.27	Ulla walah usu iꞌdi kuhaaniyyohi weyti wewweene addan u, kol dakkhan koloo jeenteti uskeeliis u, Waakh soorriyoyyo ikabahcho, ꞌdee toro jeenteti uskeeli ꞌdooꞌdi addan u Waakh soorriyoyyo ikabahcho mele. Us koloo kalday on issoobahche soorriyoti liikanokhanne uskeeli enenyet bihisso yitah. 
HEB.7.28	Iꞌdi tahe amurre Muusa mejeli wihi lakaꞌdoono ka ꞌdaꞌddarane soobihissa, ꞌdee kuhaaniyyohi weyti wewween yateeh. Iꞌdaasenyi inkoo amurre Muusa timiy ka Waakh daato ka ayyinti husub gooche, weeliis soobahche kuhaanihi weyti weene wihi lakaꞌdoono tuum buuhicho jirtuu tuumman kayeele.
HEB.8.1	Ayti nah elanni talla, rumanka kuhaanihi weyti weene goobi Waakh ka komborti antoote Waakkhi Weyti Ween ankicheki miigeet ka meessi lakiinkaanyito fiddiyo a khabna.
HEB.8.2	Ulla hili kuhaanihi weene Meessi Lagan ka Waakh ikahila. Meessa la a eemati rummaate Waakh lakawahti, weeli enenyet menye, Kamuri Waakhe rubeytiis dise.
HEB.8.3	Kuhaanihi weyti ween tuumman hiliis a ki us siimo ichoow soorriyoyyo Waakh ibahcho. ꞌDeerka kuhaaniheenki weyti ween laka a imasse chirri us Waakh wohoo ibahcho. 
HEB.8.4	Chirri kootte Kiriisto harrata kijiro, kuhaani ma yateeh gon. A mehe kuhaaniyyohi saggi amurre Muusa iꞌdoontuu siimohi Waakh liibahcho bahcho a jiraan. 
HEB.8.5	Meessi lagane icho hili Waakh kahaaggichaan a oosim ichoow iyookkoti wihi goobi Waakh kajiro. Jeentetane maanti Muusa eemati Waakh lakawahti disin leheet, Waakh itootooche, wihi us iyidah, “Tabe, wihi at haaggisso tuumman ichoow iyookkoti goorat hali Sinnaay sartiis ka an kituse a israaheen.”
HEB.8.6	Iꞌdaasenyi Yeesso hili ki kuhaaniyyoha weyti kussane lasiiche. A mehe ayyinti husube Waakh gooche us dahgele yahe, ayyinti oraate amurre Muusa keente weyti kussantahe. Waha la a jeenteti iche ayyinti weyti deefto iraahto.
HEB.8.7	A mehe chirri kootte ayyintaas oraate Waakh gooche eloo ikhabin ayyintoo addan ma layowti gon. 
HEB.8.8	Iꞌdaasenyi Waakh rubeytiis maanti us iꞌda yidah, aacchinyeteen uskeele kaarge,
HEB.8.8	“Ibeen a yamiit, iche Kamur essa,
HEB.8.8	ibeenki an ayyintoo husub
HEB.8.8	ꞌdooꞌdi Issiraayel ichoow
HEB.8.8	ꞌdooꞌdi Yuuda igoocho.
HEB.8.9	Ayyintaas la iꞌdi ti goorat an gooche mee.
HEB.8.9	Maantaas an aacchinyeticho dahane sookhabde
HEB.8.9	ꞌdee ili Miissiri kasoobahcha.
HEB.8.9	Iꞌdi tahe icho ayyinteeytaas ma khucchinne,
HEB.8.9	an la icho adah kakhabde,
HEB.8.9	iche Kamur essa.
HEB.8.10	Inkoo ibeennetaas kutte ayyinteeyti husube
HEB.8.10	an ꞌdooꞌdi Issiraayel igoocho talla, iche Kamur essa.
HEB.8.10	Amurreteey malichooda goya gessa, ꞌdee kamassaan,
HEB.8.10	uurassicho goya kachiira, ꞌdee raahaan.
HEB.8.10	An Waakkhichooda ateehe,
HEB.8.10	icho la ꞌdooꞌdaaya yateehiin.
HEB.8.11	Et kola ollokkiis walah abcho,
HEB.8.11	ommos walaaliis, ‘Kamur abo,’ idowo mele.
HEB.8.11	Iꞌdi tahe icho tuumman,
HEB.8.11	ki ween ichoow ki nugul ba a igartaanee.
HEB.8.12	An la uskeelicho a ikakuta,
HEB.8.12	suujoonkicho la jirtuu toro ma kasooꞌhelo.”
HEB.8.13	Chirri Waakh ayyinti us gooche, “ti husub” yadeeh, waha mehe tusaan ya ti goorat oraat a raagte gon. Taas la geeddoo nucchul on sohatta, massatta.
HEB.9.1	Ayyinti oraate Waakh gooche ka wahanyeyyohi laꞌdoono Waakh lakawahti a jireene, toro la meessi lagane harratane Waakh lakawahti a jirte. 
HEB.9.2	Eemati Waakhe ladise, meel lamma seley liigooche. Goonanki oraat la Meessi Lagan iche layadeeh. Meessa la reenki taa lakorcho ichoow kombortoo ballaaddane makaateyyohi kuhaaniyyo Waakh ibahcheen fuuleen, iche kijirte. 
HEB.9.3	Dafarti yobbeenye eema seley goosso a jirte, goonanki lammaatteet mehe layadeeh ya, Meessi Weyti Lagan. 
HEB.9.4	Inta la gaꞌdaari ꞌdahabe uyuugge lakagubo ichoow saanduukhi ayyinti raagane Waakh gooche ꞌdahab kaankubanyahe iche kijire. Saanduukha la wihi kijire, a khulaankoo ꞌdahabe gololoo manna layadeeh kijiro, ichoow wul Haruunti seeb kasoobahe, ichoow dagahtoo lammeenye babballaaddane amurreti ayyinti Waakh gooche kachiirantahe.
HEB.9.5	Saanduukh sartiis la walah lamma lasoouume barbarre khabo saggi Waakh intaas ikajiro tusso, iche fuusse. Barbarreticho la inti Waakh enenyet uskeel ikakuto, iche ogoogte. Iꞌdaasenyi toolla wahanyeyyoha tuumman kaayyeedin ma nabuuꞌd.
HEB.9.6	Chirri waha dakkhan ka latannabte ka kuhaaniyyo eema goyaka goonanki oraate geleene, kol dakkhan hilichoki Waakh haaggicheen. 
HEB.9.7	Iꞌdaasenyi goonanki goyaatteet kuhaanihi weyti ween kaldaye gele, ulla guꞌh ka maantoo kaldaye gele. Ulla diiggi jeenteti uskeeliis ichoow uskeeli ꞌdooꞌdi addan garawwaayyo ka yeele us bahcho, iche leegele. 
HEB.9.8	Rubeyti Munyee la waha tuumman ka wihi iche mujjum inno abisso a mehe ya, jiti Meessi Weyti Lagan lakagelo, uliba ma lasoofurin geeddi eemati oraate harrata on tolosso. 
HEB.9.9	Waha dakkhane ayyinti oraat miinsan weyꞌda mehe itoollaan ya, siimo ichoow naffi Waakh liisoorriyoocho, rubeyti etane uskeel ikacheekan dikhin ma yabuuꞌdiin. 
HEB.9.10	Ayyinti oraat wihi iche miinsantahe, a daawohi wihi layaham ichoow wihi ladamo ichoow enenyeti isdikho on. Wahanyeyyoha enenyet lakaꞌdoono la sarti kharaat kaldaye miinsanyahiin. Waha la a laraaha one ichoowka Waakh walah tuumman husubnaacha.
HEB.9.11	Iꞌdaasenyi Kiriisto kuhaanihi weyti weene, wihi haaggane jiroteen ka inno isoobabbaho a yitah. Ulla eemati goobi Waakhe weyti deefto saggi liiꞌdoono liihaaggiche, iche gele. Eemata la ti enenyet dise menye, ommos ti harrati lasoouume mee. 
HEB.9.12	Yeesso Kiriisto la koloo kalday on Meessi Weyti Lagan ikute. Ulla maanti us meessaas gele, diiggi waharoot ommos diiggi maaroot ma khaatine, Waakh ma ibihin. Iꞌdaasenyi us diiggiissa bahche, jirtuu tuumman inno ribe. 
HEB.9.13	Ayyinti oraat ka, kuhaani diiggi waharoot ichoow ki heerassi looyyo lasoorriyooche ichoow bombeyi urhaassi looyyo lagube ꞌdooꞌdi uskeel khabo kiirdifta. Daawohaas sartichooda dikhaane, ꞌdee biꞌdir kabahchaan. 
HEB.9.14	Iꞌdaasenyi Kiriisto miigti Rubeyti Waakhe jirtuu tuumman jirto ka soorriyoti miꞌdabenye Waakh isibahcho yitah. Geeddoo meheenye ꞌdeerka diig Kiriisto rubeyoheenki haag ichoow suujoon seley saaho uskeeli inno yeello omoot inno iwoyo kadikha, ꞌdee Waakkhi jiro ihilla.
HEB.9.15	Jeentetuu Kiriisto ayyinti husube Waakh gooche ka dahgele yitah. Omoottiis ka enenyet uskeeli maanti us ayyinti oraat raahe gele a kasoogate kasoofure. Eti tuummane Waakh wahe, ayyinti armaanjireene usu muꞌdane Waakh igooche ꞌhela. 
HEB.9.16	Maanti etoo yumuy, chirri saggi liidalho islakadaage, walah etoo kalday laka lasiicho mele sammata koloo saggi eti ladalho rumanka iyumuy liitusin. 
HEB.9.17	A mehe isdaagintaas walah iche tahe mele, geeddi eti isdaagintaas leh on jiro. Hoola maanti etaas yumuy on ladalha. 
HEB.9.18	Saggaas on u ayyinti oraate Waakh gooche ka laka, diiggi soorriyoyyoot laantiis walah lasookhabte mele. 
HEB.9.19	Muusa wihi tuummane amurre Muusa goya lakeelo, iche enenyet tuumman icheeke. ꞌDeerka diiggi maaroot ichoow ki waharoot ba khaate, bicche kakhaye, khadaabi yuubane amurre Muusa kachiirantahe ichoow enenyet ba kiirdifte. Usu wahaas gumotoo tinti iiyyaate guꞌduuꞌdan lakahide, iche kayeele. 
HEB.9.20	Muusa la wihi us yidah, “Diigga a ki amuri Waakh ayyintiis ka gooche atin raahtaan miigoocho.”
HEB.9.21	Saggaas on u Muusa eemati Waakh lakawahti laleegugguuro, ichoow wahanyeyyohi Waakh lakawahti tuumman, diig kiirdifte. 
HEB.9.22	Rumanka amurre Muusa ka la, walah buurticho diig on dikha. Sammata diig ikhuban la, Waakh enenyet uskeel ma ikakuto.
HEB.9.23	Waha inno kayeyyeene a iyookkoti wihi goobi Waakh kijiro gone, saggaase liidikha. Iꞌdaasenyi wihi goobi Waakh kijiro wihi dikho, a soorriyoyyohi wihi harrata kussan. 
HEB.9.24	Iꞌdi tahe Kiriisto Meessi Lagane weeli enenyet haaggiche iyookkoti ti rummaate ma gelin. Usu goobi Waakh rubeytiissa gele. Ulla toolla Waakh ortiissa kajira, inno iyeyyeeda. 
HEB.9.25	Toro la Kiriisto iꞌdi kuhaanihi weyti weene yaafohi Yaꞌhuud ma eheynan. Kuhaaniha guꞌh ka, maalinki kaldaye us Meessi Weyti Lagan gelo, diiggi hoolaate leegela. Iꞌdaasenyi Kiriisto goobi Waakh saggaas ma igeline, ꞌdee kolassi ittaawe ma issoorriyoon. 
HEB.9.26	Chirri kootte us iꞌdaas yeele la, geeddi buurenye sina lakawaaricha, uus goorat harra lasoouume. Iꞌdaasenyi toolla inno jiro ibeenneticheti yomboot kijiro la, usu maantoo kalday on yimiyye, soorriyoti jirtuu liikanokhan yitahye, ꞌdee miigti uskeel jirtuu tuumman labahcha. 
HEB.9.27	Wihi Waakh gooche a mehe ya, weeli enenyet tuumman ebba koloo on yamuute, ꞌdee Waakh hukkuma. 
HEB.9.28	Saggaas on u Kiriisto laka koloo on lasoorriyooche, ꞌdee uskeeli ꞌdooꞌdi buure bahcha. Ulla maanti lammaatteete us soonokhti, uskeeli us toro bahcho ma iyamiite, iꞌdaasenyi ꞌdooꞌdi usu weyti sugo iche yamiite, ribnaan ikeena.
HEB.10.1	Amurre Muusa a oosinti wihi haaggane soosohti one, wihi rummaat mee. Amurretaas ka soorriyoyyo a wihi guꞌhi soomaro tuumman ka liinonnokhti lahaaggicho. Iꞌdaasenyi soorriyoyyoha ꞌdooꞌdi Waakh kawahti ꞌdooꞌdi eloo rucchul laka ikhabin ma kayeelaan. 
HEB.10.2	Chirri soorriyoyyoha ꞌdooꞌdi Waakh kawahti rumanka uskeelicho kadikhin yabuuꞌdiin, soorriyoyyo tuumman a latoollicha gon. Iꞌdi tahe iꞌda ka ꞌdooꞌdi Waakh kawahti koloo kalday on jirtuu tuumman ladikha, toro la rubeyohicho suujoonkicho ma kacheektaan. 
HEB.10.3	Iꞌdaasenyi wihi rummaate jiro a mehe ya, soorriyoyyohi guꞌhi soomaro tuumman lagelo, enenyet kol tuumman uskeelichooda on kasooꞌhelchaan. 
HEB.10.4	Iꞌdi tahe diiggi heeraroot ichoow ki waharoot koloo kalday laka uskeel ma bahchaan.
HEB.10.5	Maantaka, maanti Kiriisto harrata yimiy, wihi us Waakh iyidah,
HEB.10.5	“At soorriyo ichoow wihi lakisoobahche ma ꞌdoonin,
HEB.10.5	iꞌdaasenyi at ani sar a iyeesse.
HEB.10.6	Hoolahi tuum chalag ka lakigube, ommos soorriyoyyohi jeenteti uskeeli enenyet liibahche laka,
HEB.10.6	ma kaahamaadin.
HEB.10.7	ꞌDeerka Kiriisto wihi us yidah, ‘Okkhoow, an kalla, wihi imiinsane khadaabi yuuban kachiiran,
HEB.10.7	an a imiyye wihi at ꞌdoonto yeela.’ ”
HEB.10.8	Kiriisto ꞌhor Waakh wihi us iyidah, “At hoolahi lakisoorriyooche ichoow siimohi lakisoobahche ichoow hoolahi tuum chalag ka lakigube, ommos soorriyoyyohi jeenteti uskeeli enenyet liibahche, ma ꞌdoonine ommos ma kahamaadin.” Ulla chirri soorriyoyyoha amurre Muusa ꞌdoonto laka, iꞌdaas on yidah. 
HEB.10.9	ꞌDeerka wihi us yidah, “Okkhoow, an kallaaye, wihi at ꞌdoonto iche yeela.” Waakh soorriyoyyohi oraate bahcha, too Kiriisto meessicho gessa. 
HEB.10.10	Waakh iꞌdaas a yeele gone, sar Yeesso Kiriistoti lasoorriyooche ka a inno munyaache. Kiriisto la koloo kalday on jirtuu tuumman issoorriyooche.
HEB.10.11	Kuhaaniyyo ebba maan dakkhan chalag ortiis ka hiliissa haaggicha, soorriyoyyohaas koloo kalday laka uskeel ibihin babbahchaan. 
HEB.10.12	Iꞌdaasenyi kuhaaniha koloo kalday on issoobahche, soorriyoti uskeel bihisso, jirtuu tuumman liikanokhan yitahye, Waakh anki dahantiisti miigeet orronte. 
HEB.10.13	Ulla toolla intaase chiiytiisti tuum Waakh dahanohiis soogesso kasuga. 
HEB.10.14	A mehe soorriyotaas kaldaye us issoobahche on ka, ꞌdooꞌdi lamunyaacho ꞌdooꞌdi jirtuu eloo rucchul laka ikhabine kayeele. 
HEB.10.15	Rubeyti Munyee laka Yeedi Waakh ka ayta a cheekta, wihi iche kolooraat elatti,
HEB.10.16	“Kamur wihi us essi kallaayo,
HEB.10.16	waha a ayyinti husube an berri ꞌdooꞌdeey igoocho,
HEB.10.16	amurreteey uurassicho goya gessa,
HEB.10.16	toro la malicho goya kachiira.”
HEB.10.17	Wihi addane iche kakhayte,
HEB.10.17	“Uskeelicho ichoow hugunꞌdarriticho
HEB.10.17	jirtuu tuumman ma kasooꞌhelo.”
HEB.10.18	Maanti Waakh enenyet uskeel ikakute la, soorriyoyyohi uskeel bahcho kola ma laꞌdoono gon.
HEB.10.19	Maantaka ꞌdooꞌd Kiriistokaaw, diig Yeesso ka, antohi inno roorro laan goobi Waakh ka Meessi Weyti Lagan kagello a khabna. 
HEB.10.20	Meessa la jiti husube jiro keeno Kiriisto dafartaas us tabe ka inno ifure, iche kagella. Dafartaas la a sartiissa. 
HEB.10.21	Kuhaanihi weyti weene minki Waakh 
HEB.10.22	mali fissan ichoow kakhuufnaanki inno Waakh kakhuufno uurlammaal ikhabin ka, Waakh idowwaanni giꞌde. A mehe rubeyoheenki suujoon inno kacheekti diig Kiriisto ka a ladikhe, sarteen la a iꞌdoo bicchehi warraakhe lakadikhe. 
HEB.10.23	Khajjeeli inno cheekno mujjum khabno giꞌde, a mehe Waakkhi waha ayyiche a eti lakakhuufo. 
HEB.10.24	Saggi inno uur isimiigoonno, ꞌdee ꞌdoonin isikhabno, haag la isiyeello kamalanni giꞌde. 
HEB.10.25	Uus inno kulanki inno kulanno ꞌdiin, iꞌdi ꞌdooꞌdoo yeeluu. Iꞌdaasenyi tabno uur a ismiigoonno, toro Ibeenki Kamur soonokhti a soodowwaatee gone, weyti iꞌdaas yeello giꞌde.
HEB.10.26	Chirri inno inkoo inno rum abanne dib on u toro uskeel yeello, soorriyotoo addane uskeel inno kabihisso ma jirto. 
HEB.10.27	Iꞌdaasenyi wihi jiro, a hukkunki Waakh ꞌdooꞌd hukkumo soosohti, inno roorro ka sugno, ichoow ꞌdabi weyti bolkho chiiyti Waakh ꞌdabbaacho kalday on. 
HEB.10.28	Goorat eti tuummane amurre Muusa raahin ꞌdiiꞌde, chirri et lamma ommos et seyyahe gartiis laabte, uur ma liinugleesti, chirraas on layagiis. 
HEB.10.29	Eheet a, eti Weeli Waakh daddabho la mehe imale? Eti diiggi ayyinti Waakh gooche enenyet munyaacho wohoo biꞌdire ikhaato mehe imale? Toro la eti Rubeyti Munyeenye haaggi Waakhe buure inno siisso abaare mehe imale? Sinati eta imasse Waakh igoocho, buur ka geeddoo meheenye kakhayanta? 
HEB.10.30	A mehe saggi Kamur rubeytiis waha iyidah a garanna,
HEB.10.30	“Ani aal gudda,
HEB.10.30	ani toro mog gudda.” Toro la wihi addane liidah,
HEB.10.30	“Kamure ꞌdooꞌdiis hukkuma.”
HEB.10.31	A roorroti weyti buure chirri Waakkhi rumanka jiro inno khabte.
HEB.10.32	Bal saggi atin dowwanohi atin Yeesso Kiriisto rummeysatteen ijirteen kasooꞌhela. Sinati buurenye atin tuhuyye, iꞌdaasenyi atin a garrahsatteen one, yombo ma inokhan. 
HEB.10.33	Kolossoo ꞌdowhi nyiikhsan on ka atin laleeabaarrama, toro sina atin lakawaaricha. Kolossoo laka ꞌdooꞌdi addane sina lakawaaricho goya atin lagata. 
HEB.10.34	Iꞌdi tahe ꞌdooꞌdi jeelayyo kajiro a inahteen. Chirri wihi atin khabtaan tuumman atin lasare laka, atin hamaad on khabteen, jeenteti atin wihi deefo yombuu imassanne Waakh ayyiche ikhabtaan igarattaan u.
HEB.10.35	Maantaka jiti atin roorro laan Waakh kakhuuftaan aꞌdiinna. Saggi jeentetaas u kalaꞌddi buure atin liiguto kasooꞌhela. 
HEB.10.36	Wihi toolla atin lakaꞌdoono a garrahsi, ꞌdee chaꞌatin wihi Waakh ꞌdoono yeesseen ka, wihi us ayyiche ꞌhessaan. 
HEB.10.37	A mehe dowwanoha ka,
HEB.10.37	“Eti yamiit a yamiite ma malmalo la.
HEB.10.38	Iꞌdaasenyi eteeyki fissan ani ikakhuufa, kakhuufnaankaas ka jira.
HEB.10.38	Eti adah ikakhabti,
HEB.10.38	ma kahamaado.”
HEB.10.39	Iꞌdaasenyi inno ꞌdooꞌdi Waakh adah kakhabti labaabiicho goya ma kijirro, ꞌdooꞌdi Waakh kakhuufo, Waakh ribo goya kijirra.
HEB.11.1	ꞌDooꞌdi Waakh kakhuufo saggi wihi icho ikhajjeelaan isooyateehiine tissibaane, toro la wihi toolla liiargine ubaan. 
HEB.11.2	Iꞌdi tahe kakhuufnaanki ꞌdooꞌdi goorat archiiy Waakh kakhuufe on ka, iche Waakh saggi us icho ikahamaade icheeke.
HEB.11.3	Jeenteti inno Waakh ikakhuufno, iche saggi us yeedi afiis on ka us harra isoouume igaranna.
HEB.11.4	Aabel kakhuufnaanki us Waakh kakhuufe on ka, iche soorriyoti too Kaayin kussan Waakh ibahche.
HEB.11.5	Eenog la kakhuufnaanki us Waakh kakhuufe on ka ma umaatan. Noolyahaayi Waakh rubeytiis goobi Waakh geeche, Eenog lawaaye. Iꞌdi tahe geeddi liikhaatin, saggi us eti rumanka Waakh kahamaadicho iyahe iche lacheeke. 
HEB.11.6	Et Waakh ikakhuufine Waakh kahamaadicho mele. Iꞌdi tahe eti Waakh wahan ꞌdoono tuumman, wihi lakaꞌdoono a usuhi saggi Waakh rumanka ijiro, toro us ꞌdooꞌdi usu yowti kalaꞌd iguto, rummeesti.
HEB.11.7	Noowa la kakhuufnaanki us Waakh kakhuufe on ka, iche maanti Waakh tootooche, wihi maalinkaas liiargin icheeke, koobanhi buure dise, goobiis ribe. Kakhuufnaanki us Waakh kakhuufe ka, ꞌdooꞌdi harrata uskeel igooche. Toro la Waakh usu eti fissanoonki kakhuufnaanki Waakh lakakhuufo lakeelo muꞌdan iekkaache.
HEB.11.8	Aburaaham la kakhuufnaanki us Waakh kakhuufe on ka, iche maanti Waakh iloo berri alaal ka siicho irte. Ulla chirri us ili us isohti igaran laka, ayti Waakh a raahe iliis kaguure. 
HEB.11.9	Kakhuufnaanki us Waakh kakhuufe on ka, iche ili Waakh iayyiche ka iꞌdi eti yeelan u ili yeelan ifiddiye. Ulla iꞌdi Isakh ichoow Yaakoobuu eemayyo igele. Icho laka ayyinti Waakh usu igooche a dalhaan. 
HEB.11.10	Aburaaham la saggaase ifiddiye. Waha la a jeenteti us ilkerengeetti weene daddaabohi ilaat sarche kadisane, jirtuu dakkhan jirto Waakh rubeytiis rerreege toro dise, ikhajjeelo.
HEB.11.11	Aburaaham la kakhuufnaanki usu Waakh kakhuufe on ka, iche miigti usu araarri goyaka weeloo kaꞌhelo ꞌhele, chirri us araarrowe Saara la mahante laka. Iꞌdi tahe us Waakkhi ayyiche eti lakakhuufo iekkaache. 
HEB.11.12	Kholoyyohi ittaawe ꞌdeerka makhaabala atteka yumuy iche kayimaateen. Nyaakhuti kholoyyoha ittaaw ka a geeddi yiyyihimohi saraate toro iꞌdi yoohti beyti buure afiche kijirtuu ekkees ma layabuuꞌd.
HEB.11.13	ꞌDooꞌda dakkhan la Waakh kakhuufaayi tuume. Icho la wihi Waakh iayyiche ma ꞌheline, toro la fogaka wihi ꞌdee berri sooyateeh argeene, kahamaadeen. Saggi icho harrata ka chiiy ichoow ꞌdooꞌdi yeelan iyahiin ꞌdow ka a cheekeen. 
HEB.11.14	ꞌDooꞌdi iꞌdaas essi, saggi us ili ꞌdee kiise iyowti, iche tusa. 
HEB.11.15	Chirri icho ili goorat icho kasootabeen kamasseen la, a geeddi kootte icho inokhtaan. 
HEB.11.16	Iꞌdaasenyi ili weyti deefo imoonaan. Waha la a goobi Waakh. Maantaka Waakh chirri us a Waakkhichooda liidah us ma kuuryaawo, a mehe usu ꞌdooꞌda ilkerengeet a idise.
HEB.11.17	Aburaaham la kakhuufnaanki us Waakh kakhuufe on ka, iche maanti Waakh kaje, inankiiski Isakh layadeeh Waakh soorriyo ikabihin leheet. Aburaaham ayyinti Waakh igooche khaatte, inankiiski kaldaye keleyenye us khabe, Waakh isoorriyin leheet. 
HEB.11.18	Chirri Waakh goorat Aburaaham, “Isakhe nyaakhuti ittaawe kaꞌhessa,”
HEB.11.19	Aburaaham saggi Waakh Isakh omoot ka isookahcho iche kamasse. Aburaaham ka la a iꞌdoo inankiis omoot ka liisoolaabe.
HEB.11.20	Isakh la kakhuufnaanki us Waakh kakhuufe on ka, iche yeeletiisti lammee Yaakoobo ichoow Essaawo ba wihi berri sooyateeh ikaweeste.
HEB.11.21	Yaakoobo la kakhuufnaanki us Waakh kakhuufe on ka, iche chirra us sooyamuut yeele Yuussuf kooba iweeste. Toro la wussiis katirriinsataayi, Waakh wahte.
HEB.11.22	Yuussuf la kakhuufnaanki us Waakh kakhuufe on ka, iche chirra us sooyamuut saggi yaafohi Issiraayel berri ili Miissiri ikaguuraane, icho ilicho ikanokhtaan cheeke. Amur bahche lafohiis iꞌdi layadeeh icheeke.
HEB.11.23	ꞌDooꞌdi Muusá dele, kakhuufnaanki icho Waakh kakhuufeen on ka iche roorro laan amuri karnat bahche, nyaakhuti lallabe yaafohi Ibiraaniya tuummane labakkicho miinsan raahin ꞌdiiꞌdeen. Muusa uus desse, hay seyyah dakkhan dagcheen. Iꞌdi tahe Muusa weeli joon lehe eheet.
HEB.11.24	Muusa la kakhuufnaanki us Waakh kakhuufe on ka, iche maanti us weynaate, usuhi weeli inanti karnati ili Miissiri lakawaho ꞌdiiꞌde. 
HEB.11.25	Ulla usuhi jiroti uskeel keeno geeddoo rucchul on lakahamaado fiddiyo ka, usuhi isbahcho, sinati ꞌdooꞌdi Waakh taham, usu laka taham gooche. 
HEB.11.26	Usu ka la lakhaanyoti us jeente Kiriisto iꞌhelo leedeefta, kamurroonki us ili Miissiri kaꞌhelo ka. Iꞌdi tahe usu kalaꞌddi buurenye berri Waakh guto, iche rerreege. 
HEB.11.27	Muusa la kakhuufnaanki us Waakh kakhuufe on ka, iche ili Miissiri kabahe, holi karnat hollowe la ma karoorin. Ulla iꞌdoo us Waakkhi liiargin iarge u, yombohi us inokhti ꞌdiiꞌde. 
HEB.11.28	Ulla kakhuufnaanki us Waakh kakhuufe on ka, iche ꞌdooꞌd saggi daawti Baasakka liigelo, toro la diig khoꞌdoommeti min afafhiise lakachiiro idowdowe. Iꞌda ka la herti Waakhe omoot teyyano tuumman ikeento, teyyanohi yaafohi Issiraayel ma bakkin.
HEB.11.29	Yaafohi Issiraayel la kakhuufnaanki icho Waakh kakhuufeen on ka, iche Beyti Buurenye Guuꞌddan seley igoote, harrati kafafsan itabeene, imaaheen. Iꞌdaasenyi iskarti ꞌdooꞌdi Miissiri chirra icho yaafohi Issiraayel raaheen ka, chirraas on bicche khaateen.
HEB.11.30	Yaafohi Issiraayel la kakhuufnaanki icho Waakh kakhuufeen on ka, iche maanti icho ibeen teeba ilkerengeetti Yeeriko kamareen, daddaabohi ilkerengeet kamarsan tuumman isoorerreyeen.
HEB.11.31	Raahabti malaayee la kakhuufnaanki iche Waakh kakhuufte on ka, iche ꞌdooꞌdi Waakh daagin ꞌdiiꞌde liileeigaasawwaaye. Iꞌdi tahe iche ꞌdooꞌdi Issiraayele ꞌdegey irte, nebey ka a martiisatte.
HEB.11.32	ꞌDeerka ꞌdooꞌdoo addane wawwaha, bal mehe addane idaahe? Iꞌdi tahe Giidiyon ichoow Baarag ichoow Saamison ichoow Yeeftah ichoow Dawuud ichoow Saamuwel ichoow ꞌdooꞌdi Waákh íyeyyeedo tuumman, chir an jiroticho kaayyeedo mele. 
HEB.11.33	Kakhuufnaanki ꞌdooꞌda Waakh kakhuufe on ka, iche yaafohi chiiytichee idiheene, isooricheen. Jiti fissan on enenyet kahukkumeene, wihi goorat Waakh iayyiche la ꞌheleen. Gaasichokoo afi bahassi a ꞌduuꞌdeene, 
HEB.11.34	gaasoo laka ꞌdabi buure jiccheene, gaasoo laka ꞌdooꞌdi birlabbe ka ogoos marmo kabahsateen. Icho a ꞌdaꞌddarneete, iꞌdaasenyi miigoween. Toro la iskarti diho ka mimmiigenye chiiyo firdisso yitaaheen. 
HEB.11.35	Deyyeho gaasoo ꞌdooꞌdi hiiyyicheenye tuume omoot lakasookahche, ꞌheleen. ꞌDooꞌd gaasoo bolokkhi buurenye latuse toro furnaanki lasoofuro ꞌdiiꞌde, ꞌdee maanti omoot lakasookahcho ka jirotoo deefto ꞌhelaan. 
HEB.11.36	Gaasoo laka a lakachaarte, laajjayyo ka lajahe, gaasoo laka biingoyyo lakahide, jeelayyo lakachibe. 
HEB.11.37	Gaasoo dagah ka labakkiche, gaasoo seley laaggooche, gaasoo la birlabbe ka labakkiche. Gaasoo la uktohi adi gaad kayeesseene, gessateen. Icho la rumanka miskiinki marahe eheneete, sinati buure laka lakawaariche, toro la wihi suuje layeele. 
HEB.11.38	ꞌDooꞌda weyti haagganeete harrata ma imalin. Icho la iꞌdi ꞌdooꞌdi meel laa u, hidaad ichoow kuro kaassohteene, toro la goꞌddaꞌd ichoow lumam igeleen.
HEB.11.39	ꞌDooꞌda tuumman jeenteti icho Waakh weyti ikakhuufeen u, saggi Waakh icho ikahamaade a lacheeke. Iꞌdaasenyi icho wihi Waakh iayyiche, ma ꞌhelin. 
HEB.11.40	Iꞌdi tahe Waakh mali inno iroone gooche. Iꞌdaas ka la laanteen Waakh ortiis ka ꞌdooꞌdi el laa ma yateehiin.
HEB.12.1	Maantaka urura buurenye garti saggi icho Waakh ikakhuufaan laabo a inno kamarsanyahe gone, taba, wihi tuummane inno jeycho ichoow uskeeli inno woyo tuumman rogno, toro la oriisihi Waakh orteen gesse ka, a garrahsanni.
HEB.12.2	Taba, kol tuumman Yeesso a kamalanni giꞌde. Usú orey inno woye, Waakh kakhuufne, toro uliba laka inno woya, Waakh tuum kakhuufna. Ulla jeenteti hamaadi sugo u, lakhaanyoti eti massalaaba lakakaaho taham a igarrahsate. Ulla toolla goobi Waakh ka komborti Waakhe antoot ankicheki miigeete fiddiya. 
HEB.12.3	Bal saggi us ꞌdooꞌdi uskeel khabe usu weyti ꞌdiiꞌddan us ikagarrahsate kamalda. Iꞌda yeela ꞌdee akurmina, toro la rubey iiche atin jebin. 
HEB.12.4	Iꞌdi tahe atin uskeeli atin hol leedowtaan ka, uliba ma tirrimine ichoowka geeddi atin lakabakkicho ma eleelin. 
HEB.12.5	Atin la wihi Waakh iꞌdi nyaakhutiis u atin iyidahye uur atin miigoocho, a kadabteen,
HEB.12.5	“Nyaakhutaaw, sooholinti Kamur atin soohosso nabah isuda,
HEB.12.5	toro la geedda us atin khuncho uus rubeye atin jebin.
HEB.12.6	Iꞌdi tahe Kamur eti us ꞌdoono tuumman a soohossa,
HEB.12.6	toro la iꞌdi weeliis u, sirbi gessa.”
HEB.12.7	Chirri sina atin lakawaaricho, garrahsada on. Iꞌdi tahe Waakh sinataas ka a atin soohossa, saggi ooyo weeliis isoohossuu. Weeli ooyo isooholin a jira? 
HEB.12.8	Rumanka Waakh nyaakhutiis tuumman a soohossa. Chirri us iꞌdi nyaakhutiis u us atin isooholin, wahaas mehe tusaan ya, atin nyaakhutiis mee gone, atin a iꞌdi eysingꞌalaj. 
HEB.12.9	Ooyenyeteenti inno desse inno sooholisso, a inkaanyinna gone, geeddoo meheenye sooholinti Aabbaheenki saraat inno soohosso raahna, ꞌdee jirtuu tuumman jirra? 
HEB.12.10	Ooyenyeteen geeddoo icho ka imasse, iche inno sooholissa. Iꞌdaasenyi sooholinti Waakh inno soohosso, a wihi inno imale, ꞌdee inno laka munyatiis leegisanno. 
HEB.12.11	Sooholin enenyet lasoohosso chirraas wohoo lakahamaado lakoogyahe mele, a bolokh on. Iꞌdaasenyi yomboka eti tuummane lasoohosse, gurnaanki us delo a wihi fissan ichoow nebey.
HEB.12.12	Maantaka, dahanohiinki ꞌhare ichoow luhlohiinki harmo miigoocha. 
HEB.12.13	“Luhlohiin jiti fissan iyeela.”
HEB.12.14	Hol dowa ꞌdee weeli enenyet tuumman nebey kaleefiddiya, toro la ꞌdooꞌdi munyee ateeha. Iꞌdi tahe eti tuummane munya ieheynan, jirtuu Kamur ma argo. 
HEB.12.15	Taba aw isikhaba, uus ꞌdee etiinkoo kalday laka haaggi Waakhe buurenye us atin tuste waayine. Uus etiinkoo kalday laka iꞌdi hiiyyi hadaado khabo soobaho sina keeno, toro enenyet suujaacho itaahan. 
HEB.12.16	Uus etiinkoo kalday laka sohoꞌddarri kaassohanne, ommos iꞌdi Essaawohi Waakh inkaanyitiwwaaye itaahan. Ulla jeenteti gololi koloo kalday on ka, antohiiski teyyannoon ororiche. 
HEB.12.17	Ulla yomboka iꞌdi atin igarattaan u, maanti us weysi aabbahiis ꞌdoone, aabbahiis usu a ꞌdiiꞌde. Chiꞌ Essaawo weysi iooye laka, sag us maliis iurgiyicho mele.
HEB.12.18	Atin la iꞌdi yaafohi Issiraayel mee, a mehe atin hali Sinnaaye laꞌdaaro, ꞌdab kabolkho, ichoow mugꞌdihi reebe ichoow rug, 
HEB.12.19	ichoow hooyi arabi laafuufo ichoow hooyi Waakkhi yeyyeedo ma isoodowwaan. Inkoo ꞌdooꞌdaas hooyi Waakkhi yeyyeedo daage ka, Waakh hawwaasteene, ichohi toro yeedoo addan daago ma ꞌdoonin. 
HEB.12.20	Amuri Waakh bahche icho daagin iꞌdoonin la kalla, “Chirri weeli enenyet ommos wohoo nafe laka hala ꞌdaareen, dagah a lakaseyo, a layigaase.”
HEB.12.21	Wihi ꞌdooꞌd halaas ka arge, weyti burꞌdoocheene, ichoowka Muusa wihi us yidah, “An weyti roorro khaba ichoowka harma.”
HEB.12.22	Iꞌdaasenyi atin Hali Saayone isoodowwaatteen. Waha la a ilkerengeetti weene Yeerusaleeme goobi Waakh kijirto, a ilkerengeetti Waakkhi jiro. Waha la a inti herti Waakhe eluffe goosso, hamaad ka kulante. 
HEB.12.23	Toro la urur Kiriistoki iꞌdi teyyanohi Waakhenye isoodowwaatteen. Waha la a ꞌdooꞌdi magahenyeticho goobi Waakh ka lachiire. Atin la Waakkhi ꞌdooꞌd hukkumo ichoow rubeyohi ꞌdooꞌdi fiffissane el laa lakayeele, iche isoodowwaatteen. 
HEB.12.24	Toro la Yeessohi dahgeleenye ayyinti husube Waakh gooche keene, iche isoodowwaatteen. Diiggiis a liirdifte, ꞌdee Waakh enenyet uskeel ikakuta. Diigga iꞌdi diig Aabelki eti aal guto yowti mee.
HEB.12.25	Taba giꞌde Waakkhi yeeda atin idowo aꞌdiiꞌdina. A mehe chirri goorat yaafohi Issiraayel Muusahi harrata ka leeyyeede yeediis ꞌdiiꞌdeene iche ibahsawwaaytuu, inno laka sag inno iꞌdaaru laka ibahsanni mele chirri inno eti goobi Waakh kasooyyeedo adah kakhabanne. 
HEB.12.26	Maantaas goorat hooyi Waakh harra a sesseehiche, iꞌdaasenyi toolla wihi us ayyiche us yidah, “Koloo kalday toro harra kalday on menye, sereyta daayan laka a korkokicha.”
HEB.12.27	Yeeda, “Koloo kalday toro,” essi saggi wihi Waakh haaggiche harrata kijiro liikorkokicho, liibahcho, ꞌdee wihi jirtuu tuumman jiro kaldach on isooꞌhadaane tusa.
HEB.12.28	Maantaka Waakh dakhi liikorkokinne inno siicha gone, Waakh jiti us kahamaado, roorro ichoow inkaanyit ka kalaꞌd ilaabno toro wahanni giꞌde. 
HEB.12.29	A mehe Waakkheen rumanka a ꞌdabi walah yaham.
HEB.13.1	ꞌDooꞌdi Kiriisto rummeeste tuumman la orey a isohti, a isꞌdoono giꞌde. 
HEB.13.2	Goobassiin ka, ꞌdooꞌdi atin igaranne atin martiisattaan laka kasooꞌhela. A mehe ꞌdooꞌdoo saggaas on u garrawwaayyo ka herti Waakh a martiiste. 
HEB.13.3	ꞌDooꞌdi jeelayyo kijiro laka kasooꞌhela, ꞌdee aw ikhaba, iꞌdoo atin laka jeelayyohaas kaleejirtaan u. Toro la ꞌdooꞌdi sina lakawaaricho laka aw ikhaba, iꞌdoo atin laka sinataas atin lakawaarichuu.
HEB.13.4	Enenyet tuumman mindischo a inkaanyito. Makhaabal ichoow makhaabál ba la uus icho etoo addan leeurꞌdin. Iꞌdi tahe Waakh ꞌdooꞌdi iꞌdaase ichoow ki sohoꞌddarri kaassohti rumanka a hukkuma.
HEB.13.5	ꞌDooꞌdi chílim iꞌdamaammowo iitaahana, wihi atin khabtaan on kadarga. Iꞌdi tahe Waakh wihi us yidah,
HEB.13.5	“An koloo kalday laka ma kaaseeho,
HEB.13.5	an koloo kalday laka ma kiꞌdiiꞌdo.”
HEB.13.6	ꞌDeerka roorro laan wihi inno nadeeh,
HEB.13.6	“Kamur a gargaaraaya, walah an karooro mele.
HEB.13.6	Weeli enenyet mehe iyeela?”
HEB.13.7	Bal ꞌdooꞌdi oraate atin woye, Yeedi Waakh atin isoocheeke, kasooꞌhela. Jiroti haaggane icho jireen, wihi iche desse kamalda, toro la atin laka saggichuu Waakh kakhuufa giꞌde.
HEB.13.8	Yeesso Kiriisto iꞌdaaru laka ma urgiyo. Us chele ichoow maanta ichoow jirtuu tuummamba a koo kalday on. 
HEB.13.9	Maantaka yeedi tuummane runti Waakh tabardowsane enenyet laabcho, uus jiti mujjume atin bujin. A mehe wihi indigir atin ikhabo gololi soorriyoyyoote layaham menye, a haaggi Waakhe buurenye uurassiin miigoocho. 
HEB.13.10	Innohi ꞌdooꞌd Kiriistee la, chalagti kuhaaniyyohi Yaꞌhuude eemati harratane Waakh lakawahti weyti kayeere a khabna. Kuhaaniyyohaas soorriyoyyohi icho Waakh ibahchaan ohom a muꞌdanyahiin. Iꞌdaasenyi wahanyeyyohi chalagteen ohom ma muꞌdan. 
HEB.13.11	Iꞌdi tahe ayyinti oraat ka kuhaanihi weyti weene Yaꞌhuud diiggi hoolahi Waakh liisoorriyoocho, iche sookhaata eema ka Meessi Weyti Lagan ka, jeenteti uskeeli enenyet u Waakh ibahcha. Iꞌdaasenyi jidi hoolahaas uram kharicheeda lakaguba. 
HEB.13.12	Yeesso laka iꞌdaase layeele, aritti ilkerengeeteet khariche ka sina tuhuyye, yumuyye, diiggiis ka la ꞌdooꞌdiis munyaache. 
HEB.13.13	Maantaka inno laka Yeesso uram khariche ka iiranni, lakhaanyoti usu lakadowe, inno laka a inno lakadowo. 
HEB.13.14	Iꞌdi tahe harrata ka ilkerengeetti weene jirtuu tuumman inno fiddiino ma khabno. Iꞌdaasenyi ilkerengeetti soosohatti, iche yowanna.
HEB.13.15	Maantaka taba, Yeesso ka Waakh kol dakkhan koolinno. Iꞌda ka kooloheen a iꞌdi soorriyoti inno Waakh ibihinno, toro la a iꞌdi gurnaanki enenyet af ka saggi Waakh Kamur iyahe cheeko. 
HEB.13.16	Haaggi atin ꞌdooꞌdi addan iyeessaan ichoow gargaari atin ꞌdooꞌdi addan leegisantaan la akadabina. A mehe haagga a iꞌdi soorriyoti Waakh kahamaado.
HEB.13.17	Weynaantiin wihi iche atin idowto daaga, antohicho la akutina. Iꞌdi tahe ꞌdooꞌda jeenteti us atin iyaakhicho u, koloo kalday laka ma naso. Icho la hila berri saggi icho ihaaggicheene, Waakh worsata. Chaꞌatin wihi icho atin idowaan raahtaan, hilicho hamaade kahaaggichaan. Iꞌdaasenyi chaꞌatin idaagin la, hil a leemiigoossaane, waha la indigir icho atin ibahaan mele.
HEB.13.18	Waakh nah isoowaha. Wihi nah tissibno, rubeyohi suujoon nah ikacheekanne khabna, toro walah tuumman ka, nahi haag yeello ꞌdoonna. 
HEB.13.19	Weyti la a atin hawwaasde, Waakh isoowaha, ꞌdee dowwanoha ka toro a atin isoonokhdi.
HEB.13.20	Waakkhi nebey leh Yeessohi Kamureenenye Ersinki weene iiyyaate diiggi ayyinti husube jirtuu tuumman imassanne us gooche ka omoot a kasookahche. 
HEB.13.21	Waakh ba haaggi tuummane atin kaankhane, ꞌdee atin wihi us ꞌdoono yeessaan atin siicha. Yeesso Kiriisto ka, Waakh ba miigti atin wihi us kahamaado yeessaan atin siicha. Yeesso Kiriisto ba jirtuu tuumman lasaaꞌda. Aamiin.
HEB.13.22	ꞌDooꞌd Kiriistokaaw, a atin hawwaasde, taba, wihi an khadaabaar rucchul ka atin iidahye uur atin miigoocho, nabah isuda giꞌde.
HEB.13.23	Wihi addane an atin isoocheeko, walaaleenki Timooti layadeeh jeela ka a lasoofure. Chuꞌus dowwa isooeleele la, a issooraahna ꞌdee atin sooarga.
HEB.13.24	ꞌDooꞌdi atin iwewween tuumman ichoow ꞌdooꞌdi Waakh tuumman bariiticha. ꞌDooꞌdi koo Kiriisteenye ili ꞌDeylaan kijiro, a atin soobariitiche.
HEB.13.25	Waakh ba atin tuumman atin imaala.
JAS.1.1	Khadaaba eti atin isoochiiro, a ani Yaakoobo. Anna a bowꞌdati Waakh ichoow bowꞌda Yeesso Kiriistohi Kamureene.
JAS.1.1	ꞌDooꞌdi an isoochiiro la a ꞌdooꞌd Kiriistoki yaafohi tomon ichoow lammeenye Issiraayelenye harra tuumman kataasan.
JAS.1.1	Nebeeheyte?
JAS.1.2	ꞌDooꞌd Kiriistokaaw, maambaaw sinayyohi khar kayamiit atin isoobahaan weyti hamaad iekkaacha. 
JAS.1.3	A mehe saggi atin igarattaan u, sinayyo kakhuufnaanki atin Yeesso kakhuuftaan usu ki rummaatenye kajaane, toro sinayyohaas miigti atin kagarrahsattaane delaan. 
JAS.1.4	Maantaka taba miigti atin kagarrahsattaan tuum hiliche a massisso, ꞌdee ꞌdooꞌdi iiꞌdowe ateeha, toro la ꞌdooꞌdi wohoo rucchul laka ikaankhaneynan ateeha. 
JAS.1.5	Iꞌdaasenyi chirri etiinkoo khara laayahe, Waakh a daaho Waakh la usu a siichaa. Iꞌdi tahe Waakh enenyet tuumman iꞌdaanu weyti walah siicha toro enenyet ma kofo. 
JAS.1.6	Iꞌdaasenyi eti Waakh walah daaho, uus uurlammaal khabine, saggi Waakh wahaas us daahe isiicho a kakhuufo. A mehe eti tuummane uurlammaal khabo, a iꞌdi irti beyti buure goyaka hafar kolba ankoo ilaabo. 
JAS.1.7	Eti iꞌdee uus kol us Waakh wohoo kaꞌhelo koogeynan. 
JAS.1.8	Eta uurlammaal khabo, jirotiis kol dakkhan maamba fooloo yeerenye bihissa.
JAS.1.9	Eti Kiriisto rummeeste miskiine weynaantiisti buure a keeylajo. 
JAS.1.10	Iꞌdaasenyi eti kamure, weynaantiisti rucchul a keeylajo. Iꞌdi tahe eti kamure iꞌdi fiikhti yibaat u a baaba. 
JAS.1.11	A mehe orrahe kuleeli walah gubto leesookorta, geey angagissa, fiikhe la khubatta, haaggiche la ibaaba. Saggaas on eti kamure laka hiliis haaggichaayi baaba.
JAS.1.12	Waakh eti sinayyohi kharaat ka garrahsati a imaala. A mehe inkoo us kajmeyyohaas ka mujjum tolossate, Waakh kalaꞌddi us ꞌdooꞌdi usu ꞌdoono iayyiche iche siicha, kalaꞌdda la a jiroti jirtuu imassan.
JAS.1.13	Chirri etoo kajme ka uskeel lakalugꞌdo, uus “Waakhe kajme ka uskeel ikalugꞌda,” elan. Iꞌdi tahe Waakh kajmeti uskeel kaluguꞌddo ka ma lakajo, toro Waakh et us kajmeti uskeel kaluguꞌddo ka us kajo mele. 
JAS.1.14	Iꞌdaasenyi ebba chiꞌ kajmeti uskeel kaluguꞌddo ka lakajo, geedda ꞌdooninti us uskeel imoono jiitto iche angey lagessa. 
JAS.1.15	ꞌDeerka inkoo uskeelaas liimoono lasoouume ka, uskeel dessa. Uskeel la chuꞌus tuum weynaate, omootti armaanjireen dela.
JAS.1.16	ꞌDooꞌd Kiriistokaaw, uus atin leekkeysan. 
JAS.1.17	Siinti tuummane haaggane toro la eloo rucchul laka ikhabin, sereye katamiite toro la Waakkhi Aabbaheenenye banayhi saraat tuumman soouume iche katamiit. Banayhaas a geeddi icho urgiyaane mugꞌdi yateehiin. Iꞌdaasenyi Waakh iꞌdaaru laka ma urgiyo. 
JAS.1.18	Maliis ka wihi us gooche, a ki us yeediiski rummaat ka jiroti husub inno siicho. Iꞌda ka wihi us soouume tuumman goyaka, wihi us soobahsate orate nateeh.
JAS.1.19	ꞌDooꞌd Kiriistokaaw, taba waha tissiba, atin tuumman dowwa nabah suda, dowwa ayeedina, dowwa ahollowina. 
JAS.1.20	Iꞌdi tahe holi weeli enenyet jiroti fissane Waakh ꞌdoono ma keeno. 
JAS.1.21	Maantaka, wihi uurassiin biꞌdirroocho tuumman ichoow suujoonki noole atin yeessaan kasootaba. Wori Waakh uurassiin goya gesse ribin atin yabuuꞌd samacchaar on khaadda.
JAS.1.22	Toro la Yeedi Waakh nabah kalday iisudina. Iꞌdaakka a isekkeysattaan. Wihi us yeela essi laka yeela. 
JAS.1.23	Iꞌdi tahe eti tuummane Yeedi Waakh nabah on isudo iꞌdaasenyi wihi us essi iyeelin, a iꞌdi eti kitaab ka fooliis ꞌdeyꞌdoocho, 
JAS.1.24	inkoo us isfiiriche irti chirraas on toro fooliis iꞌdi us yahe kadabo. 
JAS.1.25	Iꞌdaasenyi eti amurreti eloo rucchul laka ikhabine enenyet soofurto mujjum fiiricho toro la kol dakkhan kamassi, toro la wihi us daage ikadabine iꞌdaasenyi raaho, Waakh etaas wihi us yeelo ka a imaala.
JAS.1.26	Chirri etoo kol us wihi Waakh ꞌdoono mujjum raaho koogyahe toro la harrabiis ijeyin, etaas a isekkeesta, saggi us Waakh iraaho la a wihi ilmarhaatteet on. 
JAS.1.27	Jitaas inno Waakkhi Aabbaheene mujjum karaahno us khaatti uruftoo rucchul laka ikhabine toro wohoo ikaankhaneynan, a ki nyaakhuti abar ichoow ooyo laa ichoow muunkhoyyo sinayyohicho ka mujjum lawoywoyo. Toro la wahanyeyyohi harratane sussuujenye enenyet biꞌdirroocho islakalaabo.
JAS.2.1	ꞌDooꞌd Kiriistokaaw, atin Yeesso Kiriistohi Kamureenenye toro weynaan tuumman leh a rummeysatteen gone, taba enenyet seley asassaahina. 
JAS.2.2	Eemba a kulanteene etoo gaaddi weyti gato miige khabo, lahaagti ꞌdahab far kakhabo soogel. Toro etoo addane miskiinenye, gaaddi ꞌdebbeysatte khabo soogel. 
JAS.2.3	Kolossoo eti kamure inkaanyit ka soodowwaassaane, mehe itadeehiin ya, “Komborta haaggan koorrommo,” iꞌdaasenyi ki miskiine mehe itadeehiin ya, “Intuus tolosso,” ommos, “Il orrommo.” 
JAS.2.4	Iꞌdaakka atin enenyet seley ma sassaahine toro la mali suuje ka enenyet ma hukkumin a?
JAS.2.5	ꞌDooꞌd Kiriistokaaw, waha daaga bal, Waakh ꞌdooꞌdi harrata ka miskiin liiekkaacho ma soobahsanne, ꞌdee kakhuufnaanki icho Yeesso kakhuufaan ka Waakh icho kamurre ma iekkaanna? Toro la Waakh ꞌdooꞌda ma soobahsanne ꞌdee dakhi Waakhe Waakh ꞌdooꞌdi usu ꞌdoono iayyiche ma muꞌdan a? 
JAS.2.6	Iꞌdaasenyi atin miskiino lakhaanyo a kadowteen. Kamurre menya sina atin kawaarisso? Toro la icho menya kootiin atin geesso? 
JAS.2.7	Kamurre menya magah Yeesso Kiriistoki liinkaanyito atin lakawaho igafto?
JAS.2.8	Chirri atin rumanka amuri weyti khummane Yeessohi karnateene inno siiche, Chiirnaanneti Waakh goya kachiirane, “Ollokkaah geeddi at isꞌdoonto ꞌdoon,”
JAS.2.9	Iꞌdaasenyi chirri atin enenyet seley sassaahtaan, atin uskeele yeessaane toro amurreti Waakh a jebisseen. 
JAS.2.10	Iꞌdi tahe eti amurreti Waakh tuumman raaho iꞌdaasenyi aytoo kalday katarraantarrate, sinati eti amurre tuumman jebcho liigoocha. 
JAS.2.11	A mehe Waakkhi, “Makhaabali kaah ieheynan ommos makhaabassi taah ieheynan aleeurꞌdin,” yidah on, “Weeli enenyet dubunuunu iigaasan,” laka yidah. Chirri at makhaabali kaah ieheynan ommos makhaabassi taah ieheynan ileeurꞌdine, iꞌdaasenyi at enenyet dubunuunu tagiis, at amurreti Waakh a jebissa.
JAS.2.12	Taba saggi ꞌdooꞌdi Waakh amurretaas enenyet furto dowwanoha ka kahukkumo iyeyyeeda toro la ijira. 
JAS.2.13	Iꞌdi tahe eti ꞌdooꞌdi addan uur ikanugleysan, Waakh maanti us ꞌdooꞌd hukkumo laka usu uur ma inugleesti. Iꞌdaasenyi, eti ꞌdooꞌdi addan uur inugleesti maanti lahukkumo, walah us karooro mele.
JAS.2.14	ꞌDooꞌd Kiriistokaaw, chiꞌ etoo, Yeesso a kakhuufa essi, iꞌdaasenyi wihi us yeelo usu rumanka Yeesso kakhuufe itusin, haaggoh ibahta? Kakhuufnaanki iꞌdaase usu ribaayi? 
JAS.2.15	Eemba etoo koo Kiriisteenye gaad laaye toro la gololi maan dakkhan ikhabine jira. 
JAS.2.16	Chirri etiinko etaas, “Nyaam nebey leeiro, roffo iskajeyiche toro mujjum golosso,” idowo iꞌdaasenyi wihi us ꞌdoono ka igargaarin, haaggoh ibahta? 
JAS.2.17	Saggaas on u kakhuufnaanki Yeesso Kiriisto lakakhuufo iꞌdaasenyi haag liiyeelin, kakhuufnaankaas a yumuy.
JAS.2.18	Iꞌdaasenyi etoo mehe yadeeh ya, “Eemba at Kiriisto a kakhuufta, ani la haage yeela.”
JAS.2.18	Wihi an etaas ilaabo a mehe ya, “Bal saggi at Kiriisto on ikakhuufto toro la haag iyeelin itus. Ani la haaggi an yeelo ka saggi an Kiriisto ikakhuufo a kitusaa.” 
JAS.2.19	Saggi Waakkhoo kalday on ijiro a rummeysatta? A haaggantahe! Ginnayyo laka saggi Waakkhoo kalday on ijiro a rummeestaane, roorro ka harmaan.
JAS.2.20	ꞌDalamoow, anihi saggi Kiriistohi lakakhuufo toro haag liiyeelin wihi ilmarhaatteet iyahiin kituso ꞌdoonta? 
JAS.2.21	Aacchiheenki Aburaaham layadeeh, jeenteti wihi us yeele menya Waakh usu eti fissan iekkaache? Wahaas la a maanti us inankiiski Isakh layadeeh chalag ka Waakh soorriyo ikabahin leheet. 
JAS.2.22	Wihi atin agartaan kakhuufnaanki us Waakh kakhuufo ichoow wihi us yeele a israaheen. Toro la wihi us yeele ka, kakhuufnaanki us Waakh kakhuufo tuume lakayeele. 
JAS.2.23	Chiirnaanneti Waakhe, “Aburaaham Waakhe rummeeste, Waakh la eti fissan iekkaache,” tadeeh a labuuhiche. Aburaaham la aali Waakhe lakawahe.
JAS.2.24	Kola saggi Waakh jeenteti inno usu ikakhuufno kalday on menye, jeenteti haaggi inno yeello ꞌdooꞌdi fiffissan inno iekkaacho a agartaan.
JAS.2.25	Saggaas on u inanti malaayeenye Raahab layadeeh laka iꞌdaas on eheet. Jeenteti wihi haaggane iche yeesse iche ꞌdooꞌdi Issiraayele ꞌdegeye inti icho baryaan isiisse, toro jitoo addan igattuu, Waakh iche laka eti ortiis ka fissan ma iekkaanna? 
JAS.2.26	A mehe enenyeti rubey ikhabin a yumuy. Saggaas on u kakhuufnaanki inno Waakh kakhuufno haag liiyeelin a yumuy on.
JAS.3.1	ꞌDooꞌd Kiriistokaaw, buurtiin iiche ꞌdooꞌdi enenyet Yeedi Waakh abcho itaahan. A mehe a garattaane Waakh nahi Yeedi Waakh enenyet abinno, ꞌdooꞌdi addan ꞌdirihiissa nah hukkuma. 
JAS.3.2	Rumanka inno tuumman jitassi ittaawe ka a tarraantarranna. Chiꞌ etoo wihi us yadeeh ka jirtuu ikhufin, etaas tuum a iiꞌdowe toro la sartiis tuumman jeyin a yabuuꞌd.
JAS.3.3	Chiꞌinno faraꞌd luugaam af kahiino, ꞌdee faraꞌd inno raaho, faraꞌd tuum laabin a nabuuꞌde, inti inno ꞌdoonno geenna.
JAS.3.4	Bal toro iyookkoti koobanhi burbuurenye bey sarche kasohti hafari miige takho yeya. Iꞌdaasenyi khoꞌdoonkoo hafan on koobanhi buure lakawoya inti eti woyo geen ꞌdoono lakageecha. 
JAS.3.5	Iꞌdaasu la harrab laka a miiloo sareete rucchule, iꞌdaasenyi wihi buure ka eylajo. Bal iyookkoti oomaari buure yeyno, jilahtoo rucchul geeddi iche oomaaraas massisso menya? 
JAS.3.6	Harrab laka iꞌdi ꞌdab u sarteen goyaka wahanyeyyohi harratane sussuujenye itoolla. Enenyet tuum a biꞌdirroocha, jirotiis tuumman ꞌdab kaguba. Harrab rubeytiis la ꞌdabi armaanjireene lakaguba.
JAS.3.7	Weeli enenyet a geeddi us wihi lasoouume tuumman dakhti. Waha la a hoola ichoow bina ichoow chimbiro ichoow binahi uur il kajiito ichoow wihiiyye beyo goya kajiro. Rumanka la wahaas tuumman a dakhte. 
JAS.3.8	Iꞌdaasenyi et harrab dakhti mele. Harrab a suujoonki jeyin liiubaaꞌdane, hadaadohi uskul buuhaan.
JAS.3.9	Inno harraba on Kamureen ichoow Aabbaheen kakoolinna, toro harraba on ka weeli enenyete Waakh iyookkotiis ka soouume
JAS.3.10	Afa kaldach on koolo ichoow falo leeyamiitiin. ꞌDooꞌd Kiriistokaaw, uus iꞌdaas itaahan. 
JAS.3.11	Bicchehi haaggan ichoow bicchehi magaaꞌde, koloo kalday issi biccheet a kasoobahaan? 
JAS.3.12	ꞌDooꞌd Kiriistokaaw, dahar maanta medeer a dela? Ommos geeyi hayay bejelo a dela? Mele! Issi bicche hadaade, bicchehi haaggan ma soobihisso.
JAS.3.13	Chiꞌ goytiin ka etoo khara yahe toro haag ichoow suujoon garti jiro, jiroti haaggane us jiro ka, samacchaari khara kayamiite wihi haaggan us yeelo ka a tuso giꞌde. 
JAS.3.14	Iꞌdaasenyi chirri uuraah inaaf ichoow bolokh buuhicheene toro la wihi awtaahha on yowatti, tab serey iisgeenne ommos yeedi rummaat aꞌdiiꞌdin. 
JAS.3.15	Kharati iꞌdee goobi Waakh ma katamiite iꞌdaasenyi a ti harratane, ti wahanyeyyohi Waakh menye, a ti Seytaan. 
JAS.3.16	Iꞌdi tahe inti kalꞌdarri kijirto toro la enenyet wihi awtiissa on yowti, intaas wihi jiro a hugunꞌdarri ichoow suujoonki noole layeelo.
JAS.3.17	Iꞌdaasenyi kharati Waakh katamiit a miꞌdabe, nebeye ꞌdoonta, a samacchaare, nabahe sudda, uure nugussahe, gurnaanki haaggane dessa, enenyet seley ma sassaahto toro la ma iskaayyeesso. 
JAS.3.18	ꞌDooꞌdi enenyet isineybicho la, a iꞌdoo icho ilinti nebeyeet il gessaane, ꞌdee gurnaanki icho delaan la a jiroti fissan.
JAS.4.1	Waha kamalda bal, mehe jihit ichoow jaakh goytiin keena? Wihi suujenye uurassiin goyaka isdiho menya kayamiitiin? 
JAS.4.2	Atin wohoo weyti ꞌdoontaane, iꞌdaasenyi ma ꞌhessaan. Enenyet dubunuunu tagiisiine toro walah maanjeerattaane, iꞌdaasenyi walah ma ꞌhessaan. A isleejaakhtaane toro la isjahtaan. Walah ma ꞌhessaan, a mehe Waakh walah ma daahtaanee. 
JAS.4.3	Walah a daahtaane ma ꞌhessaan, a mehe atin uuri suujenye kadaahtaane, ꞌdee wahaas awtiinna on hamaadichaan.
JAS.4.4	Atinha waakkhassi addan wahattaan, saggi eti wahanyeyyohi harratane sussuuje aal kabahsate Waakh iꞌdiiꞌddanyahe ma garattaan a? Eti wahanyeyyohi harratane sussuuje aal kabahsan goosti chiiytanki Waakhe iskayeela. 
JAS.4.5	Ommos Chiirnaanneti Waakhe, “Rubeyti Waakh goyteen gesse inaafe leetahe,” elatti a immarah on a?
JAS.4.6	Iꞌdaasenyi Waakh haaggiiski buurenye us inno siicho a kakhayma. Jeentetaase Chiirnaanneti Waakh mehe itadeeh ya,
JAS.4.6	“Waakh eti eylajo a ꞌdiiꞌddanyahe,
JAS.4.6	iꞌdaasenyi eti isnuglaacho haaggiiski buurenye siicha.”
JAS.4.7	ꞌDeerka Waakh afiis akutina. Seytaan iskahossa, ulla a atin kafirdaa. 
JAS.4.8	Waakh isoodowwaada giꞌde ulla a atin isoodowwaataa. Atinha uskeel leh, dahanohiin uskeeli atin yeesseen ka dikha. Atinha uurlammaal khabattaan, uurassiin dikha. 
JAS.4.9	Taba, ilmo khuba, ooya toro uuwwicha. Reyati atin reyattaan urgiyicha oytim kayeela, hamaadi atin khabtaan la urgiyicha fooli atin ribowo kayeela. 
JAS.4.10	Kamur ortiis ka isnuglaacha, ulla a atin okkhichaa.
JAS.4.11	ꞌDooꞌd Kiriistokaaw, taba iishamanna. Eti tuummane etoo koo Kiriistee hayhayo ommos hukkumo a iꞌdoo us amurreti Waakh hanti toro hayhayo. Geedda atin amurreti Waakh hukkuntaan, amurre ma raahtaane, geeddaase iche amurre fit tahe ichoow ichehuus goossaan. 
JAS.4.12	Waakkhoo kalday on amurre enenyet siicha toro enenyet hukkuma. Usu kalday on enenyet ribin yabuuꞌde toro baabiicha. Iꞌdaasenyi atin a ayyo, atinhi ollokkiin hukkuntaan?
JAS.4.13	Alleya bal atinhi, “Maalinka ommos saahta ilkerengeetta ommos ilkerengeettuus a iranna, guꞌhoo fiddiina, bacchaaranna, chilimmeteenyo dessa,” elattaan! 
JAS.4.14	Ya? Wihi saahta yateeh laka ma garattaan! Jirotiin a mehe? Atin a iꞌdi ꞌduubathi geeddoo rucchul on laargo, toro baabo. 
JAS.4.15	Wihi deefo a atinhi, “Chiꞌ Waakh ꞌdoono a jirra, waha ichoow wahaas yeella,” tadeehiin. 
JAS.4.16	Iꞌdaasenyi atin rannyaat ka a eylajjaan. Eylajaas tuumman a uskeel. 
JAS.4.17	Maantaka eti tuummane haaggi imale us yeelo garti toro iyeelin, uskeele yeela.
JAS.5.1	Atinhi kamurree, alleya bal! Jeenteti sinati atin isoosahattuu, weyti ooya toro la uuwwicha. 
JAS.5.2	Kamurroonkiin a suusahe, gaaddiinti hahhaaggan la riirime a tuhum. 
JAS.5.3	ꞌDahabiin ichoow lahaagtiin kuuttu a gele, ibeenki enenyet lahukkumo ka la, kuuttuhaas a atin cheekta, toro iꞌdi ꞌdab u sartiin a yaham. Waha a ibeenneti ꞌdaꞌddaboote, atin la kamurroonkiin weyti meel gessatteen. 
JAS.5.4	Yeya, ilbooyyeti gosashiin ka gurnaan gurto chilimmeticho ma gutine, chilimmeticho a atin kooyta. Toro la oytinti ꞌdooꞌdi gurnaan guro nabahti Kamureenki Miig Tuumman Leh a eleesse. 
JAS.5.5	Jiroti atin harrata ka jirteen a ti atin wihi atin ꞌdoonteen tuumman khabteene, toro la hamadiinna on yowatteen. Atin wihi uurassiin ꞌdoonaan tuumman a dargisseen, iꞌdaasenyi ibeenki Waakh enenyet hukkumo ma kasin. 
JAS.5.6	Atin ꞌdooꞌdi fiffissane atin itirrimine uskeel igoosseene toro dubunuunu bakkisseen.
JAS.5.7	Maantaka ꞌdooꞌd Kiriistokaaw, ꞌdooꞌdi samacchaare ateeha ichoowka Kamur a soonokhti. Saggi eti gos leh gosiiski gurnaanki haaggan bahcho isugo yeya. Us a samacchaara one ichoowka hiri oraat ichoow ki ꞌdaꞌddaboot ꞌdeyaan. 
JAS.5.8	Atin laka ꞌdooꞌdi samacchaare ateeha, mujjum tolossada iꞌdi tahe ibeenki Kamur soonokhti a soodowwaatee. 
JAS.5.9	ꞌDooꞌd Kiriistokaaw, taba iiskaannyuwina, uus Waakh uskeel atin igoonne. Waakkhi enenyet hukkumo min khariissa sootoolla.
JAS.5.10	ꞌDooꞌd Kiriistokaaw, ꞌdooꞌdi iyookkoti haaggane geeddi sinayyo lakawaariche samacchaar fiddiye, a ꞌdooꞌdi goorat Kamur iyeyyeedo. 
JAS.5.11	Saggi atin igarattaan u, inno ꞌdooꞌdi sinayyo lakawaariche garrahsate ꞌdooꞌdi Waakh imaale iekkaanna. Atin saggi Ayuub igarrahsate ichoow wihi Kamur yomboka iyeele a daagteen. Waakh weyti uur nugulyahe, toro la enenyet a isoonaha.
JAS.5.12	ꞌDooꞌd Kiriistokaaw walah tuumman ꞌdirihicho ka, taba adaatanna, goobi Waakh ommos harrata ommos wohoo addan akadaatanna. “Aa” ti atin tadeehiin, “Aa” a titaahe. “Mele” ti atin tadeehiin la “Mele,” a titaahe. Iꞌda ka Waakh sina ma atin ikeeno.
JAS.5.13	Etoo goytiin ka sina khaba? Waakh on a wahti. Etoo goytiin ka a hamaada? Waakh a saaꞌdo. 
JAS.5.14	Etoo goytiin ka a khannanyahe? Ewweenki urur Kiriisto woyo a waho, a iweesti, magahi Kamur ka subah ka matah a subho. 
JAS.5.15	Weysihi saggi Waakh eta khannan isamaacho lakakhuufo la eti khannan a samaachaan. Kamur la etaas ilaali us kajiifo a kasookahcha. Chuꞌus uskeel yeele la, Kamur uskeel a ikakuta. 
JAS.5.16	Maantaka uskeeli atin isiyeesseen isicheekda, toro la isiweesda, ꞌdee Waakh a atin samaacho. Weysihi eti fissan weyti miig a khabaane toro la wihi buurenye yeelaan.
JAS.5.17	Eliiya weeli enenyete iꞌdeene on eheete, weyti Waakh wahte, hiri ilaas iꞌdeyin daahe, guꞌh seyyah ichoow nyuus la hir ꞌdeye mele. 
JAS.5.18	Toro Waakhe wahte, serey ka hir sooꞌdeye, harra la gurnaan bihisse. 
JAS.5.19	ꞌDooꞌd Kiriistokaaw, chiꞌ etoo goytiin ka jiti rummaat kabaabe, etoo addan la soohosse, 
JAS.5.20	waha kasooꞌhela, eti etoo addane uskeel yeelo uskeeliis kasoolaabe, rubeyti etaas omootti armaanjireene kasoohossa, Waakh la uskeeli buurenye eti kootteet yeelo a ikakuta.
1PE.1.1	Khadaaba eti atin isoochiiro, a ani Beeterohi ergaano Yeesso Kiriistee.
1PE.1.1	ꞌDooꞌdi an isoochiiro la a ꞌdooꞌdi Waakh soobahsate, harrata ka iꞌdi ꞌdooꞌdi yeelan ijiro, boroofenhi Boontus ichoow ki Galaatiya ichoow ki Kabadookiya ichoow ki Aassiya ichoow ki Biꞌduuniya tuumman kataasan. 
1PE.1.2	Soobahsanaanki Waakkhi Aabbaheene atin soobahsate ichoow wihi ꞌhor us garte a israahaan. Toro us a atin soobahsate hili Rubeyti Munyee ka atin munyaache, ꞌdee Yeesso Kiriisto aytiis raahtaane diiggiis ka atin lakadikha.
1PE.1.2	Waakh ba tuum atin imaala nebey tuum atin kakaala.
1PE.1.3	Waakkhi Aabba Yeesso Kiriistohi Kamureene koolinno. Us uurnugleeliiski buure on ka, jirotoo husube inno khajjeello a inno siiche. Jiti us waha kayeele la, a Yeesso Kiriistohi us omoot kasookahche. 
1PE.1.4	Toro la jirota husub ka Waakh wihi inno muꞌdane jirtuu ituumine, eloo rucchul laka ikhabine, iraagin goobi Waakh ka meel a inno igessa. 
1PE.1.5	Kakhuufnaanki inno Waakh kakhuufno ka, Waakh miigtiis ka a inno toorriba, ichoowka ribnaankaas ꞌhella. Waha la ibeenki ꞌdaꞌddaboote ꞌdow liisoobahcha.
1PE.1.6	Wahaas tuumman ka weyti hamaada on. Iꞌdaasenyi toolla geeddoor sinayyohi fil ittaawenye bolokh atin ikeeno kolossoo a atin kawaaraan. 
1PE.1.7	Sinayyoha a atin isoobaheene kakhuufnaanki atin Waakh kakhuuftaan kajaane, ꞌdee saggi us ki rummaat iyahe toro eloo rucchul laka ikhabin tusaan. Kakhuufnaanka Waakh lakakhuufo gatoti ꞌdahab laka a kussanyahe. A mehe ꞌdahabi kheerowo laka ꞌdabe lakakaja toro la ꞌdabe dikha. Maanti Yeesso Kiriisto harra tuumman liisoobabbakkaahicho ka kakhuufnaankiin koolo ichoow weynaan ichoow inkaanyiti buure ꞌhela.
1PE.1.8	Atin usu injire ma argine, eheetteey laka, usu a ꞌdoontaan. Atin usu toolla ma agartaane, eheetteey laka, usu a rummeysattaane toro la hamaadi etoo cheekin iubaaꞌdane toro weyti buurenye khabtaan, 
1PE.1.9	a mehe rubeyohiin a laribe. Wahaase Yeesso Kiriisto ikakhuufteen.
1PE.1.10	Wori ribnaanka miinsan la ꞌdooꞌdi Waákh íyeyyeedo wihiis weyti yowte toro la mujjum hiisteen. Icho la haaggi Waakhe buurenye inno imunneynane atin iyamiit a cheekeen. 
1PE.1.11	ꞌDooꞌda Waákh íyeyyeedo Rubey Kiriistoti goycho kijirto icho et ichoow maan tusso iche aban ꞌdooneen. Rubey Kiriisto la wahanyeyyoha saggi Kiriisto sina liikawaaricho yomboka liiweynaacho miinsan orey on cheekte.
1PE.1.12	Wihi liisoobabbakkaahiche a mehe ya icho ma isihiline, iꞌdaasenyi atine atin ihileen maanti icho wahanyeyyohi geeddi icho noolyahiin iitaahane guꞌhassi ittaawenye yombo sooraaho sooyateeh kaayyeedeen. Toolla la ꞌdooꞌdi Wori Haaggane miigti Rubeyti Munyeenye goobi Waakh lakasooergo cheeko ka, wahanyeyyoha a atin liisoocheeke. Herti Waakh laka ichehi wahanyeyyohaas agarto imoonta.
1PE.1.13	Maantaka maliin hil itannabicha, isjeycha, haaggi Waakhe buurenye maanti Yeesso Kiriisto atin liisoobabbakkaahicho atin lasiicho tuum khajjeel kakhaba. 
1PE.1.14	Iꞌdi nyaakhuti yeed daaguu, suujoonki liimoono maanti atin wohoo igaran atin khabteen iinokhanna. 
1PE.1.15	Iꞌdaasenyi saggi eti atin wahe munya iyahuu, atin laka wihi atin yeessaan tuumman ka munya ateeha. 
1PE.1.16	A mehe wihi chiiran, “Munya ateeha, an a munyaa.” 
1PE.1.17	Atin Waakkhi Aabbaheenenye enenyet seley isassaahine ebba wihi us yeelo on ka hukkumo wahattaan gone, taba geeddi atin harrata ka jirtaan tuumman usu inkaanyita. 
1PE.1.18	Iꞌdi tahe a garattaane, jiroti ilmarhaatteete atin aacchinyetiin kaꞌhesseen, wahanyeyyohi suujowo iꞌdi maanta lahaag ommos ꞌdahab mee lagute atin lafure. 
1PE.1.19	Iꞌdaasenyi diig Yeesso Kiriistoki lagane iꞌdi heleenki miꞌdabenye eloo rucchul laka ikhabine lagute. 
1PE.1.20	Geeddi harra liisoouumin on usu lasoobahche, iꞌdaasenyi iroonotiin u ibeenneta ꞌdaꞌddaboote lasoobabbakkaahiche. 
1PE.1.21	Usu ka atin Waakkhi usu omoot kasookahche toro la weynaache a rummeysatteene, ꞌdee Waakh on kakhuuftaane, toro la usu on khajjeel kakhabtaan.
1PE.1.22	Toolla runti atin raahtaan ka a isdikhteene ꞌdee ꞌdooꞌdi Kiriisto rummeeste ꞌdooninti rummaat ikhabtaan gone, taba giꞌde uurassiin ka weyti isꞌdoona. 
1PE.1.23	A mehe toro a delatteen. Delmaattiin ilinti suujowto ma kiimaataane iꞌdaasenyi ilinti jirtuu tuumman ituumine leetimiy. Waha la a Yeedi Waakhe jiro khabo toro jirtuu tuumman ituumin. 
1PE.1.24	A mehe iꞌdi Chiirnaanneti Waakh tadeeh u,
1PE.1.24	“Weeli enenyet tuumman a iꞌdi hoose,
1PE.1.24	weynaantiis tuumman la a iꞌdi fiikheet.
1PE.1.24	Hoos a angaga fiikhe la a khubatta.
1PE.1.25	Iꞌdaasenyi Yeedi Kamur jirtuu tuumman a jira.” 
1PE.1.25	Yeeda la a Wori Haaggane atin liicheeke.
1PE.2.1	Maantaka, suujoon tuumman ichoow ekkeysi tuumman ichoow iskaayyeelnaan ichoow kalꞌdarri ichoow ham tuumman kasootaba. 
1PE.2.2	Iꞌdi nyaakhuti rurrucchule dessuu, taba atin laka Wori Haaggan iꞌdi haanuut u iamuuma, ꞌdee ribnaankiin ka weynaada. 
1PE.2.3	Iꞌdi tahe toolla saggi Kamur ihaagganyahe a chanchanteen.
1PE.2.4	Kamuri iꞌdi daakki jireenye ꞌdooꞌd ꞌdiiꞌde, iꞌdaasenyi Waakkhi soobahsate ka weyti khumman iamiita. 
1PE.2.5	Toolla la iꞌdi dagahti jiro khabtuu, Waakh minki ꞌdooꞌdi Waakh waho iche atin kadisa. Waakh la iꞌdane yeela ꞌdee kuhaaniyyohi munyee atin kayeela. Iꞌdi kuhaaniyyoot u la, Yeesso Kiriisto ka, iꞌdi soorriyoti Rubeyti Munyee woyto toro Waakh kahamaaduu Waakh isibihissaan. 
1PE.2.6	Iꞌdi tahe Chiirnaanneti Waakh mehe tadeeh ya,
1PE.2.6	“An ilkerengeetti Saayon ka daakkoo an soobahsade khummane tirrinki dagaheetenye chuukha,
1PE.2.6	eti tuummane usu rummeeste la lakhaanyo ma lakadowo.” 
1PE.2.7	Atinhi usu rummeysattaan ka daakka weyti atin ikhummanyahe. Iꞌdaasenyi ꞌdooꞌdi irummeysan ka,
1PE.2.7	“Daakki ꞌdooꞌdi minan diso ꞌdiiꞌde,
1PE.2.7	usu tirrinki dagaheete min tiiro yitah.”
1PE.2.8	Toro la,
1PE.2.8	“Us a iꞌdi daakki enenyet tarraantarricho,
1PE.2.8	a daddaabti enenyet lagaꞌddo.” 
1PE.2.8	Jeenteti icho ayti Waakh idaagine itarraantarrataan. Waha la a wihi goorat Waakh igooche on.
1PE.2.9	Iꞌdaasenyi atin a ꞌdooꞌdi Waakh soobahsate, a kuhaaniyyohi karnat, a yaafti munyee, a ꞌdooꞌdi Waakhe Waakkhi mugꞌdi goya kasoobahche banayhiiski haaggan goya soogesse wihi weyti haaggane us yeele cheeko. 
1PE.2.10	Atin goorat ꞌhor ꞌdooꞌdi Waakh ma eheynane, iꞌdaasenyi toolla a ꞌdooꞌdi Waakh. Goorat ꞌhor uurnugleeli Waakh ma ꞌheline, iꞌdaasenyi toolla uurnugleeli Waakh a ꞌhesseen.
1PE.2.11	Aalasseeyki an weyti ꞌdoono, iꞌdi ꞌdooꞌdi harrata ka yeelan ichoow ki meel ikhabin u, a atin hawwaasda, taba wihi uurassiin goya kijiro uskeel imoono kol dakkhan atin isdihtaan uus atin kahataatin. 
1PE.2.12	ꞌDooꞌdi Waakh igaran goyaka jiroti haaggan jira, ꞌdee koli icho suujoonkoo atin kacheektaan tuumman, jeenteti icho haaggi atin yeessaan ifiirichaan u, Waakh a koolicheen maanti us yamiit.
1PE.2.13	Taba weynaanti sirgaal tuumman afiche akutina iꞌdi tahe waha a wihi Kamur atinhi yeessaan ꞌdoono. Karnati weyti ween eheetteey ommos, 
1PE.2.14	gaafanayyohi karnat soobahsate ꞌdooꞌdi uskeel yeele sina tuso ommos ꞌdooꞌdi haag yeele koolicho eheetteey ka ba afiche akutina. 
1PE.2.15	A mehe wihi Waakh ꞌdoono a mehe ya, a atinhi haaggi atin yeessaan ka, ꞌdooꞌdi wihi ꞌdalam atin kacheekti chubbahissaan. 
1PE.2.16	Saggi ꞌdooꞌdi lasoofure ijira. Iꞌdaasenyi furnaankaas atin lasoofure akagirꞌdaamina suujoon ayeelina. Saggi falfayyohi Waakh ijira. 
1PE.2.17	Taba enenyet tuumman inkaanyita, ꞌdooꞌdi addane Kiriisto rummeeste ꞌdoona, Waakh karoora, karnat la inkaanyita.
1PE.2.18	Atinhi bowꞌdayyee, taba inkaanyit tuumman ka kamurretiin aficho akutina. Kamurreti hahhaaggane toro samacchaare kalday menye, ti saggi suuje atin iwoyto laka aficho akutina. 
1PE.2.19	A mehe Waakh a kaahamaada chaꞌat bolokkhi ikaamaline lakituse ka garrahsatte jeenteti at wihi Waakh ꞌdoono igarattuu. 
1PE.2.20	Iꞌdaasenyi koolohoh sugta chirri at uskeeli at yeesse on ka lakijahe, at garrahsatte. Iꞌdaasenyi chirri haaggi at yeesse ka sina lakoomhicho, at la garrahsatti, Waakh a kaahamaada.
1PE.2.21	A mehe jeentetane atin liiwahe. Kiriisto laka sina a kawaarte gone, us iyookkoti atin dabatiis raahtaan a atin iyitah.
1PE.2.22	“Uskeel us yeele mele,
1PE.2.22	been afiis leetimiy mele.”
1PE.2.23	Us maanti laabaare laka abaar ma laabin. Maanti sina lakawaariche laka, ꞌdooꞌdi sina kawaariche ma itiftoonne, Waakkhi enenyet saggi mujjume ihukkumo on dahantiis isgesse. 
1PE.2.24	Usu rubeytiis la massalaaba ka uskeeleen a siꞌde. Iꞌdane yeele ꞌdee uus kola uskeel inno dakhanne, jiroti fissan jirra. Sinati loomhiche ka, atin a samaatteen. 
1PE.2.25	Iꞌdi tahe atin iꞌdi iiyti baabaa kijirto eheet. Iꞌdaasenyi toolla Ersinki rubeyohiin yaakhicho a isoonokhatteen.
1PE.3.1	Saggaas on u, deyyeho taba makhaaballetiin aficho akutina. Iꞌda yeela ꞌdee chiꞌ gaasichokoo Yeedi Waakh iraahin laka, yeedi aficho ka menye, jeenteti jiroti oboorrihicho jiro, 
1PE.3.2	miꞌdabe ichoow jiroti inkaanyite icho jiraan ka a lasoojiito. 
1PE.3.3	Eykodi sartiinna atin iseykoddaan uus wahanyeyyohi kharaate iꞌdi maanta tinti lajirfo ichoow ꞌdahabi lagessati ichoow gaaddi gato miige kalday eheynan. 
1PE.3.4	Eykodi atin iseykoddaan ki goytiin kasoobaho jirtuu tuumman ituumin a eheetti. Jiroti samacchaarenye sir laaye Waakh ortiis ka weyti khumman jira. 
1PE.3.5	A mehe saggane deyyehoti goorat archiiye munyeenye Waakh khajjeel kakhabte isieykodde. Arammeticho aficho ma kutin. 
1PE.3.6	Saara iꞌdaase eheete, Aburaaham yeediis raahte, “Kamuraaya,” tidah. Atin albehicheeda tateehiin chaꞌatin haag yeessaane roorro ikhabin.
1PE.3.7	Saggaas on u, atinhi arammee taba deyyehotiin jiti samacchaare ka leefiddiya saggi icho wahalhi atin kaaꞌddaran iyahiin kasa. Toro la inkaanyita iꞌdi tahe atin tuumman jiroti Waakh enenyet iꞌdaanu siicho a isleeꞌhessaan. Chaꞌatin iꞌda yeessaan la, walah weysihiin jeycho mele.
1PE.3.8	Ayti ꞌdaꞌddaboot, taba atin tuumman maloo kalday khaba, uur isinugleesda, iꞌdi ꞌdooꞌdi uuroo kaldaye u isꞌdoona, isnuglaacha. 
1PE.3.9	Eti suujoonkoo kiyeelo ommos kiabaaro aal akagutanne, iꞌdaasenyi iweyso Waakh a imaalo. A mehe wihi atin liiwahe a wahaase, ꞌdee buuh ꞌhessaan. 
1PE.3.10	Iꞌdi Chiirnaanneti Waakh tadeeh u,
1PE.3.10	“Eti jiro ꞌdoono,
1PE.3.10	ibeenneti haaggan la argin ꞌdoono,
1PE.3.10	harrabiis suujoon a kahosso,
1PE.3.10	afiis la been a kahosso.
1PE.3.11	Suujoon a kasoonokhti haag a yeelo,
1PE.3.11	nebey a yowti, nebey a ꞌdonꞌdoono.
1PE.3.12	Iꞌdi tahe indohi Kamur ꞌdooꞌdi fiffissan a katoollaane,
1PE.3.12	dogtiis la weysihicho a ifurantahe.
1PE.3.12	Iꞌdaasenyi Waakh ꞌdooꞌdi suujoon yeelo a ꞌdiiꞌddanyahe.” 
1PE.3.13	Ayyo wohoo atin yeela chaꞌatin haag yeelin imoontaan? 
1PE.3.14	Iꞌdaasenyi chirri jeenteti wihi fissane atin yeessaan on sina atin loomhicho, a atin liimaale. “Wihi icho karooraan akaroorina, anahina.”
1PE.3.15	Iꞌdaasenyi uurassiin ka, Kiriisto tuum isisoobahcha iꞌdi Kamur u. Chirri khajjeeli atin Kiriisto kakhabtaan atin laworsate la, tannabda kol dakkhan ayti atin laabtaan khaba. Iꞌdaasenyi waha samacchaar ka ichoow inkaanyit ka yeela. 
1PE.3.16	Toro rubeyti suujoon atin ikacheekan khaba, ꞌdee jirotiinti haaggane jeenteti atin Kiriisto ikakhuuftaan jirtaan ka atin hayhayo hankichokaas ka lakhaanyo a khaatatti. 
1PE.3.17	Wihi deefo, chiꞌiche ꞌdooninti Waakh tahe, a atihi jeenteti at haag iyeessuu sina kaawaarto, atihi jeenteti at suujoon iyeessuu sina kaawaarto ka.
1PE.3.18	A mehe Kiriisto maantoo kalday on uskeeleen iyumuyye, maantoo addan la uskeeleen ma iyamuut. Eti fissan jeenteti ki khollokkhane iyumuyye ꞌdee inno Waakh inno ikeena. Usuhi weeli enenyetenye layigisye, iꞌdaasenyi Rubeyti Munyee ka omoot lakasookahche. 
1PE.3.19	Ulla a irte rubeyohi ꞌdooꞌdi goorat tuume hidan wori Waakh icheeke. 
1PE.3.20	Waha a rubeyohi ꞌdooꞌdi goorat ayti Waakh raahiwwaaye maanti goorat Noowa koobanhi buure dise. Waakh la ꞌdooꞌdaas a isamacchaare. Iꞌdaasenyi et siyyeet kooban goya kijirte kaldaye bicche ikhaatin. 
1PE.3.21	Biccheha la mehe itoollaan ya, baattissiyoti toolla atin laka atin ribto. Baattissiyota la wohoo sartiin chaafo kabahcho menye, a rubeyti wahanyeyyohi Waakh ka suujoon inno ikacheekan. Baattissiyota la Yeesso Kiriistohi omoot kasookahe ka a atin ribta. 
1PE.3.22	Kiriisto la goobi Waakhe inokhte, Waakh dahantiisti miigeet orronte, herti Waakh tuumman ichoow wihi tuummane goobi Waakh ka anto ichoow miig leh ba afiis ma kutaan.
1PE.4.1	Maantaka sar Yeesso Kiriisto jeenteteen u sina a loomhiche gone, taba atin laka saggi us imasse imalda. Iꞌdi tahe eti sartiis sina loomhiche uskeel a kasoonokhte. 
1PE.4.2	Jeentetaas u jirotiisti addane harrata ka us soojiro, suujoonki enenyet imoono ma ijiro iꞌdaasenyi wihi Waakh ꞌdoono yeela. 
1PE.4.3	Goorat ꞌhor jiroti atin jirteen ka wihi ꞌdooꞌdi Waakh igaran yeelo goosseene geeddi deer yeesseen. Wihi atin yeesseen a iꞌdi maanta sohoꞌddarri ichoow suujoonki liimoono ichoow meleefu. Wihi addan a daawohi biꞌdirenye enenyet sohoꞌddarri kalugꞌdo ichoow wahnaanki suujenye iyookkoyyohi waakkhakh lakayeessi lawahti. 
1PE.4.4	Waha tuumman ka, aalassiinki oraat weyti atin kagirmeestaan chaꞌatin kola icho ikakhayine uskeeli buurenye icho iꞌdaanu yeelaan iyeelin. Icho la abaari noole atin korchaan. 
1PE.4.5	Iꞌdaasenyi ꞌdooꞌda wihi jiroticho miinsane us Waakkhi ꞌdooꞌdi jiro ichoow ki tuume ba hukkumo idowdowo ma kabahsataan. 
1PE.4.6	Jeentetuu la Wori Haaggan ꞌdooꞌdi tuume laka a liicheeke, ꞌdee sarticho iꞌdi enenyet u lahukkuma, iꞌdaasenyi rubey ka jiraan saggi Waakh ijiruu.
1PE.4.7	Harra ꞌdubiche kola a yitah. Maantaka mujjum malda toro la isjeycha uus ꞌdee wohoo weysihiin targeyine. 
1PE.4.8	Walah tuumman ꞌdirihicho la, weyti isꞌdoona. Iꞌdi tahe ꞌdoonine uskeeli buurenye kakutta. 
1PE.4.9	Goobassiin ka nyunnyuuto laan ismartiisda. 
1PE.4.10	Ebba siimbaaw us ꞌhele ka ꞌdooꞌdi addan a ihilo. Iꞌda ka ebba haaggi Waakhe buurenye fil ittaawe mujjume dakhta. 
1PE.4.11	Eti siintiis ti Yeedi Waakh lacheeko tahe, yeedaas a cheeko giꞌde. Eti siintiis ti us ꞌdooꞌdi addan gargaaro tahe, miigti Waakh siiche tuumman ka ꞌdooꞌdi addan a gargaaro. Iꞌda ka walah tuumman ka Yeesso Kiriisto ka Waakh a laweynaacha. Us ba jirtuu tuummamba inkaanyit ichoow miig ꞌhela. Aamiin.
1PE.4.12	Aalasseeyki an weyti ꞌdoono, sinayyohi ꞌdabenye atin yahame atin kajo akagirmeysanna iꞌdoo wohoo girmee atin kayitaaheen u. 
1PE.4.13	Iꞌdaasenyi hamaada jeenteti atin Kiriisto sina ileegisantaane ꞌdee weyti ihamaaddaan maanti weynaantiis enenyet liisoobabbakkaahicho. 
1PE.4.14	Chirri jeenteti at koo Kiriisto itahe lakaabaaro, ati Waakh a kimaale. Iꞌdi tahe Rubeyti weynaan lehe toro Rubeyti Waakhe a kileejirta. 
1PE.4.15	Iꞌdaasenyi uus etiinkoo kalday laka jeenteti us enenyet iyigis ommos us hatto ileeyahe ommos jeenteti us uskeeloo iyeele ommos us wohoo wihiis ieheynan ikaaddiho sina liiomhin. 
1PE.4.16	Iꞌdaasenyi chiꞌ jeenteti at koo Kiriisto itahuu sina kitaham uuryaawine, jeenteti magah Kiriisto liikaawahuu Waakh kooli.
1PE.4.17	Iꞌdi tahe ibeen a yitah ki Waakh enenyet hukkumo. Chiꞌ innohi nyaakhuti Waakhe inno lakasookhabti la, ꞌdooꞌdi Wori Haaggane Waakh rummeysawwaaye sinati isoobahto a too geeddohe? 
1PE.4.18	Iꞌdi Chiirnaanneti Waakh tadeeh u,
1PE.4.18	“Chirri ꞌdooꞌdi fiffissan ba ribnaanki laribo ꞌhool yahe,
1PE.4.18	ꞌdooꞌdi Waakh igaran ichoow ki uskeel leh intaakka mee?”
1PE.4.19	Maantaka eti tuummane sinati taham ichoow wihi Waakh ꞌdoono ba israahaan, Waakkhi lakakhuufo walah tuumman soouume dahantiis a isgesso. Toro la haaggi us yeelo orey a ileesohti.
1PE.5.1	Maantaka, wihi an ewweenki urur Kiriisto woyo daaho a waha. Ani laka a ewweenkoo iꞌdiinenye, toro la garti saggi Kiriisto sina liiomhiche a laaba. Ani laka maanti us soonokhti weynaantiis a leegisma. 
1PE.5.2	Ururi Waakhe iꞌdi woyhi Waakhenye dahantiin lagesse ersinkicho ateeha, yaakhicha. Uus wohoo atin liihosso eheynane, iꞌdaasenyi wihi atin kasoouummame a eheetti. Jeenteti ꞌdamaanki lakhaanyee la menye, jeenteti atin weyti Waakh ikafalin ꞌdoontaan a eheetti giꞌde. 
1PE.5.3	ꞌDooꞌdi dahantiin lagesse iꞌdi kamuri suuje u akaarriirina, iꞌdaasenyi ꞌdooꞌdi woyha iyookkoti haaggan iateeha. 
1PE.5.4	Maanti Ersinki Ween soobaho la, ꞌduubi Waakh kayamiite jirtuu duh iurgiyine ꞌhessaan.
1PE.5.5	Saggaasu la atinhi nunnugul taba ayti ewween atin idowo akutina. Atin tuumman la tuum isnuglaacha a mehe,
1PE.5.5	“Waakh eti eylajo a ꞌdiiꞌddanyahe,
1PE.5.5	iꞌdaasenyi eti isnuglaacho haaggiiski buurenye siicha.” 
1PE.5.6	Maantaka dahanti Waakkhi miig khabo orche ka isnuglaacha, ꞌdee maanti us ꞌdoono, a atin okkhicho. 
1PE.5.7	Us aw atin ikhaba gone, waꞌdwaaꞌdiin tuumman usu dahan gessa giꞌde.
1PE.5.8	Taba isjeycha toro la mujjum toorribda! Seytaanki chiiytankiine iꞌdi bahassihi yeeduu a ismara, eti us bar tiro yowtaa. 
1PE.5.9	Usu iskahossa mujjum Waakh kakhuufa, a garattaanee harra tuumman ka, ꞌdooꞌdiinki Kiriisto rummeeste tuumman sinata atin taham on taham.
1PE.5.10	Waakkhi haaggi buure leh, Yeesso Kiriisto ka weynaantiisti armaanjireen a atin iwahe. Inkoo geeddoor sina atin tuhum, usu rubeytiis a atin okkhicha, kakhuufnaanki atin usu kakhuuftaan miigoocha, atin toollicha toro inti wohoo atin ikaasseehin atin gessa. 
1PE.5.11	Jirtuu tuumman la miige a tiissa. Aamiin!
1PE.5.12	Eti ullaka koo Kiriisteenye Silfaano
1PE.5.13	Urur Kiriistoki ilkerengeetti Baabiloon
1PE.5.14	Bariitoti ꞌdooꞌd Kiriisto isbariiticho isbariiticha. Atinhi koo Kiriistee tuumman la Waakh ba nebey atin kakaala.
2PE.1.1	Khadaaba eti atin isoochiiro a ani, Siimonhi Beetero layadeeh. Ani la a falfa ichoow ergaano Yeesso Kiriisto.
2PE.1.1	ꞌDooꞌdi an isoochiiro la a ꞌdooꞌdi fissanoonki Waakh ichoow koo Yeesso Kiriistohi ꞌDoorribeheene ka iꞌdenyuu rumanka kakhuufnaanki Yeesso Kiriisto lakakhuufo ꞌhele.
2PE.1.2	Waakh ichoow Yeessohi Kamureene ba garanti atin icho garattaan ka tuum atin imaalaane tuum nebey atin kakaalaan.
2PE.1.3	Miigti Waakh ka wihi tuummane jiro miinsane ꞌdee inno jiroti Waakh kahamaado jirro a inno siiche. Garanti inno Kiriisto garanni ka wahanyeyyohaas a khabna. Toro la weynaantiis ichoow haaggiiski weyti deefo ka a inno wahe. 
2PE.1.4	Wahanyeyyohaas ka Waakh ayyinti weyti haaggane indigir inno ikhabto a inno igooche, ꞌdee ayyintaas ka Waakh uummankiis leegisanna toro suujoonki harratane wahanyeyyohi liimoono keenaan kabahsanna.
2PE.1.5	Jeentetuu la taba tirriinsada kakhuufnaanki atin Waakh kakhuuftaan haag kakhaya, haag la abannaanki atin Waakh abattaan kakhaya. 
2PE.1.6	Abannaan la isjeyin kakhaya, isjeyin la garrahsi kakhaya, garrahsi la jiroti Waakh kahamaado kakhaya. 
2PE.1.7	Jiroti Waakh kahamaado la uuri ꞌdabakhe kakhaya, uuri ꞌdabakhe la ꞌdoonin kakhaya. 
2PE.1.8	Chirri wahaas tuumman wihiin yahiine toro la kakhaymaan, Yeesso Kiriistohi Kamureenenye atin abattaan ka, ꞌdooꞌdi ollommeenye gurnaan idelin ma tateehiin. 
2PE.1.9	Iꞌdaasenyi eti wahanyeyyohaas laa a iꞌdi eti walah igaranne indo laaye, saggi uskeeliiski oraat liidikhe dabe.
2PE.1.10	Maantaka ꞌdooꞌd Kiriistokaaw a atin hawwaasde, tirriinsada wihi saggi Waakh atin iwahe toro us atin isoobahsate tuso yeela. A mehe chaꞌatin iꞌda yeesseen jirtuu ma tarraantarrattaan. 
2PE.1.11	Iꞌda ka goobi Waakhe jirtuu imassanne Yeesso Kiriistohi Kamureenenye ꞌDoorribeheene dakhti ka weyti atin lasoodowwaacha.
2PE.1.12	Rumanka runti Chiirnaanneti Waakhe goorat atin laabche a garattaane toro la a raahtaan. Eheetteey laka, a inokhda one toro kol tuumman atin kasooꞌhelcha. 
2PE.1.13	Ani ka kootte wihi mujjume, a anihi geeddi uliba an noolahe waha atin kasooꞌheꞌhhelcho. 
2PE.1.14	A mehe a garda omootteey a soodowwaatte, saggi Yeesso Kiriistohi Kamureene itusuu. 
2PE.1.15	Hol la a dowa saggi ꞌdee inkoo an umuy laka atin kol dakkhan waha ikasooꞌhessaan yeela.
2PE.1.16	A mehe maanti nah miig Yeesso Kiriistohi Kamureene ichoow saggi us isoonokhti nah atin icheekne, wahaas hawweesseti beenaate nah kharateenyo ka soouunne nah raahne menye, nah indoheenyo ka weynaantiis a agarre. 
2PE.1.17	A mehe chirraas us inkaanyit ichoow weynaan Waakkhi Aabbaheene kaꞌhele, hooyi Waakkhi Weyti Ween kayimiy mehe yidah ya, “Waha a Weeleeyki an weyti ꞌdoono, an weyti kahamaado.”
2PE.1.18	Nah rubeyteenyo la hooya goobi Waakh kasooyeede a daagne a mehe nah usu hali lagan ka a leejirree.
2PE.1.19	Inno la runti ꞌdooꞌdi goorat Waákh íyeyyeedo cheeke weyti tissibna. Yeeda weyti nabah isuda a mehe yeeda a iꞌdi taahi inti mugꞌdee kabolkho. Nabah isuda ichoowka ibeen a yimaate ki Kiriisto soobaho banayhiis la uurassiin goya kabolkhaan. 
2PE.1.20	Waha tuumman ꞌdirihicho la, saggi Chiirnaanneti Waakhe goorat ꞌdooꞌdi Waákh íyeyyeedo cheeke too kalday laka malicho ikiimaatan abda. 
2PE.1.21	A mehe ꞌdooꞌda Waákh íyeyyeedo yeedicho ꞌdooninti weeli enenyet ma kasoouummamin. Iꞌdaasenyi yeedi icho cheekeen, a ki Waakh kayimiyye Rubeyti Munyee aficho leekeente.
2PE.2.1	Yaafohi Issiraayel goyaka la, ꞌdooꞌdi beenaate ꞌdooꞌdi Waakh iyeyyeedee a jire. Saggaas on u ꞌdooꞌdi ꞌdooꞌdi Waákh íyeyyeedo iskaayyeelo laka goytiin a soogela dagsi ka yeedassi beenaate jit Kiriisto enenyet buucho enenyet abcha. ꞌDooꞌda la Kamuri gatte laka a ꞌdiiꞌda, baabakki Waakh baabiicho dowwa on isikeenaan. 
2PE.2.2	ꞌDooꞌdi buure la sohoꞌddarriti ꞌdooꞌda yeelo raaha, jiti rummaat igafa. 
2PE.2.3	ꞌDamaankicho ka, yeedassi beenaate atin abchaane atin kakharaawaan. Waakh goorat archiiy on icho hukkume baabakki us icho baabiicho gooche. Waakh ma urꞌdo gone, wihi us igooche a soodowwaateen.
2PE.2.4	A mehe Waakh herti Waakhe goorat uskeel yeesse sina a omhiche, ankhari af laa goya kalugꞌde kaahhide. Intaase fiddiyaane ichoowka ibeenki Waakh enenyet hukkumo yateeh. 
2PE.2.5	Toro la harrati ꞌdooꞌdi goorat archiiy uskeel yeele baabiiche, ꞌduley kakhaate. Iꞌdaasenyi us Noowahi ꞌdooꞌd jiti fissan icheeke ichoow ꞌdooꞌdoo addane teebeenye toorribe. 
2PE.2.6	Toro la ilkerengeetti Soodom ichoow ti Goomorah baabakki us icho baabiicho igooche, ꞌdab kagube bombey kayeele. Iꞌda ka Waakh icho ꞌdooꞌdi berri jiti us ꞌdoono iraahin iyookko ikayeele. 
2PE.2.7	Toro la Loothi fissane sohoꞌddarriti ꞌdooꞌd yeele bolkhisse ribe. 
2PE.2.8	A mehe eta fissan kol dakkhan goychooda yiille, ulla chirri us kol dakkhan uskeeli ꞌdooꞌda yeele arge toro la daage rubeytiis ka weyti bolkhe. 
2PE.2.9	Kamur ꞌdeerka saggi us ꞌdooꞌdi aytiis raaho sinayyohi kajo ikasoobahcho a garta. Toro la ꞌdooꞌdi uskeel yeelo saggi us sina iomhicho ichoowka ibeenki us ꞌdooꞌd hukkumo yateeh laka a garta. 
2PE.2.10	Kach ka la a ꞌdooꞌdi wihi kheerenye uurassicho goya kijiro uskeel imoono raaho toro weynaan rannyo.
2PE.2.10	Icho wihi icho yeelin ꞌdoonaan ka roorro ma khabaane, rannyaate leeyahiine, toro la wahanyeyyohi iꞌdi herti Waakhe anto khabo liiargine icho leeabaarramaan ma karooraan.
2PE.2.11	Herti Waakh wahanyeyyoha weyti miig a kakhabta toro weynaan ꞌdirihicho laka khabta. Eheetteey laka, chiꞌiche wahanyeyyoha Kamur ortiis ka cheekatti ma abaarto. 
2PE.2.12	Iꞌdaasenyi ꞌdooꞌda saggi binahi yibaate mal ikhabine ladelo one ꞌdee lakhabti laabbakkicho iche ijira. Wahanyeyyohi icho foolicho ikhabine saggi suuje ileeabaarramaan. Saggi bina bar liitiro iche icho laka bar liitira.
2PE.2.13	Saggi icho ꞌdooꞌdi addan igaameeraan, saggaase icho laka liigaameera. ꞌDooꞌda wihi sarticho ꞌdoonto icho maalim laka yeelaan leelakhaanyo mee. Icho goytiin ka a iꞌdi wihi duksah ichoow el khabo. Geeddi icho atin leegolossataan la ekkeysihicho a kahamaadaan. 
2PE.2.14	Koloo kalday laka uskeel ma ꞌdiichaane, indohicho oboorrihi icho leeurꞌdin ꞌdoonaan on menye, wohoo addan ma khabtaan. ꞌDooꞌdi yeed Yeesso goyaka jarakhe ekkeestaane uskeel kalugꞌdaan. ꞌDooꞌda ꞌdamaam on menye wohoo addan ma woyaan. Icho a ꞌdooꞌdi Waakh fale. 
2PE.2.15	Jiti fissan a bujeene jiti suujenye goorat inam Beeyorki Baalam layadeeh tabe tabeen. Baalam la suujoonki us yeele, chilimmeti us kaꞌhele a ꞌdoone. 
2PE.2.16	Iꞌdaasenyi Baalam jeenteti uskeeli us yeeluu, eheli us khabe hooyi weeli enenyet ka usu leejaakhe. ꞌDalanki etaas Waákh íyeyyeedo sooyeelo kasoojeyche.
2PE.2.17	ꞌDooꞌda a iꞌdi indohi bicche laa ichoow ꞌduubathi rug woyo. Inti ꞌdooꞌda liiabbire a inti mugꞌdihi reebe. 
2PE.2.18	A mehe icho yeedi ilmarhaatteete kaayyeedaane isatahnoochaan. ꞌDooꞌdi yeed Yeesso ka jarakhenye, dowwanoha ka suujoonki us yeele kabahsati wihi uurassicho goya kijiro uskeel imoono ka sohoꞌddarri isoojiitaane angey gessaan. 
2PE.2.19	Wihi icho enenyet iayyichaan a furnaane, iꞌdaasenyi icho rubeycho a bowꞌdayyohi uskeel. A mehe wihi kianti iche bowꞌdaticho tahe. 
2PE.2.20	A mehe chirri icho abannaanki Yeesso Kiriistohi Kamureenenye ꞌDoorribeheene abteen ka, wahanyeyyohi harratane sussuujenye enenyet biꞌdirroocho a kasoobahsateene toro la suujoonkaas icho khabte a kahataateene, icho kola jiroti icho jiraan ti oraat laka a kasuuj. 
2PE.2.21	Ichohi goorat jiti fissan iabanne deefta ichohi abte toro amurreti Waakhe munyeenye lasiiche bujo ka. 
2PE.2.22	Wihi icho kayitah a mammahti rummaate goorat, “Kar jilbiibotiissa inokhta,”
2PE.3.1	Aalasseeyki an weyti ꞌdoono, waha toolla a khadaabeeyki lammaatteete an atin isoochiire. Khadaabbe lammache ka wihi atin ꞌhor abatteene atin kasooꞌhelcha, ꞌdee mali haaggan khabtaan. 
2PE.3.2	Atinhi wihi goorat ꞌdooꞌdi munyayyeenye Waákh íyeyyeedo cheeke kasooꞌhessaane ꞌdoona. Toro la atinhi amurreti Kamureenki toro ꞌDoorribee miinsane ergaano atin isoocheekte kasooꞌhessaan iche ꞌdoona.
2PE.3.3	Koloo la waha abda, ibeenneti ꞌdaꞌddaboot ka ꞌdooꞌdi runti Waakh kachaarti toro suujoonki uurassicho imoonaan kalday on yeelo a soobaha. 
2PE.3.4	Mehe atin idowaan ya, “Emeetti goorat us ayyiche meete? A mehe aacchinyeteen a tuunte walah tuumman la a iꞌdi maanti goorat harra lasoouume on.” 
2PE.3.5	Iꞌdaasenyi dib on u saggi Waakh goorat archiiy yeedi afiissa on ka serey ichoow harra ba isoouume dabaan. Toro la dib on u saggi us harrati kafafsane bicche lakasoohaaggiche, bicche kamarsanyahiin dabaan. 
2PE.3.6	Bicchehaas on jiti ꞌduleyi buure ka maantaas harra lasuujaache. ꞌDuleye lakeene wihi harra kajire tuumman lamassiche. 
2PE.3.7	Waakh la yeedaas afoot on ka serey ichoow harrata saggi toolla icho ijiraan on iꞌdiicha ichoowka ibeenki us ꞌdab kagubo baabiicho yateeh. Ibeenkaas Waakh ꞌdooꞌdi usu igaran a hukkuma toro la bar tira.
2PE.3.8	Iꞌdaasenyi aalasseeyki an weyti ꞌdoono, waha akadabina. Kamur ka, ibeenkoo a iꞌdi guꞌh alifoo, guꞌh alifoo la a iꞌdi ibeenkoo. 
2PE.3.9	Kamur wihi us ayyiche ka ma soomalmalo iꞌdi ꞌdooꞌd gaasoo malmalli ikhaatuu. Us a atin igarrahsata a mehe usuhi etoo kalday laka iumaatane, iꞌdaasenyi enenyet tuumman uskeel kasoonokhti iche ꞌdoona.
2PE.3.10	Iꞌdaasenyi ibeenki Kamur iꞌdi eti walah hato iyamiit. Maantaas la sereyta daayan saggi uskule iyeedda, baabaata. Wahanyeyyohi sereyta kajiro tuumman la a gubtaane bar waayaan. Toro la harra ichoow wihi harra kajiro tuumman laka a laguba.
2PE.3.11	Walah tuumman saggane liibaabiicha gone, atinhi jiroti munyee ichoow jiroti Waakh kahamaado jirtaane laꞌdoona, 
2PE.3.12	geeddi atin ibeenki Waakh sugtaane atin ibeenkaas itirriinsattaan. Maantaas la sereyta daayan ichoow wahanyeyyohi kijiro tuumman a gubtaane bar waayaan. 
2PE.3.13	Iꞌdaasenyi wihi Waakh ayyiche ka, sereytoo husub ichoow harratoo husube walah tuumman fissanyahiine sugna.
2PE.3.14	Maantaka aalasseeyki an weyti ꞌdoono, geeddi atin wahaas sugtaan weyti tirriinsada, ꞌdee atinhi usu nebey ikhabtaane uskeeloo rucchul laka ikhabine eloo rucchul laka ikhabin a atin sooeleelo.
2PE.3.15	Waha la abda, samacchaari Kamureen ribnaanki us enenyet ribo ikhaata. Walaaleenki inno ꞌdoonno Baawulo layadeeh laka kharati Waakh siiche ka waha a atin isoochiire. 
2PE.3.16	Baawulo khadaabbetiis tuumman ka, wahanyeyyohi emeet Kiriisto miinsan a kaayyeeda. Khadaabbeti Baawulo chiiro meelassoo, wihi us kaayyeedo abane a miig. ꞌDooꞌdi waha foolicho ikhabin ichoow ki yeed Yeesso goya kahusube mujjum hiiyyay ibihin la, wihi yeediis essi tuummane urgiyicha. ꞌDooꞌda la Chiirnaanneti Waakh tuumman saggaas on ibaabula. Iꞌda ka bakkinnaanki labakkicho iche isikeenaan.
2PE.3.17	Maantaka aalasseeyki an weyti ꞌdoono, waha orey on garatteen gone taba isyaakhicha. Uus suujoonki ꞌdooꞌdi hugumme iraahin atin ekkeysanne luhlo atin kakhaatin. ꞌDooꞌda iꞌdane atin yeela ꞌdee kakhuufnaanki atin Waakh kakhuuftaane isesseehin ka kuftaan. 
2PE.3.18	Iꞌdaasenyi haaggi Waakhe buure ichoow abanti atin Yeesso Kiriistohi Kamureenenye ꞌDoorribeheene abattaan ka weynaada. Toolla ichoow jirtuu tuummamba us ba koolo ꞌhela! Aamiin.
1JN.1.1	Eti nah woriis atin isoochiirro, a ki goorat geeddi wohoo rucchul laka liisoouumin jire. Nah usu a daagne, indoheenyo ka la a agarre, ꞌdeyꞌdoonne, toro la dahanoheenyo ka laka usu a ꞌdaarre. Eta Yeedi jiree iche woriis cheekna. 
1JN.1.2	Eta la a nah isoobahe, nah usu a agarre, runti usu miinsane cheekna. Toro la eta jiroti jirtuu imassan khabo, goorat Aabbahiis leejire nah isoobahe iche atin isoocheekna. 
1JN.1.3	Wihi nah agarre toro nah daagne, iche atin isoocheekna, ꞌdee atin ichoow nah ba kulankoo kalday khabna. Toro la Waakkhi Aabbaheene ichoow Yeesso Kiriistohi Weeliise kulankoo kaldaye leekhabna. 
1JN.1.4	Wahane atin isoochiirra, ꞌdee hamaadeenyo
1JN.1.5	Farniinki nah Weeli Waakh kadaagne nah atin isoocheekno kalla, Waakh a banaye, mugꞌdihoo rucchul laka goytiis ma kijiro. 
1JN.1.6	Chirri inno ichoow Waakh ba kulankoo kaldaye khabna elanni eheet a, mugꞌdi goya kaassohanni, inno beene goonna runti Waakh la ma jirro. 
1JN.1.7	Iꞌdaasenyi chirri inno banay goya kaassohanni saggi us banay goya ikajiruu, inno tuumman kulankoo kaldaye khabna, diig Yeessohi Weeli Waakhe la uskeeleen tuumman a inno kadikha.
1JN.1.8	Chirri inno uskeel ma khabno elanni, inno a isekkeysanna, runti Waakh la goyteen ma kijirto. 
1JN.1.9	Chirri inno uskeeleen Waakh icheekanne, usu a lakakhuufa toro wihi rummaat on yeela, uskeeleen a inno ikakuta toro la khollookh tuumman inno kadikha. 
1JN.1.10	Chirri inno uskeel ma yeelin elanni, inno Waakh eti been lehe kayeella, toro la yeediis iꞌdaaru laka ma raahno.
1JN.2.1	Nyaakhuteeyki an weyti ꞌdoono, waansihane atin isoochiira, uus ꞌdee atin uskeel yeeline. Iꞌdaasenyi chiꞌ etoo goytiin ka uskeeloo yeelo, eti meesseen ka Aabbaheen hawwaasti a khabna. Eta la a Yeesso Kiriistohi Fissan. 
1JN.2.2	Usu goorat lasoorriyooche, ꞌdee holi Waakhe uskeeleen keeno bahcha. Jeenteti soorriyotiis u la, Waakh uskeeleen kalday ma bahcho, iꞌdaasenyi uskeeli weeli enenyet tuummane bahcha.
1JN.2.3	Chirri inno amurretiis raahno, saggi inno rumanka eti Waakh yahe iabanne a garanna. 
1JN.2.4	Eti tuummane, “An eti Waakh rumanka yahe a garda,” essi, iꞌdaasenyi amurreti Waakh iraahin beene gooche, toro la runti Waakh goytiis ma kijirto. 
1JN.2.5	Iꞌdaasenyi eti tuummane Yeedi Waakh raaho, ꞌdooninti Waakh rumanka tuume goytiis kijirta. Saggane saggi inno ichoow Waakh ba wohoo kalday inahe igaranna. 
1JN.2.6	Eti tuummane Waakh goytiissa kijira essi, jiroti Yeesso jire iche jira.
1JN.2.7	Aalasseeyki an weyti ꞌdoono, amura an atin isoochiiro, koo husub menye, a ki raagane atin uus uumaccho ka atin khabteen on. Amura raagane, “Taba, isꞌdoona,” essi, a farniinki atin daagteen on. 
1JN.2.8	Eheet a, amuroo husube atin isoochiira. Runtiis goytiis ichoow goytiinna lakaarga. A mehe banayhi rummaat a bildiikhaane, mugꞌdi la baaba.
1JN.2.9	Eti tuummane banay goya kaassohta essi, iꞌdaasenyi etiiskoo Kiriisto rummeeste nihib, uliba mugꞌdi goya kajira. 
1JN.2.10	Eti tuummane etiiskoo Kiriisto rummeeste ꞌdoono la, banay goya kijira, wohoo rucchule goytiis ka tarraantarricho ma jiraan. 
1JN.2.11	Iꞌdaasenyi, eti tuummane etiiskoo Kiriisto rummeeste nihib, iꞌdi eti indo laa u mugꞌdi goya kasohta. Inti us isohti ma garti, a mehe uskeel iꞌdi mugꞌduu indo a ꞌduuꞌde.
1JN.2.12	Nyaakhuteeyki an weyti ꞌdoono, waansihane atin isoochiira,
1JN.2.12	a mehe jeenteti magah Yeessuu, Waakh uskeeliin a atin ikakute.
1JN.2.13	Atinhi ooyenyee, waansihane atin isoochiira,
1JN.2.13	a mehe atin ki geeddi harra liisoouumin laka jire a garatteen.
1JN.2.13	Atinhi nunnugul, waansihane atin isoochiira,
1JN.2.13	a mehe atin Seytaanki uskeel leh a soorisseen.
1JN.2.13	Nyaakhuteeyki an weyti ꞌdoono, waansihaase atin isoochiira,
1JN.2.13	a mehe atin Waakkhi Aabbaheene a garatteen.
1JN.2.14	Atinhi ooyenyee, waansihaase atin isoochiira,
1JN.2.14	a mehe atin ki geeddi harra liisoouumin laka jire a garatteen.
1JN.2.14	Atinhi nunnugul, waansihaase atin isoochiira,
1JN.2.14	a mehe atin a tihe,
1JN.2.14	Yeedi Waakh la goytiinna kijira,
1JN.2.14	toro la Seytaanki uskeel leh a soorisseen.
1JN.2.15	Taba harrata suuje ichoow wahanyeyyohi harratane sussuuje aꞌdoonina. Eti tuummane wahanyeyyohi harratane sussuuje ꞌdoono, ꞌdooninti Aabbaheen goytiis ma kijirto. 
1JN.2.16	A mehe wahanyeyyohi harrata a iꞌdi maanta wihi ꞌdooꞌd uurassicho goya kijiro uskeel imoono ichoow ꞌdooꞌdi wihi us argo tuumman iildeerroti ichoow ꞌdooꞌdi wihi us khabo ichoow wihi us yeelo keeylajo. Suujoonka tuumman Waakkhi Aabbaheene ma kayamiite, wihi keeno a wahanyeyyohi harratane laꞌdoono. 
1JN.2.17	Harrata suuje ichoow suujoonkicheki liimoono a kutaane, iꞌdaasenyi eti wihi Waakh ꞌdoono yeelo, jirtuu tuumman a jira.
1JN.2.18	Nyaakhuteeyki an weyti ꞌdoono, waha a ibeenneti ꞌdaꞌddaboot. Saggi goorat atin idaagteen u la, eti Kiriisto igafo a yamiit. Toolla laka ꞌdooꞌdi ittaawenye Kiriisto igafo a yimiy. Iꞌda ka la saggi waha ibeenneti ꞌdaꞌddaboot iyahiin a garanna. 
1JN.2.19	ꞌDooꞌda goyteenna kabahe iꞌdaasenyi rumanka keen ma eheynan. A mehe chiꞌ rumanka goorat icho keen yahiin, a inno leefiddiyaan. Iꞌdaasenyi katabinti icho inno katabeen, saggi koo kalday laka keen ieheynane tusa.
1JN.2.20	Iꞌdaasenyi Kiriistohi Munyee Rubeyti Munyee ka a atin subhe, atin tuumman la runti Waakh a garattaan. 
1JN.2.21	Jeenteti atin runtaas igaran mee khadaaba atin ikasoochiiro, a jeenteti atin igarattaan ichoow jeenteti beentoo rucchul laka rum ikiimaatan. 
1JN.2.22	Kamalda bal, eti been leh a ayyee? Eti been leh a eti saggi Yeesso Ki Lasubhe iyahe ꞌdiiꞌdo. Eti iꞌdee a eti Kiriisto igafo. Us Waakkhi Aabbaheene ichoow Weeli Waakh ba a ꞌdiiꞌddanyahe. 
1JN.2.23	Eti tuummane Weeli Waakh ꞌdiiꞌdo, Aabbaheen ma khabo. Eti saggi Yeesso Weeli Waakh iyahe cheeko tuumman la, Aabbaheen laka a khaba.
1JN.2.24	Maantaka, taba giꞌde wori atin uus uumaccho ka atin daagteen goytiin a fiddiyo. Chirri woraas goytiin fiddiyo, atin laka Weeli Waakh ichoow Waakkhi Aabbaheene goychooda fiddiitaan. 
1JN.2.25	Waha la a wihi Kiriisto inno iayyiche, a jiroti jirtuu imassanne inno ꞌhello.
1JN.2.26	Wahanyeyyoha an atin isoochiiro, ꞌdooꞌdi jit atin bujin ꞌdoono miinsanyahiin. 
1JN.2.27	Atin ka la, Kiriisto Rubeyti Munyee ka a atin subhe. Subahnaanka us atin subhe la goytiinna fiddiya. Maantaka etoo addane wihi rummaat atin abcho ma ꞌdoontaan. Iꞌdaasenyi Rubeyti Munyee walah tuumman a atin abissa, wihi iche atin abisso la been menye, a rum. Maantaka iꞌdi Rubeyti Munyee atin iabissuu, taba giꞌde Kiriisto goytiis fiddiya.
1JN.2.28	Maantaka nyaakhuteeyki an weyti ꞌdoono, taba Kiriisto goytiis fiddiya, ꞌdee maanti us soobaho ka, uus inno roorro khabine toro la uryaawin emeettiis ka.
1JN.2.29	Chaꞌatin saggi Kiriisto ifissanyahe garattaan, saggi ꞌdooꞌdi tuummane wihi fissan yeelo nyaakhuti Waakh iyahe a garattaan.
1JN.3.1	ꞌDooninti Waakkhi Aabbaheene inno ꞌdoono eenna a buure. Waakh rubeytiis laka nyaakhutiissa inno yadeeh! Rumanka la inno a nyaakhuti Waakh! Maantaka ꞌdooꞌdi harrata ma inno garti, a mehe icho Waakkhi Aabbaheene ma gartaane. 
1JN.3.2	Aalasseeyki an weyti ꞌdoono, inno toolla a nyaakhuti Waakh. Wihi berri inno nateeh la ma inno latusin. Iꞌdaasenyi wihi inno garanni, maanti Kiriisto soobaho inno laka iꞌdiissa nateeh, a mehe maantaas iꞌdi rumanka us yahe a agarra. 
1JN.3.3	Eti tuummane khajjeela khabo miꞌdabe iskayeela, saggi Kiriisto rubeytiis miꞌdab iyahuu.
1JN.3.4	Eti tuummane uskeel yeelo, amuri Waakhe jebcha. Rumanka uskeel a hugunꞌdarri. 
1JN.3.5	Iꞌdaasenyi saggi Yeesso iyimiyye ꞌdee uskeeleen inno ikabahcho a garattaan. Ulla uskeeloo rucchul laka ma yeelin. 
1JN.3.6	Et Kiriisto goytiis kijiro uskeel goya kaassohti mele. Et uskeel goya kaassohti, Kiriisto arge ommos garti mele.
1JN.3.7	Nyaakhuteeyki an weyti ꞌdoono, uus etoo kalday laka jit atin bujin. Eti wihi fissan yeelo a fissanyahe, saggi Kiriisto ifissanyahuu. 
1JN.3.8	Eti tuummane uskeel yeelo a ki Seytaan, a mehe Seytaan uus uumaccho ka us uskeel on yeela. Weeli Waakh a yimiyye ꞌdee hili Seytaan baabiicha. 
1JN.3.9	Etoo kaldaye nyaakhuti Waakhenye uskeel goya kaassohti mele. Us jiroti Waakhe husube jira, uskeel goya kaassohan ma yabuuꞌd, a mehe us a nyaakhuti Waakh kichokoo. 
1JN.3.10	Saggane nyaakhuti Waakh ichoow nyaakhuti Seytaan seley ibihinna. Eti tuummane wihi fissan iyeelin, ki Waakh mee. Eti tuummane etiiski Kiriisto rummeeste iꞌdoonin laka ki Waakh mee.
1JN.3.11	Waha a farniinki atin uus uumaccho ka atin daagteene, taba a isꞌdoonno. 
1JN.3.12	Iꞌdi Kaayinhi koo Seytaanki uskeel lehe walaaliis dubunuunu yigis iitaahana
1JN.3.13	ꞌDooꞌdeeyki Kiriisto rummeeste, chirri ꞌdooꞌdi harrata atin nibhaate agirmeysanna. 
1JN.3.14	Saggi inno omoot iꞌdallaabsanne inno jiroti jirtuu imassan ikhabno a garanna, a mehe inno ꞌdooꞌdi Kiriisto rummeeste a ꞌdoonna. Eti etoo koo Kiriistee iꞌdoonin la, omoot goya fiddiya. 
1JN.3.15	Eti tuummane etiiski Kiriisto rummeeste nihib, a iꞌdoo us dubunuunu diig gele. Wihi atin garattaan la, et dubunuunu diig gele jiroti jirtuu imassan ꞌhelo mele.
1JN.3.16	Saggane wihi ꞌdoonine tahe igaranna. Yeesso Kiriisto jirotiis a inno isoobahche. Inno laka innohi ꞌdooꞌdeenki Kiriisto rummeeste jiroteen ibihinno laꞌdoona. 
1JN.3.17	Chirri etoo hoolahi harrata khabo etoo addane koo Kiriisteenye walah laa argo iꞌdaasenyi etaas uur ikasoonugleysan, ꞌdooninti Waakh saggoh goytiis ikijirta? 
1JN.3.18	Nyaakhuteeyki an weyti ꞌdoono, uus inno yeed ommos af on ka ꞌdooꞌdi addan ꞌdoonine, wihi inno yeello ichoow wihi rummaat ka ꞌdoonno. 
1JN.3.19	Saggane ꞌdeerka rumanka saggi inno ꞌdooꞌdi Waakh inahe iabanna, toro la Waakh ortiis ka uurasseen nebey iꞌhelaan. 
1JN.3.20	A mehe chirri uurasseen uskeel inno igoochaan laka, Waakh uurasseen a kaweenyahe, ulla walah us igaran mala.
1JN.3.21	Aalasseeyki an weyti ꞌdoono, chirri uurasseen uskeel inno ikagoon, Waakh ortiis ka roorro inno khabno mele gon. 
1JN.3.22	Waakh la walahbaaw inno daahne ka a inno siicha. A mehe inno amurretiis a raahna, toro la jiroti usu kahamaadisso jirra. 
1JN.3.23	Amuri Waakh inno siiche kalla, Yeesso Kiriistohi Weeliise rummeesda, toro la saggi us amur inno isiichuu, isꞌdoona. 
1JN.3.24	ꞌDooꞌdi tuummane amurretiis raaho, Waakhe leefiddiya Waakh la icho leefiddiya. Rubeyti Munyeenye Waakh inno siiche ka la, saggi us inno ileefiddiyo a garanna.
1JN.4.1	Aalasseeyki an weyti ꞌdoono, eti tuummane rubeytoo woyto mee rummeysattaan. Iꞌdaasenyi taba ꞌdooꞌdaas rubeyohoo woyaan fiiricha, ꞌdee wihi icho atin abchaan icho Rubeyti Waakh kayimiy fiiricha. Iꞌdi tahe ꞌdooꞌdi ittaawenye ꞌdooꞌdi Waákh íyeyyeedo iskaayyeelo harrata a itabe. 
1JN.4.2	Saggane eti Rubeyti Waakh khabo iabattaan. Eti tuummane rubeytiis woyto Yeesso Kiriisto uummanki weeli enenyete kayimiy cheeko, Waakhe kayimiy. 
1JN.4.3	Iꞌdaasenyi eti tuummane rubeytiis woyto waha Yeesso miinsan cheekin ꞌdiiꞌdo, Waakh ma kiimaatan. Etaas ginnati eti Kiriisto igafo katamiite khaba. Atin saggi eti Kiriisto igafo iyamiit a daagteene, ulla toolla laka harrata a kijira.
1JN.4.4	Atinhi nyaakhuteeyenye an weyti ꞌdoono, atin a ki Waakhe toro ꞌdooꞌdaas a soorisseen gon. A mehe Rubeyti Munyeenye goytiin kijirto, Seytaanki harrata kijiro a kussantahe. 
1JN.4.5	ꞌDooꞌdaas beenaate Waákh íyeyyeedo a ki harrata suujenye, maantaka wori harrata kayimiy on cheekaane, ꞌdooꞌdi harrata la icho nabah a isuda. 
1JN.4.6	Inno a ki Waakhe eti tuummane Waákh garti la wihi inno ꞌdooꞌd abinno a raaha. Iꞌdaasenyi eti Waakh ikiimaatan ma inno daago. Saggane eti Rubeyti Waakh khabo ichoow ki rubeyti beenaate Seytaan khabo seley ibihinna.
1JN.4.7	Aalasseeyki an weyti ꞌdoono, ꞌdoonine Waakhe katamiit gone, taba giꞌde a isꞌdoonno. ꞌDooꞌdi tuummane ꞌdooꞌdi addan ꞌdoono la a nyaakhuti Waakhe toro la Waakh a gartaan. 
1JN.4.8	Eti tuummane enenyet iꞌdoonin, Waakh ma garti, a mehe Waakh wihi us yeelo tuumman ꞌdoonintiissa kayeela. 
1JN.4.9	Waakh saggane ꞌdoonintiis inno ituse, Weeliiski kaldaye harrata isooerge, ꞌdee Weeliiska ka jirra. 
1JN.4.10	ꞌDoonine talla, inno mee Waakh ꞌdoonne, iꞌdaasenyi usu inno ꞌdoone toro Weeliis sooerge, soorriyotiis ka, holi Waakhe uskeeleen keeno bahcha.
1JN.4.11	Aalasseeyki an weyti ꞌdoono, Waakh weyti a inno ꞌdoone gone, taba giꞌde inno laka a isꞌdoonno. 
1JN.4.12	Et injire Waákh arge mele. Iꞌdaasenyi chirri inno isꞌdoonno, Waakh goyteen a fiddiya, ꞌdoonintiis la goyteen ka tuume tateeh.
1JN.4.13	Saggi inno goytiis ikijirro ulla goyteen ikijiro a garanna, a mehe us Rubeytiisti Munyee a inno siiche. 
1JN.4.14	Inno saggi Waakkhi Aabbaheene Weeliis isooerge, ꞌdee us ꞌDoorribehi ꞌdooꞌdi harrata iyateeh a agarre, toro la a cheekna. 
1JN.4.15	Eti tuummane saggi Yeesso Weeli Waakh iyahe cheeko, Waakh goytiissa fiddiya ulla Waakh goytiis fiddiya. 
1JN.4.16	ꞌDooninti Waakh inno ꞌdoono a garanna, toro la ꞌdoonintaas a kakhuufna.
1JN.4.16	Waakh wihi us yeelo tuumman ꞌdoonintiissa kayeela. Eti tuummane Waakh ichoow ꞌdooꞌdi addan ꞌdoono, Waakh goytiissa fiddiya, ulla Waakh goytiissa fiddiya. 
1JN.4.17	Iꞌda ka ꞌdooninti inno isꞌdoonno tuume tateehe, ꞌdee ibeenki enenyet lahukkumo ka, roorro inno khabno mele. Iꞌdi tahe harrata ka inno a iꞌdiissa. 
1JN.4.18	ꞌDooninti Waakh roorro mele. Iꞌdaasenyi ꞌdoonintiisti tuume roorro goyteen a kabihissa. Iꞌdi tahe roorro wihi keeno, saggi Waakh weeli enenyet sirbi igesso iche luuloota. Eti roorro khabo ꞌdoonin ka tuum ma lakayeelin.
1JN.4.19	Inno Waakh ichoow ꞌdooꞌdi addan a ꞌdoonna, a mehe Waakhe kolooraat inno ꞌdoonee. 
1JN.4.20	Chiꞌ etoo, “An Waakh a ꞌdoona,” essi, iꞌdaasenyi etoo addane koo Kiriistee nihib, etaas beene leeyahe. Iꞌdi tahe eti tuummane etoo koo Kiriisteenye us arge iꞌdoonin, Waakkhi us iargin ꞌdoonin ma yabuuꞌd. 
1JN.4.21	Amuri Waakh rubeytiis inno siiche mehe yadeeh ya, eti tuummane Waakh ꞌdoono, eti tuummane koo Kiriistee laka a ꞌdoono.
1JN.5.1	Eti tuummane saggi Yeesso Ki Lasubhe iyahe rummeesti a nyaakhuti Waakh. Eti tuummane Waakkhi Aabbaheene ꞌdoono la, nyaakhuti Waakh laka a ꞌdoona gon. 
1JN.5.2	Saggane saggi inno nyaakhuti Waakh iꞌdoonno igaranna, Waakhe ꞌdoonna toro la amurretiis raahna. 
1JN.5.3	ꞌDooninti inno Waakh ꞌdoonno a iꞌda, amurretiissa raahna. Amurretiis la hulees mele. 
1JN.5.4	A mehe ꞌdooꞌdi tuummane nyaakhuti Waakhe harrata suuje a soorichaan. Saggane harrata isoorinna, Yeesso kakhuufna. 
1JN.5.5	Kamalda bal, eti harrata suuje sooricho a ayyo? A eti saggi Yeesso Weeli Waakh iyahe rummeesti kalday on.
1JN.5.6	Yeesso Kiriisto rubeytiis bicche ichoow diige kayimiy. Bicche kalday on la menye, bicche ichoow diige goya leeyimiy. Rubeyti Munyee la waha a cheekta, a mehe Rubeyti Munyee rum on cheekta. 
1JN.5.7	A mehe walah seyyahtane runti saggi Yeesso iyimiyye weeli enenyet iyitah cheeka. 
1JN.5.8	Waha la a Rubeyti Munyee ichoow bicche ichoow diig. Walah seyyahtaas la wohoo kalday on cheekaan. 
1JN.5.9	Wihi weeli enenyet inno idowo a rummeysanna. Iꞌdaasenyi wihi Waakh inno idowo weyti kutaan. A mehe wahaas Waakh cheeke Weeliissa miinsanyahiin. 
1JN.5.10	Eti tuummane saggi Yeesso Weeli Waakh iyahe rummeesti, wihi Waakh essi a rummeesta. Eti tuummane wihi Waakh essi irummeysan la, Waákh eti been lehe kayeele, a mehe wihi Waakh cheeke Weeliis miinsan ma rummeysan gon.
1JN.5.11	Wihi us cheeko la kallaayo. Waakh jiroti jirtuu imassan a inno siiche, jirota la eti lakeelo a Weeliissa. 
1JN.5.12	Eti tuummane Weeli Waakh khabo, jirota jirtuu imassan a khaba. Eti tuummane Weeli Waakh ikhabin la jirota jirtuu imassan ma khabo.
1JN.5.13	Wahanyeyyoha atinhi saggi Yeesso Weeli Waakh iyahe rummeysatteene atin isoochiira, ꞌdee saggi atin jiroti jirtuu imassan ikhabtaan garattaan. 
1JN.5.14	Kolbaaw inno Waakh walah daahne wihi inno ubno, chirri wihi inno daahno ichoow wihi us ꞌdoono israahaan, us a inno daaga. 
1JN.5.15	Chirri inno saggi us inno idaago garanni la, walahbaaw inno usu daahne saggi inno ikhabno a garanna.
1JN.5.16	Chirri etoo etiiski Kiriisto rummeeste uskeeloo omoot ikawoyin yeelo argo, etaas Waakh a iwaho, Waakh jiro a siicho. ꞌDooꞌdi uskeelicho omoot ikawoyine kaayyeeda. Uskeeli enenyet omoot iwoyo a jira. ꞌDooꞌdi uskeeli iꞌdee yeelo mee Waakh iwaha atin idowo. 
1JN.5.17	Suujoonki enenyet yeelo tuumman a uskeel. Iꞌdaasenyi uskeel tuumman mee enenyet omoot iwoyo.
1JN.5.18	Wihi inno garanni, ꞌdooꞌdi tuummane nyaakhuti Waakhe uskeel goya ma kaassohti. Weeli Waakhe icho toorribá, Seytaanki uskeel leh icho iꞌdoor rucchul laka ma yeelo. 
1JN.5.19	Saggi inno nyaakhuti Waakh inahe a garanna. Toro la saggi Seytaanki uskeel leh wihi tuummane Waákh tirrimo idakhti a garanna. 
1JN.5.20	Wihi inno garanni Weeli Waakh a yimiyye, miigti inno wahanyeyyohi Waakh kaabanni inno siiche, ꞌdee saggi Waakh rum iyahe abanna. Toolla la inno ichoow Waakkhi rummaat a wohoo kaldaye, inno ichoow Yeesso Kiriistohi Weeliise laka a wohoo kalday. Us a Waakkhi rummaate, toro a jiroti jirtuu imassan.
1JN.5.21	Nyaakhuteeyki an weyti ꞌdoono, taba iyookkoyyohi waakkhakh lakayeessi iskahossa.
2JN.1.1	Khadaaba eti soochiiro a anihi ewweenenye urur Kiriisto woyo.
2JN.1.1	Eti ani isoochiiro a ati, makhaabassi lasoobahsate ichoow nyaakhutaahha. An rumanka weyti atin ꞌdoona. Ani kalday la menye, eti tuummane runti Waakh garti a atin ꞌdoona. 
2JN.1.2	A mehe runta goyteenna fiddiita, jirtuu tuumman la rubeyoheen goya fiddiita.
2JN.1.3	Waakkhi Aabbaheene ichoow Yeesso Kiriistohi Weeli Aabbaheene ba rum ichoow ꞌdoonin ka inno imaalaane, uur inno isoonugleestaane, nebey inno kakaalaan.
2JN.1.4	An weyti hamaade chaꞌan nyaakhutaahki gaasoo usuhi runti Waakh raaho arge, saggi Waakkhi Aabbaheene amur inno isiichuu. 
2JN.1.5	Maantaka makhaabassaneey, amura an kisoochiiro koo husub menye, a ki uus uumaccho ka inno khabne one, a kihawwaasdee, taba a isꞌdoonno. 
2JN.1.6	ꞌDoonine la talla, jiroteen ka amurretiissa raahna. Saggi atin uus uumaccho ka idaagteen u, amuriis a ki atin isꞌdoontaane, taba jirotiin ka isꞌdoona.
2JN.1.7	ꞌDooꞌdi ittaawenye enenyet ekkeesti, saggi Yeesso Kiriisto harrata uummanki weeli enenyet ikayimiy icheekin harra a kataaꞌhe. Eti iꞌdee tuumman a ki enenyet ekkeesti, toro la a eti Kiriisto igafo. 
2JN.1.8	Taba isyaakhicha uus hili atin Waakh ihaaggisseen ki ilmarhaatteet eheynane, Waakh tuum a atin guto. 
2JN.1.9	Eti tuummane wihi Kiriisto ꞌdooꞌd abche iraahine, wihi awtiis kakhaye, Waakh ma khabo. Eti tuummane orey isohti wihi Kiriisto ꞌdooꞌd abche khuccho, Waakkhi Aabbaheene ichoow Weeli Waakh ba a khaba. 
2JN.1.10	Chiꞌ etoo atin iyimiyye ulla wori us keene, wori Kiriisto enenyet abche buusanyahe, etaas urantiin laka asoogelinna ommos bariito laka abariitinna. 
2JN.1.11	Eti tuummane eti iꞌdee martiisti, hilaas weyti suujenye etaas haaggicho iche ullaka leegisma.
2JN.1.12	Wihi noole an atin isoochiirin ꞌdoono a khaba, iꞌdaasenyi khadaab ichoow ringi kasoochiirin ma ꞌdoono. Anihi atin sooꞌdaaro iche khajjeela, afiin ꞌhela ꞌdee weyti isleehamaana.
2JN.1.13	Nyaakhut walaassaahti Waakh soobahsate weyti a atin soobariitiche.
3JN.1.1	Khadaaba eti soochiiro a anihi ewweenenye urur Kiriisto woyo.
3JN.1.1	Eti an isoochiiro a ati, Gaayohi aaleeyenye an weyti rum ka ꞌdoono.
3JN.1.2	Aaleeyki an weyti ꞌdoono, an Waakhe kisoowaha, saggaas maanta at orey on ikasohatti rubeytaah wahanyeyyohi Waakh ka ihaaggantahuu, feyya ichoow wihi at jirotaah tuumman ka yeesso haagsataan. 
3JN.1.3	Iꞌdi tahe ꞌdooꞌdoo Kiriisto rummeeste a yimiyye, saggi at rumanka wihi Waakh ꞌdoono iyeesso, toro la orey isohatti runti Waakh iraahto nah isoocheeke, waha la weyti ikahamaadicheen. 
3JN.1.4	Wihi weyti ikahamaadicho, a nyaakhuteeyki jiroticho ka saggi icho runti Waakh iraahaan an daago.
3JN.1.5	Aaleeyki an weyti ꞌdoono, ꞌdooꞌdi Kiriisto rummeeste sossohti yeed Kiriisto cheeko at gargaarto ka, at a eti lakakhuufo, chaꞌat icho igaran laka. 
3JN.1.6	ꞌDooꞌda saggi at ꞌdooꞌdi Kiriisto rummeeste iꞌdoonto urur Kiriisto a icheeke. A haaggantahe chirri at chiꞌicho intoo addan ikahaan, saggi Waakh ikahamaaduu icho gargaarto. 
3JN.1.7	Iꞌdi tahe ꞌdooꞌda iroono Yeesso Kiriisto ibaha, ꞌdooꞌdi Waakh igaran la gargaar us kaꞌhelo mele. 
3JN.1.8	Maantaka inno rubeyteen ꞌdooꞌda wihi us ꞌdoono siinno giꞌde. Iꞌdaakka la runti Waakhe icho cheekaan a isleegargaarra.
3JN.1.9	Urur Kiriisto khadaab ꞌhor a isoochiire iꞌdaasenyi Diyoodirefhi weynaan marmo waansiheey a ꞌdiiꞌde. 
3JN.1.10	Maantaka maanti an amiit, wihi us yeelo ꞌdowe isoobahcha. Usu ani ihanta, wori beenaat ka ani icheeka. Waha kalday on menye, wihi weyti suujenye us yeelo a mehe ya, ꞌdooꞌdi Kiriisto rummeeste wori Waakh cheeko laka ma martiisti. Toro la ꞌdooꞌdi ꞌdooꞌdaas wohoo iyeelin ꞌdoono a tirta, urur Kiriisto laka goya kariha.
3JN.1.11	Aaleeyki an weyti ꞌdoono, ꞌdooꞌdi suujoon yeelo goya atabine, iꞌdaasenyi ꞌdooꞌdi haag yeelo on dabatiis raah. Eti tuummane haag yeelo Waakhe kayimiy. Eti tuummane suujoon yeelo la Waákh ma argin. 
3JN.1.12	Enenyet tuumman haag Demmediroos a cheeka. Us runti Waakhe raaha, waha la saggi us eti haaggan iyahe iche tusaan. Nah laka saggi us eti haaggan iyahe a atin isoocheekna. Atin la saggi wihi nah cheekno tuumman rum iyahiin a garattaan.
3JN.1.13	Wihi noole an kisoochiirin ꞌdoono a khaba, iꞌdaasenyi kalaamo ichoow ringi kasoochiirin ma ꞌdoono. 
3JN.1.14	Anihi dowwanoha ka kisooꞌdaaro khajjeela afaah ꞌhela. 
3JN.1.15	Waakh ba nebey kaahida. Aalassaahki inta kajiro tuumman a kisoobariiticheen. Aalasseenki intaas kajiro kooba bariiti.
JUD.1.1	Eti khadaaba soochiiro a ani, Yuudahi bowꞌda Yeesso Kiriisteenye, walaal Yaakoobee. ꞌDooꞌdi an ichiiro la a ꞌdooꞌdi Waakkhi Aabbaheene wahe toro la ꞌdoono, Yeesso Kiriisto la toorribo.
JUD.1.2	Waakh ba uur atin isoonugleesta, nebey atin kakaala, ꞌdoonin atin tusta. Toro la usu ba wahanyeyyoha tuumman weyti atin ikasookhaya.
JUD.1.3	Aalasseeyki an weyti ꞌdoono, geeddi an wori ribnaanki inno isleegisanno miinsan atin isoochiiro kamaldi, wihi an arge a mehe ya, wohoo addane uur ikasoodihe atin isoochiira. A atin hawwaasda, kakhuufnaanki atin Kiriisto kakhuuftaane ꞌdooꞌdi Waakh maantoo kalday on dahan lagesse, jirtuu la liikanokhan hol kadowa. 
JUD.1.4	Iꞌdi tahe ꞌdooꞌdoo dagsi ka goytiin soogele a jira. Saggi archiiy Yeedi Waakh liikachiiruu ꞌdooꞌda sina a liigooche. Icho a ꞌdooꞌdi Waakh igaranne, haaggi Waakhe buure baabulo, jitoo icho sohoꞌddarri kaassohtaan kayeelo. Toro la Yeesso Kiriistohi Kamureenki keleyenye anto tuumman leh a ꞌdiiꞌddanyahiin.
JUD.1.5	Toolla waha tuumman a garattaan. Eheetteey laka, wihi an atin kasooꞌhelin ꞌdoono Kamuri goorat yaafohi Issiraayel ili Miissiri kasoobahche, iꞌdaasenyi yomboka eti tuummane usu irummeysan a bakkiche. 
JUD.1.6	Wihi addane an atin kasooꞌhelcho, a herti Waakhe goorat antohi Waakh siiche ka hili lasiiche ibuuhinne, iꞌdaasenyi meessiche katabte. Waakh icho biingoyyohi armaanjireene mugꞌdi goyaka kahide, ichoowka Ibeenki weene Waakh ꞌdooꞌd hukkumo yateeh. 
JUD.1.7	Iꞌdaas on u ꞌdooꞌdi ilkerengeetti Soodom ichoow ki ilkerengeetti Goomorah ichoow ilkerengeetohi addane isoodow ba jiroti iꞌdi ti hertaasenye jireen. Icho laka sohoꞌddarri ichoow jiti mejel ichoow deyyeho ba isleeurꞌdaan a kheeroocheen. ꞌDooꞌdaas la iyookkoti ꞌdooꞌdi berri ꞌdabi jirtuu ijitin ka sina latuso yitaaheen.
JUD.1.8	Iꞌdaasu laka ꞌdooꞌda wori beenaat enenyet abcho jeenteti wihi icho kiissillootaan u sartichooda biꞌdirroochaane, antohi Waakh ꞌdiiꞌdaane, toro herti Waakh igafaan. 
JUD.1.9	Iꞌdaasenyi herti Waakhe weene Miikayel layadeeh laka maanti iche ichoow Seytaan ba eti sar Muusa khaato isleemarmeen, walah iche Seytaan kacheekatte mele, iꞌdaasenyi “Kamur a kileejaakho,” iche itidah. 
JUD.1.10	Iꞌdaasenyi ꞌdooꞌda wihi icho foolicho ikhabine leeabaarramaan. Icho laka iꞌdi binahi yibaate mal ikhabin u wihi uuricho kasoobaho on gartaan. Wahanyeyyoha on icho bakkichá.
JUD.1.11	Sinati icho sugto eenna a buure. A mehe icho jiti suujenye goorat Kaayin
JUD.1.12	ꞌDooꞌda a iꞌdi duksakki atin biꞌdirroocho chirri atin daawti ꞌdooꞌd Kiriisto isleegolossati atin gessaan. Icho heebtoo rucchul laka ma argaane, toro la wihi awtichooda on rirrihaan. Icho a iꞌdi mirisi hafar guuricho, bicche laa. Icho a iꞌdi geeyohi hayohi gurnaan lasugo ka gurnaankoo rucchul laka ikhabin. Icho hiiyyaye lakasoobukkhiche. Icho rumanka a tuumeen. 
JUD.1.13	Lakhaanyoti icho gelaan la a iꞌdi hamboti weyti buurenye chaafo khabto beyti buure ka hafari buurenye irti uskul kahcho sookhaatto. Icho a iꞌdi yiyyihimohi baabe Kamur mugꞌdihi reebenye armaanjireen meel igesso.
JUD.1.14	Eti Eenog layadeehe kholoti teebannaatteete Aadam sooraahte ka jire, orey on wori Waakhe ꞌdooꞌda miinsan kaayyeede, wihi us yidah, “Bal yeya, Kamur hertiisti munyayyeenye aliffe goosso khabaayi a yamiit. 
JUD.1.15	Ulla ꞌdooꞌd tuumman a hukkuma. ꞌDooꞌdi tuummane Waakh igaranne uskeel leh, wihi Waakh ꞌdiiꞌdo tuumman yeele ichoow yeedichoki tuummane sussuujenye Waakh miinsane icho esseen ka sina igoocha.” 
JUD.1.16	ꞌDooꞌda kol dakkhan nyunnyuuto ma ꞌdiicho, iriir on kajiraane, suujoonki uurassicho imoonaan on yeelaan. Icho a iskhukkhummanaachaane, ꞌdooꞌdi addan koolichaane ꞌdee wihi icho ꞌdoonaan ꞌhelaan.
JUD.1.17	Iꞌdaasenyi aalasseeyki an weyti ꞌdoono, atin la wihi ergaano Yeesso Kiriistohi Kamureene orey atin icheekte kasooꞌhela. 
JUD.1.18	Wihi iche atin itidah kallaayo, “Ibeenneti ꞌdaꞌddaboot ꞌdooꞌdi ꞌdooꞌdi addan kachaarti, wahanyeyyohi wihi Waakh ieheynane uurassicho imoonaan on yeelo a soobaha.” 
JUD.1.19	ꞌDooꞌdane seley atin goggoocha. Rubeyti Waakh goycho ma kijirto gone, suujoonki harrata on yeelaan.
JUD.1.20	Iꞌdaasenyi atinhi aalasseeyki an weyti ꞌdoonee, taba kakhuufnaanki weyti lagane atin Kiriisto kakhuuftaan ka ismiigoocha. Chaꞌatin Waakh wahattaan la Rubeyti Munyee a atin woyto. 
JUD.1.21	Geeddi atin jiroti jirtuu imassanne Yeesso Kiriistohi Kamureene uurnugleeliis ka atin siicho sugtaan, ꞌdooninti Waakh atin ikhabo kafiddiya.
JUD.1.22	ꞌDooꞌdi uurlammaal khabo inaha. 
JUD.1.23	ꞌDooꞌdi addan la ꞌdab goya kasootogda, riba. Gaasoo la nahtinti roorroti Waakh khabto tusda, iꞌdaasenyi atin laka ubbaarretichoti derdeere ildeerroti suujenye icho yeelaan ka labiꞌdirrooche ꞌdiiꞌda.
JUD.1.24	Toollaka weynaan tuumman a ti Waakkhi tarraantarran atin kaholin yabuuꞌde, toro la atinhi wohoo rucchul laka atin liikacheekan hamaadi buure khabtaani ortiisti ababto atin keeno. 
JUD.1.25	Toro la Yeesso Kiriistohi Kamureene ka, Waakkheenki kaldaye ꞌDoorribeheene koolo ichoow kussi ichoow miig ichoow anto ba wihiissa on a yitaaheen geeddi harra liisoouumin ichoow toolla ichoow jirtuu tuummamba. Aamiin.
REV.1.1	Waha a wori Yeesso Kiriisto miinsane ani liisoobabbakkaahiche. Waakh Yeesso Kiriisto waha a siiche, ꞌdee falfayyohiis wihi dowwanoha ka sooyateeh tusa. Kiriisto la hertiistoo Waakhe ilbooyiiski Yoohana layadeeh isooerge, wora icheeke. 
REV.1.2	Yoohana la wihi us arge tuummane cheeke. Yeedi Waakh ichoow runti Yeesso Kiriisto usu tuse iche chiire. 
REV.1.3	Waakh eti buugga eti Waákh íyeyyeedo chiire soomo a imaala. Toro la Waakh ꞌdooꞌdi wahaas daago toro wihi buugga goya kachiiran raaho a imaala. Iꞌdi tahe ibeenki waha yateehiin, a soodowwaate.
REV.1.4	Buugga eti atin isoochiiro a Yoohana.
REV.1.4	Ururre Kiriistoti an ichiiro la a ti teebeenye ili Aassiya kijirto.
REV.1.4	Waakkhi toolla jiro, goorat laka jire, toro jirtuu tuumman soojiro, ichoow rubeyohi teebeenye
REV.1.5	Toro la Yeesso Kiriistohi runti Waakh ka garti lakakhuufo laabo, eti kolooraate omoot kasookaheenye, toro weynaanti harrata dakkhan anti ba atin imaala, nebey atin kakaala.
REV.1.5	Yeesso Kiriisto a inno ꞌdoona toro la diiggiis ka uskeel a inno kasoofure. 
REV.1.6	Toro la karnat ichoow kuhaaniyyohi usu harra leedakhti toro la Waakkhi Aabbahiise ihilo inno kayeele. Us ba lakoolicha, miigtiis la laarga jirtuu tuummamba. Aamiin.
REV.1.7	Yeya, Yeesso mirise leeyamiite,
REV.1.7	weeli enenyet tuumman usu a arga,
REV.1.7	ꞌdooꞌdi goorat usú ꞌhune laka usu a arga.
REV.1.7	Jeentetiis u yaafohi harra tuumman a ooyaan.
REV.1.7	Iꞌdaas la a titaahe giꞌde! Aamiin.
REV.1.8	“Ani Uumaccheenye toro ani on ꞌDaꞌddabee. An goorat tuumman a jire, toolla la a jira, toro la a soojira, a Waakkhi Miig Tuumman leh,” iche Kamuri Waakhe essa.
REV.1.9	Ani a Yoohanahi iꞌdiin u ani ichoow Kiriisto wohoo kalday nahe. Sina inno loomhicha. Inno a garrahsanna. Inno tuumman la dakhi Waakh a iskaleejirra. Wahaas dakkhan a isleegisanna. ꞌDeerka jeenteti an Yeedi Waakh ichoow runti Yeesso miinsan icheeko, iche kurti bey goya kijirto Baatimos layadeeh liigeeche. 
REV.1.10	Ibeenki Kamur ka Rubeyti Waakh iwoyte, ꞌdubeey ka hooyoo buurenye iꞌdi arabi laafuufee daage. 
REV.1.11	Hooyaas la wihi us yidah, “Wihi at sooagarto khadaaboo layuubo kachiire, ururre Kiriistoti ilkerengeetohi teebee kijirto iereg. Ururreta teebee la a ururi Efeesso ichoow ki Simiriina ichoow ki Bergamum ichoow ki ꞌDiyaaꞌdira ichoow ki Sardi ichoow ki Filadeelfiya ichoow ki Lawodeechiya.”
REV.1.12	An la urgiye, eti ileeyyeedo yowde. Chaꞌan urgiye ka, reemassi taa lakorcho ꞌdahab lakahaaggiche teeba arge. 
REV.1.13	Reemassa dahcho ka, etoo “Ínam Aadam iyooge,”
REV.1.14	Matakkiis ichoow tintiis a waha dakhane iꞌdi yooleetenye, indohiis la a iꞌdi ꞌdabi weyti bolkho. 
REV.1.15	Luhlohiis la weyti bildiikhaane, iꞌdi birtoo boorane lasiguu a ankhadaane, hooyiis la a iꞌdi ꞌduleyi weyti buure. 
REV.1.16	Dahantiisti miigeet ka bakkaal teeba khuccha, afiis la birlabi af lehe leeyimiy. Fooliis la a iꞌdi banayhi orrahti maalimeete weyti bildiikhto.
REV.1.17	Chirri an usu arge ka, an iꞌdi eti yumuy u, ortiis kasoodihe. Ulla dahantiisti miigeet ikorche, wihi us iyidah, “Roorro akhabin. Ani Oreyenye toro ani Salaahime. 
REV.1.18	An a Ki Jiro Leh. Ani a umuyye, yeya jirtuu tuumman la a jira. Ani omoot anto a kakhaba, toro fureyyohi meessi ꞌdooꞌdi tuume kijiro a khaba.
REV.1.19	“Maantaka, wihi at agarte, wihi toolla jiro ichoow wihi sooyateeh chiir. 
REV.1.20	Wihi dagsane at agarte, bakkaalleti teebeenye an dahanti miigeet kakhuccho ichoow reemassi ꞌdahabe teebeenye taa lakorcho miinsan kallaayo. Bakkaalleti teebee, herti Waakhe ururre Kiriistoti ilkerengeetohi teebee iche itoollaan. Reemassi teebeenye taa lakorcho la, ururreti teebeenye kooba ururoo itoolla.”
REV.2.1	“Herti Waakhe keleyenye urur Kiriistoki Efeesso itolosso waha ichiir.
REV.2.1	Waha a farniinki ki bakkaalleti teebee dahantiisti miigeet kakhuccho toro la reemassi teebeenye ꞌdahabe taa lakorcho dahticho kaassohti. 
REV.2.2	Wihi atin yeessaan ichoow holi atin dowtaan ichoow saggi atin igarrahsattaan a garda. Saggi atin ꞌdooꞌdi uskeel leh iꞌdiiꞌddaan a garda. ꞌDooꞌda ergaano Kiriisto iskaayyeelo iꞌdaasenyi ieheynan a kajjeene, beenticho agarteen. 
REV.2.3	Atin a garrahsatteene, jeenteteey u, sinayyo tuumman ka samacchaar on eheete, ajjibaat ma khaatin.
REV.2.4	Iꞌdaasenyi waha a atin kakhaba, saggi atin uumaccho ka ani iꞌdoontaan kola ma iꞌdoontaan. 
REV.2.5	Geeddi atin sookufteen kasooꞌhela! Uskeeliin kasoonokhda, wihi atin uumaccho ka yeesseen yeela. Chaꞌatin uskeeliin ikasoonokhan, an a atin iamiite, reenkiinki taa lakorcho meessiis kabahcha. 
REV.2.6	Iꞌdaasenyi wohoo an atin kakoolicho a waha, atin wihi ꞌdooꞌd Nikolaawo yeelo a ꞌdiiꞌddantahiin. Ani laka waha a ꞌdiiꞌddanahe.
REV.2.7	Eti dogo khabo wihi Rubeyti Waakh ururre Kiriisto idowto a daago giꞌde. Eti tuummane sooricho la, ohonti us gurnaanki geeyi jiro lakeelo bahcho, gosi Waakh goya katoollo kayaham a muꞌdanyahe.
REV.2.8	“Herti Waakhe keleyenye urur Kiriistoki Simiriina itolosso waha ichiir.
REV.2.8	Waha a farniinki ki Oreyenye toro la Salaahime, ki yumuyye toro omoot kasookahe. 
REV.2.9	Sinati atin loomhicho ichoow miskiinkiin a garda. Iꞌdaasenyi atin a kamurre! Saggi ꞌdooꞌdoo Yaꞌhuud isyadeehe toro la Yaꞌhuud ieheynan suujoonki nool atin ikadowo a garda, iꞌdaasenyi icho a minki weysiite Yaꞌhuude Seytaan dakhti. 
REV.2.10	Sinayyohi dowwanoha ka atin lasoomhicho akaroorina. Wihi an atin icheeko, Seytaan gaasiinkoo jeela kachiba a atin kajaa. Sinayyoha la ibeen tomon on atin yamhiin. Chiꞌ omoot atin liigooche laka, ani on ikakhuufa ani la ꞌduubi jiroti jirtuu imassan a atin siichaa.
REV.2.11	Eti dogo khabo, wihi Rubeyti Waakh ururre Kiriisto idowto a daago giꞌde. Eti tuummane sooricho la, omootti lammaatteet iꞌdaaru laka ma gaameerto.
REV.2.12	“Herti Waakhe keleyenye urur Kiriistoki Bergamum itolosso waha ichiir.
REV.2.12	Waha a farniinki ki birlabi af leh khabo. 
REV.2.13	Inti atin fiddiitaan a garda, a inti Seytaan kombortiisti antoot kakhabo. Iꞌdaasenyi atin uliba rum ka a ikhucchissaan. Maanti eteeyki lakakhuufo Antiiba layadeeh ilkerengeettiinti ween ka inti Seytaan fiddiyo lakayigis laka, atin saggi atin ikakhuuftaan ma ꞌdiiꞌdin. Usu rum ka garteey a laabe.
REV.2.14	Iꞌdaasenyi wahanyeyyohoo rucchul a atin kakhaba. Atin intaas ka ꞌdooꞌdoo wihi Baalam enenyet abche raaho a khabtaan. Baalam usu Baalak saggi ꞌdooꞌdi Issiraayel liitarraantarricho abche, ꞌdee ꞌdooꞌdi Issiraayel gololi iyookkoyyohi waakkhakh lakayeessi liisoorriyooche yahame toro sohoꞌddarri liisoojiita. 
REV.2.15	Iꞌdaasu atin laka ꞌdooꞌdi wihi Nikolaawo ꞌdooꞌd abcho raaho a khabtaan. 
REV.2.16	Maantaka uskeel kasoonokhda. Chiꞌiche iꞌdaas ieheynan, a amiite birlabi afeey kasoobaho ka ꞌdooꞌdaas diha.
REV.2.17	Eti dogo khabo, wihi Rubeyti Waakh ururre Kiriisto idowto a daago giꞌde. Eti tuummane sooricho la, gololoo Waakh kayamiite dagsane manna layadeehe siicha. Toro la daakkoo dakhane magahoo husub kachiiranyahe, eti ꞌhelo kalday on garti, iche siicha.
REV.2.18	“Herti Waakhe keleyenye urur Kiriistoki ꞌDiyaaꞌdira itolosso waha ichiir.
REV.2.18	Waha a farniinki Weeli Waakh kayamiit. Indohiis a iꞌdi ꞌdabi weyti bolkho, luhlohiis la iꞌdi birtoo boorane lasiguu a bildiikhaan. 
REV.2.19	Wihi atin yeessaan ichoow ꞌdooninti atin isꞌdoontaan ichoow kakhuufnaanki atin Waakh kakhuuftaan ichoow saggi atin isihissaan ichoow garrahsihiin a garda. Toro la saggi atin toolla wihi goorat atin yeesseen rumanka ꞌdirihicho iyeessaan a garda.
REV.2.20	Iꞌdaasenyi wihi an atin kakhabo kallaayo, atin aranta Yeesebel layadeehe eti Waákh íyeyyeedo istadeeh a isisooꞌdiissaan. Wihi iche abisso ka falfayyoheey jite bujissa, ꞌdee ꞌdooꞌdi isidisan isleeurꞌda toro gololi iyookkoyyohi waakkhakh lakayeessi liisoorriyooche yamhiin. 
REV.2.21	An iche geeddi deer a ꞌdiiche ꞌdee sohoꞌddarritiche a kasoonokhatti, iꞌdaasenyi ma ꞌdoonto. 
REV.2.22	Maantaka an makhaabassa sina omhicha. ꞌDooꞌdi uskeeli makhaabassi tiis ieheynan leeurꞌdo iche leegelo la, sammata icho uskeeli icho leeyeelaan ikasoonokhan, sinati buurenye omhicha. 
REV.2.23	ꞌDooꞌdi iche raaho a bakkicha, ꞌdee urur Kiriisto tuumman saggi an uur ichoow mali weeli enenyet ifiiricho rumanka abta. Ebba wihi us yeelo ichoow wihi an guto a israahaan. 
REV.2.24	Atinhi addane ilkerengeetti ꞌDiyaaꞌdira kajirtaane, wihi iche enenyet abisso iraahine, toro la wahanyeyyohi dagsane Seytaan iaban, hulees addane an atin korcho mele. 
REV.2.25	Iꞌdaasenyi wihi atin khucchissaan kalday jurkhicha ichoowka a soonokhdi.
REV.2.26	Eti tuummane sooricho ichoowka ꞌdubicho eleelo wihi an ꞌdoono yeelo, an antohi us yaafo tuumman kawoyo a siicha,
REV.2.27	saggaas an Aabbaheey anto ikaꞌheluu.
REV.2.27	‘Usu icho wussi gaꞌdaar ka a dakhta,
REV.2.27	iꞌdi ꞌdirihi laajjebchuu, yaafohaas a jejjebcha.’
REV.2.28	Ani la usu bakkaali baryo 
REV.2.29	Eti dogo khabo, wihi Rubeyti Waakh ururre Kiriisto idowto, a daago giꞌde.
REV.3.1	“Herti Waakhe keleyenye urur Kiriistoki Sardi itolosso waha ichiir.
REV.3.1	Ki rubeyohi Waakhe teebee khuccho toro la bakkaalleti teebee khuccho farniinkiis a kan. Wihi atin yeessaan a garda. ꞌDooꞌd kol atin jiro khabtaane koogyahe, iꞌdaasenyi atin a tuunteen. 
REV.3.2	Omoot kasookaha! Geedda marahe atin kasooꞌhadde sootamuut miigoocha. Iꞌdi tahe wihi an arge, Waakkheey ortiis ka wihi atin yeesseen ma buuhaan. 
REV.3.3	Maantaka wihi goorat atin laabche toro atin daagteen kasooꞌhela raaha, uskeeliin la kasoonokhda. Iꞌdaasenyi chaꞌatin ineybaan, iꞌdi eti hatto leh u, doglaan on atin soogela, sahaꞌddi an amiit la ma garattaan.
REV.3.4	Iꞌdaasenyi Sardi ka ꞌdooꞌdoo rucchule uskeel iskasoohosse a khabtaan. ꞌDooꞌda gaaddi daddakhane gessata ileesohta, a mehe waha a wihi icho imale. 
REV.3.5	Eti tuummane sooricho la, iꞌdaasu gaaddi dakhane sar lakorcha. Ani magahiis buuggi magahenyeti ꞌdooꞌdi jiroti jirtuu imassan khabo, kachiiranyahe goya ma kabahcho. Ani Aabbaheey ichoow herti Waakh orcho ka saggi us eteey iyahe a cheeka. 
REV.3.6	Eti dogo khabo, wihi Rubeyti Waakh ururre Kiriisto idowto a daago giꞌde.
REV.3.7	“Herti Waakhe keleyenye urur Kiriistoki Filadeelfiya itolosso waha ichiir.
REV.3.7	Waha a farniinki ki munyeenye toro rum leh. A usuhi furoti antoote too karnati Dawuude khuccho. Wihi us furo et hidin yabuuꞌd mele, wihi us hido la et furin yabuuꞌd mele. 
REV.3.8	Wihi atin haaggisaan tuumman a garda. Yeya ani ortiin ka afaf a atin ifure, etoo kalday laka ma hido. Saggi atin miigtoo rucchul on ikhabtaan a garda, iꞌdaasenyi atin yeedeey a raahteene, toro la magaheey ma ꞌdiiꞌdin. 
REV.3.9	Idagansada! ꞌDooꞌdi minki weysiite Seytaan dakhti a ꞌdooꞌdi Yaꞌhuud essi, iꞌdaasenyi ꞌdooꞌdi Yaꞌhuud ieheynane been goocho a jira. An ꞌdooꞌdaas a sookhaata, ortiin ka jilbo il kaguꞌddaane, toro la saggi an atin iꞌdoono abtaan. 
REV.3.10	Atin amureey a raahteene garrahsatteen gone, maanti sinayyohi khar kayamiit ꞌdooꞌdi harra yaal tuumman isoobahaane ꞌdee kajaan, an a atin toorriba.
REV.3.11	An dowwa soonokhda. Wihi atin khabtaan jurkhicha, uus etoo kalday laka ꞌduubiinki kalaꞌdeet atin kakhaatine. 
REV.3.12	Eti tuummane sooricho la minki buurenye Waakkheey ka tirrinki dagaheete kayeela, ulla jirtuu tuumman intaas ma kakaho. Ani la magah Waakkheey ichoow magah ilkerengeetti weene Waakkhaaya usu kachiira. Ilkerengeettaas la a ilkerengeetti weene Yeerusaleeme husube Waakkheey goobiis kasooyagcho. Toro la magaheeyki husub laka usu kachiira. 
REV.3.13	Eti dogo khabo wihi Rubeyti Waakh ururre Kiriisto idowto a daago giꞌde.
REV.3.14	“Herti Waakhe keleyenye urur Kiriistoki Lawodeechiya itolosso waha ichiir.
REV.3.14	Ki farniinka sooergo, a ki Aamiin layadeeh. A ki lakakhuufo, garti runti Waakh laabo. A uumacchoti wihi Waakh soouume tuumman. 
REV.3.15	Wihi atin yeessaan tuumman a garda. Wihi atin yeessaan ka atin kuleel menye toro la khobo mee. Incheenka atin a khobo ommos a kuleel. 
REV.3.16	Maantaka atin a tangiigo, kuleel menye khobo la mee gone, afeey ka a atin sootufa. 
REV.3.17	Atin, ‘Nah a kamurre, hoolahi buurenye khabna, walah nah kaankhan mele!’ elattaan. Iꞌdaasenyi atin waha ma kasin, atin rumanka a marahtahiine, a ꞌdooꞌdi liisonaho, a miskiine, a ꞌdooꞌdi indo laa, a murukh. 
REV.3.18	Wihi an atin kawaanicho ꞌdahabi ꞌdab ka lagube ki rummaat yitah ikagadda, ꞌdee kamurrowa. Gaaddi daddakhane atin gessattaan laka ikagadda, ꞌdee a atin loogoogo lakhaanyoti murukkhiin uus lasoobakkaahin. Ildawahi atin indo kawelweelattaane atin mujjum il agartaan laka ikagadda.
REV.3.19	ꞌDooꞌdi an ꞌdoono a leejaakha toro sirbi gessa. ꞌDeerka taba uurassiin tuumman ka ichoow walah tuumman ka tuum uskeel kasoonokhda. 
REV.3.20	An kalla! Ani min khariissa toolla, atin waha. Chiꞌ etoo hooyeey daage, min isoogesse, an a soogela, lammateenyo isleegolossanna.
REV.3.21	Eti tuummane sooricho, antohi ullaka komborteeyti antoot ikaleeorronti siicha, saggaas ani laka isooriche komborti antoot Aabbaheey ikaleeorronduu. 
REV.3.22	Eti dogo khabo wihi Rubeyti Waakh ururre Kiriisto idowto a daago giꞌde.”
REV.4.1	Waha ꞌdubicho ka toro fooltabchotoo afafhi goobi Waakhe furan arge. Hooyi kootte saggi arabi laafuufo iyeedo an daage toro ileeyeede, wihi us iyidah, “Inta saraat amiite, wihi Waakh gooche inkoo waha kuteen sooyateeh a kituso.” 
REV.4.2	Chirraas on Rubeyti Waakh iwoyte, orteey ka wihi jire a kombortoo antoote goobi Waakh ka etoo kafiddiyo. 
REV.4.3	Ki intaas fiddiyo la mehe iyoogyahe ya, banayhoo dagahtoo gato miigenye ulhaw ichoow too guuꞌddan. Moosi Waakh iꞌdi daakkoo ulhawe weyti bildiikhuu, komborti antoote kamarsanyahe. 
REV.4.4	Toro kombortaas antoot komborohoo addane antoote tomon lamma ichoow affarenye, tooba la ewweenkoo kafiddiyo iche kamarsan. Ewweenka la gaaddi daddakhan ichoow ꞌduubi ꞌdahab lakahaaggiche iche matahenye kakhaba. 
REV.4.5	Kombortaas antoot la ankhad ichoow borooꞌd ichoow karkaraho kasoobahe. Kombortaas orche ka la oor teeba ꞌdab kabolkho jirta. Oorassa la a rubeyohi Waakhe teebee. 
REV.4.6	Wihi addane komborta orche kijiro, a wohoo beytoo buurenye kiyoowe gato miige iyooge warraakhe.
REV.4.6	Ukkur ka, wihi komborti antoot kamarsan a wahanyeyyohoo affarenye lasoouume rubey khabo sar orche ichoow ꞌdubiche indo buuhaan. 
REV.4.7	Wihi oraate lasoouume rubey khabo a iꞌdi bahassi, wihi lammaatteet la a iꞌdi heere, wihi seyyahnaatteet la fooli enenyete khabaane, wihi affarnaatteet la a iꞌdi gabaddi serey katariꞌd. 
REV.4.8	Wahanyeyyoha affarenye lasoouume rubey khabo, kooba barbar lihe khaba. Indo la sar tuumman ichoow barbarre iliche ka laka a kakhabaan. Icho la maalim ichoow ibeen ba koloo kalday laka ma nasaane, Waakh on saaꞌdaane, wihi icho essaan,
REV.4.8	“Kamuri Waakhenye Miig Tuumman Leh,
REV.4.8	at a munya, at a munya, at a munya!
REV.4.8	At a Waakkhi goorat tuumman jire, toolla jiro, jirtuu tuumman la soojiro.”
REV.4.9	Chirbaaw wahanyeyyoha affarenye lasoouume rubey khabo Waakkhi jirtuu tuumman jiro komborti antoot kafiddiyo saaꞌdaane, inkaanyit tusaane, toro la kalaꞌd ilaabaan, 
REV.4.10	ewweenki tomon lamma ichoow affare Waakh ortiis ka jilbo il kaguꞌdda, Waakkhi jirtuu tuumman jiro wahtaan. ꞌDuubassicho komborti antoot orche yassilliine, wihi icho dowtaan,
REV.4.11	“Kamuraanyaaw ichoow Waakkhaanyaaw,
REV.4.11	saaꞌdo ichoow inkaanyit ichoow miigti at ꞌhesso a kimaleen.
REV.4.11	A mehe ati on walah tuumman soouunte,
REV.4.11	ꞌdoonintaah ka walah tuumman a soouunte,
REV.4.11	toro la walah tuumman jiro a khabaan.”
REV.5.1	Wihi kasookhuccho an arge a eti komborti antoot kafiddiyo dahantiisti miigeeet ka khadaaboo yuubane amam lammacho chiirane meel teeba hanja lakadagche khabo.
REV.5.2	Toro hertoo Waakhe miigenye hooyi buure ka riirte arge. Wihi iche tidah, “Ayyo muꞌdane hanja bukkhicha, ꞌdee khadaaba yuuban fura?” 
REV.5.3	Iꞌdaasenyi et muꞌdane serey kijiro ommos harra sarche kijiro ommos harra iliche kajiro khadaaba furin yabuuꞌde ommos goya laka yeyin yabuuꞌd mele. 
REV.5.4	Jeenteti etoo kaldaye muꞌdane khadaaba furo ommos goya yeyo liiꞌhelin u, an weyti ooye. 
REV.5.5	ꞌDeerka ewweenkaas kichekoo wihi us ani iyidah, “Ooyin! Yey, ki Bahassihi yaaf Yuuda layadeehe, Hiiy karnati Dawuud layadeehe, walah dakkhan a sooriche. Usu muꞌdane hanjayyohaas teebee bukkhicha, khadaabaas furin yabuuꞌd.”
REV.5.6	ꞌDeerka komborti Waakhe antoot orche ka Heleenki wahanyeyyohi affarenye lasoouume rubey khabo ichoow ewweenki tomon lamma ichoow affare ba khaaricheen arge. Heleenka ki lasoorriyooche iyoogyahe. Ulla gaas teeba ichoow il teeba khaba. Indoha teebee la, a rubeyohi Waakhe teebeenye harra tuumman liierge. 
REV.5.7	Ulla yimiyye, khadaabi dahanti miigeete eti komborti antoot kafiddiyo kakhaate. 
REV.5.8	Chuꞌus khaate ka, wahanyeyyohi affarenye lasoouume rubey khabo ichoow ewweenki tomon lamma ichoow affare ba Heleem ortiis ka il guꞌddeen. Kooba la reenkoo ꞌhaab layadeehe chirri geeyo ladowo laguꞌddo ichoow baakhuuli ꞌdahabe uyuuggi lagubo kajiro iche khaba. Uyuugga la weysihi ꞌdooꞌdi Waakhe itoolla. 
REV.5.9	Icho la geeyoo husub doween,
REV.5.9	“Ati muꞌdane khadaabaas khaatta,
REV.5.9	hanjayyohaas bukkhissa.
REV.5.9	Iꞌdi tahe goorat a lakisoorriyooche,
REV.5.9	diiggaah ka la weeli enenyete yaafo tuummane ichoow afaf tuummane
REV.5.9	ichoow filal tuummane ichoow ilal tuummamba Waakh a igatte.
REV.5.10	At la icho karnato ichoow kuhaaniyyohi usu harra leedakhti toro la Waakkhi Aabbaheene ihilo kayeesse,
REV.5.10	icho la berri harra a dakhtaan.”
REV.5.11	An la yeye, hooyi herti Waakhe ittaaw ka ekkees liiubaaꞌdan daage. Herta Waakhe ittaawe la komborti antoot ichoow wihi lasoouume rubey khabo affare ichoow ewweenki tomon lamma ichoow affare khaarisse. 
REV.5.12	Herta Waakhe ittaawe la hooyi buure ka wihi iche dowatti,
REV.5.12	“Heleenki goorat lasoorriyooche,
REV.5.12	miig ichoow kamurroon ichoow khara ichoow
REV.5.12	anto ichoow inkaanyit ichoow saaꞌdo ꞌhelin a muꞌdayyahe.”
REV.5.13	ꞌDeerka wihi lasoouume serey kajiro ichoow wihi harra sarche kijiro ichoow wihi harra iliche kajiro ichoow wihi beyohi burbuure goya kijiro tuumman la ichohi waha dowti daage,
REV.5.13	“Waakkheenki komborti antoot kafiddiyo ichoow Heleem ba,
REV.5.13	a lasaaꞌdo, a liinkaanyito, a laweynaacho, miig ticho a titaahe jirtuu tuummamba.”
REV.5.14	Wahanyeyyohi affarenye lasoouume rubey khabo la, “Aamiin,” yidaaheene, ewweenki tomon lamma ichoow affare la il guꞌdde Waakh ichoow Heleem ba wahte.
REV.6.1	Geedda an fiiricho, Heleem hanjati oraate khadaabi yuuban kadagsan bukkhiche. ꞌDeerka wahanyeyyohi lasoouume rubey khabo affare kichokoo, usuhi hooyi iꞌdi ki guugahe ka, “Kaale!” iyidah daage. 
REV.6.2	Ani yeye, orteey ka faraꞌdoo dakhan arge. Eti faraꞌd fuulo la bihine khuccha, toro ꞌduubi antoote lasiiche. Ulla iꞌdi eti chiiytiis soorichuu, bahe ꞌdee chiiytiis sooricha.
REV.6.3	Chirri Heleem hanjati lammaatteet bukkhiche ka, wihi lasoouume rubey khabo, ki lammaatteet usuhi, “Kaale!” iyidah daage. 
REV.6.4	ꞌDeerka faraꞌdoo addane guuꞌddane iꞌdi ꞌdabe soobahe. Waakh eti fuulo antohi us nebeyti harra kabaabiicho toro enenyet isbakkicho siiche. Birlaboo buure laka siiche.
REV.6.5	Chirri Heleem hanjati seyyahnaatteet bukkhiche ka, wihi lasoouume rubey khabo, ki seyyahnaatteet usuhi “Kaale,” iyidah daage. An yeye, orteey ka faraꞌdoo daayiti khaalkhee arge. Eti fuulo la rottole dahan kakhuccha. 
REV.6.6	Hooyoo iꞌdi ki enenyete la wihi rubey khabo affare dahcho kasooyeede daage, wihi us yidah, “Chilimmeti eti orrahtoo hil haaggiche laguto kiilotoo ꞌdargaayye on bahta. Kiilo seyyah nyumumma laka chilimmeti eti orrahtoo hil haaggiche laguto on bahta. Subakki geeyi oolif ichoow farsoti sabiib la akheeroon.”
REV.6.7	Chirri Heleem hanjati affarnaatteet bukkhiche ka, an wihi rubey khabo affare, ki affarnaatteet usuhi, “Kaale,” yidah daage. 
REV.6.8	An yeye, orteey ka faraꞌdoo ulah dakhan arge. Eti fulo magahiis, Omoot iche layadeehe, ꞌdubiis la meessi omooteete sooraahta. Waakh antohi icho enenyeti harra kijiro et affar goyaka koo yagiisiin siiche. Antohaas ka la ꞌdooꞌdi harra kijiro diho ka ichoow nabhayye ka ichoow sugeerre ka ichoow binahi yibaat ka a bakkicha.
REV.6.9	Chirri Heleem hanjati channaatteet bukkhiche ka, koondihi gaꞌdaar iliis ka rubeyohi ꞌdooꞌdi jeenteti us Yeedi Waakh ichoow runti Yeesso miinsan icheeko liibakkiche arge. 
REV.6.10	Hooyi buure ka riireene, wihi icho yidaaheen, “Kamuri Miig Tuumman Leh, at a rume toro a munya. Ichoowka maantoh malmassa ꞌdooꞌdi harra kijiro hukkunta, ꞌdooꞌdi goorat diiggeenyo khube aal kagutatta?” 
REV.6.11	Kooba ꞌdeerka kabuuꞌdoo dakhan lasiiche, iꞌdaaru nasa ichoowka tiri ilbooyyeti wahalhicheenye toro Kiriisto rummeysatte iꞌdichuu lasoobakkicho a labuuhicho liidah.
REV.6.12	Ani Heleem usuhi hanjati lihnaatteet bukkhiche ꞌdeyꞌdooche. Harra weyti sesseehte. Orrahe urgiite iꞌdi sakkaassi kolleyteet u daayatte, yeyyah tuumman urgiye guꞌduuꞌddi diig bahche. 
REV.6.13	Yiyyihimohi serey kijiro la iꞌdi khoonati hafar sesseehiche sookhubatti u, harra kasoodiddiheen. 
REV.6.14	Sereyta daayan iꞌdi khadaabi layuubuu jibbaadnante, baabaate. Halal tuumman ichoow kurohi bey goya kijiro laka meessicho lakabahche.
REV.6.15	ꞌDeerka karnatohi harrata ichoow ꞌdooꞌdi harra anti ichoow ꞌdooꞌdi iskar iwewween ichoow kamurre ichoow ꞌdooꞌdi wewween ichoow bowꞌdayyo tuumman ichoow ꞌdooꞌdi furan tuumman goꞌddaꞌd ichoow daddaabohi halal kijiro iskadagche. 
REV.6.16	ꞌDooꞌda la halal ichoow daddaabo kariireene wihi icho iyidaaheen, “Nah kasooreya, fooli eti komborti antoot kafiddiyo ichoow holi Heleem nah kadagcha. 
REV.6.17	A mehe ibeenki weene Waakh ichoow Heleem enenyet holicho tustaan a yitahye, ayyo ꞌdeerka bahsata?”
REV.7.1	Waha ꞌdubicho ka, herti Waakhe affarenye harra ꞌdollohiche affarcho tolosso arge. Herta Waakh la hafarreti affarenye harra iche harrati angagan ichoow beyohi burbuure ichoow wihi geeye kajeyissa. 
REV.7.2	Hertoo Waakhe addan ichehi beri kasookorto arge. Iche la reenki ꞌdooꞌdi Waakkhi jiro lakasunto khabta. Herta Waakh la herti Waakhe affarenye harra ꞌdollohiche tolosso Waakh antohi iche harra ichoow beyohi burbuure weyti kagaameerto siiche hooyi buure ka kariirte, wihi iche icho itidah, 
REV.7.3	“Harra ommos beyohi burbuure ommos geeyo agaameerina, ichoowka falfayyohi Waakh tuumman sumatti Waakh miin a gelinno.” 
REV.7.4	Ani la tiri ꞌdooꞌdi sumat lagesse a daage, a et alif kudoo ichoow alif tomon affar ichoow alif affarenye yaafohi Issiraayel tuumman kayimiy.
REV.7.5	Saggi yaafohi Issiraayel sumat liigesse a iꞌda.
REV.7.5	Yaaf Yuuda a et alif tomon ichoow alif lamma,
REV.7.5	yaaf Ruuben a et alif tomon ichoow alif lamma,
REV.7.5	yaaf Gaad a et alif tomon ichoow alif lamma,
REV.7.6	yaaf Aacha a et alif tomon ichoow alif lamma,
REV.7.6	yaaf Naftaali a et alif tomon ichoow alif lamma,
REV.7.6	yaaf Manaasseh a et alif tomon ichoow alif lamma,
REV.7.7	yaaf Siimiyon a et alif tomon ichoow alif lamma,
REV.7.7	yaaf Laawi et alif tomon ichoow alif lamma,
REV.7.7	yaaf Issakhar a et alif tomon ichoow alif lamma,
REV.7.8	yaaf Seebulon a et alif tomon ichoow alif lamma,
REV.7.8	yaaf Yuussuf a et alif tomon ichoow alif lamma,
REV.7.8	yaaf Beenjameen la a et alif tomon ichoow alif lamma.
REV.7.9	Waha ꞌdubicho ka an yeye, orteey ka ururi weyti buurenye ekkees liiubaaꞌdane ilal tuumman ichoow yaafo tuumman ichoow ꞌdooꞌdi fil tuummane ichoow afaf tuumman kayimiyye komborti Waakhe antoot ichoow Heleem ortiis ba toollo arge. Icho la kabuuꞌddeti daddakhane gessateene toro la seytohi geeyi baare dahanohicho ka khucchaan. 
REV.7.10	Icho la hooyi buure ka riireene, wihi icho yidaaheen,
REV.7.10	“Waakkheenki komborti antoot kafiddiyo ichoow Heleem,
REV.7.10	ribnaanki inno laribo icho on leh.”
REV.7.11	Herti Waakh tuumman komborti Waakhe antoot ichoow ewweenki tomon lamma ichoow affare ichoow wahanyeyyohi affarenye lasoouume rubey khabo khaaricheene, tolossateen. Komborti Waakhe antoot orche ka il guꞌddeene, Waakh wahteene, 
REV.7.12	wihi icho yidaaheen,
REV.7.12	“Aamiin!
REV.7.12	Saaꞌdo ichoow weynaan
REV.7.12	ichoow khara ichoow kalaꞌd ichoow inkaanyit
REV.7.12	ichoow miig ichoow anto
REV.7.12	Waakkheenki jirtuu tuumman jiro a muꞌdanyahe.
REV.7.12	Aamiin!”
REV.7.13	ꞌDeerka ewweenkaas kichokoo wihi us iworsate, “ꞌDooꞌda kabuuꞌddeta khabo a ayyo illeh? Toro la intoh kayimaateen?”
REV.7.14	Wihi an ilaabe, “Eti ween, ati a garatta.”
REV.7.14	Ulla wihi us isoolaabe, “Waha a ꞌdooꞌdi sinati buure goya kasoobahe, a ꞌdooꞌdi kabuuꞌddeticho diiggi Heleem lakadikhe, ladakhnaache. 
REV.7.15	Maantaka,
REV.7.15	“icho komborti Waakhe antoote ortiis toollaane,
REV.7.15	maalim ichoow ibeen minkiiski buure ka usu ihilaan.
REV.7.15	Waakkhi kombor kafiddiyo la eematiis ka icho a ogooga.
REV.7.16	Icho jirtuu toro ma ankayaane,
REV.7.16	jirtuu toro ma subgaataan.
REV.7.16	Orrah ommos kuleeli uskul,
REV.7.16	sarticho ma gubo.
REV.7.17	A mehe Heleenki komborti antoot kafiddiyo ersinkichooda yateehe,
REV.7.17	ulla issi bicchehi jiro lakaꞌhelo icho iwoya.
REV.7.17	Waakh la ilmohicho tuumman indohicho a kahiyyaaya.”
REV.8.1	Chirri Heleem hanjati teebannaatteet bukkhiche ka, goobi Waakh ka sahaꞌd nyuusiche riirit ladaage mele.
REV.8.2	Ani la herti Waakhe teebeenye Waakh ortiis tolosso arge, icho la arab teeba lasiiche.
REV.8.3	Hertoo Waakhe addane khulaankoo ꞌdahabe uyuugge lakagubo khabto timiyye, koondihi gaꞌdaare ꞌdahab hagga tolossatte. Uyuuggeti buurenye lasiiche, iche la uyuuggeta weysiha ꞌdooꞌdi Waakhe koondihi gaꞌdaare ꞌdahabe komborti Waakhe antoot ortiis kajirto kakhayta Waakh ibihissa.
REV.8.4	Uunki uyuugge ichoow weysihi ꞌdooꞌdi Waakh dahanti hertaas Waakh ka Waakh ortiis ka serey isleeirteen. 
REV.8.5	ꞌDeerka hertaas Waakh jilho koondihi gaꞌdaar kakhaatte, khulaam buuhisse, harra isaate. Karkaraho ichoow borooꞌd ichoow ankhad la soobaheene, toro harra laka sesseehte.
REV.8.6	ꞌDeerka herti Waakhe teebeenye arabti teebee khabto tannabatte arabtichooda afuuftaa.
REV.8.7	Herti Waakhe oraat arabiche afuufte, dagahti baraafo ichoow ꞌdabi diig kawarsanyahe harra kasookhubteen. Harra goonan seyyah ka goonankoo ꞌdab massiche. Geeyo goonan seyyah goyaka goonankoo ꞌdab massiche, hoosi ulhaw tuumman laka ꞌdab massiche.
REV.8.8	Herti Waakhe lammaatteet arabiche afuufte. Wohoo buurenye ꞌdab yahame iꞌdi haloo buure la beyti buure goya kadiheen. Beye goonan seyyah goyaka, goonankoo diig yitahye, 
REV.8.9	binahi bey goya kijiro rubey khabo goonan seyyah goyaka goonankoo ꞌdebbeeste, koobano goonan seyyah goyaka goonankoo bar latire.
REV.8.10	Herti Waakhe seyyahnaatteet arabiche afuufte, bakkaaloo buurenye ꞌdab kabolkho la serey kasoodihe hawohi ꞌdulo ichoow indohi biccheet goya kadihe, goonan seyyah goyaka goonankoo goya kadihe. 
REV.8.11	Bakkaala la magahiis Birrakh iche layadeeh. Bicche goonan seyyah goyaka goonankoo birrakhnoweene, ꞌdooꞌdi ittaawe la bakkate jeenteti bicchehuu.
REV.8.12	Herti Waakhe affarnaatteet arabiche afuufte. Orrah ichoow yeyyah ichoow yiyyihimo goonan seyyah goyaka goonankoo guꞌddeene, jeentetaas u goonan seyyah goyaka goonankichokoo mugꞌdi yitah. Maalim goonan seyyah goyaka goonankoo banay ma khabo, ibeen goonan seyyah goyaka laka goonankoo banay ma khabo.
REV.8.13	An ꞌdeyꞌdoochaayi, gabaddi serey katariꞌde hooyi buure ka riirto daage. Iche la wihi iche elatti, “Uuwwiy! Uuwwiy! Sinati weeli enenyete harra kijiro isoosohatti eenna a buure, jeenteti hooyi arabi herti Waakhe addane seyyahe dowwanoha ka isooafuuftuu!”
REV.9.1	Herti Waakhe channaatteet arabiche afuufte, anna bakkaaloo sereyta daayan ka harra kasoodihe arge. Waakh la bakkaalaas furoti afafhi ankhari dahane ieleelin siiche. 
REV.9.2	Chirri us afafhi ankhari dahane ieleelin fure ka, uunkoo iꞌdi ki ꞌdabi weyti buurenye labolkicheenye weyti daayan ankhar goya kasoobahe. Uunka ankhara kasoobahe orrah ichoow hafar mugꞌdi kayeele. 
REV.9.3	Gubaalle la uunkaas goya kasoobahte, harra isootabte. Waakh gubaalleta miigti iꞌdi ti arraarohi harreenye siiche. 
REV.9.4	Geeyi harra ommos hoos laka agaameerina liidah. Iꞌdaasenyi eti tuummane sumatti Waakh miin ikakhabin sina kawaaricha iche liidah. 
REV.9.5	Miigti icho weeli enenyet kayagiisiin ma lasiinne, iꞌdaasenyi miigti icho hay chan weeli enenyet kabolkhichaane lasiiche. Bolokkhicho a iꞌdi bolokkhi arraar. 
REV.9.6	Maanassaas weeli enenyet omoot a yowta iꞌdaasenyi ma yamuut, omoot a imoona iꞌdaasenyi omoote icho a kafiridda.
REV.9.7	Gubaalleta faraꞌddi diho liitannabiche iyoogtahe. Matahenyeticho ka wohoo ꞌduubassi ꞌdahab iyooge khabaane, toro la foolassicho fooli enenyete iyoogyahiin. 
REV.9.8	Tinticho a iꞌdi tinti deyyeho, ilkohicho la a iꞌdi ilkohi bahassi. 
REV.9.9	Kachassicho ka wohoo iꞌdi birti lahageetenye kach lagessati iyooge khabaane, hooyi barbarreticho la iꞌdi riiriti garrunyeti ittaawenye faraꞌde diho ijiitto iyeedda. 
REV.9.10	ꞌDubassicho la a iꞌdi ꞌdubassi arraare enenyet khaniino, ꞌdubassicho goyaka la miigti icho enenyet hay chan tuumman bolokh katusaane khabaan. 
REV.9.11	Karnaticho la a herti keleyenye ankhari dahane ieleelin anatti. Magahiche la afi Ibiraaniya ka Abadoon, iche layadeeh. Afi Giriig ka la, Abooliyon, iche layadeeh. Magahenyeta a mehe ya Kheeroocha.
REV.9.12	Sinati oraat a kutte, sina lamma addan a sooyomboossa.
REV.9.13	ꞌDeerka herti Waakhe lihnaatteet arabiche afuufte, ani la gaasohi affarenye koondihi gaꞌdaare ꞌdahab katoollo Waakh ortiis kijirto ka, hooyoo yeedo daage. 
REV.9.14	Hooya la herti Waakhe lihnaatteete arab khabto leeyeede, wihi us iyidah, “Herti Waakhe affarenye hawti buurenye ꞌdusso Yuufereet layadeeh ka hidan soofur.” 
REV.9.15	Herta Waakhe affarenye hili iche guꞌhaas ichoow haytaas ichoow maalinkaas ichoow sahaꞌddaas gesso liitannabiche la laꞌdiiche, ꞌdee weeli enenyet goonan seyyah goyaka goonankoo tagiis. 
REV.9.16	An tiri iskarti faraꞌd fuusso a daage, iche la et ekkees yabuuꞌd mele, a miiliyon kud lamma.
REV.9.17	An fooltabcho ka faráꞌd ichoow ꞌdooꞌdi faráꞌd fuulo arge. ꞌDooꞌd gaꞌdaarretoo gugguuꞌddane iꞌdi ꞌdabe ichoow too daydaayan ichoow too derleyyeenye kach kakhaba. Matahenyeti faraꞌdeet la matahenyeti bahassi iyoogyahiine, ꞌdab ichoow uum ichoow jimbihilo la afassichooda kasoobahaan. 
REV.9.18	Sinayyohaas seyyahcho, ꞌdaba ichoow uunka ichoow jimbihiloha afi faraꞌde kasoobaheene, ꞌdooꞌdi harra kijiro goonan seyyah goyaka goonankoo yigaaseen. 
REV.9.19	Faraꞌdda miigticho aficho ichoow ꞌdubassichooda kijiraan. A mehe ꞌdubassicho a iꞌdi toofassi matahenyeti enenyet bolokh tusso khabto.
REV.9.20	Weeli enenyete sooꞌhade sinayyoha ibakkin la uskeelicho ma kasoonokhan ba. Uliba ginnayyo ichoow iyookkoyyohi icho Waakh kayeessaan on wahtaan. Iyookkoyyoha ꞌdahab ichoow lahaag ichoow birtoo booran ichoow dagahe lakahaaggiche. Iyookkoyyoha la, indo ma khabaane, dogo ma khabaane, ma sohtaan la. 
REV.9.21	Toro la ꞌdooꞌd ogoossi dubunuunu lagelo ommos moroyyohi liirti ommos ꞌdooꞌdi isidisanne isleeurꞌdo ommos hatto ma kasoonokhan.
REV.10.1	Toro hertoo addane Waakhe miige ichehi goobi Waakh kasookhubatti arge. Iche la mirisoo dakhane kaankubane matakkiche la moose kamarsan. Fooliche la iꞌdi orraheet u a ababa, luhlohiche la a iꞌdi tirrimmeti ꞌdabi buure. 
REV.10.2	Herta Waakh la khadaaboo rucchule yuubane furane dahan kakhabta. ꞌDaꞌddabicheki miigeet beytoo buure katoollisse, ꞌdaꞌddabicheki gurro la harrati angagan katoollisse. 
REV.10.3	Iche la hooyi buurenye iꞌdi ki bahassee bihisse. Chiꞌiche riirte ka, guugah kol teeba yeedeen. 
REV.10.4	Chirraas guugah kol teeba yeedeen ani la wahanyeyyohaas chiirin leheet. Iꞌdaasenyi hooyi goobi Waakh ka ileeyyeedo daage, “Wihi guugakkaas teebee yidaaheen achiirine dagi,” iyidah.
REV.10.5	ꞌDeerka hertaas Waakhe an arge bey ichoow harrati angagan katolosso dahanticheti miigeet goobi Waakh iokkhisse. 
REV.10.6	Magahi Waakkhi jirtuu tuumman jiro, sereyta daayan ichoow harra ichoow bey ichoow wihi tuummane goya kijiro soouume kadaatatte, mehe tidah ya, “Waakh kola wihi goorat us yeelin gooche ka ma malmalo. 
REV.10.7	Maanti herti Waakhe teebannaatteet arab sooafuufto, wihi dagsane Waakh isoobabbakkaahin, saggi us ꞌdooꞌdi Waákh íyeyyeedo falfayyohiise icheeke on u, Waakh a buuhicha.”
REV.10.8	ꞌDeerka hooyi kootte an goobi Waakh ka daage toro ileeyeede, wihi us yidah, “Nyaame, khadaabaas yuubane furane dahanti Hertaas Waakhe bey ichoow harrati angagan katolosso kajiro kakhaat.”
REV.10.9	Anna ꞌdeerka irde, hertaas Waakh khadaabaas rucchule yuuban daahe, iche la wihi iche itidah, “Khadaab khaate, aham. Khadaab af ka iꞌdi malab u a chinni, iꞌdaasenyi uur goyaka birrakhe yateeh.” 
REV.10.10	Anna khadaabi rucchule yuuban dahanti herti Waakh kakhaate uhum. Khadaab la af ka iꞌdi malab u a chinni. Iꞌdaasenyi inkoo an khorkhiche ka, uur goyaka birrakhnowe. 
REV.10.11	ꞌDeerka wihi ani liidah, “Nyaam toro wori Waakhe ꞌdooꞌdi fil ittaawe ichoow ilassi ittaawe ichoow afassi ittaawe ichoow karnatohi ittaawe miinsan cheek.”
REV.11.1	Wussoo iꞌdi reenkoo walah lakarerreegee liisiiche, wihi liidah, “Nyaame, minki Waakhe buure ichoow koondihi gaꞌdaar rerreege, ꞌdooꞌdi intaakka Waakh wahti laka ekkaay. 
REV.11.2	Iꞌdaasenyi uranti minki Waakhe buure khariis tuumman geeddiis arerreegin. Iꞌdi tahe ani intaas ꞌdooꞌdi Waakh igaranne siiche. Icho la hay tomon affar ichoow hay lamma tuumman, ilkerengeetti weene lagan a yabtaan. 
REV.11.3	Ani la ꞌdooꞌdeeyki lammeenye garti runteey laabo miig a siicha, icho la maan alifoo ichoow kud lamma ichoow lih Waákhe íyeyyeedaan. Icho la ingaꞌdaaꞌdiyyo gessataan.”
REV.11.4	ꞌDooꞌda lammeenye runti Waakh babbakkaahicho a iꞌdi geeyohi lammeenye oolif
REV.11.5	Chiꞌ etoo icho gaameerin ꞌdoono, ꞌdab ꞌdooꞌda lammatiis afichooda kasoobaha, chiiyticho bakkicha. Eti tuummane icho gaameerin ꞌdoono saggane liiyagiis. 
REV.11.6	ꞌDooꞌda la miigti icho geedda icho Waakh iyeyyeedaan sereyta daayan kahidaane ꞌdee hir iꞌdeyin a khabaan. Icho la toro miigti icho bicche diig kayeelaan a khabaane, miigti icho ꞌdooꞌdi harra sinayyohi yeerare ikeenaan la a khabaan. Waha la maanti icho ꞌdoonaan tuumman a yeelaan.
REV.11.7	Inkoo icho farniinki Waakh cheekeene icho massicheen, binahi keleyenye ankhari dahane ieleelin kasoobaho ꞌdooꞌda lammee a diha, sooricha, bakkicha. 
REV.11.8	Sarticho la jiti ilkerengeetti weene Yeerusaleeme goorat Kamuricho laka massalaaba lakakaahe iche jiifta. Ilkerengeettaas wihi Waakh miinsan ka ilkerengeetti Soodom ichoow ili Miissiri liiokkanaache. 
REV.11.9	Maan seyyah ichoow nyuus ꞌdooꞌdi fil tuummane ichoow yaafo tuumman ichoow afaf tuumman ichoow ilal tuumman kayimiy la sarti ꞌdooꞌdane ꞌdeyꞌdoocha, ichohi il liilaabo ꞌdiiꞌdaan. 
REV.11.10	Weeli enenyete harra kijiro tuumman la omootti ꞌdooꞌda lammee weyti kahamaada, siimohi icho isiergaan ka sukuuku bahchaan. Iꞌdi tahe ꞌdooꞌda lammeenye Waákh íyeyyeedo ꞌdooꞌdi harra kijiro tuumman weyti bolokh ikeene.
REV.11.11	Iꞌdaasenyi inkoo ibeenneta seyyah ichoow nyuuse kuteen ka, Waakh ꞌdooꞌda lammee neebsihi jiro kaafuufe, icho la sootolossateene, eti tuummane icho arge la weyti nahe. 
REV.11.12	ꞌDooꞌda lammee ꞌdeerka hooyoo buurenye goobi Waakh ka icho leeyyeedo, “Inta saraat amiita,” idowo daage. Icho la chiiyticho ꞌdeyꞌdoossaayi, mirisoo ka goobi Waakh ikoreen.
REV.11.13	Sahaꞌddaas on harra weyti sesseehte, ilkerengeettaas ween goonan tomon goyaka goonankoo bar waaye. Harrataas sesseehte ka ꞌdooꞌdi elif teebee tuume, ki sooꞌhade la weyti nahe, Waakkhi goobi Waakh ka harra dakhti koolicheen.
REV.11.14	Sinati lammaatteet a kutte, sinati seyyahnaatteet la dowwanoha ka a tamiit.
REV.11.15	Herti Waakhe teebannaatteet arabiche afuufte, hooyassi buure la goobi Waakh ka sooyeedeene, wihi icho yidaaheen,
REV.11.15	“Dakhi harra, dakh Kamureen ichoow koo Lasubhehiissa yitaaheen.
REV.11.15	Ulla jirtuu tuummane harra dakhta.”
REV.11.16	Ewweenki tomon lamma ichoow affarenye Waakh ortiis ka komborohichoki antoot kafiddiyo la, jilbo il kaguꞌdde Waakh wahte, 
REV.11.17	wihi us yidah,
REV.11.17	“Kamuri Waakhenye Miig Tuumman Leh,
REV.11.17	ki toolla jiro goorat tuumman jire,
REV.11.17	jeenteti at miigtaahti buure ikhaatte,
REV.11.17	enenyet dakkhan isookhabattuu kalaꞌde kisoolaabna.
REV.11.18	Yaafohi Waakh igaran a holloweene, holaah la a yimiy.
REV.11.18	Ibeenki at ꞌdooꞌdi tuume hukkunto,
REV.11.18	at ꞌdooꞌdi falfayyohaahenye kiyeyyeedo,
REV.11.18	ichoow ꞌdooꞌdi Waakh ichoow eti tuummane kaarooro,
REV.11.18	ki ween ichoow ki rucchul ba at kalaꞌd gutto a yitah.
REV.11.18	Toro la ibeenki at ꞌdooꞌdi harra ka enenyet bakkicho baabiisso a yitah.”
REV.11.19	ꞌDeerka minki Waakhe buurenye goobi Waakh kijiro lafure, saanduukhi ayyinti Waakh gooche tuso, minki Waakhe buure goya kajiro laarge. Ankhad il guꞌddeene, borooꞌd ichoow karkaraho yeedeene, harra sesseehte, dagahti baraafo laka weyti serey kasookhubatte.
REV.12.1	Girmohoo buure sereyta daayan kasoobaheen. Makhaabassoo orrahe kaankubantahe soobahte. Iche la yeyyahe katolossa, ꞌduubi bakkaal tomon ichoow lamma khabo la matah kakhabta. 
REV.12.2	Iche huleese eheete, jeenteti iche ichiissuu bolokh ka ooyte. 
REV.12.3	ꞌDeerka girmohoo addan sereyta daayan ka soobaheen. Waha la a khorojebsihoo buurenye guuꞌddane, matah teeba ichoow gaas tomon khabo, matah ba la ꞌduuboo khabo. 
REV.12.4	ꞌDubiis ka, yiyyihimohi saraat goonan seyyah goyaka goonankoo soojiite, harra isookhube. Khorojebsiha weeli makhaabassi kootte soodesso orche tolossate, ꞌdee weel uus dessi yaham. 
REV.12.5	Inankoo desse. Inanka lab la usu dowwanoha ka yaafo tuumman wussi gaꞌdaar kadakhta. Inanka la uus desse on Waakh ichoow kombortiisti antoot liitogte. 
REV.12.6	Makhaabale hidaad ka inti goorat Waakh iyeele ifiridde, ꞌdee herti Waakh ibeen alifoo kud lamma ichoow ibeen tomon lih goollissa.
REV.12.7	Goobi Waakh ka la diho a jirte. Herti Waakhe weene Miikayel layadeeh ichoow herticheti Waakhe addan khorojebsi isjaheen. Khorojebsi ichoow hertiis diho geleen. 
REV.12.8	Iꞌdaasenyi khorojebsi ichoow hertiis ba lasooriche. Goobi Waakh ka meessicho waayeen. 
REV.12.9	Khorojebsiha buure il liisooseye, ulla a ki goorat archiiy jire, magahiis la ki ꞌdooꞌd hanti ommos Seytaan iche layadeeh. Usu ꞌdooꞌdi harra tuummane jit buucha. Ulla hertiis khabaayi harra liisooseye. 
REV.12.10	An ꞌdeerka hooyoo buure goobi Waakh ka daage, wihi us yidah,
REV.12.10	“Toolla ribnaan ichoow miig ichoow dakhi Waakkheen,
REV.12.10	ichoow anto Lasubhehiis a yimaateen.
REV.12.10	Iꞌdi tahe ki ꞌdooꞌdeenki Kiriisto rummeeste cheekti,
REV.12.10	ibeen ichoow maalim ba Waakh ortiis ka cheekti
REV.12.10	goobi Waakh a lakasooseye.
REV.12.11	ꞌDooꞌd Kiriisto diiggi Heleem ka
REV.12.11	ichoow wori rummaate icho cheekeen ka
REV.12.11	Seytaan a sooricheen.
REV.12.11	Toro la chirri icho layagiis laka,
REV.12.11	icho omoot ma karoorin.
REV.12.12	Maantaka, goobassi Waakh ichoow
REV.12.12	atinhi kajirtaan ba, weyti hamaada!
REV.12.12	Iꞌdaasenyi atinhi harra ommos bey goya taalliin,
REV.12.12	sinati atin sugto eenna a buure!
REV.12.12	Iꞌdi tahe Seytaan a atin isookhubte.
REV.12.12	Ulla holi buurenye khaba,
REV.12.12	a mehe us saggi ibeennetiis igaabatte a garta.”
REV.12.13	Khorojebsi inkoo us saggi harra liikasoolugꞌde kase ka, makhaabassi kootte inankoo desse kalooꞌde. 
REV.12.14	Makhaabál barbarretoo lammeenye gabadeet lasiiche, ꞌdee serey ka inti hidaad ka liiyeele, guꞌh seyyah ichoow hay lih lakagoollicho, khorojebsi la ikasooeleelin inyaanta. 
REV.12.15	Khorojebsi ꞌdeerka bicchehi buurenye ꞌdulo ꞌdee makhaabál haro af kasoobahche, ꞌdubiche gate. 
REV.12.16	Iꞌdaasenyi harra makhaabál gargaarte, aficheki furname ka bicchehaas khorojebsi af kasoobahche khorkhisse. 
REV.12.17	Khorojebsi ꞌdeerka makhaabál ihollowe, nyaakhuticheki addan diho kiirte. Waha la a ꞌdooꞌdi amurreti Waakh raaho, toro la runti Yeesso soobabbakkaahiche kakhuufo.
REV.13.1	Khorojebsi la bey afiche tolossate.
REV.13.1	Anna binahoo bey goya kasoobaho arge. Binaha matah teeba ichoow gaas tomon iche khabaan. Gaas ba la ꞌduube fuula. Matah ba la magahoo Waakh igafo kachiiran. 
REV.13.2	Binaha an arge kabbile iyoogyahiine, iꞌdaasenyi luhlo a iꞌdi luhlohi binahoo weyti buurenye goffanneti derdeer khabo, af la a iꞌdi afi bahassi. Khorojebsi miigtiis ichoow kombortiis ichoow antohiis binahane siiche. 
REV.13.3	Binaha matakkoo ka, jiissi omoot keento khabaane, iꞌdaasenyi jiissa omoot keento a samaatte. ꞌDooꞌdi harra kijiro tuumman la girmeeste binaha raahe. 
REV.13.4	Jeenteti khorojebsi anto binaha isiichuu, weeli enenyet tuumman khorojebsi wahte. Toro binaha laka wahteene, wihi icho worsateen, “Etoo maanta iꞌdi binahee jiraayi? Ayyo kan diho kiiran yabuuꞌd?”
REV.13.5	Binahaas afi icho keeylajaane toro icho Waakh ikagafo lasiiche. Binaha la hay tomon affar ichoow hay lamma anto lasiiche. 
REV.13.6	Binahaas la geeddi nool Waakhe igafaane toro magahi Waakh ichoow fiddiitoti Waakh ichoow ꞌdooꞌdi tuummane goobi Waakh kijiro abaara. 
REV.13.7	Binahaas la miigti us ꞌdooꞌdi Waakh kadihaane toro icho kasoorichaan a lasiiche. Binaha la toro antohi us yaafo tuumman ichoow ꞌdooꞌdi fil tuummane ichoow afaf tuumman ichoow ilal tuumman kadakhti laka lasiiche. 
REV.13.8	Weeli enenyete harra kijiro tuumman, ki tuummane magahenyeticho buuggi ꞌdooꞌdi jiroti jirtuu imassan ꞌhelo geeddi harra liisoouumin liikachiirin binahane wahta. Buugga la eti leh a Heleenki goorat layigis.
REV.13.9	Eti dogo khabo a daago.
REV.13.10	Eti tuummane boolinnaan liigooche
REV.13.10	a labooliya.
REV.13.10	Eti tuummane birlab ka omoot liigooche,
REV.13.10	birlabe lakayagiis.
REV.13.10	Wihi ꞌdooꞌd Kiriisto lakaꞌdoono a ichohi garrahsati, Waakh kakhuufo.
REV.13.11	Toro binahoo addane harra goya kasoobahe arge. Binaha iꞌdi heleenkoo u, gaas lamma khabaane, iꞌdaasenyi hooyi iꞌdi ki khorojebseenye kayeede. 
REV.13.12	Binahi lammaatteet binahi oraat orcho ka antohiis tuumman walah kadakhte. Binaha lammaatteet la weeli enenyete harra kijiro tuummane ihosse, binahi oraate jiissi omoot keento lasamaache khabe wahtaan. 
REV.13.13	Binaha lammaatteet la wihi buurenye miigti buure tuso haaggiche, weeli enenyet tuumman argaayi ꞌdaboo laka serey kakeene, harra isooyagche. 
REV.13.14	Binahi lammaatteet jeenteti binahi oraat orcho ka miigti us girmo kayeelo liisiichuu, ꞌdooꞌdi harra kijiro ekkeeste. Weeli enenyet amur ibahche ꞌdee iyookkotoo binahi oraate birlab ka lajiisooche uliba jiro lakiinkaanyito a haaggicho. 
REV.13.15	Waakh binaha lammaatteet miigti us iyookkota binahi oraat iyoog neebsi kaafuufo us jiro siicho siiche, ꞌdee iché iyeyyeedin tabuuꞌde, toro la ꞌdooꞌdi iyookko wahan ꞌdiiꞌdo labakkicha. 
REV.13.16	Ulla weeli enenyet tuumman laka ihosse, ki ween ichoow ki rucchul, ki kamure ichoow ki miskiine, ki bowꞌdee ichoow ki bowꞌda ieheynan ba, ꞌdee dahanohichoki miigeet ka ommos miinassicho ka sumat a lagesso. 
REV.13.17	Iꞌda ka et walah gatti ommos walah ororicho mele sammata us sumatta ikhabin. Sumattaas la a magahi binahi oraate, ommos a sumatti ayti magahiis itolosso.
REV.13.18	Ayta khara ꞌdoonta. Chiꞌ etoo khara yahe, ayti sumatti binahaas a ekkaacho. A mehe magahi weeli enenyete itolossa. Sumatti aytiis, a kud lih ichoow tomon lih ichoow lih.
REV.14.1	An ꞌdeerka yeye, Heleem orteey ka Hali Saayone fuula. ꞌDooꞌdi alif kudoo, alif tomon affar ichoow alif affare usuhi Heleem leejiro laka arge. Waha a ꞌdooꞌdi magahi Heleem ichoow magah Aabbahiis ba miinassicho kachiiranyahiin. 
REV.14.2	Hooyoo buurenye iꞌdi riiriti hawti ꞌdusseenye ommos iꞌdi karkaraheenye goobi Waakh kasooyeede daage. Hooya a iꞌdi ꞌdooꞌdi reemassichoki chiꞌ geeyo ladowo laguꞌddo ꞌhaab layadeeh yeedicho.
REV.14.3	ꞌDooꞌda la komborti antoote Waakh ortiis ichoow wahanyeyyohi affarenye lasoouume rubey khabo orticho ka ichoow ewweenki tomon lamma ichoow affare orcho ka geeyoo husub doween. Geeya ꞌdooꞌdi alif kudoo ichoow alif tomon affar ichoow alif affarenye Waakh harrata ka soogatte on aban yabuuꞌde, et addane aban yabuuꞌd mele. 
REV.14.4	Waha a ꞌdooꞌdi isibiꞌdirroonne deyyeho ileeurꞌdin, a mehe icho miꞌdabe iskayeeleen. Icho la Heleem meelbaaw us irti a raahaan. Waakh icho ꞌdooꞌdi harrata goyaka a soogatte, toro iꞌdi gurnaanki oraat u, Waakh ichoow Heleeme ibahche. 
REV.14.5	Icho la injire been ma goonne, wohoo rucchul laka ma lakacheekan.
REV.14.6	ꞌDeerka hertoo Waakhe addane serey katariꞌd arge. Iche la Wori Haaggane jirtuu imassanne khabte, ꞌdee weeli enenyete harra kijiro, ilal tuumman ichoow yaafo tuumman ichoow afaf tuumman ichoow fil tuummane icheekta. 
REV.14.7	Iche la hooyi buure ka wihi iche tidah, “Taba, Waakh karoora, toro la saaꞌda! Iꞌdi tahe ibeenki Waakh weeli enenyet hukkumo a yitah. Waakkhi serey ichoow harra ichoow bey ichoow indohi biccheet ba soouume, wahda.”
REV.14.8	Hertoo Waakhe lammaatteet ꞌdubiche leetimiyye wihi iche tidah, “A massatte! Ilkerengeetti Weene Baabiloon bar a waayte. Ilkerengeetta yaafohi harra tuumman farsoti sabiibe sohoꞌddarriti iche kaassohatte damin a iholisse.”
REV.14.9	Hertoo Waakhe seyyahnaatteet ꞌdubicho tabte, hooyi buure ka wihi iche tidah, “Eti tuummane binaha ichoow iyookkotiche wahti, sumatti binaha la miin ommos dahan ka ꞌhele, 
REV.14.10	ullaka farsoti sabiibe holi Waakh itolosso soodama. Hola la, farsoti sabiibe miigenye bicchehoo rucchul laka liikakhayine kokkoob lakachibo liiokkanaache. Waakh eta herti Waakhe munyee ichoow Heleem ortiis ka dagahti bolokhto ka weyti bolokh tusa. 
REV.14.11	Uunki bolokkha ꞌdooꞌda latuse jirtuu tuumman sereye ikaha. ꞌDooꞌdi binaha ichoow iyookkotiche wahti ichoow eti tuummane sumatti magahiis ꞌhelo, ibeen ichoow maalim ba nasme ma ꞌhelo.” 
REV.14.12	ꞌDooꞌdi Waakhe amurreti Waakh raaho toro Yeesso kakhuufo ichohi samacchaarenye garrahsati laꞌdoona.
REV.14.13	Hooyoo toro goobi Waakh kayamiit daage, wihi us yidah, “Waha chiir, uus toolla kakhabatti, eti tuummane usu ichoow Kamur wohoo kalday yahiine yamuut a liimaala.”
REV.14.13	Rubeyti Waakh la wihi iche soolaabte, “Aa, a rum. Hili miigenye icho haaggicheen ka a nasaan. Icho a liimaala a mehe haaggi icho yeelaan ꞌdubichooda raaha.”
REV.14.14	Ani la yeye orteey ka mirisoo dakhan arge, toro la etoo Ínam Aadam
REV.14.15	Hertoo Waakhe addan ꞌdeerka minki Waakhe buure goya kasoobahte, weyti riirte, eti miris kafiddiyo wihi iche itidah, “Warhantaahti gurnaan lakagoocho khaate, gurnaan soogooy, iꞌdi tahe wihi harra ka lasoosuuno a bissateene, kola la sahaꞌddi lasoosuuno a titah.” 
REV.14.16	Eti miris kafiddiyo warhantiisti gurnaan lakagoocho harra sarche kamoroogiche, harra tuumman iꞌdi gurnaan u soosuune.
REV.14.17	Hertoo Waakhe addan goobi Waakh ka minki Waakhe buure kasoobahte, iche laka warhanti af lehe gurnaan lakagoocho khabte. 
REV.14.18	Toro hertoo Waakhe addane antohi ꞌdab khabto koondihi gaꞌdaar kasoobahte. Hooyi buure ka herti warhanti af lehe gurnaan lakagoocho wihi iche itidah, “Warhantaahti af lehe gurnaan lakagoocho khaate, gurnaanki sabiibe harra kijiro soogur. Iꞌdi tahe gurnaanki sabiib a bissaate.” 
REV.14.19	Herti Waakh warhanticheti gurnaan lakagoocho harra kamoroogisse, gurnaanki sabiib soogurte, meessi buurenye gurnaanki sabiib lakayabti goya kachibte. Meessa la a iꞌdi sinati Waakh holiis ka ꞌdooꞌdi uskeel leh omhicho. 
REV.14.20	Gurnaanka sabiib la ilkerengeetti ween kharicheeda lakayabte. Diig intaas gurnaan lakayabte ka ꞌdule, geeddi kiilomitta kud seyyah iꞌdule. Diig la hoggiis geeddi mittatoo ichoow nyuus iche eheet.
REV.15.1	Goobi Waakh ka toro wohoo buurenye girmeenye miigti Waakh tuso arge. Herti Waakhe teebeenye sinayyohi teebeenye harra yaham sookhaatto arge. Waha a sinayyohi ꞌdaꞌddaboot, a mehe sinayyohaas ka holi Waakh a massata.
REV.15.2	Anna wohoo beytoo buurenye kitaab iyooge ꞌdab lakawarse arge. ꞌDooꞌdi goorat binahi oraat ichoow iyookkoti binahane lahaaggiche sooriche toro ayti magahiis itolosso sooriche ichohi beytaas garabiche toollo arge. Reemassi chiꞌ geeyo ladowo laguꞌddo ꞌhaab layadeehe Waakh icho siiche iche khuccheene, 
REV.15.3	geey Muusahi falfati Waakhe ichoow geeyi Heleem laka doween,
REV.15.3	“Kamuri Waakhenye Miig Tuumman Leh,
REV.15.3	wihi at yeesso geeddoo meheenye haag ichoow girma yahiin!
REV.15.3	Karnati yaafo tuummanoow,
REV.15.3	wihi at yeesso a wihi rummaate am at kareeto mele.
REV.15.4	Kamuroow ayyo ikaaroorine,
REV.15.4	magahaah ikoolin?
REV.15.4	A mehe ati kalday on munyee.
REV.15.4	Yaafohi harra tuumman a yamiitiine,
REV.15.4	toro ati kiwahtaan.
REV.15.4	Iꞌdi tahe wihi fissane at yeesso a soobabbakkaahisse.”
REV.15.5	Anna waha ꞌdubicho ka yeye, minki Waakhe buure usuhi goobi Waakh ka fahan arge. Minka la a eemati saggi Waakh ileejiro tusso. 
REV.15.6	Herti Waakhe teebeenye sinayyohi teebee khabto la minki Waakhe buure goya kasoobahte. Icho la gaaddi daddakhane bibbildiikhto khabaane, saabi dafareete duhiis la ki ꞌdahab yahe kach kakhabaan. 
REV.15.7	Wahanyeyyohi affarenye lasoouume rubey khabo kichekoo herti Waakhe teebee kooba baakhuuli ꞌdahabe, holi Waakkhi jirtuu tuumman jiro buuho idiibte. 
REV.15.8	Minki Waakhe buure la uunki ababnaan ichoow miigti Waakh kayimiy goya buuhiche. Et minki Waakhe buure liiꞌdiicho goya gelo mele, ichoowka sinayyohi teebeenye herti Waakhe teebee keente massataan.
REV.16.1	ꞌDeerka hooyoo buurenye minki Waakhe buure goya kasooyeede herti Waakhe teebee leeyeede daage, wihi us iyidah, “Nyaama, irda, holi Waakhe baakhuulleti teebee kijiro, harra kakhuba!”
REV.16.2	Herti Waakhe oraat la iratte, wihi baakhuliche kijire harra kakhubte. Jiisohoo uskule weyti bolokhe ꞌdooꞌdi sumatti binaat khabo toro iyookkoti binahaas wahte sar kasoofoofeen.
REV.16.3	Herti Waakhe lammaatteet wihi baakhuuliche kijire beyti buure kakhubte. Bey tuumman iꞌdi diiggi eti yumuy titahye, wihi goya kijiro rubey khabo tuumman la tuumeen.
REV.16.4	Herti Waakhe seyyahnaatteet la wihi baakhuuliche kijire hawohi ꞌdulo ichoow indohi biccheet kakhubte. Icho la urgiyeene, diig yitaaheen. 
REV.16.5	ꞌDeerka herti Waakhe bicche itolosso ichehi waha elatti daage,
REV.16.5	“Atihi Munyee, ki toolla jiro, goorat tuumman laka jire,
REV.16.5	at a fissantahe jeenteti sinayyoha at ꞌdooꞌdi ati kigaran ikagoosse u.
REV.16.6	A mehe icho diiggi ꞌdooꞌdaah ichoow ꞌdooꞌdi kiyeyyeedo harra ikhubeene,
REV.16.6	at la diiggi icho damaane siisse. Waha a wihi rumanka icho imale.”
REV.16.7	Ani la hooyoo koondihi gaꞌdaar ka sooyeede daage,
REV.16.7	“Aa, Kamuri Waakhenye Miig Tuumman Leh,
REV.16.7	hukkunka at ꞌdooꞌd igoosse a wihi rummaate toro fissan.”
REV.16.8	Herti Waakhe affarnaatteet wihi baakhuuliche kijire orrah kakhubte. Orrah la miigti iche ꞌdab ka enenyet weyti gubto lasiiche. 
REV.16.9	Kuleeli weyti buure enenyet gube, icho la magahi Waakkhi sinayyoha khuccho igafeen. Iꞌdaasenyi icho uskeelicho kasoonokhan ichoow Waakkhi icho weynaachaan ꞌdiiꞌdeen.
REV.16.10	Herti Waakhe channaatteet wihi baakhuuliche kijire komborti antoote too binahi oraate kakhubte. Harrati binaha dakhtaan tuumman la mugꞌdi kalday titah. Jeenteti bolokkhi uskul u enenyet harrabbe iskhaniine. 
REV.16.11	Toro la jeenteti bolokkhichoki uskul ichoow jiissichuu, Waakkhi goobi Waakh igafeen. Iꞌdaasenyi wihi icho yeelaan ma kasoonokhan ba.
REV.16.12	Herti Waakhe lihnaatteet wihi baakhuuliche kajire hawti buurenye ꞌdusso Yuufereet kakhubte, bicchehiche angageene, ꞌdee karnatohi beri kayamiit jit iyeessa. 
REV.16.13	Ani la ꞌdeerka ginna seyyah rah iyoog arge. Too afi khorojebsi goya kasoobahte, too la afi binahi oraate goya kasoobahte, ti addan la afi eti eti Waákh íyeyyeedo iskaayyeelo goya kasoobahte. 
REV.16.14	Icho a rubeyohi ginnayyohi girmo tuso. Ginnayyoha karnatohi harra tuummane iirtaane, ꞌdee ibeenki weene Waakkhi Miig Tuumman Leh ka diho iururichaan. 
REV.16.15	Yeessohi Kamure wihi us essi kallaayo, “Nabah suda! An saggi eti walah hato iamiit. Eti iurꞌdine, gaaddiis marte, ꞌdee murukh isohanne, lakhaanyotiis ꞌdow liikasoobihin a liimaala.”
REV.16.16	Ginnayyoha ꞌdeerka karnatoha meessi afi Ibiraaniya ka Harmageedo layadeeh ka isikeeneen.
REV.16.17	Herti Waakhe teebannaatteet wihi baakhuuliche kijire, hafar kakhubte. Hooyoo buure minki Waakhe buure goyaka komborti antoote Waakhe ka usuhi sooyeedo daage, wihi us yidah, “Walah tuumman a massateen.” 
REV.16.18	ꞌDeerka ankhad ichoow borooꞌd ichoow karkaraho ba soobaheene, harra la weyti sesseehte. Uuꞌ Waakh harra soouume, injire harra geedda ma sesseehin, a mehe harra saggoo uskule isesseehte. 
REV.16.19	Ilkerengeetti weene Baabiloon meel seyyahe ikharradde, ilkerengeetohi yaafohi harra la bar waayeen. Waakh uskeeli ꞌdooꞌdi ilkerengeetti Baabiloon yeele tuumman ma kadabine, ꞌdooꞌdi ilkerengeetta farsoti sabiibe kokkoob buuhto holi Waakh itolosso siiche. 
REV.16.20	Kurohi bicche goya kijiro tuumman firdeene, halal tuumman la baabeen. 
REV.16.21	Dagahti burbuurenye baraafo, kooba geeddi kiilo tomon affare serey ka enenyet kasookhubatte. Enenyet jeenteti sinata weyti buurenye dagahti baraafo keentuu Waakh igafe, a mehe sina weyti suuj eheet.
REV.17.1	Herti Waakhe teebeenye baakhuulle khabto goyaka, too itimiyye wihi iche ani itidah, “Kaale, hukkunki Waakh malaayata weene bicchehi ittaawe kafiddiito igoocho a kituso. 
REV.17.2	Karnatohi harrata malaayata sohoꞌddarri kaleessohteen. Toro la ꞌdooꞌdi harrata farsoti sabiibe sohoꞌddarritichee ka meleefu yitah.”
REV.17.3	ꞌDeerka herta Waakh isiꞌdde, Rubeyti Waakh iwoyte hidaaddoo igeesse. Intaakka makhaabassoo binahoo guuꞌddan sarche fuusso arge. Binaha sar tuumman ka magahenyeti Waakh iskeekkaasso kachiirane, toro matah teeba ichoow gaas tomone khabaan. 
REV.17.4	Makhaabale gaaddoo muggee ichoow guꞌduuꞌd khabto iche khabta. Sar la ꞌdahab ichoow dagahtoo gato miige ichoow irtiyyohoo gato miige, iche lakeeykode. Iche la kokkooboo ꞌdahabe wahanyeyyohi weyti lakhaanyee ichoow duksakki sohoꞌdarritiche buuhto iche khucchisse. 
REV.17.5	Miintiche la magaha wohoo dagsan itoollo iche kachiiran,
REV.17.6	Anna makhaabassa diiggi ꞌdooꞌdi Waakh ichoow diiggi ꞌdooꞌdi gar Yeesso laabo tubhubye ichoowka meleefu titah arge.
REV.17.6	Uus an iche arge ka weyti girmeesde. 
REV.17.7	ꞌDeerka herti Waakh wihi iche ani itidah, “A iꞌdoh igirmeysatta? Wihi dagsane makhaabassa ichoow binahi iche koorromatte matah teeba ichoow gaas tomon khabo miinsan, a kisoobabbakkaahicha. 
REV.17.8	Binahaas at agarte goorat a jireene toolla ma jiraane berri la ankhari dahane ieleelin goya kasoobahaane labaabiicha. ꞌDooꞌdi harra yaalle, uuꞌ harra lasoouume magahenyeticho buuggi ꞌdooꞌdi jiroti imassan liikachiirin la, maanti icho binaha argaan, weyti girmeestaan. A mehe binahaas maantoo a jireene, toolla ma jiraane toro berri a yamiitiin.
REV.17.9	“Ayta khara ꞌdoonta. Matahenyeti teebeenye binahaas khabaan, kurohi teebeenye makhaabale kafiddiito itoollaan. 
REV.17.10	Matahenyeta teebee toro karnat teeba itoollaan. Karnatoha teebee, chane a tuunte, koo uliba a karnate, ki addan uliba ma imaatan. Iꞌdaasenyi maanti us yamiit, geeddoo rucchul on karnat yateeh. 
REV.17.11	Binaha goorat jire toolla la ijirin, a karnati siyyeennaatteet. Ullaka karnatohi teebee a kichokoowe, toro la a labaabiicha.
REV.17.12	“Gaasohi tomonenye at agarte, karnatohi tomonenye uliba ilassi icho dakhtaan iꞌheline itoollaan. Iꞌdaasenyi karnatoha antohi icho sahaꞌddoo kalday binahaas harra leedakhtaan a ꞌhelaan. 
REV.17.13	Icho la maloo kaldaye khabaane, antohicho ichoow miigticho binahi oraate siichaan. 
REV.17.14	Binaha ichoow karnatoha ba Heleeme diho kiirtaane, iꞌdaasenyi Heleem ichoow ꞌdooꞌdiis ba icho kahataataan. A mehe us a Kamuri kamurre kussan, toro a Karnati karnato kussan. Toro la ꞌdooꞌdi usu leejiro a ꞌdooꞌdi Waakh wahe, Waakh soobahsate toro Waakh a kakhuufaan.”
REV.17.15	Herta Waakh ꞌdeerka wihi iche ani itidah, “Bicchehi kootte at agarte malaaya kafiddiito, ꞌdooꞌdi yeerare ichoow ururreti ittaawe ichoow yaafohi ittaawe ichoow afassi ittaawenye itoollaan. 
REV.17.16	Binaha at agarte ichoow gaasohi tomone la malaaya a nibhaataan. Icho la wihi iche khabto tuumman a kakhaataane, murukh katabaane, jidiche yamhiine, toro la iche ꞌdab ka gubaan. 
REV.17.17	A mehe Waakh karnatoha maliissa uurassicho gesse, ꞌdee malaas ka wihi us ꞌdoono yeelaan. Karnatoha a isleegoochaane, antohichoki icho yaafo kadakhtaan binahi oraat siichaane, ichoowka yeedassi Waakh labuuhicha. 
REV.17.18	Makhaabassi at agarte, ilkerengeetti weene karnatohi harra tuumman dakhtaane itolossa.”
REV.18.1	Waha ꞌdubicho ka, hertoo Waakhe addan ichehi goobi Waakh kasookhubatti arge. Herta Waakh la antohi buurenye khabta, ababnaanki iche ababto la harra tuumman banaynoocheen. 
REV.18.2	Herta Waakh hooyi buure ka riirte, wihi iche tidah,
REV.18.2	“A massatte! Ilkerengeetti Weene Baabiloon bar a waayte!
REV.18.2	Furi ginnayyoot ichoow furi meleykayyoote titahye,
REV.18.2	chimbirohi biꞌdirreenye toro weyti laꞌdiiꞌdo kola intaas igela.
REV.18.3	Iꞌdi tahe yaafo tuumman,
REV.18.3	farsoticheti sabiibe sohoꞌddarriti holi Waakh keento iche dameen.
REV.18.3	Karnatohi harra tuumman la makhaabassaas sohoꞌddarri kaleessohteen.
REV.18.3	ꞌDooꞌdi bacchaara harra tuumman la jeenteti sohoꞌddarriticheeda ikamurrowe.”
REV.18.4	Toro hooyoo goobi Waakh ka sooyeedo daage wihi us yidah,
REV.18.4	“ꞌDooꞌdaaw, kaaleya Baabiloon goya kasoobaha,
REV.18.4	ꞌdee uskeeli iche kajirto, aleegelina,
REV.18.4	ꞌdee sinati Waakh iche kawaaricho la aꞌhelina.
REV.18.5	A mehe uskeeliche a iskore, ichoowka goobi Waakh eleele.
REV.18.5	Waakh la suujoonki ꞌdooꞌdi Baabiloon yeele ma kadabin.
REV.18.6	Iꞌdi iche atin yeesse, atin laka iche iyeela.
REV.18.6	Suujoonki iche atin iyeesse, kol lammatiis iche iyeela.
REV.18.6	Farsoti uskule iche kokkoobiche atin ikawarasse,
REV.18.6	kol lammatiche ikawarsa.
REV.18.7	Geeddi iche iskoolisse, iche kamurroonki sohoꞌddarri kijirte,
REV.18.7	iche geeddaas sina ichoow bolokh tusa.
REV.18.7	A mehe uuriche ka a eylajja, mehe elatta ya,
REV.18.7	‘An saggi makhaabassi karnatenye ijira. An muunkho menye,
REV.18.7	jirtuu la ma ooyo.’
REV.18.8	Maantaka ibeenkoo kaldach on sinayyohiche iche kahataataane,
REV.18.8	omoot ichoow oytim ichoow abaár ikeena.
REV.18.8	Iche ꞌdabe yaham,
REV.18.8	a mehe Kamuri Waakhenye ween iche a hukkuma.”
REV.18.9	“Karnatohi harra goorat iche sohoꞌddarri kaleessohte, kamurronkiche leegisme maanti icho uunki ꞌdabi ilkerengeettaas yaham argaan a uuwwichaane iche ooyaan. 
REV.18.10	Jeenteti icho bolokkhi ilkerengeettaas weyti ikanahaan u, foga tolossataane riiraane wihi icho essaan,
REV.18.10	“Uuwwiy! Uuwwiy! Ilkerengeetta weenoow,
REV.18.10	Baabiloonoow, ilkerengeetti miig khabtooy!
REV.18.10	Sahaꞌddoo kalday on sinati Waakh kigooche kitimiy!”
REV.18.11	“ꞌDooꞌdi harra ka bacchaarti la a uuwwicha ilkerengeettane ooya, a mehe et kola meehicho gatti mele. 
REV.18.12	Et kola meehichoki ꞌdahab ichoow ki lahaageet ichoow dagahti bibbildiikhto ichoow irtiyyohi gato miige gatti mele. Et darfohichoki fil ittaawenye gato miigenye iꞌdi maanta wihi daddakhan ichoow wihi muggeyyee ichoow wihi gugguuꞌddan kagatti mele. Et khoꞌdoommeti fil ittaawenye gato miige ichoow wahanyeyyohi ꞌhiir lakahaaggiche fil ittaawe gatti mele. Et meehichoki birtoo booran ichoow ki birtoo daayiti khaalkhee ichoow ki dagahti lasigo lakahaaggiche gatti mele. 
REV.18.13	Toro et geeyohi gololle lakachibo ꞌdee golol haaggicho ichoow miricchinye ichoow subahenyeti hahhaaggane sar lakadowti ichoow uyuuggeti lasaarti kagatti mele. Toro et farsoti sabiib ichoow subakki geeyi oolif ichoow ingangaano ichoow ꞌdargaayye ichoow looyyo ichoow iiy ichoow faráꞌd ichoow garrunyeti faraꞌde jiitto ichoow ꞌdooꞌdi loororicho kagatti mele.
REV.18.14	“ꞌDooꞌdi iche bacchaara leehaagsati la wihi us yadeeh, ‘Baabiloonoow, wahanyeyyohi haaggane rubeytaah imoonte tuumman a lakaakhaate. Kamurroonkaah ichoow wihi kibildiikhicho tuumman a lakakhaate, yombuu la toro ma ꞌhesso!’ ” 
REV.18.15	ꞌDooꞌdi ꞌhor bacchaara haaggiche, meeha ororiche toro iche kakamurrowe foga tolossata, bolokkhiche weyti kanaha. Icho la a uuwwichaane toro ooyaane, 
REV.18.16	riiraane, wihi icho yadeehiin,
REV.18.16	“ ‘Uuwwiy! Uuwwiy! Ilkerengeetta weenoow,
REV.18.16	ati gaaddi hahhaaggane daddakhan ichoow ti muggeyyee ichoow ti gugguuꞌddan a gessatte,
REV.18.16	toro ꞌdahab ichoow dagahti bibbildiikhto ichoow irtiyyohi gato miige a lakeeykode.
REV.18.17	Sahaꞌddoo kalday goya on ka kamurroonka tuumman bar latire.’
REV.18.17	“ꞌDooꞌdi koobanohi burbuure itoollo ichoow ki koobano kasohti ichoow ki koobano hil kahaaggicho ichoow ki tuummane chilinkicho bacchaarati beyeet kayamiit foga tolossate. 
REV.18.18	Maanti icho uunki ꞌdabi ilkerengeettaas yaham kasoobaho argaan, a riiraane, wihi icho yadeehiin, ‘Injire ilkerengeettoo weene harra ka iꞌdi tane a jirte?’ 
REV.18.19	Icho la a ooyaane uuwwichaane toro ebeer matah iskachibaane, wihi icho yadeehiin,
REV.18.19	“ ‘Uuwwiy! Uuwwiy! Ilkerengeetta weenoow,
REV.18.19	kamurroonkicheeda ꞌdooꞌdi koobano khabo,
REV.18.19	bey ka bacchaarti kamurrowe.
REV.18.19	Sahaꞌddoo kalday goya on ka walah dakkhan bar latire!
REV.18.20	Atinhi goobi Waakh kajirtaan, taba giꞌde ilkerengeetta weyti kahamaada!
REV.18.20	ꞌDooꞌdi Waakh ichoow ergaano ichoow ꞌdooꞌdi Waákh íyeyyeedo, taba hamaada.
REV.18.20	Jeenteti wihi iche atin yeessuu, Waakh iche sina a igooche.’ ”
REV.18.21	ꞌDeerka hertoo Waakhe weyti miige daddaabtoo iꞌdi daddaabti buurenye gurnaan lakatumee okkhisse, bey goya isaate, wihi iche tidah,
REV.18.21	“Miigti buurenye iꞌdee ka, ilkerengeetti weene Baabiloon a lasoolugꞌda,
REV.18.21	yombuu la toro ma laꞌhelo.
REV.18.22	Hooyi reenki ꞌhaab layadeeh ichoow indulle ichoow arab
REV.18.22	yombuu goytaah lakadaago mele.
REV.18.22	Tagaammeti fil ittaawe,
REV.18.22	yombuu toro goytaah ma lakeelo.
REV.18.22	Hooyi daddaabti buurenye gurnaan lakatumo,
REV.18.22	jirtuu goytaah ma lakadaago.
REV.18.23	Toro la jirtuu banayhi taa goytaah ma kabolkhaan.
REV.18.23	Hooyi eti min disti ommos inanti ladiso,
REV.18.23	jirtuu goytaah ma lakadaago.
REV.18.23	ꞌDooꞌdaahki bacchaara haaggiche ki harra ka lagarti eheet.
REV.18.23	Morotaah ka yaafo tuumman a leekkeeste.
REV.18.24	Diiggi ꞌdooꞌdi Waákh íyeyyeedo ichoow diiggi ꞌdooꞌdi Waakh
REV.18.24	ichoow ꞌdooꞌdi harra ka labakkiche tuumman goyticheeda lakeele.”
REV.19.1	Waha ꞌdubicho ka goobi Waakh ka wihi iꞌdi kowdoti ururi ꞌdooꞌdi weyti ittaawee daage, wihi us yidah,
REV.19.1	“Okkhoow, weyti kikoolinna!
REV.19.1	Ribnaan ichoow weynaan ichoow miig ati leh!
REV.19.2	A mehe hukkunkaahki ittaawe a rume toro a fissanyahe.
REV.19.2	Ati malaayati weene,
REV.19.2	ꞌdooꞌdi harra tuumman sohoꞌddarri ka uskeel kaluguꞌdde,
REV.19.2	sina a igoosse.
REV.19.2	At la diiggi falfayyohaahki iche bakkisse,
REV.19.2	aál a kagutatte.”
REV.19.3	ꞌDooꞌd toro riire wihi us yidah,
REV.19.3	“Okkhoow, weyti kikoolinna!
REV.19.3	Uunki ꞌdabi ilkerengeeteet jirtuu dakkhan serey on ikaha.”
REV.19.4	Ewweenki tomon lamma ichoow affare ichoow wahanyeyyohi affarenye lasoouume rubey khabo ba jilbo il kaguꞌddeene, Waakkhi komborti antoot kafiddiyo wahteene, wihi icho yidaaheen,
REV.19.4	“Aamiin! Okkhoow, weyti kikoolinna!”
REV.19.5	ꞌDeerka komborti antoot ka hooyoo sooyeede wihi us yidah,
REV.19.5	“Atinhi ilbooyyetiise tuumman,
REV.19.5	atinhi usu karoortaan,
REV.19.5	atinhi rurrucchul ichoow atinhi wewween,
REV.19.5	taba Waakkheen koolicha.”
REV.19.6	ꞌDeerka toro hooyi iꞌdi ururi ꞌdooꞌdi buurenye kowdootee daage. Hooya la a iꞌdi bicchehi sookhubti, toro la iꞌdi karkaraho iyeeda. Icho la wihi icho yidaaheen,
REV.19.6	“Okkhoow weyti kikoolinna!
REV.19.6	Iꞌdi tahe Kamuri Waakhenye Miig Tuumman Leh, usu walah tuummamba anta.
REV.19.7	Weyti hamaano,
REV.19.7	weynaantiis koolinno!
REV.19.7	Iꞌdi tahe oroosi Heleem a yitah.
REV.19.7	Inantiisti us disti la a istannabisse.
REV.19.8	Iche la gaaddi hahhaaggane bibbildiikhto chaafotoo rucchul laka ikhabine,
REV.19.8	iche gessatti a lasiiche.”
REV.19.8	Gaadda la wihi fissane ꞌdooꞌdi Waakh yeele itolossa.
REV.19.9	Herti Waakh ꞌdeerka wihi iche ani itidah, “Waha chiir, ‘ꞌDooꞌdi Waakh imaalo a ki Waakh oroosi Heleem iwahe.’ ” Herti Waakh kakhayte, wihi iche tidah, “Waha a yeedassi rummaate Waakh.”
REV.19.10	An la hertaas Waakh orche ka jilbo il kaguꞌdde, wahan leheet. Iꞌdaasenyi wihi iche itidah “Tabe iꞌdaas ayeelin! Annaka iꞌdi ilbooyyeti wahalhaahenye toro wahalhi ꞌdooꞌdi Kiriisto rummeeste runti Yeesso babbakkaahiche raaho u, Waakh on ifala. Waakh kalday on waho! A mehe runti Yeesso soobabbakkaahiche, a miigti farniinki Waakh lakacheeko.”
REV.19.11	Goobi Waakh usuhi fahan arge, faraꞌdoo dakhan arge. Eti faraꞌda fuulo la magahiis mehe layadeeh ya, Ki Lakakhuufo, Rum Leh. Usu jiti fissane enenyet kahukkuma, toro la diho irta. 
REV.19.12	Indohiis la iꞌdi ꞌdab u a bildiikhaane, matakkiis ka la ꞌduubassi ittaawenye khaba. Sartiis magahoo kachiirane, iꞌdaasenyi usu on garta, et addane wihi magahaas tahe garti mele. 
REV.19.13	Ulla kabuuꞌdi diig lakalugꞌde khaba, magahiis la a Yeedi Waakh. 
REV.19.14	Kiyati ittaawenye goobi Waakhe faraꞌddi daddakhan fuusso la ꞌdubiissa raahta. Kiyata la darfohi hahhaaggane daddakhane chaafo laa iche khabta. 
REV.19.15	Afiis la birlabi af lehe us yaafo kabaabiicho kasoobaha. “Ulla wussi gaꞌdaar ka icho a dakhta.”
REV.19.16	Kabuuꞌdiis ichoow togooggiis magahane kachiiran,
REV.19.17	Ani la hertoo Waakhe orrah sarche katolosso arge. Iche la weyti riirte, wihi raꞌdenye serey kayariꞌd tuumman wihi iche itidah, “Kaaleya, sukuukuhi Waakhe buure isookulma, 
REV.19.18	ꞌdee sarti karnatoot ichoow ti ꞌdooꞌdi iskar iwewween ichoow ti iskarti mimmiige ichoow ti faraꞌdeet ichoow ti iskarti faráꞌd fuusso amha. Sarti bowꞌdayyoot ichoow ti ꞌdooꞌdi bowꞌdayyo ieheynan ichoow sarti ꞌdooꞌdi wewween ichoow ti ꞌdooꞌdi ꞌdaꞌddaran amha.”
REV.19.19	ꞌDeerka binahi oraat ichoow karnatohi tomonenye harrata ichoow kiyaticho ba ichohi sookulme ꞌdee eti faraꞌd fuulo ichoow kiyatiis dihoti Harmageedo layadeeh kiirti arge. 
REV.19.20	Iꞌdaasenyi binaha ichoow eti goorat eti Waákh íyeyyeedo iskaayyeelo binahaas ortiis ka girmohi miig tuso yeele ba islaleekhabte. Girmoha ka la ꞌdooꞌdi sumatti binahaas ꞌhele toro la iyookkoti binahaas wahte a leekkeeste. Icho lammacho rubey khabaani, beyti ꞌdabe iꞌdi lahawti kibiriiꞌd ibolokhto goya liiseye. 
REV.19.21	Karnatohicho ichoow kiyaticho tuumman la birlabi eti faraꞌd fuulo afiis kasoobahe bakkiche. Chimbiro tuumman la sarticho yumheene ichoowka dargeen.
REV.20.1	Ani la hertoo Waakh ichehi goobi Waakh kasookhubatti arge. Iche la furoti ankhari dahane ieleelin ichoow biingotoo miigenye khabta. 
REV.20.2	Herta Waakh la khorojebsihi archiiy jire magahiis ki ꞌdooꞌd hanti ommos Seytaan layadeeh khabatte, guꞌh alifoo hidde. 
REV.20.3	Ankhari dahane ieleelin goya isaate, af hidde toro ꞌduuꞌdde, ꞌdee kola yaafohi harra ma ekkeesti ichoowka guꞌhassi alifoowe kutaan. Maanti guꞌhassaas kuteen, geeddoor toro a lasoofura.
REV.20.4	ꞌDeerka komborohi antoot arge, ꞌdooꞌdi komboroha kafiddiyo la, antohi icho ꞌdooꞌd kahukkumaan a lasiiche. Toro ꞌdooꞌdi jeenteti us wori rummaate koo Yeessee ichoow Yeedi Waakh icheeko matahenye laaggooche arge. ꞌDooꞌda la a ki binahi oraat ommos iyookkoti binahaas iwahanne toro sumatti binahaas miinassicho ommos dahanohicho ka iꞌhelin. Icho la omoot a lakasookahche, guꞌh alifoo Kiriisto harra leedakhtaan. 
REV.20.5	Waha a koli oraate Waakh ꞌdooꞌd omoot kasookahche. Eheetteey laka, ꞌdooꞌdi addane tuume omoot ma kasookahine ichoowka guꞌhassa alifoowe kuteen. 
REV.20.6	ꞌDooꞌdi Waakh imaalo toro la munyee a ki ꞌdooꞌdi oraate Waakh omoot kasookahcho goya kijiro. Omootti lammaatteet icho anto ma kakhabto, iꞌdaasenyi Waakh ichoow Kiriisto ortiis ka kuhaaniyyohi hili Waakh haaggicho yateehiin. Icho la guꞌh alifoo Kiriisto harra leedakhtaan.
REV.20.7	Inkoo guꞌhassa alifoowe kuteen, Seytaan inti goorat us kahidanyahe ka a lasoofura, 
REV.20.8	ulla baha yaafohi harra ꞌdollohiche affarcho kijiro Goog ichoow Magoog layadeeh ekkeesta, ꞌdee yaafoha diho iururicha. Icho la ittaaw ka a geeddi yoohti beyti buure afiche kijiro. 
REV.20.9	ꞌDooꞌda la harra kataaꞌhe, furi ꞌdooꞌdi Waakhe ilkerengeetti weene Waakh weyti ꞌdoono khaaricheen. Iꞌdaasenyi ꞌdaboo goobi Waakh on kasookhubte ꞌdooꞌda tuumman bar tire. 
REV.20.10	Seytaanki ꞌdooꞌda ekkeeste la beyti ꞌdabe iꞌdi lahawti kibiriiꞌd ibolokhto binahi oraat ichoow eti eti Waákh íyeyyeedo iskaayyeelo lakalugꞌde usu laka goya liiseye. Icho la jirtuu tuumman, maalim ichoow ibeen ba, bolokhe latusa.
REV.20.11	ꞌDeerka kombortoo antoote buurenye dakhane etoo kafiddiyo arge. Harra ichoow sereye ba eta ortiis kafirdeene, iꞌdaasenyi meel icho isiꞌheleen mele. 
REV.20.12	Anna ꞌdooꞌdi tuume, ki mimmiige ichoow ki ꞌdaꞌddaran ba usuhi komborta antoot ortiis toollo arge. Buuggag la laaffure. Buuggoo addane magahenyeti ꞌdooꞌdi jiroti imassan ꞌhelo kachiiranyahe lafure. ꞌDooꞌdi tuume ebba wihi us goorat yeele buuggag goya kachiiran ka lahukkume. 
REV.20.13	Beye ꞌdooꞌdi tuume goyahiche kijire sooꞌdiisse. Omoot ichoow meessi omooteet la ꞌdooꞌdi tuume goyahicho kijiro sooꞌdiicheene, Waakh la ebba hukkume. Hukkunka ichoow wihi goorat icho yeeleen ba a israahaan. 
REV.20.14	Waakh ꞌdeerka omoot ichoow meessi omooteet ba beyti ꞌdab goya iseye. Beyta ꞌdab a omootti lammaatteet. 
REV.20.15	Chiꞌ etoo magahiis buuggi ꞌdooꞌdi jiroti jirtuu imassan ꞌhelo goya liikaꞌhelin, beyti ꞌdabe goya liiseye.
REV.21.1	ꞌDeerka sereyti daayane husub ichoow harrati husub arge. Iꞌdi tahe harrati oraat ichoow sereyti daayane oraat tuummamba a kuteen. Walah beyenye kola jiro mele. 
REV.21.2	Anna Ilkerengeetti Weene Lagane Yeerusaleeme husube goobi Waakh ka sookhubatti arge. Ilkerengeetta a iꞌdi inanti ladiso tannabatte eti disti gaaddi haaggan igessatte. 
REV.21.3	Hooyi buurenye komborti antoot kasooyeedo daage, wihi us yidah, “Yeya, Waakh kola weeli enenyet goya furta. Ulla icho a leefiddiya, icho la ꞌdooꞌdiis yateehiin. Waakh rubeytiis la icho a leejira, ulla Waakkhichooda yateeh. 
REV.21.4	Waakh la indohicho ka ilmohicho tuumman a hiyyaaya. Kola omoote ma jirto, enenyet looyo mele, oytime ma jirto, bolokh laka ma jiro. Iꞌdi tahe wahanyeyyohi oraat a kuteen.”
REV.21.5	Eti komborti antoot kafiddiyo la mehe yidah ya, “An walah dakkhan a husubnaacha!” ꞌDeerka wihi us ani iyidah, “Waha chiir, iꞌdi tahe yeedassa a wihi lakakhuufo, toro la a wihi rummaat.”
REV.21.6	Ulla wihi us ani iyidah, “Walah dakkhan a layeele! Ani Uumaccheenye toro ani on ꞌDaꞌddabee. An walah tuumman orcho a jire, walah tuumman ꞌdubicho laka a jira. Eti subgaate, an iꞌdaanu bicchehi issi jiro kayamiit siicha. 
REV.21.7	Eti sooricho wihi tuummane usu muꞌdane ꞌhela, an Waakkhiissa ateehe, ulla weeleey yateeh. 
REV.21.8	Iꞌdaasenyi ꞌdooꞌdi burꞌdeyyee ichoow ki Kiriisto irummeysan ichoow ki wihi biꞌdire tuumman yeelo ichoow ki enenyet dubunuunu yagiis ichoow ki sohoꞌddarri kaassohti ichoow ki tibaato khabo ichoow ki iyookkoyyohi waakkhakh lakayeessi wahti ichoow ki beeno leh tuumman, meessicho a beyti ꞌdabe iꞌdi lahawti kibiriiꞌd ibolokhto. Waha a omootti lammaatteet.”
REV.21.9	Herti Waakhe teebeenye baakhuulleti teebeenye sinayyohi yomboot buuhaan khabte kichekoo yimiyye ileeyeede wihi us iyidah, “Kaale, nyarnyaar a kituso, iche a makhaabassi Heleem.” 
REV.21.10	Herta Waakh la Rubeyti Waakh iwoytaayi haloo weyti deer isiꞌdde. Iche la Ilkerengeetti Weene Lagane Yeerusaleeme Waakh katamiite goobi Waakh kasookhubatti itusse. 
REV.21.11	Banayhi ilkerengeetta ababnaanki Waakh rubeytiis kasooababo kayamiitiin. Ababnaankaas la a iꞌdi daakkoo gato miigenye ulhawe iꞌdi kiyoow u warraakhe. 
REV.21.12	Ilkerengeetta la khaari daddaaboote serey ka weyti deere kamarsan. Toro ilkerengeetta arit tomon ichoow lamma khabta, arite ba la hertoo Waakhe tolossa. Arite ba magahoo yaafohi tomon ichoow lammeenye Issiraayele kachiiran. 
REV.21.13	Anki miigeet ka arit seyyahe khaba, anki gurro ka la arit seyyahe khaba, beri ka la arit seyyahe khaba, bahay ka la arit seyyahe khaba. 
REV.21.14	Khaara daddaaboote ilkerengeetta ween kamarsan, daddaabohoo ilaate tomon ichoow lammee iche kadisanyahe. Daddaabe ba la magahi ergaanoti Heleeme tomon ichoow lammee, iche kachiiran.
REV.21.15	Herta Waakhe ileeyyeeddo, wussoo ꞌdahabe iche ilkerengeet ichoow arto ichoow khaari ilkerengeetta kamarsan tuumman karerreegto iche khabta. 
REV.21.16	Ilkerengeetta la ꞌdollohiche tuumman a ekka. Iche la wussa ilkerengeet karerreegte. Ballaaddihiche a kiilomitta alif lamma ichoow kud lamma, segdeerru ka laka a kiilomitta alif lamma ichoow kud lamma. Deeraantiche ichoow segdeerruhiche ichoow ballaaddihiche a ekka. 
REV.21.17	Herta Waakh toro khaari ilkerengeet kamarsan rerreegte, yobbo ka a mitta tomon lih ichoow lih. Herta Waakh la saggi enenyet walah irerreego on irerreegta. 
REV.21.18	Khaara ilkerengeetta kamarsan dagahtoo gato miigenye ulhawe lakadise. Ilkerengeet la ꞌdahabi massane iꞌdi kiyoowhi bildiikheenye kadisan.
REV.21.19	Daddaabohi ilaate khaari ilkerengeetta kamarsan kadisanyahe la dagahti fil tuummanenye toro gato miigenye lakeeykode. Daddaabti ilaate oraat a too ulhawe, ti lammaatteet la a too daayane, ti seyyahnaatteet la a too duh ittaawenye, ti affarnaatteet laka a too ulhawe, 
REV.21.20	ti channaatteet a too barlayenye, ti lihnaatteet a too guuꞌddane, ti teebannaatteet a too derle ichoow ulah iskawarsanyahiine, ti siyyeennaatteet a too iche laka ulhawe, ti saagaalnaatteet a too iche laka duh ittaawenye, ti tomonnaatteet a too iche laka ulhawe, ti tomon ichoow koownaatteet a too iche laka guuꞌddane, ti tomon ichoow lammaatteet a too muggee. 
REV.21.21	Artohi tomon ichoow lammee tooba daakkoo weyti gato miigenye lakahaaggiche. Jiti ilkerengeetta ween dah kagoocho la a ꞌdahabi massane iꞌdi kiyoowhi bildiikhee.
REV.21.22	Ilkerengeet goyaka minki Waakhe buure ma argin, iꞌdi tahe Kamuri Waakhenye Miig Tuumman Leh ichoow Heleeme minki Waakhe buurenye ilkerengeetete. 
REV.21.23	Ilkerengeete orrah ommos yeyyakki banay siicho ma ꞌdoonto. A mehe ababnaanki Waakhe ilkerengeet banay siicha, Heleem la a taahicheeda. 
REV.21.24	Yaafo tuumman la banayhaase goya kaassohtaan. Karnatohi harra tuumman laka kamurroonkicho intane keenaan. 
REV.21.25	Artohi ilkerengeetta maalim tuumman ma looto, a mehe intaas ibeen ma tateeh. 
REV.21.26	Haaggi nool ichoow kamurroonki yaafo tuumman ilkerengeettane lakeena. 
REV.21.27	Walah biꞌdirenye jirtuu ilkerengeet goya gelo mele. Toro la eti wihi lakhaanyee yeelo ommos eti been goocho goya ma gelo. ꞌDooꞌdi gelo, a ki magahenyeticho buuggi Heleeme ꞌdooꞌdi jiroti jirtuu imassan khabo lakachiire kaldach on.
REV.22.1	ꞌDeerka herti Waakh hawti ꞌdusso bicchehiche jiro lakeelo, bicchehiche weyti warraakhyahiin itusse. Hawta la komborti antoote Waakh ichoow Heleem leeyahiine katamiit. 
REV.22.2	Hawta la jiti buurenye ilkerengeet dah kagoocho, iche tabta. ꞌDollohiche lammache la geeyoo jiro lakeelo, guꞌh ka gurnaan tomon ichoow lamma delo, hay ka delo, a katoolla. Seebi geeya la yaafo samaacha. 
REV.22.3	Falohi Waakh
REV.22.4	Icho la Waakh fooliis a argaane, magahi Waakh la miinassichooda lakachiira. 
REV.22.5	Ilkerengeetta kola mugꞌdi ma khabto. ꞌDooꞌdi goya kajiro la taa ma ꞌdoono ommos banayhi orraheet ma ꞌdoono. Iꞌdi tahe Kamuri Waakhe rubeytiissa banayhicho yateeh. ꞌDooꞌda tuumman la jirtuu tuumman iꞌdi karnatoot u walahe dakhta.
REV.22.6	Herta Waakh wihi iche ani itidah, “Yeedassa a wihi lakakhuufo, toro la a wihi rummaat. Kamuri Waakhenye Rubeyti Waakh ꞌdooꞌdi Waákh íyeyyeedo siicho, ani laka a isooerge, ꞌdee wihi toolla yateeh ichoow wihi dowannoha ka sooyateeh, falfayyohiis tusa.”
REV.22.7	Yeesso wihi us essi kallaayo, “Nabah suda! An dowwanoha ka a amiit! Ani eti tuummane yeedassi buugga kachiirane eti Waákh íyeyyeedo chiire raaho a imaala.”
REV.22.8	Ani a Yoohana, anna waha tuumman a daage, toro la a arge. Inkoo an waha daage toro arge ka, herti Waakhe waha itusse orche ka jilbo il kaguꞌdde, wahan leheet! 
REV.22.9	Iꞌdaasenyi herti Waakh wihi iche ani itidah, “Tabe iꞌdaas ayeelin! Annaka iꞌdi ilbooyyeti wahalhaahenye toro wahalhi ꞌdooꞌdi Kiriisto rummeeste Waákh íyeyyeedo ichoow ki wihi buugga kachiiran raahuu, a falfa Yeesso on. Waakh on waho!”
REV.22.10	Herti Waakh toro wihi iche itidah, “Jeenteti ibeenki waha yateehiin isoodowwaatuu, yeedassi atihi Waakh iyeyyeeddo buugga kachiirte hanja akadaginne ꞌdee yeedassa a laargo. 
REV.22.11	Eti khuf yeelo, khuf on a yeelo, ki sohoꞌddarri kijiro la, sohoꞌddarritaas on a kaassohti, eti wihi fissan yeelo la wihi fissan on a yeelo, ki munyee la orey a isohti munya a yitaahe.”
REV.22.12	Yeesso la toro wihi us yidah, “Nabah suda! An dowwanoha ka guunnaankeey khabaayi a amiit. Gunnaanka an ebba guto ichoow wihi icho goorat yeeleen ba a israahaan. 
REV.22.13	Ani Uumaccheenye toro ꞌDaꞌddabee, ani Oreyenye toro la Salaahime, an walah tuumman orcho a jire, toro walah tuumman ꞌdubicho a jira.”
REV.22.14	ꞌDooꞌdi Waakh imaalo, a ki kabuuꞌddeticho dikho ꞌdee gurnaanki geeyi jiro lakaꞌhelo ohom muꞌdane, toro la arto tabo ilkerengeetti ween gelo. 
REV.22.15	Iꞌdaasenyi ꞌdooꞌdi ilkerengeetta khariche kijiro, a ki isbiꞌdirroocho, ꞌdooꞌdi tibaato khabo ichoow ki sohoꞌddarri kaassohti ichoow ki enenyet dubunuunu yagiis ichoow ki iyookkoyyohi waakkhakh lakayeessi wahti ichoow ki been ꞌdoono toro kol dakkhan been goocho.
REV.22.16	“Anihi Yeessee herteeytoo a kisooerge, ꞌdee iche la wahanyeyyoha tuummane rummaat ururreteey icheekta. Ani a Hiiy ichoow weel weel Dawuude toro la a Bakkaali Baryo weyti ababo.”
REV.22.17	Rubeyti Waakh ichoow nyarnyaar ba wihi icho Yeesso idowaan, “Amiit!” Eti tuummane wora daage laka Yeesso, “Amiit!” a iyidaahe giꞌde. Eti tuummane sugub khabo a yimaate. Eti tuummane ꞌdoono la, biccheha jiro lakaꞌhelo iꞌdaanu enenyet lasiicho a yubhaabe.
REV.22.18	Ani eti tuummane yeedassi buugga eti Waákh íyeyyeedo kijiro nabah isudo a tootoocha. Chiꞌ etoo wohoo kakhayo, Waakh etaas sinayyohi yahame buugga kachiiran a ikakhaya. 
REV.22.19	Chiꞌ etoo buugga eti Waákh íyeyyeedo chiire yeedassoo kabahche la, Waakh rubeytiis etaas gisiiski gurnaanki geeyi jiro lakaꞌhelo a kakhaata toro ilkerengeetti weene lagan goya gelin a tirta. Wahanyeyyoha tuumman buugga ka a ladowdowe.
REV.22.20	Eti runti wahanyeyyoha cheeko mehe essa ya, “Aa, Dowannoha ka a amiit!”
REV.22.20	Aamiin. Yeessohi Kamure, dowwa amiit.
REV.22.21	Yeessohi Kamure ba ꞌdooꞌdi Waakh tuumman imaala. Aamiin.
