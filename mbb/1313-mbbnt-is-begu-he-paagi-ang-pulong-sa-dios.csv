MAT.1.1	Iyan heini kes gug̵ud te kepuun ni Jesu Kristu. Kevuwazan si Jesu Kristu ni Hadì David dengan. Ne si David, kevuwazan ni Abraham. 
MAT.1.2	Ne si Abraham, amey ni Isaak, ne si Isaak, amey sikandin ni Hakub. Ne si Hakub, anak din si Huda wey is menge suled din. 
MAT.1.3	Ne si Huda, iyan esawa zin si Tamar, ne iyan menge anak dan si Piris wey si Sara. Ne si Piris, amey ni Isrum, ne si Isrum, amey ni Aram, 
MAT.1.4	ne si Aram, amey ni Eminadab, ne si Eminadab, amey ni Nasun. Ne si Nasun, amey ni Salmun, 
MAT.1.5	ne si Salmun, iyan esawa zin si Rahab, ne iyan anak dan si Buus. Ne si Buus, ne amey ni Ubid. Ne iyan iney ni Ubid si Rut. Ne si Ubid, amey ni Isai. 
MAT.1.6	Ne si Isai, ne amey ni Hadì David.
MAT.1.6	Ne si David, amey ni Sulumun (iyan iney ni Sulumun kes esawa zengan ni Uriya). 
MAT.1.7	Ne si Sulumun, amey ni Rubuam, ne si Rubuam, amey ni Abyas. Ne si Abyas, amey ni Asa. 
MAT.1.8	Ne si Asa, amey ni Husepat. Ne si Husepat, amey ni Huram, ne si Huram, amey ni Usyas, 
MAT.1.9	ne si Usyas, amey ni Hutam. Ne si Hutam, ne amey ni Akas. Ne si Akas, amey ni Isikyas. 
MAT.1.10	Ne si Isikyas, ne amey ni Menasis. Ne si Menasis, ne amey ni Amun. Ne si Amun, iyan amey ni Husyas; 
MAT.1.11	ne si Husyas, iyan anak din si Hikunyas wey is menge suled din. Iyan haazà timpu he mid-uwit te menge tigBebilunya is menge tig-Israyil pehendiyà te Bebilunya.
MAT.1.12	Ne hein mid-uwit en is menge tig-Israyil ziyà te Bebilunya nevuwad si Hikunyas ne iyan anak din si Selatyil. Ne amey si Selatyil ni Surubebil. 
MAT.1.13	Ne si Surubebil, amey ni Abyud, ne si Abyud, ne amey ni Iliyakim. Ne si Iliyakim, amey ni Asur. 
MAT.1.14	Ne si Asur, amey sikandin ni Saduk. Ne si Saduk, amey ni Akim. Ne si Akim, amey ni Ilyud, 
MAT.1.15	ne si Ilyud, amey ni Iliasar. Ne si Iliasar, amey ni Matan, ne si Matan, iyan amey ni Hakub. 
MAT.1.16	Ne si Hakub, iyan amey ni Jose he iyan esawa ni Maria. Ne si Maria, iyan iney ni Jesus he migeraran he Misiyas, 
MAT.1.17	Sepulù wey heepat he lapis te kevuwazan ebpuun dà te kegkevuwad ni Abraham taman ki David. Ne ebpuun maan te kegkevuwad ni David taman te ked-uwita te menge tig-Israyil pehendiyà te Bebilunya, sepulù wey heepat daan he lapis. Ne puun dutun taman te ked-enaka ki Jesu Kristu, sepulù ded daan wey heepat he lapis.
MAT.1.18	Iyan heini g̵ug̵ud te keag̵i te ked-enaka ki Jesu Kristu. Nekeg̵unan is iney zin si Maria te maama he egngezanan ki Jose. Iyan, te wazè dan pa meked-esawa, netuenan ni Maria he meg̵ingey sikandin pinaag̵i te g̵ehem te Wag̵as he Mulin-ulin. 
MAT.1.19	Ne si Jose, kenà sikandin edsuwey te kesug̵uan he imbilinbilin ni Moises, ne tenged kayi, kenè din edleusen te ed-esawa si Maria, iyan, kenè din daan egkesuatan he meeled-eled si Maria, umba ed-isipen din he edhusayen dà heini te meeles. 
MAT.1.20	Ne zutun te kemulu zin pa ed-isipa is iring kayi, mibpeteg̵einep kandin is belinsug̵uen te Nengazen. Ne ke sikandin te, “Sikew Jose, is kevuwazan ni Hadì David, kenè ka melenew he ebpengesawa ki Maria su meg̵ingey sikandin pinaag̵i te g̵ehem te Wag̵as he Mulin-ulin. 
MAT.1.21	Maama is id-anak din ne ngezani nu ki Jesus, 
MAT.1.22	Umba nehitavù heini is langun diyà te ki Maria wey si Jose su egketuman is migkag̵i zengan te Nengazen pinaag̵i te ebpeneuven din he migkag̵i te, 
MAT.1.23	“Ebmeg̵ingey is rag̵a ne id-anak din is maama, ne iyan ngazan te vatà si Imanwil,” he ke và dà egkeg̵iya, nekeamur is Megbevayà kenitew.
MAT.1.24	Ne zutun nepukew si Jose. Ne midtuman din haazà is sambag kandin te velinsug̵uen te Nengazen ne mid-esawa zin si Maria. 
MAT.1.25	Iyan, wazè din si Maria uvayi taman te wazè pa mekeanak. Ne hein in-anak en haazà is batà, migngezanan ni Jose ki Jesus.
MAT.2.1	Diyà si Jesus ianak te inged he Bitlihim, te prubinsya he Hudiya zutun te timpu te kedhadì te aney en he hadì he egngezanan ki Hirudis. Ne zutun te vatè pa utew si Jesus, nekeuma ziyà te Hiruselim is menge memimituen. Diyà sikandan ebpuun te meziyù he inged diyà te edsilaan. 
MAT.2.2	Ne in-insè dan ke, “Hendei ianak kes midtagnà he vatà he ebpekehadì te menge etew he Hudiyu? Neehè dey is kedlepew te vituen he iyan tuus te ked-enaka kandin ne tenged kayi midhendini key su ed-ezapen dey sikandin.” 
MAT.2.3	Ne hein nezineg heini ni Hadì Hirudis nesemukan is gehinawa zin wey is tivuuk he tigHiruselim. 
MAT.2.4	Ne midtig̵um ni Hirudis is langun he pengulu te menge memumuhat wey is menge menunudlù te kesug̵uan. Ne mid-insaan din sikandan ke, “Hendei id-anak kes mibpilì te Megbevayà he ibpahadì sumalà is kedtegnaa zengan?” 
MAT.2.5	Ne midtavak dan te, “Diyà sikandin id-anak te inged he Bitlihim, te prubinsya he Hudiya. Egketuenan ta heini su zuen insurat he Lalag te Megbevayà pinaag̵i te ebpeneuven dengan he egkag̵i te,
MAT.2.6	‘Sikiyu is menge tigBitlihim he ziyà ed-ubpà te prubinsya he Hudiya,
MAT.2.6	egkevantug daan is inged niw iring te zuma he menge inged diyan te Hudiya
MAT.2.6	su ziyà te keniyu ebpuun is edhadì te menge sakup ku
MAT.2.6	he menge kevuwazan ni Israyil.’ ”
MAT.2.7	Ne si Hirudis, hein nezineg din haazà midtawag din kes nemekeuma he memimituen. Ne hein iyan dà duma zin haazà is menge memimituen, mid-insaan din ke keenu medlepew is bituen he neehè dan. 
MAT.2.8+MAT.2.9+MAT.2.10	Ne hein netuenan ni Hirudis, midteleenan din te ibpeey-eyazan kandan te ebpen-ahà is batà ne ke sikandin te, “Emun egketuredu niw, ipetueni niw kediey su wey ku meturedu su ed-ezapen ku zaan.” Ne zutun, impelaus sikandan diyà te Bitlihim. Ne zutun migenat haazà is menge memimituen ne hein diyè dan en te zalan neehè dan en maan kes bituen he iyan kes bituen he neehè dan he midlepew ziyà te edsilaan. Ne nelipey zan utew hein neehè dan en maan. Ne mibpetundug kandan haazà is bituen, ne zutun medteren te renged te valey he zutun kes batà. 
MAT.2.11	Ne hein midseled dan dutun te valey neehè dan haazà is batà wey is iney zin he si Maria. Ne midluhud dan su ed-ezapen dan haazà is batà. Ne zutun impelepew zan is menge kavan he zutun itagù is ketig̵eyunan dan ne mibeg̵ayan dan sikandin te vulawan wey menge mahal he mehemut he beyewà wey mira.
MAT.2.12	Ne impesavut kandan te Megbevayà pinaag̵i te teg̵einep he kenè dan en medlikù diyà te ki Hirudis. Ne tenged kayi, wazè dan en med-ikul zuen te imbayè dan dutun te ked-ulì dan.
MAT.2.13	Ne hein migenat en kes menge memimituen, mibpeteg̵einep en maan ki Jose is belinsug̵uen te Nengazen he egkag̵i te, “Enew kad, Jose. Ne uwita nu heeyan is batà wey iney zin ne pelag̵uy kew pehendiyà te Ihiptu. Ne zutun kew tag̵ad taman te kenè ku pa sikew egkeg̵iyan. Su ebpenahaan ni Hirudis heeyan is batà su edhimetayan din.” 
MAT.2.14	Ne zutun mid-enew si Jose, ne mid-uwit din haazà is batà wey si Maria, ne migenat dan dutun te mezukilem pehendiyà te Ihiptu. 
MAT.2.15	Ne zutun dan med-ubpà taman te minatey en si Hirudis.
MAT.2.15	Egkeulaula zan heini su egketuman kes netagnà he migkag̵i te Nengazen pinaag̵i te ebpeneuven dengan he ke sikandin te, “Mid-umew ku is Anak ku he ibpaawà puun te Ihiptu.”
MAT.2.16	Ne hein netuenan ni Hirudis he mid-akal zà kandin kes menge memimituen, nepauk utew. Ne insug̵ù din he ibpepenhimetayan is langun he menge vatà he maama he ebpenuig̵en te zezuwa he tuig wey minus pa zutun te tivuuk he inged te Bitlihim wey is menge siringan dutun he inged. Midhimu zin heini su wey mepatey si Jesus su zezuwa en he tuig is kelug̵ayad puun te kegkeahaa te menge memimituen duen te vituen.
MAT.2.17	Ne pinaag̵i zutun netuman kes netagnà dengan ni Jeremias, kes ebpeneuven te Megbevayà su migkag̵i si Jeremias te,
MAT.2.18	“Duen meg̵urub he egkezineg ta ziyà te inged he Rama.
MAT.2.18	Egkezineg ta is edsineg̵ew wey ebpemenderawit
MAT.2.18	su edlendag̵an ni Rakil is menge anak din.
MAT.2.18	Edsineg̵ew ne wazè en ebpekelangan kandin
MAT.2.18	su is menge anak din naawè en.”
MAT.2.19	Ne hein minatey en si Hirudis, mibpeuman mebpeteg̵einep ki Jose is belinsug̵uen te Nengazen he migkag̵i te, 
MAT.2.20	“Enew kad, Jose, ne uwita nu heeyan is batà wey is iney zin ne ulì kew ziyà te tanà he Israyil su minatey en sikan is edhimatey pezem keniyan te vatà.” 
MAT.2.21	Ne mid-enew si Jose ne miduma zin haazà is batà wey si Maria is iney te vatà ne mid-ulì dan diyà te tanà he Israyil.
MAT.2.22	Ne hein netuenan ni Jose he iyan hadì diyà te Hudiya si Ergilau he nekesunud te amey zin he si Hirudis, midlevayan dan is prubinsya he Hudiya su nahandek dan. Ne tenged te mibpeteg̵einep is Megbevayà he edsambag ki Jose, midlaus dan diyà te prubinsya he Geliliya. 
MAT.2.23	Ne ziyè dan med-ulì te inged he egngezanan te Neserit. Umba neulaula zan heini su egketuman is netagnà dengan te menge ebpeneuven te Megbevayà su nekag̵i zan he egngezanan si Jesus he tigNeserit.
MAT.3.1	Mibpenlavey is menge tuig dutun ne zuen etew he egngezanan ki Juan Megbebewtismu. Diyà sikandin te tanà he wazà duen ed-ubpà he etew seled te prubinsya he Hudiya. Ne impesavut din te menge etew is Lalag te Megbevayà. 
MAT.3.2	Ke sikandin te, “Iniyug̵i niw is memezaat he ulaula su meg̵aan en edhadì kenitew is Megbevayà he ziyà te langit.” 
MAT.3.3	Ne si Juan, iyan sikan is netagnà dengan ni Esaias he migkag̵i zin he,
MAT.3.3	“Duen keuzemà etew
MAT.3.3	ziyà te tanà he wazà duen ed-ubpà he etew.
MAT.3.3	Ne zutun egkezineg sikandin
MAT.3.3	te menge etew he edangep kandin is egkag̵i te,
MAT.3.3	‘Meg̵aan ebpekeuma is Nengazen.
MAT.3.3	Hig̵ewani niw is ibayè din;
MAT.3.3	tendanga niw is dalan he ed-ikulen din,
MAT.3.3	he ke và dà egkeg̵iya,
MAT.3.3	endami niw is kebpekeuma zin.’ ”
MAT.3.4	Ne si Juan, kukumbalà te midhavel he vulvul te kemilyu ne vevakes te lundis he neg̵angu. Ne terapan dà wey teneb is keuyag̵an din. 
MAT.3.5	Ne mezakel he etew is midangep kandin he ebpemuun te inged he Hiruselim wey ziyà te zuma kayi he inged te tivuuk he prubinsya he Hudiya wey zuen daan mezakel pa he etew he ziyà ebpememuun te menge inged he uvey te wahig he Hurdan. 
MAT.3.6	Ne haazà he menge etew, intangdù dan is menge salè dan ne mibewtismuwan din sikandan diyà te wahig he Hurdan.
MAT.3.7	Ne naahà ni Juan is mezakel he etew he menge Perisiyu wey menge Sedusiyu he edhendiyà te kandin su ebpebewtismu. Ne migkeg̵iyan din sikandan te, “Iring te ulaula te uled is ulaula niw su teruen kew. Maan is edhendini kew? Kunaan niw vuwa ke ebpekeg̵awas kew te silut te Megbevayà. 
MAT.3.8	Emun tutuu he mid-iniyug̵an niw en is ulaula niw he mezaat, ipeehè niw pinaag̵i te menge meupiya he vaal niw. 
MAT.3.9	Ne kenè niw iyan serig̵i is kevuwazan kew ni Abraham su wazà dutun pulus diyà te Megbevayà. Su egkeg̵iyan ku sikiyu he emun iyan egkinehenglanen te Megbevayà, egkehimu he ebeelan din heini is menge vatu he kevuwazan ni Abraham. 
MAT.3.10	Is ebpiley te kayu, migkayew en su ebpemilayen din en is minsan hengkey he kayu he kenà meupiya is beg̵as din su wey mevinsuli, 
MAT.3.11	Wahig is ibewtismu ku keniyu,” ke si Juan, “he tuus te mid-iniyug̵an niw is mezaat he ulaula, iyan, duen etew he ed-ilis kediey ne iyan ibewtismu zin keniyu is Wag̵as he Mulin-ulin, ne emun kenà, ne hapuy. Lavew sikandin kedì, ne minsan is ked-uwit dà te sepatus din, kenè e pa zait he sulug̵uen din. 
MAT.3.12	Geina te ibpedsivey zin te edtapid is menge metazeng wey is menge lalung he etew, iring sikandin te ebpalid te parey he id-awè din is ukap. Ne haazà is parey, ederengdengen, iyan, is ukap, edtutungen din diyà te hapuy he kenà egkeevukan,” ke si Juan.
MAT.3.13	Ne zutun te timpu te kebpemewtismu ni Juan, migenat si Jesus ebpuun diyà te prubinsya he Geliliya pehendiyà te wahig he Hurdan su ebpebewtismu ki Juan. 
MAT.3.14	Ne si Juan, kenà dutun egkesuat, ne ke sikandin te, “Iyan a zait he ebewtismuwan nu kenà te iyan ka ebpebewtismu kedì.” 
MAT.3.15	Ne midtavak si Jesus, ke sikandin te, “Kenà, su kinahanglan he ebeelan ta is iring kayi wey ta meveeli is langun he egkesuatan te Megbevayà.” Ne zutun human mebpezumazuma si Juan, ne mibewtismuwan din si Jesus.
MAT.3.16	Ne si Jesus, hein nebewtismuwan en, migaun dutun te wahig. Ne zutun nepuwasan is langit ne naahà ni Jesus is Wag̵as he Mulin-ulin he Megbevayà he iring te merepatik he edlugtanà diyà te kandin ne midlatun diyà te kandin. 
MAT.3.17	Ne zutun nezineg is Megbevayà diyà te langit he egkag̵i, ke sikandin te, “Iyan heini Anak ku he utew ku minahal. Utew ku sikandin igkelipey.”
MAT.4.1	Ne zutun mid-ag̵ak si Jesus te Wag̵as he Mulin-ulin pehendiyà te tanà he wazà duen ed-ubpà he etew wey sikandin meg̵ezami ni Setanas. 
MAT.4.2	Ne hein kepatan en he andew ne wazà si Jesus mekekaan ne utew sikandin nevitil. 
MAT.4.3	Ne zutun mid-uvayan ni Setanas si Jesus ne mibpenuley zin he egkag̵i te, “Emun tutuu iyan he Anak ka te Megbevayà pengelinteuwi nu he mevaluy he egkeenen heini is menge vatu.” 
MAT.4.4	Ne midtavak si Jesus te, “Duen insurat he Lalag te Megbevayà he edhenduen te, ‘Kenà iyan dà igkeuyag te menusiyà is egkeenen, kekenà, elin daan egkinehenglanen din is minsan hengkey he lalag he egkeg̵iyen te Megbevayà.’ ”
MAT.4.5	Ne zutun mid-uwit si Jesus ni Setanas diyà te inged he Hiruselim ne miduma zin diyà te utew metikang he limbuvungan te simbahan he egngezanan te Valey te Megbevayà. 
MAT.4.6	Ne migkeg̵iyan din te, “Emun tutuu iyan he Anak ka te Megbevayà, umpak ka su zuen insurat he Lalag te Megbevayà he edhenduen te,
MAT.4.6	‘Ebpetevangan ka te Megbevayà te menge velinsug̵uen din
MAT.4.6	ne edtemukan ke zan su wey kenà egkerudruzan is minsan paa nu te vatu.’ ”
MAT.4.7	Ne midtavak si Jesus te, “Duen daan insurat he Lalag te Megbevayà he edhenduen te, ‘Kenè kew mebaal te paag̵i he igezam niw te g̵ehem te Nengazen he iyan Megbevayè niw.’ ”
MAT.4.8	Ne zutun mid-uwit en maan si Jesus ni Setanas diyà te metmetikang he vuntud ne impeehè din ki Jesus is langun he menge g̵inhedian dini te kelibutan wey ke sengemenu is kezekelà wey ketig̵eyunan te kada sevaha zutun. 
MAT.4.9	Ne migkeg̵iyan ni Setanas te, “Is langun he egkeehè nu, kenikew en, su ibeg̵ey ku kenikew emun edluhuzan a wey ed-ezapen a kenikew.” 
MAT.4.10	Ne mibensag̵an ni Jesus te, “Setanas, ewai a kenikew! Duen insurat he Lalag te Megbevayà he edhenduen te, ‘Iyan niw zà ezapa is Nengazen he Megbevayè niw. Ne is duma pa he ngazan he megbevayà, kenè niw tumana is sug̵ù din.’ ”
MAT.4.11	Ne zutun mid-awà si Setanas ne nekeuma is menge velinsug̵uen te Megbevayà ne imbeg̵ey zan ki Jesus is egkinehenglanen din.
MAT.4.12	Ne hein netuenan ni Jesus he nepirisu si Juan Megbebewtismu, mid-ulì diyà te prubinsya he Geliliya. 
MAT.4.13	Nekeuma sikandin diyà te Neserit ne zutun diyà med-ulì te inged he Kepirnaum he ziyà te veyvey te ranew he Geliliya, he sakup te tanà he Sebulun wey Neptali. 
MAT.4.14	Neulaula zin heini su egketuman kes netagnà dengan ni Esaias he ke sikandin te,
MAT.4.15	“Is TigSebulun wey is tigNeptali he kenà menge Hudiyu
MAT.4.15	he ziyà mekeubpà te uvey te ranew
MAT.4.15	ziyà te zapit te edsenlepan te Wahig he Hurdan,
MAT.4.15	sakup te tanà he Geliliya he ed-ubpaan te kenà menge Hudiyu.
MAT.4.16	Is langun kayi he menge etew,
MAT.4.16	henduen be te ziyà mekeubpà te merusirem
MAT.4.16	wey henduen be te ziyè dan en te Iveyaan
MAT.4.16	su g̵eine te nekesuwey zan te Megbevayà.
MAT.4.16	Iyan, diyà te huziyan he timpu
MAT.4.16	egketeyawan en sikandan
MAT.4.16	su ebpekeuma ziyà te kandan
MAT.4.16	is ebpeketayew te isip dan.”
MAT.4.17	Ne puun dutun midweliyan ni Jesus is menge etew. Ke sikandin te, “Iniyug̵i niw is memezaat he ulaula niw, su meg̵aan en edhadì keniyu is Megbevayà he ziyà te langit.”
MAT.4.18	Sevaha he andew te edhipanew si Jesus diyà te veyvey te ranew he Geliliya, neehè din is dezuwa he maama, si Simon (kes mid-umanan din ngezani ki Pedro) wey is hazi ni Simon he si Andres. Ebpenlaya sikandan diyà te ranew su menlelaya sikandan. 
MAT.4.19	Ne migkeg̵iyan sikandan ni Jesus te, “Menunug̵es kew ves te pait? Duma kew kedì ne etew mulà is egkekuwa niw wey zan mekesundan kedì.” 
MAT.4.20	Ne zutundutun mid-engked dan is ebpenlaya ne miduma zan kandin.
MAT.4.21	Ne midlaus dan dutun ne neuma ni Jesus is selakew pa he zezuwa he telehazi zaan, si Santiago wey si Juan, he menge anak ni Sibidiyu. Diyà sikandan te avang duma te amey zan su ebpurungan dan is menge laya zan. Mid-umew sikandan ni Jesus ne 
MAT.4.22	zutundutun mid-ewaan dan is amey zan dutun te avang ne miduma zan ki Jesus.
MAT.4.23	Ne neeneb ni Jesus is tivuuk he prubinsya he Geliliya te ebpenurù te menge etew ziyà te menge simbahan dan. Impesavut din te menge etew is Meupiya he Tudtulanen te keag̵i te kedhadì te Megbevayà ne nengeulian din is egkengesekitan te migkelingulingu he varang te zaru. 
MAT.4.24	Ne nevantug si Jesus diyà te tivuuk he nasyun he Sirya. Ne tenged kayi mibpen-uwit dan diyà te kandin is langun he egkengezeruwan wey is egkengesekitan te ebarangbarang en he egezamen, iring te menge edlelungen te mezaat he mulin-ulin, menge ebevuyen, wey menge etew he minatey is divaluy he lawa, ne nengeulian ni Jesus heini is langun. 
MAT.4.25	Ne tenged dutun mezakel utew he menge etew is ebpemenduma kandin. Duen dutun menge tigGeliliya, duen menge etew he ebpuun te prubinsya he Dikepulis, duen tigHiruselim, tigHudiya, wey menge etew he ziyà ebpemuun te tanà he ziyà te zapit te edsilaan te wahig he Hurdan.
MAT.5.1	Ne naahà ni Jesus is mezakel he menge etew ne zutun midtekezeg sikandin te vuvungan ne zutun mebpinuu. Ne mid-uvey ziyà te kandin is menge sumusundan din, 
MAT.5.2	ne mibpenurù din sikandan.
MAT.5.3	Ne ke sikandin te, “Utew zeyzey is nengesayud he kenà sikandan ebpekeulaula te meupiya
MAT.5.3	ke kenà sikandan edtevangan te Megbevayà su iyan sikandan egkehedian te Megbevayà.
MAT.5.4	Utew zeyzey sikandan is ibmesakit te g̵ehinawa zan is mezaat he ulaula
MAT.5.4	su edlenganen sikandan te Megbevayà.
MAT.5.5	Utew zeyzey sikandan is kenà mepelevawen
MAT.5.5	su egkezawat dan kes tuvad he impenaad te Megbevayà.
MAT.5.6	Utew zeyzey sikandan is iyan dekelà te g̵ehinawa zan is kedtumana zan
MAT.5.6	te egkesuatan te Megbevayà su is Megbevayà edtavang kandan te kedtumana kayi.
MAT.5.7	Utew zeyzey sikandan is hihizuwen te menge zuma zan
MAT.5.7	su is Megbevayà egkehizu kandan.
MAT.5.8	Utew zeyzey sikandan is kenà egkezuwazuwa is gehinawa zan
MAT.5.8	te kedtumana zan te meupiya he ulaula su iyan sikandan ebpekeahà keuzemà te Megbevayà.
MAT.5.9	Utew zeyzey sikandan is ebpen-ahà te melinew he kebpekesavuk te menge etew
MAT.5.9	su ed-engkenen sikandan te Megbevayà he menge anak din.
MAT.5.10	Utew zeyzey sikandan is ed-antus te kegkepeuki kandan te menge etew tenged te edtumanen dan is egkesuatan te Megbevayà
MAT.5.10	su iyan sikandan egkehedian te Megbevayà.
MAT.5.11	Su utew kew zeyzey emun tenged te sumusundan ku sikiyu edsulaan kew wey ebpesipelahan kew te menge etew, ne ebpenudtul zan te tarù he mezaat is menge vaal niw. 
MAT.5.12	Iyan daan heini kes mid-ulaula te menge etew zengan diyà te menge ebpeneuven te Megbevayà. Medlipey kew utew su utew zekelà is idsuhul keniyu keuzemà diyà te langit.
MAT.5.13	Sikiyu is menge sumusundan ku, iring kew te timus he ibmeupiya te egkeenen su iyan kew ibmeupiya te tivuuk he menusiyà. Iyan, emun egkeawà diyà te timus is taam din wazè en paag̵i he egkehimu te kebpelikua te taam din. Ne wazè en pulus dutun te timus he wazà taam; idtimbag dà ne egketekutakan te menge etew.
MAT.5.14	Iring kew te sulù he ebpeketayew te tivuuk he menusiyà. Is inged he ziyà benguna te puntur te vuvungan, kenà ebpekeeles. 
MAT.5.15	Ne wazà daan etew he edtemteman din is sulù ne ebpelengkevan din te vinevey, kekenà, idsavuk din diyà te sevukà wey meteyawi is tivuuk he seled te valey. 
MAT.5.16	Ne iring din ded daan is menge ulaula niw he meupiya; kinahanglan he kenè niw ieles. Ipeehè niw te menge etew is menge ulaula niw he meupiya ne tenged kayi ebpekezalig dan te Amey tew he Megbevayà he ziyà te langit.
MAT.5.17	Kenè niw isipa he iyan inhendini ku te kelibutan is id-awè ku kes kesug̵uan he imbeg̵ey kenitew pinaag̵i ki Moises wey kes menge penurù dengan he imbeg̵ey pinaag̵i te menge ebpeneuven te Megbevayà. Umba nekehendini a su wey mepurungi te edtuman. 
MAT.5.18	Su taman te kenè pa egkehanew is langit wey tanà, kenà egkehimu he id-awà is minsan sengetag̵è dà he lalag duen te kesug̵uan. Taman te kenè pa egketuman is langun, kenà daan egkeawà is kesug̵uan. Kenè niw lipati heini. 
MAT.5.19	Umba ke zuen minsan hentei he edlegkawen din is minsan utew zà deisey zuen te kesug̵uan ne ibpenurù din te zuma zin he kenà tumana haazà is midlagkew zin, iyan sikandin utew minus is pid-etawan din ke edhadì is Megbevayà he ziyà te langit. Ne iring din daan ke zuen etew he edtumanen din ebpurungi is kesug̵uan ne ibpenurù din diyà te zuma is kedtumana kayi, iyan sikandin lavew te langun he etew ke edhadì keuzemà is Megbevayà. 
MAT.5.20	Egkeg̵iyan ku sikiyu he wey kew zà egkehedii te Megbevayà ke edtumanen niw is egkesuatan te Megbevayà ne kinahanglan daan he lavew kew pa he metinumanen kenà is menge menunudlù te kesug̵uan wey is menge Perisiyu.
MAT.5.21	Netuenan niw kes impenurù dengan diyà te menge lukes tew he indawey is kebpememunù; su is ebunù ne edhukuman te silut. 
MAT.5.22	Ne iyan kedì he penurù is: minsan sikan is egkepauk dà te zuma zin, edhukuman daan sikandin te Megbevayà. Ne sikan is edsulà te zuma zin te, ‘Wazè nu pulus he etew!’ ne egkeuwit sikandin diyà te husayen. Ne sikan is edsulaan din is duma zin he egkag̵i te, ‘Tulebung ka he wazè nu pulus,’ ne zait sikandin he egkeuwit diyà te hapuy te Impirnu. 
MAT.5.23	Umba ke ziyè ke en te lama te Valey te Megbevayà su ebpemuhat ka ziyà te Megbevayà ne egketenuzan nu he zuen salè nu te zuma nu, 
MAT.5.24	itag̵ak nu zè pa haazà is ibpemuhat nu ne beyai nu haazà is duma nu wey kew medhusey. Ne zutun ke ebpeked-uliey kew en te meupiya he g̵ehinawa, likù ka human ne leusa nu haazà is kebpemuhat nu ziyà te Megbevayà.
MAT.5.25	Ne emun duen etew he insumbung ke zin ne egkeuwit ka ziyà te hukmanan, meupiya ke ebpekidhusey ka kandin te kenè kew pa ebpekeetuvang te huwes. Su emun ebpekeetuvang kew en te huwes kela ke ipalad ka zutun te huwes diyà te pulis ne egkepirisu ka. 
MAT.5.26	Ne kenà duwazuwa he zutun ka ebpekeubpà taman te egkeg̵empusan nu is multa kenikew.
MAT.5.27	Nezineg niw kes impenurù dengan he, ‘Kenè nu selselai is esawa nu.’ 
MAT.5.28	Ne iyan kedì he penurù is: ke zuen minsan hentei he maama he edtengteng dà te vahi he kenè din esawa ne egkeerig̵an en dutun, ne haazà is maama, nekesalè en dutun te esawa zin. 
MAT.5.29	Ne emun iyan nu igkepenulayi is kewanan he mata nu, lug̵ita nu wey itimbag! Meupiya pa ke wazè nu mata, kenà ke igkeagbur ka ziyà te hapuy he Impirnu is tivuuk he lawa nu. 
MAT.5.30	Emun iyan nu igkepenulayi is kewanan he velad nu ne tempeza nu wey itimbag. Meupiya pa ke wazè nu velad, kenà ke igkeagbur te Impirnu is tivuuk he lawa nu.
MAT.5.31	Impenurù daan dengan he emun duen maama he ed-engkezan din is esawa zin ne kinahanglan he veg̵ayi zin haazà is bahi te kemetuuzan he iyan tuus te kebpesuwayè dan. 
MAT.5.32	Ne iyan kedì he penurù is: emun ed-engkezan te maama is esawa zin he wazà sikandin is maama selselai zutun te esawa zin, heini he maama, ne ebpekesalà su pinaag̵i kayi ibpesavut din he nekesalà kandin is esawa zin. Ne ebpekesalà daan is maama he ebpengesawa zutun te vahi he mid-engkezan te esawa zin.
MAT.5.33	Netuenan niw zaan kes impenurù dengan diyà te menge lukes tew he emun duen ibpenaad niw ziyà te Nengazen kenà egkehimu he kenè niw edtumanen. Kinahanglan he tumana niw. 
MAT.5.34	Ne iyan kedì he penurù is: emun duen ibpenaad niw ziyà te minsan hentei, kenè niw ipengeluambit he medlanggà is renged niw he langit wey tanà ke kenè niw egketuman is lalag niw su is langit, iyan pinuuwà te Megbevayà 
MAT.5.35	ne is tanà, iyan nesevukan te paa zin. Ne kenè niw zaan ipengeluambit he mezeeti is inged he Hiruselim ke kenè niw egketuman is lalag niw su iyan ed-ubpaan te lavew he hadì. 
MAT.5.36	Ne minsan is ulu niw, ke zuen ibpenaad niw, kenè niw keg̵iya he mebmeputì is bulvul niw ke kenè niw egketuman haazà is impenaad niw su wazè niw g̵ehem wey mehimu is minsan sevaha zà he vulvul niw he mebmeputì, ne emun kenà, ne mebmeitem. 
MAT.5.37	‘Uya’ zà ne emun kenà, ne ‘Wazà’ is keg̵iya niw. Su is minsan hengkey he lalag he egemiten niw te kedheg̵eta te menge penaad niw, diyà ebpuun te ki Setanas.
MAT.5.38	Netuenan niw zaan kes penurù dengan he ke zuen etew he nezeetan din is mata te zuma zin egkehimu he edèdeetan daan is kandin he mata. Ne emun duen nekezezaat te ngipen te zuma zin, egkehimu he edèdeetan daan is kandin he ngipen. 
MAT.5.39	Ne iyan kedì he penurù keniyu is: kenà egkehimu he ebelesan ta is ebpesipala kenita, kekenà, ebpurungan ta. Ne emun edtebpien din is kewanan he enaping ta, egkeg̵iyan ta he egkehimu pa ke elin din edtebpien is divaluy. 
MAT.5.40	Ne emun duen ebpenukut kenita ne edluwasen din is kemising ta, su iyan din ibpevayad, elin ta ibeg̵ey kandin is kumbalè ta. 
MAT.5.41	Ne ke zuen sundaru he edteg̵elen ki zin ibpeuwit te uwiten din te sengekilumitru, ed-uwiten ta te zezuwa he kilumitru. 
MAT.5.42	Ke zuen ebuyù, ebeg̵ayan ta; ne ke zuen edsambey, edsembayan ta.
MAT.5.43	Netuenan ta kes penurù dengan he is menge zuma ta, ebpurungan ta. Ne is menge kuntada ta, edtebeken ta. 
MAT.5.44	Ne iyan mulà kediey he penurù is: ebpurungan ta is menge kuntada ta wey ebpenubtuvazan ta te meupiya is ebpesipala kenita. 
MAT.5.45	Ne emun ebeelan niw heini ebpekeiring kew te Amey tew he Megbevayà he ziyà te langit. Su is Megbevayà, kenà iyan dà ebpesilaan din te andew is menge metazeng he menge etew, kekenà, elin daan is menge kenà metazeng. Ne kenà iyan dà is meupiya is ulaula zin ebeg̵ayan din te uzan, kekenà, elin daan is mezaat is ulaula zin. 
MAT.5.46	Kenè niw isipa he edsuhulan kew te Megbevayà ke iyan dà ebpurungan niw is ebpurung daan keniyu; su minsan is menge menunukut te vuhis he limbung is ulaula zan, ebpurungan dan daan is ebpurung kandan. 
MAT.5.47	Ne emun iyan niw zà idtetepian is menge emig̵u niw, hengkey is igkezelig̵i keniyu? Wazà, su minsan is menge etew he wazà med-azap te Megbevayà, ed-ul-ulahan dan is iring kayi. 
MAT.5.48	Kinahanglan he meheg̵et is kebpurungi niw te minsan hentei. Su kes Amey tew ziyà te langit, utew meheg̵et is kebpurungi zin te menusiyà.”
MAT.6.1	“Kinahanglan he kenà iyan idsimbaha niw te Megbevayà su wey mezalig kew te menge etew. Su emun iyan heini ulaula niw, kenè kew edsuhulan keuzemà te Megbevayà he Amey tew ziyà te langit.
MAT.6.2	Ne emun duen ibeg̵ey niw ziyà te egkeayuayu kinahanglan he kenà iyan id-ul-ulaha niw zutun su wey mezalig kew te menge etew. Su iyan haazà baal te menge etew he tarù is kedtuu zan. Ed-ul-ulahan dan haazà diyà te menge simbahan wey ziyà te kersada su wey mezalig sikandan te menge etew. Kenè niw lipati he tenged te nezawat dan en is kedelig̵a kandan te menge etew, wazè en egkezawat dan he ebpuun diyà te Megbevayà. 
MAT.6.3	Iyan, sikiyu mulà, ke zuen idtavang niw ziyà te egkeayuayu kinahanglan he kenà egketuenan te minsan menge zuma niw. 
MAT.6.4	Kenè niw petueni te menge etew haazà is kebeg̵ey niw te tavang dutun te egkeayuayu, ne is Amey tew ziyà te langit, iyan dà ebpekeahà dutun ne iyan daan edsuhul keniyu.
MAT.6.5	Ne emun ed-ampù kew kenè niw iringi is menge etew he tarù is kedtuu zan. Egkesuatan dan he mekehitindeg dan is ed-ampù diyà te menge simbahan wey ziyà te kersada wey maahà sikandan te menge etew. Egkeg̵iyen ku keniyu he nezawat dan en is kedelig̵a kandan te menge etew. Ne wazè en duma pa he suhul he egkezawat dan he ebpuun te Megbevayà. 
MAT.6.6	Iyan, sikiyu, ke ed-ampù kew, med-ulì is kada sevaha ziyà te valey zin, ne medlelekeb wey kenà maahà, ne zutun med-ampù te Amey tew he Megbevayà he kenà egkeahà. Ne is Amey tew he Megbevayà, iyan dà ebpekeahà kandin ne iyan edsuhul kandin keuzemà.
MAT.6.7	Emun ed-ampù kew kenè niw g̵emita is mezakel he menge lalag he wazà menge pulus su iyan heini ulaula te menge etew he wazà med-azap te tutuu he Megbevayà. Iyan diyà te g̵ehinawa zan is: ebpemineg̵en te Megbevayà is ked-ampù dan emun utew melug̵ayad. 
MAT.6.8	Kenè niw iringi sikandan su netuenan he zaan te Amey tew is egkinehenglanen te uman sevaha te sikitew te wazè tew pa vuyua. 
MAT.6.9	Iringi niw heini ke ed-ampù kew:
MAT.6.9	‘Amey zey ziyà te langit,
MAT.6.9	berakat he tehuza te menusiyà
MAT.6.9	is ngazan nu,
MAT.6.10	berakat he medhadì ka te menusiyà,
MAT.6.10	berakat he tumana is egkesuatan nu
MAT.6.10	zini te tanà iring
MAT.6.10	te layun edtumana ziyà te langit.
MAT.6.11	Beg̵ayi key te egkeenen he egkinehenglanen dey g̵untaan;
MAT.6.12	peseyluwa key te menge salè dey
MAT.6.12	iring te nekepesaylu key te nekesalà kenami.
MAT.6.13	Ipekeziyù key kenikew te mezesen he penuley
MAT.6.13	ne ilikey key kenikew ki Setanas.’
MAT.6.14	Su sikiyu is menge etew, ke ebpeseyluwen niw is nekesalà keniyu, ebpeseyluwen kew zaan te Amey tew he ziyà te langit. 
MAT.6.15	Iyan, emun kenè kew ebpesaylu te menge zuma niw he etew, kenè kew zaan ebpeseyluwen te Amey tew he ziyà te langit.
MAT.6.16	Ne emun edsalang kew egkaan su ebpengampù kew ziyà te Megbevayà, kenè niw ipetuusi pinaag̵i te kebuvuked niw iring te menge etew he egkesuat he mezalig sikandan te menge zuma he etew. Edrig̵urig̵u zan, ne kenè dan ebpendapug wey kenè dan ebpenuwat su wey metueni te menge etew he edsalang dan egkaan. Egkeg̵iyen ku keniyu he nezawat dan en is kedelig̵a kandan te menge etew. Ne wazè en duma pa he suhul he egkezawat dan he ebpuun te Megbevayà. 
MAT.6.17	Ne sikiyu mulà, emun edsalang kew egkaan, pendapug kew wey penuwat kew 
MAT.6.18	su wey kenà metueni te zuma he edsalang kew. Iyan dà egkesayud is Amey tew he Megbevayà he wazà duen ebpekeeles. Iyan sikandin ebpekeahà te ulaula nu minsan sebsevaha nu, ne iyan daan sikandin edsuhul kenikew.
MAT.6.19	Kenè niw tipig̵i is ketig̵eyunan dini te kelibutan su zini egkeketket te ipes wey edtengisen. Ne egketakew su egkeselezan is baley niw te tekawen. 
MAT.6.20	Tipig̵i niw ziyà te langit kes ketig̵eyunan he iyan kes idsuhul te Megbevayà keniyu su zutun kenà egkeketket te ipes, wey kenà edtengisen ne kenà daan egketakew. 
MAT.6.21	Ne zutun ke hendei is egketeg̵uan te ketig̵eyunan niw, dutun daan is gehinawa niw.
MAT.6.22	Is mata ta, ne iring te sulù kayi te lawa ta su emun merayag is ked-ehè ta, 
MAT.6.23	Iyan, emun lakap ki, 
MAT.6.24	Is uripen, kenà egkehimu he zezuwa is teg̵iuripen kandin. Su emun dezuwa is ebayàbayà kandin, edtehuzen din is sevaha ne egkepeukan din is sevaha. Ne emun kenà, ne egkeepesan din is sevaha, ne ebmahalen din is sevaha. Ne iring din ded daan emun iyan mahal ziyà te g̵ehinawa nu is ketig̵eyunan, su kenà egkehimu he mahal zaan diyà te g̵ehinawa nu is Megbevayà.
MAT.6.25	Ne tenged kayi, egkeg̵iyen ku keniyu te menge sumusundan ku he kenè kew meseeng te egkeenen wey ed-inumen he igkeuyag niw. Kenè kew zaan meseeng te ugelingen he idsun-ud te lawa niw. Su mibeg̵ayan kew te Megbevayà te g̵ehinawa niw wey lawa niw he mahal utew; ne wey pe be kenà mehimu he ebeg̵ayan kew zin daan te egkeenen wey ugelingen? 
MAT.6.26	Isipa niw is menge tagbis he ebpemenlayang. Kenè dan ebpemula; kenè dan edrag̵un; kenè dan daan ederengdeng. Ne minsan pa zutun ebpengelintau is Megbevayà he ziyà te langit te egkekaan dan. Ne iyan kew pe be is etew he lavew pa he mahal ziyà te kandin kenà is menge tagbis. 
MAT.6.27	Ne minsan sengemenu is kegkenug̵uni te etew te untung din, wazà minsan hengkey he paag̵i he egkesumpatan din te minsan deisey zà.
MAT.6.28	Ne maan is egkeseeng kew te ugelingen? Ahaa niw is menge kevukazan te sagbet. Kenè dan edterebahu; kenè dan daan ebpengavel. 
MAT.6.29	Ne venar is egkeg̵iyen ku keniyu he minsan pa si Hadì Sulumun dengan is sepian utew wey nevantug, ne wazà mekesusuluwan is kezagwey te menge bisti zin te kezagwey kayi te menge kevukazan. 
MAT.6.30	Is sagbet, wazè din bali; egkeehè ta g̵untaan, ne kenè en utew egkeug̵et ne egkeg̵angu ne ebinsulan. Iyan, ke edhimuwen te Megbevayà he mekempet minsan heini is menge sagbet, iyan kew pe be kenè din daan meveg̵ayi te igkevisti. Maan is utew zeisek is kedsarig niw kandin. 
MAT.6.31	Ne tenged kayi, kenè kew meseeng wey megkag̵i te, ‘Hengkey is egkekaan tew, ne hengkey is ed-inumen tew, ne hengkey zaan is igkevisti tew?’ 
MAT.6.32	Iyan heini igkeseeng te menge etew he wazà medtuu te tutuu he Megbevayà. Iyan, is Amey tew he Megbevayà he ziyà te langit, netuenan din he zaan he egkinehenglanen niw is iring kayi. 
MAT.6.33	Iyan, sikiyu mulà, kinahanglan he iyan mahal ziyà te g̵ehinawa niw is kebpahadì niw kandin wey is metazeng he ulaula he ebpeveelan din keniyu ne zutun ibeg̵ey zin keniyu is langun he egkinehenglanen niw. 
MAT.6.34	Kenè kew meseeng ke hengkey is menge mereg̵en he egkeulaula niw te huziyan he andew su wey niw en heeyan isipa zutun te andew he egkehitavù en. Iyan dà isipa niw is guntaan en he egkehitavù keniyu.”
MAT.7.1	“Kenè kew medsawey te zuma niw ne kenè kew zaan edsewayen te Megbevayà. 
MAT.7.2	Su is idsawey niw te zuma niw ne iyan daan idsawey keniyu te Megbevayà. Is kezekelà te idsawey nu te zuma nu, iyan daan kezekelà te idsawey kenikew te Megbevayà. 
MAT.7.3	Sikew is layun edsawey te zuma nu, maan is edsawey ka te salà te zuma nu he iring dà te pesek he nekeahuk diyà te mata zin? Ne sikew, duen nu salà he iring kezekelà te vatang he nekevuta te mata nu ne ebpesegdanen nu. 
MAT.7.4	Ne egkeg̵iyan nu pa sikandin he id-awè nu haazà is nekepesek kandin, iyan, nepesek mulà is kenikew he mata te vatang ne ebpesegdanen nu! 
MAT.7.5	Utew tarù is ulaula nu! Ihuna nu iawà is batang he nekepesek kenikew ne human ka ebpekeahà. Ne zutun melemu nu zà igkeawà haazà is nekepesek te zuma nu.”
MAT.7.7	Penigudu kew vuyù diyà te Megbevayà ne ebeg̵ayan kew zin; penigudu kew pen-ahà ne ibpeturedu zin keniyu is ebpen-ahaan niw. Penigudu kew penelehuzan ne ebpuwasan kew zin. 
MAT.7.8	Su is langun he ebuyù diyà te Megbevayà ebpekezawat. Ne sikan is ebpen-ahà, ebpeketuredu; ne sikan is ebpenelehuzan, ne ebpuwasan daan te Megbevayà. 
MAT.7.9	Ne sikiyu is menge g̵inikanan, ke zuen ebuyuen te anak niw he egkeenen kenà egkehimu he vatu is ibeg̵ey niw. 
MAT.7.10	Ne emun ebuyù keniyu te pait, kenà daan egkehimu he uled is ibeg̵ey niw. 
MAT.7.11	Ne sikiyu is menusiyà he kenà memetazeng, emun meupiya is ibeg̵ey niw ziyà te menge anak niw, iyan pe be is Amey tew he Megbevayà diyà te langit kenà meupiya is ibeg̵ey zin diyà te minsan hentei keniyu ke ebuyù ziyà te kandin.
MAT.7.12	Is egkesuatan niw he ed-ul-ulahan te menge zuma niw ziyà te keniyu, iyan niw zaan ul-ulaha ziyà te kandan. Iyan heini hustu he kedtumana te kesug̵uan he imbilinbilin ni Moises. Iyan daan heini kes impenurù dengan te menge ebpeneuven te Megbevayà.
MAT.7.13	Diyè kew ikul te melig̵et he pultahan he idselang pehendiyà te untung he wazè din pidtemanan su meluag mulà is pultahan wey melemu he ed-ikulen is dalan he ibpehendiyà te Impirnu, ne mezakel he etew is ed-ikul zutun. 
MAT.7.14	Melig̵et mulà is pultahan wey mereg̵en he ed-ikulen is dalan he ibpehendiyà te untung he wazè din pidtemanan ne mezelag dà is ed-ikul kayi.
MAT.7.15	Likayi niw is menge ebpeneuven kun te Megbevayà he tarù is ibpenurù dan. Henduen be te hustu sikandan he tumutuu te Megbevayà, iyan, ebpekezezaat is ibpenurù dan. 
MAT.7.16	Egketuusan niw he teruen sikandan pinaag̵i te ulaula zan su is banag, kenà ebeg̵as te paras ne is seg̵à, kenà ebeg̵as te igira. 
MAT.7.17+MAT.7.18	Is kayu he wazè din erat, meupiya is beg̵as din; kenà ebpemeg̵as te mezaat. Is kayu he zuen din erat, mezaat is beg̵as din; kenà ebpemeg̵as te meupiya. 
MAT.7.19	Is kayu he mezaat is beg̵as din, ne ebpilayen ne ebinsulan. 
MAT.7.20	Iring din ded daan is menge ebpeneuven kun te Megbevayà he tarù is ibpenurù dan su edsilutan sikandan te Megbevayà. Ne egketuusan niw he teruen sikandan tenged te menge ulaula zan he mezaat.
MAT.7.21	Su zuen menge etew he ebpengumew-umew kedì te, ‘Nengazen, he Nengazen!’ Iyan, kenà langun te sikandan ebmehimuwen he mehedii te Amey ku he Megbevayà he ziyà te langit, kekenà, iyan dà sikan is edtuman te egkesuatan te Megbevayà. 
MAT.7.22	Ne zutun keuzemà te andew te kedsilut, mezakel is ebpehizuhizu zini te kedìey he egkag̵i te, ‘He Nengazen, pinaag̵i te g̵ehem nu neketagnè key, ne nengeulian dey is ebpenlelungen te mezaat he mulin-ulin, ne mezakel is menge egkein-inuwan he nengehimu zey.’ 
MAT.7.23	Ne iyan tavak ku kandan dutun is: ‘Kenè ku sikiyu egkekilala. Sikiyu is memezaat is ulaula, awà kew kayi!’
MAT.7.24	Ne minsan hentei he nekezineg kayi te langun he sambag ku ne ebpezumdumahan din, iring sikandin te etew he uluwanen, su heini is uluwanen, diyà mebevaley te zivavew te zekelà he vatu. 
MAT.7.25	Ne mibegyuwan. Mid-uzan te mereg̵es ne midalem is menge wahig ne utew mevendes is keramag, iyan, wazà merundus haazà is baley su ziyà benguna te zivavew te zekelà he vatu. 
MAT.7.26	Ne is minsan hentei he ebpemineg dà kayi te sambag ku ne kenè din ebpezumdumahan, iring sikandin te etew he tulebung. Heini is tulebung, ne ziyà mebevaley te pantad. 
MAT.7.27	Ne mibegyuwan daan; ne midalem haazà is wahig ne mibpengeramag te mevendes ne nerundus haazà is baley zin ne nepurung mewag̵ey.”
MAT.7.28	Ne nekepasad si Jesus te ebpenurù dutun. Ne neinuinu is mezakel he nengetig̵um dutun 
MAT.7.29	su is kebpenurù din, kenà iring te kebpenurù te menge menunudlù te kesug̵uan su zuen gehem mulà te penurù din.
MAT.8.1	Ne midtupang si Jesus ne utew mezakel he menge etew is nemenduma kandin. 
MAT.8.2	Ne zutun, duen it-iten he mid-uvey ziyà te kandin. Ne heini is it-iten, midluhuzan din si Jesus ne migkag̵i te, “He Zatù, emun meupiya zà te g̵ehinawa nu netuenan ku he egkeulian a kenikew kayi te utew meremerik he egezamen ku.” 
MAT.8.3	Ne midampà sikandin ni Jesus te egkag̵i te, “Utew meupiya te g̵ehinawa ku. Meulii ka.” Ne zutundutun nehanewhanew zutun te etew haazà is it-it din. 
MAT.8.4	Ne migkeg̵iyan ni Jesus te, “Pemineg ka, Mama, kenè nu tudtula ziyà te minsan hentei, kekenà, pehendiyè ka g̵untaan te memumuhat he midhimu te Megbevayà wey zin maahà he neulian ka; ne tumana nu sikan is pemuhat he insug̵ù dengan ni Moises te it-iten, su wey metueni te langun he neulian ka iyan.”
MAT.8.5	Ne zutun midhendiyà si Jesus te inged he Kepirnaum. Ne te kedseled din dutun te inged, duen etew he kenà Hudiyu he kepitan te nenggatus he sundaru he mid-uvey ki Jesus 
MAT.8.6	he egkag̵i te, “Datù, diyà te valey ku egkezeruwan is sulug̵uen ku. Minatey is divaluy he lawa zin ne merasey utew is egezamen din.” 
MAT.8.7	Ne migkag̵i si Jesus te, “Edhendiyan a ne ebewian ku wey sikandin meulii.” 
MAT.8.8	Ne midtavak haazà is kepitan te, “Kenà, Datù, su,” ke sikandin, “tenged te lavew ka kedì, kenà a zait he ebig̵atbig̵at pa maan kenikew he edhendiyà te valey ku. Utew ka mekeg̵eg̵ehem ne minsan ke egkag̵i ke zà te, ‘Meulii sikandin,’ ne egkeulian en is sulug̵uen ku. 
MAT.8.9	Netuenan ku heini su iring te zuen ebayàbayà kedì, ne zuen daan menge sundaru he ebeyveyaan ku. Ne edsug̵uen ku is sevaha he medhipanew ne edhipanew en. Ne edtewag̵en ku is sevaha he medhendini ne edhendini en; ne edsug̵uen ku zaan is sulug̵uen ku ke zuen ebpeveelan ku ne ebeelan din en. Ne iring din ded daan diyan te kenikew su is egkeg̵iyen nu ne egkehimu en.” 
MAT.8.10	Ne te nezineg ni Jesus heini, ne utew neinuinu ne ke sikandin diyà te menge etew he nemenduma kandin te, “Wazè ku pa meuma is etew he kevuwazan ni Israyil he iring kayi he utew mezesen is kedtuu zin. 
MAT.8.11	Ne kenè niw lipati heini is egkeg̵iyen ku he mezakel he etew he kenà menge Hudiyu he ziyà ebpemuun te meziyù, diyà te zapit te edsilaan wey ziyà te zapit te edsenlepan, ne ebpekidtug̵en dan keuzemà ki Abraham wey ki Isaak wey ki Hakub diyà te ginhedian te Megbevayà. 
MAT.8.12	Iyan, mezakel zaan he kevuwazan ni Israyil he midteg̵enahan pezem te Megbevayà te ginhedian din, iyan, igketimbag sikandan diyà te merusirem he utew meziyù te ed-ubpaan te Megbevayà. Ne ebpemekekulahì dan is ebpemekengingitel he utew zan ebpemekedsendit.” 
MAT.8.13	Ne zutun migkeg̵iyan ni Jesus kes kepitan te, “Ulì ka; ne sumalà is midtuuwan nu iyan daan ed-ul-ulahan ku.” Ne zutundutun neulian haazà is sulug̵uen kayi te kepitan.
MAT.8.14	Ne midhendiyà si Jesus te valey ni Pedro ne zutun neehè din is enug̵ang he vahi ni Pedro he edetengen ne kenè en ebpekeenew. 
MAT.8.15	Ne midampà ni Jesus is belad dà dutun te meritan ne zutundutun neulian. Ne mid-enew haazà is meritan ne midsuba sikandin te ibpekaan din engki Jesus.
MAT.8.16	Ne hein mahapun dutun duen nemenelavuk ki Jesus he mezakel he menge etew he ebpen-uwit te mezakel he ebpenlelungen te menge mezaat he mulin-ulin. Ne mibpemewian ni Jesus sikandan pinaag̵i zà te lalag din ne nengeulian en sikandan. Ne mibpemewian din daan is langun he nengezeruwan ne nengeulian. 
MAT.8.17	Umba mid-ulaula zin heini su egketuman dutun kes netagnà dengan ni Esaias he ebpeneuven te Megbevayà, he egkag̵i te,
MAT.8.17	“In-awè din is menge zaru tew
MAT.8.17	ne mibewian din is menge ebpenggezamen tew.”
MAT.8.18	Ne sevaha he andew zutun naahà ni Jesus is mezakel he menge etew he nengetig̵um. Ne migkeg̵iyan din is menge sumusundan din te, “Edhendiyè kiw te zehipag.” 
MAT.8.19	Ne zutun mid-uvey kandin is sevaha he menunudlù te kesug̵uan. Ke sikandin diyà te ki Jesus te, “He Menunudlù, eduma a kenikew minsan hendei ka ebpevayà.” 
MAT.8.20	Ne migkag̵i si Jesus diyà te kandin te, “Is laku ne zuen surung he egkeubpaan din, ne is tagbis, duen din salag, iyan, siak is migeraran te Kakey te Menusiyà, minsan hendei e zà memekehizegà su wazà ed-ubpaan ku.” 
MAT.8.21	Ne zutun duen sevaha he sumusundan ni Jesus he migkag̵i te, “Datù, ed-ulì e zè pa su kenè e pa ebpekezuma kenikew taman te kenè pa egketapus is umur te amey ku. Ne emun igkeleveng ku en ne human a eduma kenikew.” 
MAT.8.22	Ne midtavak dutun si Jesus te, “Kenà, su iyan edleveng te menge minatey sikan is wazà mekezawat te untung he wazè din pidtemanan. Iyan, sikew mula, duma ka kediey.”
MAT.8.23	Ne zutun, mid-untud si Jesus te zekelà he avang ne miduma kandin is menge sumusundan din. 
MAT.8.24	Ne hein diyè dan en te lawed, ne midtekewtekew mebpengeramag te utew mevendes ne egkeselikuvungan en te vag̵el haazà is avang. Iyan, nekelipezeng dutun si Jesus. 
MAT.8.25	Ne mid-uvayan sikandin te menge zuma zin su ebpukawen dan. “Tevangi key, Datù,” ke sikandan, “su egkelavu en heini is avang ne egkengeg̵erè kiw en.” 
MAT.8.26	Ne migkag̵i si Jesus, “Maan is egkehandek kew? Maan is kenè kew ebpekesarig kediey?” Ne mid-enew si Jesus ne migkeg̵iyan din haazà is keramag wey haazà is menge vag̵el he med-engked dan. Ne zutun mibmelinew utew. 
MAT.8.27	Nengeinuinu is langun he menge zuma zin. “Hengkey he etawa heini?” ke sikandan, “su minsan is keramag wey menge vag̵el ne ebpemineg kandin!”
MAT.8.28	Ne nekezunggù dan diyà te zehipag te ranew diyà te tanà he sakup te inged he Gedara. Ne zuen midsinug̵ung ki Jesus dutun he zezuwa he etew he ziyà ebpuun te menge surung te pangpang he penlevengà. Midsuukan haazà is dezuwa te menge mezaat he mulin-ulin he ebpekekaid ne tenged kayi egkengehandek is menge etew he ebayà dutun. 
MAT.8.29	Ne mibensag̵an dan si Jesus, ke sikandan te, “Sikew is Anak te Megbevayà, edsilutan key ve kenikew te wazè pa meuma is midtelaan he timpu?” 
MAT.8.30	Ne zutun te uvey, duen mezakel he menge vavuy he ebpemenuwal. 
MAT.8.31	Midhangyù ki Jesus haazà is menge mezaat he mulin-ulin, ke sikandan te, “Emun edsegseg̵en key kenikew, tug̵uti key he mekesuuk key keniyà te menge vavuy.” 
MAT.8.32	Ne midtavak si Jesus te, “Egkehimu.” Ne mid-awè dan ne midsuukan dan haazà is menge vavuy. Ne is langun he menge vavuy, nemelelag̵uy zan petupang dutun te utew mesilid he kelendig̵an ne mid-agbur zan diyà te ranew zutun ne nengelened dan maamin.
MAT.8.33	Ne zuen menge etew he ebpemen-elima zutun te menge vavuy, ne nemenhendiyè dan te inged is ebpemelelag̵uy ne midtudtulan dan is menge etew ke hengkey is nehitavù duen te midsuukan te mezaat he mulin-ulin wey kes menge vavuy. 
MAT.8.34	Ne hein netuenan heini te menge meg̵inged mibeyaan dan si Jesus. Ne hein neuma zan, midhengyuan dan he med-awà sikandin dutun te inged dan.
MAT.9.1	Ne zutun mid-untud en maan ensi Jesus te avang ne midlikù diyà te zehipag. Ne mid-ulì diyà te inged din. 
MAT.9.2	Ne nemekeuma is menge etew he ed-uwit diyà te ki Jesus te minatey is divaluy he lawa zin he ziyà ipehizeg̵à te zuyanà he ebintingen. Hein nesavut ni Jesus he zekelà is kedsarig dan kandin, migkeg̵iyan din haazà is minatey is divaluy he lawa te, “Mama, mebmeupiya is gehinawa nu, su nepesaylu en is menge salè nu.” 
MAT.9.3	Ne zuen dutun menge menunudlù te kesug̵uan; ne te kegkezineg̵a zan dutun, neisip dan he utew zekelà is supak ni Jesus te Megbevayà. 
MAT.9.4	Ne nesavut ni Jesus is diyà te isip dan ne migkeg̵iyan din sikandan te, “Maan is ed-isip kew te mezaat he iring keniyan? 
MAT.9.5	Hendei zapit is egkehimu te etew zà duen, iyan be is kebpesaylu te salè din wey ke iyan is kegkeulii kandin? 
MAT.9.6	Pinaag̵i te kebewii ku g̵untaan kayi te etew, ibpeehè ku keniyu he siak is Kakey te Menusiyà, duen ku keg̵ehem dini te lumpad te kebpesaylu te salà.” Ne zutun migkeg̵iyan din haazà is etew he minatey is divaluy he lawa te, “Sikew, Mama, enew ka; kuwaa nu heeyan is duyanè nu ne ulì ka.” 
MAT.9.7	Ne zutundutun mid-enew haazà is maama ne mid-ulì. 
MAT.9.8	Hein naahà heini te menge etew zutun, nengehandek dan ne midalig dan is Megbevayà tenged te mibeg̵ayan din is menusiyà te keg̵ehem he iring kayi.
MAT.9.9	Ne mid-ewaan sikandan ni Jesus ne zutun te ibayè din neehè din is menunukut te vuhis he egngezanan ki Mateo he zutun he timpu ebpimpinuu ziyà te upisina zin. Migkeg̵iyan ni Jesus te, “Sunud ka kedì.” Ne zutun midhitindeg si Mateo ne midsunud ki Jesus.
MAT.9.10	Ne hein egkaan si Jesus wey is menge sumusundan din diyà te valey ni Mateo, mezakel is menge menunukut te vuhis wey menge etew he mesinupaken he nemekeuma ne nemengaan duma kandan. 
MAT.9.11	Duen menge Perisiyu he nekeahà dutun te menge etew. Ne migkeg̵iyan dan is menge sumusundan ni Jesus te, “Is egalen niw, maan is egkaan wey ed-inum duma te menge limbungan he menunukut te vuhis wey menge mesinupaken?” 
MAT.9.12	Nezineg haazà ni Jesus ne midtavak sikandin pinaag̵i te sempità, ke sikandin te, “Sikan is wazè din daru, ne kenà egkinahanglan he ebpevawì, kekenà, iyan dà sikan is duen din daru. 
MAT.9.13	Susiya niw ke hengkey is kehulug̵an duen te insurat he Lalag te Megbevayà he egkag̵i te, ‘Kenè ku iyan egkesuatan is kebpemuhat niw, kekenà, iyan egkesuatan ku is kebpekedhihizuwè niw.’ ” Ne mid-uman megkag̵i si Jesus te, “Siak, wazà a medhendini wey ku ikepeengked te ed-ulaula te mezaat is menge metazeng, kekenà, iyan is menge mesinupaken te Megbevayà.”
MAT.9.14	Ne zutun nekeuma ziyà te ki Jesus is menge sumusundan ni Juan Megbebewtismu. Ne mid-insè dan te, “Is menge sumusundan nu, maan is kenè dan ebentayan is betasan tew he edsalang egkaan? Sikami mulà wey is menge Perisiyu, layun key edsalang egkaan wey zey mepurungi is ked-azap dey te Megbevayà.” 
MAT.9.15	Ne migkag̵i si Jesus diyà te kandan te, “Penenglitan, ke zuen eseweey kenà egkehimu he kenà edlipey is menge zuma te ebpengesawa ke kemulu zan pa zuma haazà is ebpengesawa. Ne zutun te timpu he ibpaawè en diyà te kandan sikan is ebpengesawa, human sikandan edsalang egkaan. Iring din ded daan is menge sumusundan ku su te kemulu e pa zini te kandan, kenè dan edsalang egkaan.”
MAT.9.17	Iring din ded daan sikan is binu he sikan pa ebeeli he idtag̵ù diyà te teleg̵uey te vinu he lundis te kambing, su kenà egkehimu he ziyà idtag̵ù te zaan he teleg̵uey su ebetu haazà is teleg̵uey ne egkeulaan is binu ne egkezeetan daan is teleg̵uey. Kinahanglan he is binu he sikan pa ebeeli, ne ziyà idtag̵ù te veg̵u he teleg̵uey. Ne zutun kenà egkezeetan haazà is binu wey haazà is teleg̵uey.”
MAT.9.18	Ne te kemulu pa zutun egkag̵ikag̵i si Jesus, duen nekeuma he sevaha he pengulu te menge Hudiyu. Ne zutun midluhud sikandin diyà te etuvangan ni Jesus ne midhangyù he ke sikandin te, “Minatey g̵eina is anak ku he vahi, iyan, emun ebayaan nu ne edepenetan nu te velad nu ne egkevanhew sikandin.” 
MAT.9.19	Ne midhitindeg si Jesus ne miduma kandin, ne miduma zaan is menge sumusundan ni Jesus.
MAT.9.20+MAT.9.21	Ne hein diyè dan en te zalan duen mid-uvey he sevaha he vahi ziyà te iniyug̵an ni Jesus. Ne haazà is bahi, duen din daru. Sepulù en wey zezuwa he tuig is kegkevusbusi kandin ne kenà ed-engked. Ne egkeisip din he emun egkekevit din is minsan kumbalè dà ni Jesus, egkeulian en sikandin. Ne zutun nekevit din is sidsid te kumbalà ni Jesus. 
MAT.9.22	Ne midlingì si Jesus ne neehè din haazà is bahi ne ke sikandin te, “Bayi, kenè ka mahandek; su umba neulian ka te zaru nu su midsarig ka kedì.” Ne zutundutun neulian haazà is bahi.
MAT.9.23	Ne midlaus dan is edhipanew ne midseled si Jesus diyà te valey zutun te pengulu. Ne hein neehè din is menge memumulalà wey nezineg din is meg̵urub tenged te egkengeg̵isaweg he menge etew, 
MAT.9.24	ne migkeg̵iyan ni Jesus sikandan te, “Pemen-awè kew is langun. Wazà mebpatey heeyan is batà, kekenà, midlipezeng.” Ne mid-engitan dutun te menge etew si Jesus. 
MAT.9.25	Ne hein nemen-awè en haazà is menge etew, ne midseled si Jesus dutun te rug̵u te vatà. Ne migewezan din diyà te velad ne zutundutun mid-enew haazà is batà. 
MAT.9.26	Ne nevantug heini is neulaula ziyà te langun he menge siringan he menge inged dutun.
MAT.9.27	Ne zutun te ked-awà ni Jesus dutun, midtelukun kandin is dezuwa he lakap. Ne haazà is menge lakap, mid-umew zan ki Jesus is edhangyù te, “Kehizuwi key kenikew, su iyan ka kes kevuwazan te hadì dengan he si David!” 
MAT.9.28	Ne hein mid-ulì en si Jesus diyà te valey zin, nekeuma zaan haazà is dezuwa he lakap. Ne migkeg̵iyan din sikandan te, “Edtuu kew ve he egkeulian ku is mata niw?” Ne midtavak dan te, “Uya, Datù, edtuu key.” 
MAT.9.29	Ne zutun midampà ni Jesus is mata zan ne ke sikandin te, “Berakat he meulii kew tenged te kedtuu niw.” 
MAT.9.30	Ne neulian is menge mata zan. Ne zutundutun nepuwasan is ked-ehè dan. Ne zutun migkeg̵iyan sikandan ni Jesus he kenè dan penudtula. 
MAT.9.31	Iyan, te ked-awè dan dutun nasì dan mibantug si Jesus diyà te langun he menge siringan dutun he inged.
MAT.9.32	Ne zutun te wazè pa megenat haazà is menge lakap, nekeuma is menge etew he edumahan dan diyà te ki Jesus is maama he neemew su midsuukan te mezaat he mulin-ulin. 
MAT.9.33	Ne mibewian heini ni Jesus, ne segugunà dutun nekekag̵i haazà is etew. Ne nengeinuinu is langun he menge etew zutun, ne ke sikandan te, “Sikitew is menge kevuwazan ni Israyil, sikan tew pa maahà is iring kayi!” 
MAT.9.34	Iyan, migkag̵i is menge Perisiyu zutun te, “Is tekinan te menge mezaat he mulin-ulin, iyan mibeg̵ey kandin te g̵ehem wey zin mevewii is edlelungen te mezaat he mulin-ulin.”
MAT.9.35	Ne neeneb ni Jesus is langun he menge inged dutun wey menge unayan. Mibpenurù din is menge etew zutun diyà te seled te menge simbahan dan wey impesavut din diyà te kandan is Meupiya he Tudtulanen te keag̵i te kedhadì te Megbevayà. Nengeulian din is menge etew te minsan hengkey he zaru wey ebpenggezamen dan. 
MAT.9.36	Ne kada zin egkeahà is mezakel he menge etew zutun, egkengehizuwan din sikandan su mezakel is menge seeng dan ne wazà ebpeketavang kandan. Iring sikandan te menge ayam he kerehidu he wazà ed-elima kandan. 
MAT.9.37	Ne migkag̵i si Jesus diyà te menge sumusundan din te, “Mezakel pezem is edawat te Meupiya he Tudtulanen. Iring sikandan te kamet he nelutuan en. Meluag heini is kamet, iyan, deisey kiw zà is ebpemenlegtey. 
MAT.9.38	Iampù niw ziyà te Nengazen he sug̵ua zin pa zini te kamet din is duma pa he ebpekelegtey.”
MAT.10.1	Ne midtig̵um ni Jesus diyà te kandin is menge sepulù wey zezuwa he sumusundan din, ne mibeg̵ayan din sikandan te g̵ehem wey zan meulii is edlelungen te mezaat he mulin-ulin, wey zan daan mevewii is minsan hengkey he zaru wey ebpenggezamen te menge etew. 
MAT.10.2	Iyan heini menge ngazan te sepulù wey zezuwa he sumusundan he migeraran ni Jesus he epustul, 
MAT.10.3	Ne zutun daan si Felipe, si Bartolomeo, si Tomas, si Mateo he iyan kes menunukut te vuhis wey si Santiago he anak ni Alpiyu. Duen daan si Tediyu, 
MAT.10.4	wey si Simon is sevaha he sakup te upakat he Kenenista wey si Hudas kes tigKeriyuti he iyan mibpalad ki Jesus diyà te menge Hudiyu.
MAT.10.5	Impehipanew ni Jesus heini is sepulù wey zezuwa. Ke sikandin te, “Kenè kew hendiyà te menge inged te menge etew he kenà Hudiyu wey ziyà te menge inged te Semarya. 
MAT.10.6	Diyè kew zà penudtul te menge zuma tew he kevuwazan ni Israyil. Iring sikandan te menge kerehidu he nengetazin. 
MAT.10.7	Ipesavut niw kandan he meg̵aan en edhadì te menusiyà is Megbevayà. 
MAT.10.8	Bewii niw is egkengezeruwan, benhawa niw is ebpatey, bewii niw is menge it-iten wey is ebpenlelungen te mezaat he mulin-ulin. Sikan is nezawat niw he ziyà ebpuun te Megbevayà ne wazè din peveyazi keniyu, ne kenè niw zaan peveyazi zuen te edtevangan niw. 
MAT.10.9	Kenè kew med-uwit te vulawan wey selapì wey minsan menge sintabus. 
MAT.10.10	Kenè kew zaan med-uwit te sundang. Is ed-ilisan he sepatus wey kumbalà wey minsan tuked, ne kenè kew med-uwit. Su is sulug̵uen, ibeg̵ey ziyà te kandin is kinahanglan din.
MAT.10.11	Ne emun ebpekeuma kew ziyà te inged he zekelà wey minsan deisek he inged, ne pen-ahaa niw is etew he egkesuat he edawat keniyu,” ke si Jesus. “Ne ziyè kew pemenahik te valey zin. Ne zutun kew zà uliulì taman te ked-awè niw zutun te inged. 
MAT.10.12	Ne emun ebpemenahik kew ziyà te sengevaley, ne penubtuvazi niw is ed-ubpà dutun te, ‘Tuvazi kew te Megbevayà,’ 
MAT.10.13	su wey metuvazi sikandan te Megbevayà emun edewaten kew zan. Ne emun kenè kew zan igalewg̵alew, maambe en, su kenà sikandan edleusan edtuvazi te Megbevayà. 
MAT.10.14	Ne ke zuen inged he wazà dutun egalewg̵alew keniyu, wey ke wazà ebpemineg te ibpesavut niw kandan, ewai niw sikandan wey tektaka niw is menge eliyavuk diyà te menge paa niw he tuus diyà te kandan he edsilutan sikandan te Megbevayà. 
MAT.10.15	Kenè niw lipati heini he lavew pa is idsilut te Megbevayà dutun te inged emun egkeuma keuzemà is andew te kedsilut, kenà te silut din dengan diyà te menge lalung he etew he meg̵inged diyà te inged he Suduma wey te inged he Gumura.
MAT.10.16	Pemineg kew; edsug̵uen ku en sikiyu ziyà te menge etew he kumekaid. Iyan, sikiyu, kenè kew mulà ebpekekaid. Iring kew te menge kerehidu ne sikandan iring te menge erimaung. Kinahanglan he med-andam kew, iyan, kenè kew mebpesipala te minsan hentei. 
MAT.10.17	Andam kew su edekepen kew zan, ne ed-uwiten kew zan diyà te hukmanan, ne ebug̵elen kew zan diyà te menge simbahan dan. 
MAT.10.18	Ebpeg̵esen kew zan he mekeetuvang te menge gubirnedur wey menge hadì tenged te kedtuu niw kedì wey niw ikewali is Meupiya he Tudtulanen diyà te kandan wey ziyà daan te menge etew he kenà menge Hudiyu. 
MAT.10.19	Ne emun ed-uwiten kew zan diyà te hukmanan, kenè niw ikeseeng ke hengkey is egkeg̵iyen niw wey ke hengkey is paag̵i te kegkag̵i niw, su wey niw en egketuenan ke ziyè kew en te etuvangan dan su zutun ibeg̵ey keniyu is hustu he egkeg̵iyen niw. 
MAT.10.20	Su is egkeg̵iyen niw zutun, ne kenà menge lalag he ebpuun te keniyu he isip, kekenà, diyà ebpuun te Wag̵as he Mulin-ulin he midsug̵ù te Amey tew he Megbevayà. Ne heini is Wag̵as he Mulin-ulin, iyan ebekà te menge vebè niw.
MAT.10.21	Su zutun he timpu zuen menge etew he ibpehimetayan dan is menge suled dan. Ne zuen daan menge amey he ibpehimetayan dan is menge anak dan. Ne zuen menge etew he egkuntedahan dan wey ibpehimetayan dan is menge lukes dan. 
MAT.10.22	Egkuntedahan kew te langun tenged te sumusundan ku sikiyu. Iyan, sikan is edhamen te kedtuu zin kedì taman te ketepusan dutun te menge kemeresayan, ebeg̵ayan te untung he wazè din pidtemanan. 
MAT.10.23	Ne emun ebpesipelahan kew zan diyà te sengeinged, pelag̵uy kew pehendiyà te sevaha he inged. Ne venar is egkeg̵iyen ku keniyu he te kenè niw pa egkepasad is ebpeveelan ku keniyu ziyà te langun he menge inged te nasud he Israyil ne edlikù e en is Kakey te Menusiyà.
MAT.10.24	Sikan is ebpepenurù, kenè din isipa he lavew sikandin he edtehuzen kenà te ebpenurù kandin. Ne iring din ded is sulug̵uen su kenà sikandin egketahud he lavew te egalen din. 
MAT.10.25	Umba, siak is egalen niw wey ebpenurù keniyu, kinahanglan he egkeiringan a keniyu. Su siak is egalen niw, emun egngezanan a te menge etew ki Endedaman, wey pe be kenà tuwas pa he mezaat is igngazan dan keniyu te menge sakup ku?
MAT.10.26	Iyan, kenè kew mahandek te menge etew su is ulaula zan he edtembunan dan, ebpekelepew zed su is minsan hengkey he kenè dan egkeg̵iyen, ibpemeg̵awag̵awa. 
MAT.10.27	Is menge lalag ku he iyan kew zà nekezineg, ipenudtul niw ziyà te minsan hentei. Is idnaasnaas ku keniyu, isangyew niw ziyà te langun he menge etew. 
MAT.10.28	Kenè kew mahandek te menge etew zà duen su iyan dà egkepatey zan is lawa niw; ne kenè dan egkepatey is gimukud niw. Iyan ikehandek niw is Megbevayà su egkepatey zin is lawa wey minsan is gimukud niw pinaag̵i te Impirnu. 
MAT.10.29	Egkepemasa ta is dezuwa he zezeisey he tagbis te sengesintabus dà su utew minus is bali zan. Ne minsan pa zutun wazà minsan sevaha kandan he ebpatey ne egkeulug diyà te tanà emun kenà egkesuatan te Amey tew he Megbevayà. 
MAT.10.30	Iyan, sikiyu, edlavew pa is ked-elimahi zin keniyu su minsan is menge bulvul te ulu niw, mibilang din en. 
MAT.10.31	Umba kenè kew mahandek su lavew kew pa he mahal ziyà te kandin, kenà te utew mezakel he menge tagbis.
MAT.10.32	Sikan is egkag̵i ziyà te menge etew he iyan a egalen din, ed-engkenen ku zaan sikandin diyà te etuvangan te Amey ku he ziyà te langit. 
MAT.10.33	Iyan, sikan is egkag̵i ziyà te menge etew he kenà a iyan egalen din, kenè ku zaan sikandin ed-engkenen diyà te etuvangan te Amey ku he ziyà te langit.
MAT.10.34	Kenè niw isipa he midhendini a te kelibutan su wey wazè en kesamuk te menusiyà. Wazà a medhendini wey zuen kelinew su tenged te kedhendini ku ebpekunkuntedahà is menusiyà. 
MAT.10.35	Su tenged te kedhendini ku, egkuntedahan is maama te anak din he maama. Ne egkuntedahan is bahi te anak din he vahi. Ne egkuntedahan daan is bahi te ambey zin. 
MAT.10.36	Ne iyan egkekuntada te etew is menge megeget he kezuzumahi zin.
MAT.10.37	Ke zuen etew he iyan mahal ziyà te g̵ehinawa zin is amey zin wey iney zin kenà siak, kenà dait sikandin he egngezanan he sumusundan ku. Ne ke iyan mahal ziyà te g̵ehinawa zin is anak din kenà siak, kenà daan sikandin dait he egngezanan he sumusundan ku. 
MAT.10.38	Minsan hentei he kenà edsundan kedì ne kenè din edtiangen is krus din, 
MAT.10.39	Sikan is egkenug̵unan din is untung din dini te kelibutan, nasì egkeawà diyà te kandin is untung din. Iyan, sikan is edtumanen din is menge sug̵ù ku, minsan ke iyan ibpatey zin, ebeg̵ayan sikandin te untung he wazà din pidtemanan.
MAT.10.40	Is etew he edawat keniyu, edawat daan kediey; ne is edawat kediey, edawat daan te Megbevayà he midsugù kedì. 
MAT.10.41	Ke zuen etew he edawat te ebpeneuven te Megbevayà tenged te Megbevayà is ebpenaub dutun te midawat din, ebpekeambit haazà is etew te suhul te Megbevayà dutun te ebpeneuven din. Ne ke zuen etew he edawat te metazeng he etew tenged te metazeng is ulaula zutun te etew, ebpekeambit sikandin te suhul te Megbevayà dutun te metazeng he etew. 
MAT.10.42	Ne kenè niw lipati he ke zuen etew he minsan sengetasa zà he wahig is ibpeinum din te minsan hentei he sumusundan ku, ne iyan ibpeinuma zin dutun is tenged te sumusundan ku haazà is ebpekeinum, ne kenà egkehimu he kenà sikandin edsuhulan te Megbevayà. Ne minsan ke utew minus is pid-etawan dutun te sumusundan he ibpeinum din, kenà egkehimu he kenà sikandin edsuhulan.”
MAT.11.1	Ne hein nepasad ni Jesus heini is kedseyseya zin te menge sug̵ù din dutun te sepulù wey zezuwa he sumusundan din, mid-awà sikandin dutun ne midhipanew su ibpenurù din wey ibpesavut din is Lalag te Megbevayà diyà te menge siringan dutun he inged.
MAT.11.2	Ne ziyà te pirisuwan midtudtulan si Juan Megbebewtismu mehitenged te menge egkein-inuwan he mibeelan ni Jesu Kristu, ne midsug̵ù ni Juan is menge sumusundan din wey zan meinsai si Jesus. 
MAT.11.3	“Keleduwi key,” egkag̵i haazà is menge sug̵ù ni Juan diyà te ki Jesus, “ke iyan ke ve kes migkag̵i ni Juan he netagnà is kebpekeuma zin dini te kelibutan wey ke zuen pe be ebpeebuten dey.” 
MAT.11.4+MAT.11.5+MAT.11.6	Ne midtavak si Jesus te, “Likù kew en ziyà te ki Juan ne tudtula niw ziyà te kandin is nengeehè niw he mid-ulaula ku wey is nengezineg niw he egkeg̵iyen te menge etew. Iyan niw tudtula kandin he tenged kedì ebpemekeehè en is menge lakap, ne ebpemekehipanew en is menge piang, nengeulian en is menge it-iten wey ebpemekezineg en is menge vengel. Mibanhew ku is nemematey wey impesavut ku ziyà te menge egkengeayuayu is Meupiya he Tudtulanen. Utew deyzey is etew he kenà eduwazuwa he iyan a sikan is midsug̵ù te Megbevayà.”
MAT.11.7	Ne hein nekeg̵enat en haazà is menge sumusundan ni Juan, migkag̵i si Jesus diyà te mezakel he nengetig̵um he menge etew, ke sikandin te, “Hein midhilesung niw si Juan diyà te tanà he wazà duen ed-ubpà he etew, hengkey is inhilesunga niw kandin? Iyan be ed-ahaan niw is etew he iring te sagbet he egkengewaleng te keramag? Kenà iyan haazà su kenà egkehalinhalin is gehinawa ni Juan. 
MAT.11.8	Midhilesung niw ve is etew he utew meupiya is bisti zin? Kenà daan, su is menge etew he iring dutun, diyè dà egkaahà te turug̵an te hadì. 
MAT.11.9	Ne hengkey is inhilesunga niw? Ed-ehè kew ve te etew he ebpeneuven te Megbevayà? Iyan haazà tutuu he ed-ahaan niw su ebpeneuven iyan si Juan. Iyan, kenà te ebpeneuven dà 
MAT.11.10	su pinaag̵i ki Juan netuman en kes netagnà diyà te insurat he Lalag te Megbevayà su migkag̵i zutun is Megbevayà te, ‘Iyan heini kes etew he edsug̵uen ku. Ibpehuna ku sikandin kenikew wey zin mehig̵ewani is ibayè nu.’ ” 
MAT.11.11	Ne mid-uman megkag̵i si Jesus te, “Tentenuzi niw he si Juan Megbebewtismu, wazè pa etew he nekelavew kandin, iyan, ke edhadì keuzemà is Megbevayà he ziyà te langit, is minsan hentei he etew zutun he ebpezumazuma te Megbevayà, minsan utew minus is pid-etawan din, ne lavew pa kenà si Juan guntaan. 
MAT.11.12	Puun pa zutun te kebpesavut ni Juan taman en guntaan, is Megbevayà he ziyà te langit, edteg̵el he mekehadì, ne edteg̵el zaan is menge etew wey zan mekepehadì kandin. 
MAT.11.13	Su is kedhadì te Megbevayà, netagnà dengan te langun he ebpeneuven te Megbevayà wey netagnà daan ni Moises su egkeehè ta ziyà te kesug̵uan he imbilinbilin din. Ne netagnà daan ni Juan. 
MAT.11.14	Ne emun edtuu kew te impesavut dan, egketuenan niw he iyan en si Juan si Elias su midtagnè dan is kebpekelikù ni Elias. 
MAT.11.15	Heini is nezineg niw, sevuta niw.
MAT.11.16	Sikiyu is menge etew g̵untaan, iyan ebpetug-iringan ku keniyu is menge vatà. Su is menge vatà, ne ebpememimpinuu zan diyà te tiyenggiyan is ebevaleyvaley. Ne ebpeum-umawè dan is egkag̵i te, 
MAT.11.17	‘Edtemburan dey sikiyu ne kenè kew edsayew, ne edlelendag key ne kenè kew zaan edtampu.’ 
MAT.11.18	Su hein neehè niw si Juan is edsalang egkaan ne kenà daan ed-inum te vinu, ne migkag̵i niw he midsuukan sikandin te mezaat he mulin-ulin. 
MAT.11.19	Ne siak is Kakey te Menusiyà, wazà a medsalang megkaan ne mid-inum a mulà te vinu ne neinuinu kew ne migkag̵i niw he vuleg̵uk a wey pereinum te vinu. Ne ke sikiyu zaan he emig̵u a te menge lalung he etew iring te menunukut te vuhis wey menge mesinupaken. Iyan,” ke si Jesus, “egketuusan ta he utew metau is Megbevayà pinaag̵i te egkeveelan din.”
MAT.11.20	Ne zutun, is menge meg̵inged kayi te menge inged he mibpaahaan ni Jesus te mezakel he egkengein-inuwan, midsawey zin su wazè dan iniyug̵i is memezaat he ulaula. 
MAT.11.21	Ne ke sikandin te, “Mekehizuhizu kew is menge tigKurasin! Mekehizuhizu kew zaan is menge tigBitsayda. Su is menge egkein-inuwan he impeehè ku ziyan te inged niw te menge Hudiyu, angin ke midhimu ku heini ziyà te menge inged he Tiru wey Sidun he kenà menge Hudiyu is meg̵inged dutun, su nekekukumbalè dan en pezem te saku ne nepen-evuwan dan is ulu zan he tuus te ed-iniyug̵an dan en is memezaat he ulaula. 
MAT.11.22	Kenè niw lipati he zutun keuzemà te andew te kedsusi te Megbevayà te menusiyà, lavew is idsilut din keniyu kenà te menge etew ziyà te Tiru wey Sidun. 
MAT.11.23	Ne sikiyu zaan,” ke si Jesus, “is menge tigKepirnaum, iyan egkesuatan niw pezem is delig̵a kew te minsan hentei, iyan, igketimbag kew ziyà te Impirnu. Su is egkengein-inuwan he impeehè ku ziyan te inged niw, angin ke ingkepaahà dengan diyà te menge tigSuduma su kenà egkezezeetan te Megbevayà is inged dan, ne kemulu pa pezem guntaan. 
MAT.11.24	Kenè niw lipati he keuzemà te andew te kedsusi te Megbevayà te menusiyà, lavew is silut din keniyu kenà te menge tigSuduma.”
MAT.11.25	Ne zutun mid-ampù si Jesus he egkag̵i te, “Amey ku he Nengazen te langit wey tanà, dekelà is kebpeselemati ku kenikew su is in-eles nu wey kenà mesavut te menge uluwanen wey uvag en memetau, impesavut nu en diyà te menge etew he wazè dan menge hanew. 
MAT.11.26	Umba ebpeselematan ku su midhimu nu heini te iring kayi tenged te iyan egkesuatan nu tenged te g̵ag̵ew nu.”
MAT.11.27	Ne mid-uman megkag̵i si Jesus diyà te menge etew te, “Is minsan hengkey, insarig kediey te Amey ku he Megbevayà. Wazà nesayud kedì te Anak te Megbevayà, kekenà, iyan dà is Amey ku he Megbevayà. Ne wazà daan nesayud te Amey ku he Megbevayà, kekenà, iyan e zà is Anak din wey sikan is menge etew he mibpengelinteuwan ku he mesayud dan kandin.
MAT.11.28	Hendini kew te kediey, sikiyu is langun he nengeveley tenged te ked-uwit te menge meveg̵at he ulaula su ibpehimeley ku sikiyu. 
MAT.11.29	Beeli niw is idsug̵ù ku keniyu ne pepenurù kew kedì ne ebpekehimeley kew su kenà a eengeren ne kenà a ebpenlupig te minsan hentei. 
MAT.11.30	Is kedì he idsug̵ù keniyu, melemu; ne kenà mereg̵en is ebpeveelan ku keniyu.”
MAT.12.1	Ne wazà utew meug̵et dutun, ne andew he Sebadu. Ne iyan haazà he andew, insug̵ù dengan te Megbevayà te menge Hudiyu he wazà etew he ibpevaal zutun te andew su iyan Andew te Kedhimeley. Ne zutun he andew ingkevayà eni Jesus is pemuleey. Ne zutun egkengevitil is menge sumusundan din ne mibpengetu zan te menge trigu ne migkaan dan is beg̵as dutun. 
MAT.12.2	Ne naahà haazà te menge Perisiyu ne migkeg̵iyan dan si Jesus te, “Ahaa nu is menge sumusundan nu su edsupaken dan is insug̵ù kenitew te Megbevayà su maan is midlegtey zan kayi te Andew te Kedhimeley.” 
MAT.12.3	Ne midtavak si Jesus te, “Kenà egkehimu he wazè niw mevasa ziyà te ingkesurat dengan kes mid-ulaula ni Hadì David. Sikandin wey is menge sundaru zin, nengevitil zan. 
MAT.12.4	Ne wazà sikandin mekesalà minsan te midseled diyà te Valey te Megbevayà ne sikandin wey is menge sakup din, migkaan dan is egkeenen he insavuk diyà te etuvangan te Megbevayà. Ne supak te kesug̵uan haazà is kegkeena zan dutun su iyan dà ebpekekaan dutun he egkeenen is menge memumuhat. 
MAT.12.5	Kenà daan egkehimu he wazè niw mevasa ziyà te ingkesurat ni Moises he is menge memumuhat diyà te Valey te Megbevayà, emun Andew te Kedhimeley kenè dan edhimeley, ne minsan pa zutun kenè dan ebpekesalà. 
MAT.12.6	Tutuu heini is egkeg̵iyen ku keniyu he zuen nekeuma kayi te keniyu he lavew pa kenà is Baley te Megbevayà. 
MAT.12.7	Duen daan insurat he Lalag te Megbevayà he egkag̵i te, ‘Kenà iyan mahal zini te g̵ehinawa ku is menge pemuhat niw, kekenà, iyan is kegkehizu niw te zuma niw.’ ” Ne mid-uman megkag̵i si Jesus te, “Ke hustu is kedsevuta niw kayi te ingkesurat, wazè niw g̵eina mesewayi is wazè din salà. 
MAT.12.8	Su siak is migeraran he Kakey te Menusiyà, iyan a zuen keg̵ehem te egkag̵i ke hengkey is hustu he ed-ul-ulahan te etew emun Andew te Kedhimeley.”
MAT.12.9	Ne mid-awà si Jesus dutun, ne midhendiyà te sevaha he simbahan. 
MAT.12.10	Ne zutun te seled te simbahan, duen etew he minatey is menge ug̵at te zivaluy he velad din. Duen daan dutun menge etew he ebpen-ahà te paag̵i he ikesumbung dan si Jesus he nekesupak te kesug̵uan. Ne mid-insaan dan sikandin te, “Emun Andew te Kedhimeley, ke ebewian ta is egkezeruwan wey meulii, ebpekesupak ki ve te kesug̵uan?” 
MAT.12.11	Ne midtavak si Jesus te, “Ke zuen kerehidu te minsan hentei kenitew ne egkeulug diyà te vitu te Andew te Kedhimeley, kenà egkehimu he kenè din igaun puun dutun te vitu minsan ke Andew te Kedhimeley. 
MAT.12.12	Ne is etew, lavew pa he mahal kenà te kerehidu. Ne tenged dutun kenè ki ebpekesupak te kesug̵uan ke edtevangan ta is etew minsan ke Andew te Kedhimeley.” 
MAT.12.13	Ne zutun migkeg̵iyan ni Jesus haazà is etew he minatey is menge ug̵at te zivaluy he velad din te, “Ketenga nu, Mama, is belad nu.” Ne migketeng dutun te etew is belad din ne zutundutun neulian haazà he wazà pigeyanan din iring dutun te zivaluy he velad din. 
MAT.12.14	Ne mid-awà dutun is menge Perisiyu ne mibpelelelag̵è dan ke hengkey is paag̵i he mehimu zan he mepatey si Jesus.
MAT.12.15	Ne hein netuenan ni Jesus is ed-isipen dutun te menge Perisiyu, mid-awà sikandin dutun, ne zuen mezakel he menge etew he nemenduma kandin. Ne neulian din is langun dutun he nengezeruwan, 
MAT.12.16	ne migkeg̵iyan din sikandan he kenè dan tudtula te zuma haazà is mid-ulaula zin. 
MAT.12.17	Umba nekag̵i zin heini su egketuman sikan is Lalag te Megbevayà he netagnà dengan ni Esaias he edhenduen te,
MAT.12.18	“Iyan heini sulug̵uen he pinilì ku.
MAT.12.18	Iyan sikandin utew ku minahal ne utew ku egkesuati is menge vaal zin.
MAT.12.18	Ebpeulinan ku sikandin te Wag̵as he Mulin-ulin,
MAT.12.18	ne is metazeng he kukuman ku,
MAT.12.18	edtudtulen din diyà te tivuuk he menusiyà.
MAT.12.19	Ne kenà sikandin ebpekidlawan;
MAT.12.19	kenà daan ebpemensag;
MAT.12.19	kenà daan egkezineg sikandin he edikursu ziyà te menge kersada te inged.
MAT.12.20	Kenè din edlekaan is meluya is kedtuu zin kandin.
MAT.12.20	Su edtevangan din is minsan hentei,
MAT.12.20	minsan sikan is deisek is kedsarig din kandin.
MAT.12.20	Kenà ed-engked ebpenudtul taman te ebpekeeneb diyà te minsan hendei is metazeng he ulaula.
MAT.12.21	Ne ebpekesarig kandin is menge etew
MAT.12.21	ziyà te langun he menge nasud.”
MAT.12.22	Ne zutun duen nemekeuma he menge etew he zuen miduma zan he maama he nelakap wey neemew tenged te midsuukan sikandin te mezaat he mulin-ulin. Ne mibewian haazà ni Jesus ne segugunà nekekag̵i wey nekeahà. 
MAT.12.23	Nengeinuinu is mezakel he menge etew zutun ne ke sikandan te, “Kela ke iyan sikandin kes netagnà he kevuwazan ni Hadì David.” 
MAT.12.24	Ne zuen menge Perisiyu zutun ne hein nezineg dan haazà migkag̵i zan te, “Umba zuen gehem din he ebpekeulì te edlelungen te mezaat he mulin-ulin su iyan mibeg̵ey kandin te g̵ehem si Endedaman, sikan is egalen te menge mezaat he mulin-ulin.” 
MAT.12.25	Iyan, nesavut ni Jesus is diyà te isip dan, ne ke sikandin diyà te kandan te, “Ke zuen hadì, ne ebpetebtebekà is menge sakup din, meg̵aan egkeawà is gehem din te kedhadì. Ne ke zuen edlingahaan te sengevelayan ne emun kenà ne sengezetuan, ne ebpekungkuntedahà haazà is menge sakup dutun ne egkevengkag haazà is edetuan din. 
MAT.12.26	Umba, ke pinaag̵i te g̵ehem ni Setanas egkezaag ku is gehem ni Setanas, egketebek din bes is menge sakup din ne egkezezeetan din is gehem din. 
MAT.12.27	Emun iyan ibpenegseg ku te menge mezaat he mulin-ulin is gehem he ebpuun diyà te ki Setanas ne hendei ves ebpuun is gehem te menge zuma niw he ebpenegseg te mezaat he mulin-ulin? Pinaag̵i te menge ulaula te menge sumusundan niw egketuusan he nengesayep kew. 
MAT.12.28	Su heini is gehem ku te kebpemug̵ew te mezaat he mulin-ulin, ne ziyà ebpuun te Wag̵as he Mulin-ulin he Megbevayà. Ne pinaag̵i kayi egketuusan he iyan en heini sikan is timpu te kedhadì te Megbevayà.
MAT.12.30	Sikan is kenè ku zuma, kuntada ku; sikan is kenà edtavang kedì, edsanggen kediey. 
MAT.12.31	Umba, egkeg̵iyen ku keniyu he egkepesaylu pa is etew te minsan hengkey he salè din wey minsan hengkey he mezaat he egkeg̵iyen din, iyan, sikan is edsumpalit te Wag̵as he Mulin-ulin, kenà egkepesaylu. 
MAT.12.32	Sikan is edsumpalit kedì te Kakey te Menusiyà, egkepesaylu pa; iyan, sikan is edsumpalit te Wag̵as he Mulin-ulin, kenè en egkepesaylu te wazè din pidtemanan.
MAT.12.33	Is kayu he wazè din erat, ne meupiya is beg̵as din. Ne is kayu he zuen din erat, ne mezaat is beg̵as din. Egkekilala is kayu pinaag̵i te veg̵as din. 
MAT.12.34	Iring din ded daan kayi te keniyu. Wazà meupiya he egkekag̵i niw su memezaat is ulaula niw. Iring kew te menge uled su ebpekekaid kew! Is diyà te g̵ehinawa te etew, iyan edlepew ziyà te vèbè din. 
MAT.12.35	Is etew he meupiya is ulaula zin, ne meupiya zaan is kebpemèbè din. Is etew he mezaat is ulaula zin, ne mezaat daan is kebpemèbè din.
MAT.12.36	Egkeg̵iyen ku keniyu he zutun keuzemà te andew te kedsusi, ed-insaan te Megbevayà is minsan hentei, ke maan is nekekag̵i sikandin te wazà pulus he menge lalag. 
MAT.12.37	Su pinaag̵i te menge lalag he nenggawas diyà te vèbè niw ne zutun egkeahà keuzemà ke egkesilutan kew ve wey ke kenà.”
MAT.12.38	Ne zutun migkag̵i ziyà te ki Jesus is menge menunudlù te kesug̵uan wey menge Perisiyu te, “He Menunudlù, ipeehè key kenikew te singyal.” 
MAT.12.39	Ne midtavak si Jesus te, “Sikiyu is menge etew g̵untaan, utew mezaat is menge ulaula niw. Wazè en diyà te gehinawa niw is kebmahala te Megbevayà. Maan is ed-ehè kew te singyal? Iyan dà singyal he ibpaahà keniyu is iring duen te singyal he impeulaula zuen te tipehuna he ebpeneuven he si Jonas. 
MAT.12.40	Su nekeseled si Jonas diyà te g̵etek te zekelà he pait seled te tetelu he andew. Ne iring din ded daan, siak is Kakey te Menusiyà, ebpekeseled a ziyà te zizalem te tanà seled te tetelu he andew. 
MAT.12.41	Keuzemà te andew te kedhukum te Megbevayà, edsewayen kew is menge etew g̵untaan te menge tigNinivi zengan su hein nezineg dan is penurù ni Jonas, mid-iniyug̵an dan is memezaat he ulaula zan. Ne g̵untaan duen ebpeneuven he lavew pa kenà si Jonas dini te keniyu, ne sikiyu mulà, wazè niw zewata is penurù din. 
MAT.12.42	Keuzemà te andew te kedhukum edsewayen kew zaan duen te singyuda zengan he ziyà ebpuun te inged he Siba su utew meziyù is midhipenawan din te kebpemineg dà te penurù ni Hadì Sulumun te utew metau. Ne g̵untaan duen ebpenurù he lavew pa kenà si Sulumun dini te keniyu ne sikiyu mulà, wazè niw zewata is penurù din.
MAT.12.43	Ke ed-awà is mezaat he mulin-ulin he ebpuun diyà te etew he edlelungen din, diyà ebayà te memaza he tanà su ebpen-ahà te egkeubpaan din. Ne emun wazè din egkaahà, 
MAT.12.44	egkag̵i si kandin te, ‘Edlikù a nasì diyà te neubpaan ku.’ Ne edlikù ne egkeehè din haazà is neubpaan din he wazà tag̵ù ne midtines en is menge vutang dutun ne nepurung melumpiyuwi. 
MAT.12.45	Ne zutun edlikù edhipanew su ebpengakat te pitu he zuma zin he menge mezaat he mulin-ulin he tuwas pa he memezaat kenà sikandin. Ne ed-ahuk dan ne ed-ubpè dan dutun te etew. Ne zutun ed-iseg pa ebmezaat is kebpekesavuk dutun te etew kenà te nehuna he kebpekesavuk din. Iring dutun is egkeulaula te menge etew g̵untaan su ed-iseg ebmezaat is kebpekesavuk dan.”
MAT.12.46	Ne te kemulu pa ebpekidlalag si Jesus dutun te menge etew, nekeuma is iney zin wey menge hazi zin he maama. Ne edtag̵ad dan ki Jesus diyà te g̵awas su zuen egkeg̵iyen dan kandin. 
MAT.12.47	Ne migkeg̵iyan si Jesus te etew zutun te, “Ahaa nu is iney nu wey menge hazi nu zutun su zuen dan kun egkeg̵iyen kenikew.” 
MAT.12.48	Ne migkag̵i si Jesus te, “Duen ku pa ibpaahà keniyu he iney ku wey menge suled ku.” 
MAT.12.49	Ne zutun intezù din is menge sumusundan din te migkag̵i te, “Heini zed is iney ku wey menge suled ku. 
MAT.12.50	Su is minsan hentei he edtuman te egkesuatan te Amey tew he ziyà te langit, iyan daan iney ku, menge suled ku he maama, wey suled ku he vahi.”
MAT.13.1	Ne zutun he andew mid-awà si Jesus diyà te valey, ne midhendiyà te ranew ne mibpinuu ziyà te veyvey zutun. 
MAT.13.2	Ne zuen mezakel he menge etew he midtig̵um diyà te kandin. Ne g̵eina te utew zan mezakel, mid-untud si Jesus te avang ne zutun mebpinuu. Ne is menge etew, diyè dan dà te veyvey is ebpememineg kandin. 
MAT.13.3	Ne zutun mezakel is impenurù din kandan pinaag̵i te menge sempità.
MAT.13.3	Ke sikandin te, “Duen etew he midhendiyà te pemuleey zin su ebpemula. 
MAT.13.4	Ne zutun te kebpemula zin duen benì he nengeulug diyà te zalan, ne heini migkaan te menge tagbis. 
MAT.13.5	Ne zuen daan benì he nengeulug ne nemekeuntud diyà te menge vatu he utew zà menipis is tanà he nekeapid dutun te menge vatu. Ne haazà petuluy zà midtuvù su menipis haazà is tanà. 
MAT.13.6	Asal hein mid-andew, neg̵angu petuluy haazà is menge pinemula su mevavew zà is nesenevan te zalid dan. 
MAT.13.7	Ne zuen daan benì he nengeulug diyà te tanà he menge zug̵iyen is menge sagbet dutun. Ne mibmemelayat heini is sagbet ne mibpengulembezan dan haazà is pinemula. 
MAT.13.8	Ne zuen daan benì he ziyà mengeulug te meupiya he tanà ne nemeg̵as mulà heini. Duen dutun menge pinemula he mibeg̵as te tigketluan. Ne zuen daan dutun menge pinemula he mibeg̵as te tigkeneman. Ne zuen daan dutun pinemula he mibeg̵as te tignenggatus.” 
MAT.13.9	Ne mid-uman megkag̵i si Jesus te, “Sevuta niw heini is nezineg niw.”
MAT.13.10	Ne mid-uvayan si Jesus te menge sumusundan din, ke sikandan te, “Hengkey is ketezengan ke maan is migamit ka te menge sempità dutun te kebpenurù nu te menge etew?” 
MAT.13.11	Ne midtavak kandan si Jesus te, “Sikan is in-eles dengan mehitenged te kedhadì te Megbevayà, impesavut en keniyu te menge sumusundan ku, iyan, is duma he menge etew, id-eles heini kandan. 
MAT.13.12	Su is etew he neketuu wey zuen kedsavut din, ed-umanan pa te Megbevayà te kedsavut su wey mehustu is kedsavut din. Iyan, sikan is kenà edtuu, id-awà te Megbevayà diyà te kandin sikan is deisey he nesavut din. 
MAT.13.13	Umba ebpenurù a kandan pinaag̵i te menge sempità. Su edtengteng dan, iyan, kenè dan ebpekeahà, he ke và dà egkeg̵iya, ebpemineg dan, iyan, henduen be te wazè dan mekezineg su kenè dan edsevuten. 
MAT.13.14	Netuman en diyà te kandan kes insurat ni Esaias he migkag̵i te Megbevayà su ke sikandin te,
MAT.13.14	‘Ebpurung dan ebpemineg, iyan,
MAT.13.14	kenè dan ebpekesavut.
MAT.13.14	Ebpurung dan edtengteng,
MAT.13.14	iyan kenè dan ebpekeahà.
MAT.13.15	Su heini he menge etew,
MAT.13.15	midmezesen is isip dan.
MAT.13.15	Edsebpengen dan is telinga zan,
MAT.13.15	edlipezengen dan is menge mata zan.
MAT.13.15	Su emun kenà,
MAT.13.15	ebpekeehè dan
MAT.13.15	ne ebpekezineg dan,
MAT.13.15	ne egkesavut dan
MAT.13.15	is hustu ne edsarig dan
MAT.13.15	kedì ne edlibriyen ku sikandan.’ ”
MAT.13.16	Ne mid-uman megkag̵i si Jesus te, “Iyan, sikiyu mulà, dekelà utew is kelipey niw su metau kew ed-ahà wey metau kew ebpemineg. 
MAT.13.17	Isipa niw heini he zengan mezakel is ebpeneuven wey menge tumutuu te Megbevayà he egkesuat pezem he meehè dan heini is egkeehè niw wey mezineg dan heini is egkezineg niw en, iyan, wazà itug̵ut kandan.”
MAT.13.18	Ne mid-uman megkag̵i si Jesus te, “Pemineg kew wey niw mesavut is kehulug̵an kayi te sempità te keag̵i te etew he ebpemula. 
MAT.13.19	Ke zuen menge etew he egkezineg dan is lalag mehitenged te kedhadì te Megbevayà, iyan, kenè dan edsevuten, ne iring haazà te venì he ziyà mengeulug te zalan. Edlepew si Setanas ne ed-eg̵awen din haazà is lalag he nezineg dan. 
MAT.13.20	Ne is benì he ziyà mengeulug te menipis he tanà he zivavew te vatu, ne iyan is Lalag te Megbevayà he is nemekezineg duen, ne utew zan egkesuati te ebpemineg. 
MAT.13.21	Iyan, kenà egkeheg̵et is kedtuu zan ne kenà egkeug̵et ke egkeumahan sikandan te samuk wey ke kemeresayan be tenged te kedewata zan te Lalag te Megbevayà, edlikù dan diyà te zaan he ulaula zan. 
MAT.13.22	Ne sikan is benì he ziyà mengeulug te tanà he zug̵iyen is menge sagbet dutun, iyan is Lalag te Megbevayà he iyan nemekezineg duen is menge etew he ebpemineg, iyan, egkelipatan dan tenged te menge seeng dan kayi te kelibutan wey tenged te kegkesuat dan te selapì. Ne tenged kayi is Lalag te Megbevayà, kenà ebpulus diyà te kandan. 
MAT.13.23	Ne sikan is benì he ziyà mengeulug te meupiya he tanà, ne iyan is Lalag te Megbevayà he is nemekezineg duen, nesavut dan, ne ebpulus diyà te kandan. Is duma, ne ebpulus te zeisek diyà te kandan; ne is duma, ne ebpulus te malù dekelà; ne is duma, ebpulus te utew zekelà diyà te kandan.”
MAT.13.24	Ne impenurù daan ni Jesus is selakew pa maan he sempità. Ke sikandin te, “Is kedhadì te Megbevayà, ne iring te etew he zuen impemula zin he meupiya he pinemula ziyà te pemuleey zin. 
MAT.13.25	Ne sengekezukileman dutun te nekelipezeng sikandin, nekeuma is kuntada zin ne midsewezan dutun te kuntada zin haazà is pemuleey zin te menge veg̵as te mezaat he pinemula ne human med-ulì. 
MAT.13.26	Ne hein midtuvù haazà is meupiya he pinemula, midtuvù daan haazà is mezaat he pinemula. 
MAT.13.27	Ne zutun, is menge sulug̵uen dutun te etew, midhendiyè dan te kandin ne ke sikandan te, ‘Datù, iyan tew impemula ziyà te pemuleey nu is meupiya he pinemula, ne hendei vuwa ebpuun heini is memezaat he pinemula?’ 
MAT.13.28	Ne midtavak haazà is etew te, ‘Iyan mibpemula zuen sikan is kuntada ku.’ Ne ke sikandan te, ‘Ebpemezuten dey ve wey ke kenà?’ 
MAT.13.29	Ne ke sikandin te, ‘Kenè niw zè pa, su kela ke mekeragkes sikan is memeupiya. 
MAT.13.30	Ebpesegdanen tew zè pa taman te egkeuma is tirag̵un, ne human ku ibpepemazut te ebpemenlegtey is memezaat he pinemula, ne ibpepemagkes ku kandan su ebinsulan. Ne is memeupiya he pinemula, ibpezerengdeng ku mulà is beg̵as dan.’ ”
MAT.13.31	Ne impenurù en maan ni Jesus is selakew pa he sempità. “Is ked-iseg kebmahabet te edhedian te Megbevayà,” ke sikandin, “ne iring te pinemula he utew zeisek is lisu. 
MAT.13.32	Ibpemula heini te etew ziyà te pemuleey zin ne ke edtuvù ne edekelà, egkehimu he iyan utew zekelà te langun he menge pinemula he edlumbayen. Iring kezekelà te kayu ne egkeletunan te menge tagbis ne egkeseselag̵an dan is menge subpang dutun.”
MAT.13.33	Ne impenurù ni Jesus kandan is selakew pa maan he sempità. Ke sikandin te, “Is kebmezakel te edhedian te Megbevayà, ne iring daan te tapey. Su ke zuen bahi he ebaal te supas egkuwaan din is tapey ne idsahug din te sengebisin he erina. Ne edtulin haazà is erina,” ke si Jesus.
MAT.13.34	Ne heini is langun, ne impenurù ni Jesus diyà te mezakel he menge etew pinaag̵i te menge sempità. Minsan hengkey he impenurù din kandan, ne pinaag̵i te sempità. 
MAT.13.35	Umba neveelan din heini su egketuman kes netagnà dengan te ebpeneuven te Megbevayà he edhenduen te,
MAT.13.35	“Ibpenurù ku kandan is menge sempità.
MAT.13.35	Ibpenudtul ku kandan is in-eles dengan
MAT.13.35	puun pa te kedlimbag̵a te kelibutan
MAT.13.35	taman en guntaan.”
MAT.13.36	Ne zutun mid-ewaan ni Jesus haazà is mezakel he menge etew ne midseled sikandin diyà te valey. Ne is menge sumusundan din, midtelukun dan kandin, ne ke sikandan te, “Luwasa nu kenami ke hengkey is kehulug̵an te menge mezaat he pinemula ziyà te kamet he zuen te sempitè nu.” 
MAT.13.37	Ne midtavak si Jesus te, “Siak is Kakey te Menusiyà, iyan a sikan is etew he ebpemula te meupiya he pinemula. 
MAT.13.38	Haazà is pemuleey, ne iyan heini is kelibutan; ne haazà is menge meupiya he pinemula, ne iyan heini is menge etew he ebpahadì te Megbevayà; ne sikan is menge mezaat he pinemula, ne iyan is menge sakup ni Setanas. 
MAT.13.39	Ne sikan is kuntada te etew, ne iyan en si Setanas. Ne is tirag̵un, iyan is ketepusan he timpu; ne sikan is ebpemenlegtey, iyan is menge velinsug̵uen te Megbevayà. 
MAT.13.40	Ne haazà is ebezuten dan he menge mezaat he pinemula he ebinsulan dan, iyan haazà egkehitavù keuzemà te ketepusan he timpu, 
MAT.13.41	su siak is Kakey te Menusiyà, edsug̵uen ku is menge velinsug̵uen ku ne id-awè dan puun te g̵inhedian ku is ebpemenuley wey is ebpemen-ulaula te mezaat. 
MAT.13.42	Ne zutun idtimbag sikandan diyà te hapuy ne zutun ebpemekekulahì dan ne ebpemekengingitel zan tenged te utew zan ebpemekedsendit. 
MAT.13.43	Ne zutun, is menge metazeng mulà, iring te andew is anlag dan diyà te g̵inhedian te Amey zan he Megbevayà. Sevuta niw heini is nezineg niw.
MAT.13.44	Is kedhadì te Megbevayà ne iring daan te vulawan he inggadung diyà te pemuleey. Duen etew he neketuredu zutun ne midtembunan din umani he utew sikandin nelipey ne mid-ulì ne imbelegyè din is langun he menge azen din ne midlikù dutun ne mibpemasa zin haazà is pemuleey.
MAT.13.45	Is kedhadì te Megbevayà, ne iring daan te etew he ebpemasa te menge utew meupiya he mahal he ebelieg̵en he egngezanan te perlas. 
MAT.13.46	Ne ke egkeehè din is sevaha he perlas he utew pa mahal, ibelegyè din is langun he azen din ne ebpemesahan din haazà.
MAT.13.47	Ne is kedhadì te Megbevayà he ziyà te langit, ne iring te laya he intaan diyà te ranew wey mekeutel te minsan hengkey he kelasi te pait. 
MAT.13.48	Ne emun mezakel en he menge pait is ebpekeahuk dutun, eguyuzen te menge etew haazà diyà te g̵eunan. Ne ebpinuu zan su ed-eramen dan is memeupiya zutun te pait ne id-ahuk dan diyà te menge ambung. Ne is kenà meupiya, idtimbag dan. 
MAT.13.49	Ne keuzemà te ketepusan he timpu, iring kayi is egkeulaula su ebpenhipanew is menge velinsug̵uen te Megbevayà ne edtepizen dan is menge lalung wey menge metazeng he etew. 
MAT.13.50	Ne is menge lalung, idtimbag dan diyà te hapuy. Ne sikan is menge lalung, ne ebpekekulahì dan wey ebpemekengingitel tenged te utew zan ebpemekedsendit.”
MAT.13.51	Ne mid-insaan ni Jesus is menge sumusundan din te, “Egkesavut niw ve heini is egkeg̵iyen ku?” “Uya, Datù, egkesavut dey,” ke sikandan. 
MAT.13.52	Ne mid-uman megkag̵i si Jesus te, “Ne tenged kayi,” ke sikandin, “ke zuen menunudlù te kesug̵uan he nekesundan te hadì tew he Megbevayà, ebpekeiring sikandin te etew he zekelà is ketig̵eyunan din diyà te valey zin. Su kenà iyan dà igkepenurù din is kinezaan, kekenà, igkepenurù din daan is beg̵u.”
MAT.13.53	Ne hein nepasad ni Jesus haazà is kebpenurua zin kandan kayi te menge sempità, mid-awà sikandin dutun ne 
MAT.13.54	mid-ulì diyà te inged din. Ne ziyà te simbahan mibpenurù din is menge etew zutun. Nengeinuinu is menge etew he mibpemineg kandin. Ke sikandan te, “Hentei vuwa is nekepenurù kandin? Maan is metau sikandin ebaal te menge egkein-inuwan? 
MAT.13.55	Anak dà sikandin te pandey. Ne si Maria is iney zin; ne menge hazi zin, ensi Santiago, si Jose, si Simon, wey si Hudas. 
MAT.13.56	Ne is menge etevey zin, ne zini zaan sikandan ebpen-ubpà. Maan is metau sikandin wey maan is ebpekehimu sikandin te egkengein-inuwan he iring kayi?” 
MAT.13.57	Ne tenged kayi wazè dan medtuu kandin. Ne zutun migkag̵i sikandin diyà te kandan te, “Is ebpeneuven te Megbevayà, kenà sikandin edtehuzen te menge etew ziyà te keugelingen din he inged; iyan, diyà te menge zuma he inged edtehuzen mulà sikandin,” ke si Jesus. 
MAT.13.58	Umba kenà mezakel is impeehè din dutun he egkein-inuwan su wazè dan kedtuu kandin.
MAT.14.1	Ne zutun he timpu nezineg ni Hadì Hirudis is tudtul mehitenged te ulaula ni Jesus. 
MAT.14.2	Ne migkag̵i si Hirudis diyà te menge sulug̵uen din te, “Heini si Jesus, siguradu he iyan ded si Juan Megbebewtismu he nevanhew, ne tenged kayi zuen din gehem wey zin meveeli is menge iring kayi he singyal,” ke sikandin.
MAT.14.3+MAT.14.4+MAT.14.5	Ne iyan hinungdan te kegkehimetayi ki Juan, su midsawey zin si Hirudis he migkag̵i te, “Nekesupak ka te kesug̵uan su mid-esawa nu si Hirudyas,” ke sikandin. Ipag ni Hirudis si Hirudyas, su esawa te hazi zin he si Felipe. Ne tenged dutun te kedsewaya kandin ni Juan impezakep ni Hirudis si Juan ne mibpirisu zin. Edhimetayan din pezem si Juan, iyan, egkehandek te menge Hudiyu su netuenan dan he ebpeneuven si Juan te Megbevayà.
MAT.14.6	Ne neuma is andew he edsilibrahan ni Hirudis is ked-enaka kandin, ne midseyawan te anak he rag̵a ni Hirudyas is menge etew he nengetig̵um dutun. Ne utew nesuat si Hirudis tenged dutun. 
MAT.14.7	Ne mibpesarig din haazà is midsayew. Ke sikandin te, “Buyù ka te minsan hengkey, ne ibeg̵ey ku kenikew.” 
MAT.14.8	Ne zutun tenged te impenurù te iney zin, migkeg̵iyan din si Hirudis te, “Iveg̵ey nu kedì kayi, g̵untaan dà, is ulu ni Juan Megbebewtismu he id-ahuk diyà te pinggan.” 
MAT.14.9	Ne zutun utew neseeng haazà is hadì, iyan, tenged dutun te pesarig din he nezineg te langun he menge bisita zin, midtuman din haazà is mibuyù dutun te rag̵a. 
MAT.14.10	Ne mibpepungelan din si Juan te ulu ziyà te pirisuwan. 
MAT.14.11	Ne in-ahuk dan is ulu ni Juan te pelatu ne imbeg̵ey zan duen te rag̵a. Ne haazà is ulu, imbeg̵ey zutun te rag̵a ziyà te iney zin. 
MAT.14.12	Ne sikan is lawa ni Juan, mibeyaan te menge sumusundan din ne inleveng dan. Ne midhendiyè dan te ki Jesus su edtudtulan dan sikandin dutun te neulaula.
MAT.14.13	Ne hein netuenan eni Jesus is nehitavù ki Juan, mid-untud dan te avang ne mid-awè dan dutun te iyan dan dà su edhendiyè dan te wazà duen etew. Iyan, hein netuenan te mezakel he menge etew, ne mid-awè dan diyà te menge inged dan is ebpemeyvey he edtelukun ki Jesus. 
MAT.14.14	Ne hein nekezunggù ensi Jesus, neehè din is mezakel he menge etew. Ne utew zin nengehizuwi sikandan ne mibewian din is egkengezeruwan dutun ne nengeulian.
MAT.14.15	Ne hein mahapun en, mid-uvayan sikandin te menge sumusundan din ne ke sikandan te, “Mahapun en utew ne wazà menge inged kayi te uvey tew; deyzey ke ibpeg̵enat nu en is menge etew wey zan mekehendiyà te menge inged ne egkepemasa zan is egkekaan dan.” 
MAT.14.16	Ne ke si Jesus te, “Iyan kew mebeg̵ey te egkekaan dan.” 
MAT.14.17	Ne ke sikandan te, “Es! Iyan dà naazen tew zini is lelima he vuuk he supas wey zezuwa he vuuk he pait.” 
MAT.14.18	Ne migkag̵i si Jesus te, “Uwita niw zini.” 
MAT.14.19	Ne zutun migkeg̵iyan din is menge etew he mebpinuu zan diyà te tanà; ne migkuwa zin haazà is lelima he supas wey haazà is dezuwa he pait ne midlingahà diyà te langit ne mibpeselematan din te Megbevayà. Mibpenevìtevì din is menge supas, ne imbeg̵ey zin diyà te menge sumusundan din. 
MAT.14.20	Ne is kada sevaha zutun te menge etew, nekekaan ne nahantey. Ne haazà is egkeenen, nesemaan pa te sepulù wey zezuwa he vinevey is nehimes te menge sumusundan din he menge tevì te supas. 
MAT.14.21	Lelima he libu is kezakel zutun te menge maama he nekekaan ne wazà iragkes te ebilang is menge vahi wey menge vatà.
MAT.14.22	Ne zutun impemeuntud ni Jesus te avang is menge sumusundan din wey zan mekehuna mekerapas pehendiyà te zehipag dutun te ranew su ibpemeulì din pa haazà is mezakel he menge etew. 
MAT.14.23	Ne hein nemekehipanew en haazà is menge etew, midtekezeg si Jesus diyà te vuvungan te sebsevaha zin ne mid-ampù. Ne hein mezukilem en, kemulu pa zutun si Jesus te sebsevaha zin. 
MAT.14.24	Ne haazà is nemen-untud te avang, diyè dan en te lawed te ranew ne nereg̵enan sikandan te zekelà he vag̵el su egkesinug̵ung dan is dekelà he keramag. 
MAT.14.25	Ne hein meg̵aan egkepawà, midhendiyà si Jesus te kandan he ziyà sikandin ebpenggiekgiek te zivavew zutun te wahig. 
MAT.14.26	Ne te kegkeahaa kandin te menge sumusundan din, utew zan neherati. “Gimukud!” ke sikandan, ne nemekeerang dan is egkengehandek. 
MAT.14.27	Ne zutun migkag̵i si Jesus diyà te kandan, “Sarig kew,” ke sikandin, “kenè kew mahandek su iyan a.” 
MAT.14.28	Ne zutun migkag̵i si Pedro te, “He Zatù, ke tutuu he iyan ka heeyan, pengelinteuwi nu he mekehendiyan a ne mekehipanew a kayi te zivavew te wahig.” 
MAT.14.29	Ne ke si Jesus te, “Hendini ka.” Ne midrenà si Pedro puun dutun te avang ne midhipanew zutun te zivavew te wahig pehendiyà te ki Jesus. 
MAT.14.30	Ne hein neg̵ezam din he utew mevendes is keramag dutun, ne netik-ew sikandin mahandek ne idteledted en sikandin. Ne segugunà sikandin nekekulahì te, “Tevangi a!” 
MAT.14.31	Ne segugunà migewezi sikandin ni Jesus te egkag̵i te, “Maan is kenè ka ebpekesarig kediey? Maan is eduwazuwa ka?” 
MAT.14.32	Ne mid-untud dan dutun te avang, ne mid-engked haazà is keramag. 
MAT.14.33	Ne is menge zuma he menge sumusundan din dutun te avang, mid-azap dan ki Jesus he ke sikandan te, “Benar iyan he Anak ka te Megbevayà!”
MAT.14.34	Ne hein nekeuma zan en diyà layun, nekezunggù dan diyà te inged he Giniserit. 
MAT.14.35	Ne nekilala si Jesus te menge etew zutun. Ne impemetukew zan is egkengezeruwan diyà te menge siringan he inged dutun. Ne nemekeuma is ebpenhated diyà te ki Jesus te menge etew he zuen daru. 
MAT.14.36	Ne midhangyù dan ki Jesus he itug̵ut din he mekeg̵awed dan te minsan sidsid dà te kumbalè din ne nengeulian is langun he nekeg̵awed dutun.
MAT.15.1	Ne zutun, duen menge Perisiyu wey menge menunudlù te kesug̵uan he menge tigHiruselim he midhendiyà te ki Jesus. Mid-insè dan ki Jesus te, 
MAT.15.2	“Is menge sumusundan nu, maan is edsupaken dan is menge tuluuwen he imbilinbilin kenitew te lukes tew? Su is menge sumusundan nu, kenè dan ebpenlùlù te menge velad dan te hustu he paag̵i te kegkaan te kenè dan pa ebpuun egkaan.” 
MAT.15.3	Ne mid-insà daan si Jesus diyà te kandan te, “Ne sikiyu zaan, maan is, pinaag̵i te kedtumana niw te menge tuluuwen he imbilinbilin keniyu te menge apù niw, ne edsupaken niw is sug̵ù te Megbevaya? 
MAT.15.4	Su migkag̵i is Megbevayà te, ‘Tehuza niw is amey niw wey iney niw.’ Ne migkag̵i zaan te, ‘Ke zuen edsulà te amey zin wey iney zin, ne kinahanglan he edhimetayan.’ 
MAT.15.5	Ne iyan keniyu he penurù is: ke zuen etew he zuen din igketavang te iney zin wey amey zin, idtug̵ut niw he egkag̵i sikandin diyà te kandan te, ‘Heini is idtavang ku pezem keniyu, kenè ku igkeveg̵ey su imbuwis ku en heini te Megbevayà.’ 
MAT.15.6	Ne zutun,” ke si Jesus, “sumalà is penurù niw, wazè en kinahanglan he ebeg̵ayan din pa te tavang is ginikanan din. Iyan heini paag̵i niw wey niw kenà metuman is Lalag te Megbevayà wey niw iyan metuman haazà is keniyu he penurù. 
MAT.15.7	Tarù is kedtuu niw te Megbevayà! Utew hustu is Lalag te Megbevayà he insurat te tipehuna he ebpeneuven he si Esaias. Netagnè kew zin, su ke sikandin te,
MAT.15.8	‘Heini he menge etew, egkag̵i zan
MAT.15.8	he edtehuzen e zan,
MAT.15.8	iyan, wazà kedtuu he neseled
MAT.15.8	diyà te g̵ehinawa zan.
MAT.15.9	Wazà pulus te kedsimbaha zan kedì
MAT.15.9	su zutun te kebpenurù dan,
MAT.15.9	egkeg̵iyen dan he menge sug̵ù ku is kandan dà
MAT.15.9	he ebpeveelan te menge etew.’ ”
MAT.15.10	Ne zutun mid-umew ni Jesus is mezakel he menge etew zutun he med-uvey zan diyà te kandin. “Pemineg kew,” ke sikandin, “wey niw mesavut. 
MAT.15.11	Is igkeepesi te Megbevayà te etew, ne kenà iyan sikan is egkeenen he id-ahuk dutun te etew ziyà te vèbè din, kekenà, iyan sikan is menge mezaat he lalag he egawas he ebpuun te vèbè dutun te etew.”
MAT.15.12	Ne mid-uvayan si Jesus te menge sumusundan din ne ke sikandan te, “Netuenan nu ve he nepeukan ka te menge Perisiyu tenged te menge lalag nu g̵eina?” 
MAT.15.13	Ne midtavak si Jesus te, “Ebezuten is minsan hengkey he pinemula he wazà ipemula te Amey ku he Megbevayà. 
MAT.15.14	Bey-ani niw en is menge Perisiyu. Iring sikandan te menge lakap. Ne ke zuen lakap he ed-eg̵aken din is sengelelakap, haazà is ebpeeg̵akà, ne pudu egkeulug diyà te vitu.” 
MAT.15.15	Ne zutun migkag̵i si Pedro te, “Luwasa nu kenami sikan is kehulug̵an te sempitè nu g̵eina.” 
MAT.15.16	Ne migkag̵i si Jesus te, “Kenè niw pe ves egkesavut? 
MAT.15.17	Kenè niw ves egkeisip he is id-ahuk ta ziyà te vèbè ta, ne ebpehendiyà te g̵etek ta ne zutun egawas puun te lawa ta? Ne kenà iyan haazà igkeepes te Megbevayà. 
MAT.15.18	Iyan, is menge mezaat he lalag he ziyà egawas te vèbà te etew, diyà ebpuun te g̵ehinawa zin, ne iyan heini utew igkeepesi kandin te Megbevayà. 
MAT.15.19	Su ziyà te g̵ehinawa te etew ebpuun is menge meezaat he isip he utew igkeepes te Megbevayà iring te kebunù, kedhilavet te kenè din esawa, meremerik he ulaula, kebpenakew, kedtarùtarù diyà te hukmanan, wey is kebpenudtul zin te tarù wey mezeeti is dengeg te sengeeetew. 
MAT.15.20	Iyan heini menge ulaula he igkeepes te Megbevayà, iyan, kenè din igkeepes is kegkaan ta he wazè ki mekepenlùlù te velad ta sumalà is betasan te menge Perisiyu.”
MAT.15.21	Ne mid-awà si Jesus dutun su edhendiyà te inged he uvey te menge inged he Tiru wey Sidun. 
MAT.15.22	Ne zuen dutun nekeubpà he vahi he tigKenaan. Ne midtelavuk haazà ki Jesus su edhangyù, ke sikandin te, “He Zatù he kevuwazan ni Hadì David, kehizuwi a kenikew su zuen anak ku he vahi he egkerasey utew su edlelungen te mezaat he mulin-ulin.” 
MAT.15.23	Iyan, kenà edseg̵ipaan ni Jesus. Ne zutun, mid-uvayan si Jesus te menge sumusundan din; ne midhangyù dan he ke sikandan te, “Ipeulì nu heeyan is bahi su kenà edsuwey kenitew he ebpekeuringer.” 
MAT.15.24	Ne zutun migkeg̵iyan ni Jesus haazà is bahi te, “Midsug̵ù a te Megbevayà he iyan dà ibpetevangan kedì is kevuwazan ni Israyil he nengetazin iring te kerehidu.” 
MAT.15.25	Ne zutun mid-uvey haazà is bahi ne midluhud diyà te etuvangan ni Jesus is edhenduen te, “Datù, tevangi a!” 
MAT.15.26	Ne midtavak si Jesus te, “Kenà meupiya ke egkuwaan ta is egkeenen te menge vatà ne idsamak te menge asu.” 
MAT.15.27	Ne migkag̵i haazà is bahi te, “Benar iyan, Datù, iyan, minsan ke asu ne ebpekekaan gihapun te menge mumu he egkengeulug puun te lemisahan te teg̵iasu kandin.” 
MAT.15.28	Ne migkeg̵iyan ni Jesus haazà is bahi te, “Bayi,” ke sikandin, “utew zekelà is kedtuu nu te Megbevayà. Ne ibeg̵ey ku kenikew is ebuyuen nu.” Ne zutundutun neulian haazà is anak dutun te vahi.
MAT.15.29	Ne mid-awà si Jesus dutun ne mibpemeyvey te ranew he Geliliya. Midtekezeg sikandin diyà te vuvungan dutun ne mibpinuu. 
MAT.15.30	Ne mibpenhendiyà te kandin is utew mezakel he menge etew. Mibpenduma zan is menge piang, menge pungkul, menge lakap, menge emew. Ne miduma zan is mezakel pa he egkengezeruwan. Ne insavuk dan haazà diyà te etuvangan ni Jesus ne nengeulian din is langun dutun te mibpevawì kandin. 
MAT.15.31	Ne utew nengeinuinu is menge etew zutun te nengeehè dan. Su ebpekekag̵i en sikan is emew; ne neulian en sikan is pungkul; sikan is piang, ne ebpekehipanew en; ne sikan is nengelakap, ne ebpekeehè en. Ne midalig dan dutun is Megbevayà he edsimbahan dan te menge kevuwazan ni Israyil.
MAT.15.32	Ne mid-umew ni Jesus is menge sumusundan din, ke sikandin te, “Kehizu kayi he menge etew su tetelu en he kezukileman is wazè dan medsuwey kediey, ne wazè dan en egkekaan. Kenà meupiya he ebpekeulì sikandan te wazè dan mekekaan su kela ke luyahi sikandan diyà te zalan.” 
MAT.15.33	Ne migkag̵i haazà is menge sumusundan din te, “Meziyù heini te menge valey. Ne wazà kayi egkekuwaan ta te ibpekaan keniyan te utew mezakel he menge etew.” 
MAT.15.34	Ne mid-insà si Jesus te, “Pira he vuuk is supas niw?” Ne midtavak dan te, “Pitu he vuuk wey pira he leg̵as he pait he zezeisek,” ke sikandan. 
MAT.15.35	Ne migkeg̵iyan ni Jesus he mebpinuu ziyà te tanà haazà is menge etew. 
MAT.15.36	Ne zutun migkuwa zin haazà is pitu he supas wey menge pait ne mibpeselamatan din te Megbevayà. Ne mibpenevìtevì din ne imbeg̵ey zin diyà te menge sumusundan din haazà ne intukid te menge sumusundan din ipemeg̵ey haazà diyà te menge etew. 
MAT.15.37	Ne nemekekaan is langun he menge etew zutun ne nengehantey. Ne pitu pa he vinevey is netig̵um te menge sumusundan ni Jesus he samà dutun te menge etew. 
MAT.15.38	Heepat he libu is menge maama zutun te nekekaan ne wazà iragkes te ebilang is menge vahi wey menge vatà dutun.
MAT.15.39	Ne zutun impemeulì ni Jesus haazà is menge etew. Ne mid-untud sikandin te avang ne midhendiyà te inged he Megadan.
MAT.16.1	Duen menge Perisiyu wey Sedusiyu he midhendiyà te ki Jesus su egezamen dan sikandin. Umba mid-insaan dan, ke sikandan te, “Ipeehè key te singyal he tuus he sug̵ù ka te Megbevayà.” 
MAT.16.2	Iyan, midtavak si Jesus te, “Emun edsanlep en is andew ne ebpemurawag, egkag̵i kew te, ‘Meupiya is timpu keeselem.’ 
MAT.16.3	Ne ke egkepawà ne ebpemurawag ne zuen kivel, egkag̵i kew zaan te, ‘Edrendeng guntaan.’ Egketuusan niw is uzan tenged te g̵apun, iyan, kenè niw ves egketuusan is ed-ul-ulahan guntaan te Megbevayà. 
MAT.16.4	Sikiyu is menge etew g̵untaan, utew kew mezaat; wazè en diyà te g̵ehinawa niw is kebmahala te Megbevayà! Maan is ed-ehè kew te singyal? Iyan dà singyal he ibpaahà keniyu is iring duen te singyal he neulaula zuen te tipehuna he si Jonas.” Ne zutun mid-ewaan din sikandan.
MAT.16.5	Ne midlayun dutun te ranew is menge sumusundan ni Jesus, ne wazè dan mekeuwit te supas su nelipatan dan. 
MAT.16.6	Hein nekerapas dan en, duen sempità he impezineg kandan ni Jesus. Ke sikandin te, “Andam kew wey niw melikayi is tapey te menge Perisiyu wey Sedusiyu.” 
MAT.16.8	Ne nesavut ni Jesus is egkeg̵iyen dan ne ke sikandin te, “Maan is egkesamuk kew te wazè kew mekeuwit te supas? Utew meluya is kedtuu niw! 
MAT.16.9	Wazè bes meketag̵ù diyà te isip niw he kenè ta igkesamuk is supas? Wazè niw ves metenuzi kes mibeelan ku hein mibpenevìtevì ku kes menge supas wey mekekaan sikan is lelima he libu he menge maama? Wazè niw ves daan metenuzi sikan is menge vinevey he nengepenù te midhimes niw he nengesamè dan? 
MAT.16.10	Ne wazè bes daan diyà te isip niw kes pitu he vuuk he supas he impekaan ku zuen te heepat he libu he menge maama, wey sikan is menge vinevey he nehimes niw? 
MAT.16.11	Maan is wazè niw mesavut he kenà supas is egkeg̵iyen ku? Andam kew wey kew mekelikey te tapey te menge Perisiyu wey Sedusiyu.” 
MAT.16.12	Ne human mesavut te menge sumusundan din haazà he kenà iyan ebpelikayan din kandan is idtapey te supas, kekenà, iyan is ibpenurù te menge Perisiyu wey Sedusiyu.
MAT.16.13	Midhendiyà ensi Jesus te inged he uvey te inged he Sisarya Pilipus. Ne hein nekeuma zan en dutun, mid-insaan din is menge sumusundan din te, “Siak is Kakey te Menusiyà, hentei e kun sumalà te ked-isipa kediey te menge etew?” 
MAT.16.14	Ne midtavak dan te, “Is duma, ne iyan ke kun si Juan Megbebewtismu he nevanhew. Ne is duma, ke sikandan te, iyan ka si Elias. Ne egkag̵i is duma pa te si Jeremias ka, ne emun kenà, ne sevaha ka zuen te ebpemeneuven dengan te Megbevayà.” 
MAT.16.15	Ne ke si Jesus te, “Ne sikiyu zaan, hentei e man sumalà te ked-isipa niw kediey?” 
MAT.16.16	Ne zutun midtavak si Simon Pedro te, “Iyan ka sikan is mibpilì te Megbevayà he ibpahadì din te menusiyà; iyan ka sikan is Anak te wazè din kemetayen he Megbevayà.” 
MAT.16.17	Ne migkag̵i si Jesus te, “Simon, anak ni Juan, midtuvazan ka te Megbevayà su wazè nu metueni heini pinaag̵i te etew, kekenà, impinted kenikew te Amey ku he ziyà te langit. 
MAT.16.18	Ne tenged kayi egeraran ku sikew ki Pedro, he ke và dà egkeg̵iya, batu. Ne iring te vatu is edtukuzan ku te iglisya ku, 
MAT.16.19	Ne idsarig ku kenikew is kebayàbayà emun edhadì is Megbevayà he ziyà te langit. Ne kinahanglan he is idawey nu zini te kelibutan, indawey en he zaan te Megbevayà he ziyà te langit; ne is idtug̵ut nu zini te tanà, intug̵ut en he zaan te Megbevayà he ziyà te langit.” 
MAT.16.20	Ne zutun mibpeketelteleenan ni Jesus is menge sumusundan din he kenè dan tudtula ziyà te minsan hentei he iyan sikandin sikan is mibpilì te Megbevayà he ibpahadì.
MAT.16.21	Ne puun dutun impesavut din te menge sumusundan din is imbanglis kandin. Ke sikandin te, “Kinahanglan he edhendiyà a te Hiruselim ne utew merasey is ed-ul-ulahan kedì te menge ebmeg̵urangen te menge Hudiyu, menge punuan he memumuhat wey menge menunudlù te kesug̵uan. Edhimetayan e zan ne seled te tetelu he andew zutun, egkevanhew a.” 
MAT.16.22	Ne zutun insivey sikandin ni Pedro, ne ke si Pedro te, “He Nengazen, berakat he kenà tumana te Megbevayà heini is migkag̵i nu.” 
MAT.16.23	Ne midsinaru si Jesus diyà te ki Pedro is egkag̵i te, “Sikew is ed-iring ki Setanas, awè ka zini te kediey. Egkesanggen a kenikew su wazà diyà te isip nu is egkesuatan te Megbevayà, kekenà, iyan diyà te isip nu is egkesuatan te etew!”
MAT.16.24	Ne zutun migkag̵i si Jesus diyà te menge sumusundan din te, “Ke zuen egkesuat he edsundan kedì, kinahanglan he iawè din diyà te isip din is kandin he egkesuatan he menge ulaula, ne tianga zin is krus din, 
MAT.16.25	Su ke zuen etew he egkenug̵unan din is untung din, ebpatey g̵ihapun. Iyan, ke zuen etew he edsunud kedì, minsan ke ibpatey zin pa, id-ulì te Megbevayà diyà te kandin is untung din ne kenè en sikandin ebpatey te wazà pidtemanan. 
MAT.16.26	Minsan ke maangken pa te etew is tivuuk he kelibutan, wazà pulus diyà te kandin ke kenà sikandin egkeveg̵ayan te untung he wazà pidtemanan, su wazà minsan hengkey he azen he igkeliwè din wey zin maangken is untung he wazà pidtemanan. 
MAT.16.27	Su Siak is Kakey te Menusiyà, imbanglis kedì he mekelikù a keuzemà he edumahan te menge velinsug̵uen ku wey edsun-uzan ad te mekeg̵eg̵ehem he anlag te Amey ku he Megbevayà. Ne zutun edsuhulan ku is langun he menge etew sumalà is mid-ulaula te uman sevaha. 
MAT.16.28	Kenè niw heini lipati he zuen menge zuma tew kayi he kenà ebpatey taman te egkeehè e zan is Kakey te Menusiyà he ebpekeuma su edhadì.”
MAT.17.1	Neiwas is heenem dutun he andew ne miduma ni Jesus ensi Pedro, si Santiago, wey si Juan, sikan is hazi ni Santiago, ne midtekezeg dan te metikang he vuntud he iyan dan dà. 
MAT.17.2	Ne zutun te kedtengtengi zan ki Jesus, netik-ew mahalin is dagwey zin. Utew merayag is paras din iring te andew. Ne nengenamag is bisti zin te keputì. 
MAT.17.3	Ne zutun netik-ew zan daan maahà si Moises wey si Elias he ebpekidlalag ki Jesus. 
MAT.17.4	Ne migkag̵i si Pedro ziyà te ki Jesus te, “Utew meupiya te zini key. Ke egkesuatan nu, ebeelan ku kayi is tetelu he lawig; sevaha is kenikew, sevaha zaan is ki Moises, wey sevaha is ki Elias.” 
MAT.17.5	Ne te kemulu pa heini is lalag ni Pedro, neselikuvungan sikandan te ebpenganlag he g̵apun. Ne ebpuun dutun te g̵apun nezineg dan is midtik-ew megkag̵i te, “Iyan heini sikan is Anak ku he utew ku minahal; ingkesuat ku utew sikandin. Pemineg̵a niw sikandin.” 
MAT.17.6	Ne hein nezineg heini zutun te menge sumusundan ni Jesus nekelangkeb dan su utew zan nengahandek. 
MAT.17.7	Ne mid-uvayan sikandan ni Jesus ne migewezan din sikandan ne ke sikandin te, “Enew kew, kenè kew mahandek.” 
MAT.17.8	Ne hein mid-enew zan, ne iyan dan dà dutun maan naahà si Jesus.
MAT.17.9	Ne zutun te edtupang dan, mibeleuzan sikandan ni Jesus te, “Heini is neehè niw, kenè niw tudtula ziyà te minsan hentei taman te kenè e pa is Kakey te Menusiyà egkevanhew.” 
MAT.17.10	Ne zutun mid-insaan si Jesus te menge sumusundan din te, “Maan is egkeg̵iyen te menge menunudlù te kesug̵uan he kinahanglan he edhuna edlepew si Elias, sikan is ebpeneuven dengan, ne human sikan is edhadì he mibpilì te Megbevayà?” 
MAT.17.11	Ne zutun midtavak si Jesus te, “Tutuu iyan he egkehuna ebpekeuma si Elias su ed-endamen din is langun. 
MAT.17.12	Iyan, egkeg̵iyen ku keniyu he nekeume en iyan si Elias, iyan, wazà sikandin mekilala te menge punuan. Midrasey zan sikandin sumalà is egkesuatan dan he ed-ul-ulahan dan kandin. Ne iring ded dutun te kedresaya zan kandin is ed-ul-ulahan dan dini te kedì te Kakey te Menusiyà.” 
MAT.17.13	Ne human mesavut dutun te menge sumusundan ni Jesus he iyan egkeg̵iyen din si Juan Megbebewtismu.
MAT.17.14	Ne hein neumahan dan sikan is mezakel he menge etew, ne zuen etew zutun he mid-uvey ziyà te ki Jesus ne midluhud diyà te etuvangan din. 
MAT.17.15	Ke sikandin te, “Datù, kehizuwi nu is anak ku. Ebevuyen sikandin ne utew merasey is egkeulaula zin su layun egkeulug diyà te hapuy wey ziyà te wahig. 
MAT.17.16	Impeehè ku ziyà te menge sumusundan nu, iyan, wazè dan meulii sikandin.” 
MAT.17.17	Ne zutun migkag̵i si Jesus te, “Sikiyu is menge etew g̵untaan, utew zekelà is menge sayep niw! Wazè niw iyan kedtuu! Utew ves egkeug̵et is kebpekiduma ku keniyu! Utew ves egkeug̵et is kebpekeantus ku keniyu ne human kew edtuu! Ihengkayi niw heeyan is batà.” 
MAT.17.18	Ne midawey ni Jesus is mezaat he mulin-ulin he edlalung dutun te vatà ne impeg̵uwè din ne zutundutun neulian haazà is batà.
MAT.17.19	Ne is menge sumusundan din, hein iyan dan dà engki Jesus, mid-uvayan dan sikandin. Ne ke sikandan te, “Maan is wazè dey meulii sikan is batà he edlelungen te mezaat he mulin-ulin?” 
MAT.17.20	Ne midtavak si Jesus te, “Wazè niw meulii tenged te utew zeisek is kedtuu niw. Tentenuzi niw he ke zuen niw kedtuu, minsan utew zà deisek iring te lisu te mustasa, egkehimu he egkekeg̵iyan niw heini is buvungan he medhalin, ne ebpemineg keniyu. Minsan hengkey, ne egkehimu niw. 
MAT.17.21	Iyan, sikan he kelasi te mezaat he mulin-ulin, igkepaawà pinaag̵i zà te ked-ampù wey pinaag̵i te kedsalang te kegkaan. Wazà duma he paag̵i.”
MAT.17.22	Netig̵um is menge sumusundan din diyà te prubinsya he Geliliya. Ne zutun migkag̵i si Jesus diyà te kandan te, “Siak is Kakey te Menusiyà, duen timpu he ibpalad a ziyà te menge kuntada ku ne edhimetayan e zan, 
MAT.17.23	iyan, seled te tetelu he andew zutun egkevanhew a.” Ne zutun utew nengeseeng is menge sumusundan din.
MAT.17.24	Nekeume en si Jesus wey menge sumusundan din diyà te inged he Kepirnaum. Ne mid-uvayan si Pedro te menge menunukut te ibayad dutun te Valey te Megbevayà. Ne mid-insà sikandan te, “Is menunudlù niw, ebayad be sikandin te ebpeveyazan kandin te Valey te Megbevayà?” 
MAT.17.25	Ne midtavak si Pedro te, “Uya, ebayad sikandin.” Ne hein mid-ulì dutun si Pedro ziyà te valey, iyan si Jesus mid-insà kandin te, “Simon, hengkey is ked-isipa nu kayi? Penenglitan, kayi te kelibutan hentei is ebayad te sidula ziyà te hadi? Iyan be is menge mesipeg din wey ke iyan be is kenè din kezuzumahi?” Ne ke si Pedro te, “Iyan is kenè din kezuzumahi.” 
MAT.17.26	Ne ke si Jesus te, “Ne emun iyan heeyan, ne kenè en ebpekevayad is menge mesipeg te hadì. Ne sikita is mesipeg diyà te Megbevayà, kenà daan kinahanglan he ebeyazan ta is ebpeveyazan te valey zin. 
MAT.17.27	Asal, kenà meupiya he mepauk kenita heini is menge menunukut te ibayad dutun te Valey te Megbevayà. Hendiyè ka te ranew ne pemunuwit ka. Ne zutun te vèbà te pait he egkehuna nu egkeutel, egkeehè nu is selapì. Kuwaa nu haazà is selapì ne ivayad nu kayi te edsukuten kenita he ibayad te Valey te Megbevayà.”
MAT.18.1	Ne zutun he timpu midhendiyà te ki Jesus is menge sumusundan din ne mid-insè dan te, “Hentei is lavew te menge etew he edhedian te Megbevayà?” 
MAT.18.2	Ne mid-umew ni Jesus is batà ne impeteliwazè din dutun te menge sumusundan din. 
MAT.18.3	Ne ke si Jesus te, “Kenè niw lipati heini: kinahanglan he ed-ewaan niw ziyà te isip niw is kebpelavew ne iringi niw heini is batà, 
MAT.18.4	Su is etew he ed-engkezan din is kebpelavew ne ed-iringan din heini is batà, iyan sikandin lavew te langun he edhedian te Megbevayà. 
MAT.18.5	Is etew he tenged te kedtuu zin kedì edewaten din ne ebpurungan din is minsan hentei he vatà he iring kayi, ne nezawat e zin en daan.
MAT.18.6	Minsan hentei he etew he pinaag̵i kandin egkeawà is kedsarig kediey te sevaha he vatà, meupiya pa zutun he etew ke edhiketan is lieg din te zekelà he g̵elingan he vatu ne id-agbur ziyà te lawed te zag̵at kenà is silut kandin ke pinaag̵i kandin egkeawà is kedsarig te sevaha he vatà he iring kayi. 
MAT.18.7	Kehizu te menusiyà, su zuen iyan menge ebpekeawà te kedsarig te menge etew. Layun egkehitavù is iring kayi, iyan, kehizu utew te etew he pinaag̵i kandin egkeawà is kedsarig kediey te minsan hentei he midtuu kedì su utew meveg̵at is silut kandin te Megbevayà.
MAT.18.8	Emun iyan ebpekeawà te kedsarig nu kediey is belad nu, emun kenà, ne paa nu, tempeza nu wey itimbag! Su meupiya pa ke pungkul ka is ebeg̵ayan te untung he wazà pidtemanan, kenà te zezuwa is belad nu wey paa nu he idtimbag ka ziyà te hapuy he wazà pidtemanan. 
MAT.18.9	Ne emun iyan ebpekeawà te kedsarig nu kediey is mata nu, lug̵ita nu wey itimbag su meupiya pa ke sevaha zà is mata nu ke ebeg̵ayan ka te untung he wazà pidtemanan, kenà te zezuwa is mata nu ne idtimbag ka pehendiyà te hapuy te Impirnu.
MAT.18.10	Ne is menge etew he iring kayi te menge vatà, kenè niw lupig̵i is minsan sevaha kandan su venar is egkeg̵iyen ku keniyu he is menge velinsug̵uen te Megbevayà he ebantey kandan, kenà ed-awà diyà te etuvangan te Amey ku he Megbevayà he ziyà te langit. 
MAT.18.11	Su siak is Kakey te Menusiyà, iyan impekehendini ku te kelibutan su wey ku melibri is menusiyà wey kenà sikandan mesiluti tenged te menge salè dan.
MAT.18.12	Ke zuen etew he nenggatus is menge ayam din he kerehidu ne egketazin is sevaha zutun, hengkey is ed-ul-ulahan din? Iyan ed-ul-ulahan din is ed-ewaan din haazà is kesiyawan wey siyew he wazà metazin he ebpemenabtab diyà te kelendig̵an, ne ebpen-ahaan din haazà is sevaha he netazin. 
MAT.18.13	Egkeg̵iyen ku keniyu he ke egketuredu zin haazà, utew sikandin egkelipey zutun te sevaha kenà dutun te kesiyawan wey siyew he wazà metazin. 
MAT.18.14	Iring din ded daan is Amey tew ziyà te langit su kenè din egkesuatan he zuen minsan sevaha zà kayi te menge vatà he kenà egkelibri te silut.
MAT.18.15	Ne emun duen tumutuu he nekesalà kenikew, hendiyè ka te kandin ne keg̵iya nu ziyà te kandin is salè din kenikew. Iyan, kinahanglan he itavis nu kandin. Ne emun ebpekidhusayà sikandin, ebpeked-uliey kew te meupiya he g̵ehinawa. 
MAT.18.16	Iyan, ke kenà ebpekidhusayà, peng-ehè ka te sevaha, ne emun kenà, ne zezuwa pa he tumutuu su wey mepirmahi zutun te zezuwa, emun kenà, ne tetelu haazà is kebitiyara niw. 
MAT.18.17	Ne emun kenè pa sikandin ebpekidhusayà, tudtula nu ziyà te nengetig̵um he menge zuma niw he tumutuu. Ne emun kenè pa ebpekidhusayà dutun, isipa niw sikandin he iring te etew he kenà tumutuu te Megbevayà wey isipa niw zaan sikandin he iring te sevaha zuen te limbungan he menunukut te vuhis.
MAT.18.18	Ne egkeg̵iyen ku keniyu he kinahanglan he is idawey niw zini te tanà, indawey en he zaan te Megbevayà he ziyà te langit ne is idtug̵ut niw zini te tanà, intug̵ut en he zaan te Megbevayà he ziyà te langit.
MAT.18.19	Ne heini zaan is ibpesavut ku keniyu: ke zuen minsan hengkey he ebuyuen niw ziyà te Megbevayà he neuyunan te minsan dezuwa zà keniyu zini te tanà, ibeg̵ey heini keniyu te Amey ku he Megbevayà he ziyà te langit. 
MAT.18.20	Su ke zuen minsan dezuwa, ne emun kenà, ne tetelu, he egkevurun su ed-azap dan kediey, ne zutun a zaan te kandan.”
MAT.18.21	Ne zutun mid-uvayan si Jesus ni Pedro te egkag̵i te, “Nengazen, kepipira ebpekesalà is duma ku zini te kediey ne ebpeseyluwen ku pa? Kepipitu zè be?” 
MAT.18.22	Ne midtavak si Jesus te, “Kenà kepipitu zà, kekenà, kepipitu egkekekepituwan. 
MAT.18.23	Su is kedhadì te Megbevayà he ziyà te langit, ne iring te hadì he edsusiyen din is menge utang kandin te menge sulug̵uen din. 
MAT.18.24	Ne zutun te kebpuuni zin pa te kedsusi kayi, mid-uwit dan diyà te kandin is sevaha he nekeutang diyà te kandin te sepulù he libu he libu he pisus. 
MAT.18.25	Ne haazà, kenà ebpekevayad ne tenged dutun insug̵ù dutun te hadì he ivelegyà haazà is etew wey meuripen ragkes is esawa zin wey menge anak din wey langun he azen din wey meveyazi haazà is utang din. 
MAT.18.26	Ne zutun midluhud diyà te etuvangan te hadì haazà is sulug̵uen he edhangyù, ke sikandin te, ‘Ipaakul a kenikew; beg̵ayi e pa te timpu su edleg̵uzan ku heini is bayad ku kenikew ne ebeyazan ku is langun.’ 
MAT.18.27	Ne nehizuwan haazà is etew zutun te hadì ne mibpesaylu zin ne wazè din en ipevayad dutun te utang din diyà te kandin. Ne impeulì din.
MAT.18.28	Ne zutun mid-awà haazà is sulug̵uen ne neuma zin is sulug̵uen daan dutun te hadì he utangan diyà te kandin haazà is iring din he sulug̵uen te pira zà he pisus. Ne migewezan din haazà ne mibpekel zin te egkag̵i te, ‘Beyazi nu kes utang nu kedì!’ 
MAT.18.29	Ne midluhud haazà diyà te etuvangan din is edhangyù diyà te kandin te, ‘Ipaakul a kenikew; beg̵ayi e pa te timpu su wey ku meleg̵uzi is bayad ku kenikew.’ 
MAT.18.30	Iyan, wazà mesuat haazà is etew, ne impepirisu zin haazà is utangan kandin taman te kenè pa ebpekevayad. 
MAT.18.31	Ne hein netuenan te menge zuma zin he sulug̵uen haazà is mid-ulaula zin dutun te utangan kandin ne nengepauk dan ne midhendiyè dan te egalen dan he hadì ne midtudtul zan haazà is langun he mid-ulaula zin. 
MAT.18.32	Ne impetawag dutun te hadì haazà he sulug̵uen, ne migkeg̵iyan din te, ‘Uripen ka he lalung! Mibpesaylu ku sikew ne in-awè kud diyà te kenikew is utang nu tenged dà te midhangyù ka kediey. 
MAT.18.33	Ne maan is wazè nu mehizuwi kes duma nu he sulug̵uen iring te kegkehizuwi ku kenikew?’ 
MAT.18.34	Ne utew nererengiti haazà is hadì ne impepirisu zin haazà is etew su edsilutan taman te kenè pa sikandin ebpekevayad dutun te langun he neutang din. 
MAT.18.35	Ne,” ke si Jesus te, “iring ded daan kayi is ed-ul-ulahan te Amey ku he ziyà te langit diyà te uman sevaha keniyu emun kenà tutuu is kebpesaylu niw te minsan hentei he zuma niw.”
MAT.19.1	Ne hein ingkepenurù en ni Jesus haazà is langun, mid-awà sikandin diyà te prubinsya he Geliliya ne midhendiyà te Hudiya, diyà layun te wahig he Hurdan. 
MAT.19.2	Utew mezakel he menge etew is nemenduma kandin, ne mibewian din is egkengezeruwan dutun ne nengeulian.
MAT.19.3	Duen menge Perisiyu zutun he midhendiyà te kandin su ebpengahaan dan te paag̵i sikandin wey zan ikesumbung. Ne mid-insaan dan sikandin te, “Intug̵ut be te kesug̵uan is ked-engkezi ta te esawa ta minsan ke wazè ta utew ketezengan?” 
MAT.19.4	Ne midtavak si Jesus te, “Wazè niw ves mevasa sikan is insurat he Lalag te Megbevayà 
MAT.19.5	he edhenduen te, ‘Dengan te kedlimbag̵a te Nengazen te langun, mibeelan din is maama wey vahi. Tenged kayi ed-ewaan te maama is amey zin wey iney zin ne ebpengesawa te vahi ne zutun egkesevaha sikandan.’ 
MAT.19.6	Ne tenged kayi,” ke si Jesus, “kenè en maan dutun dezuwa he etew haazà is teleesawa, kekenà, sevaha zà, ne tenged kayi zaan kenà egkehimu he ipedsuwey te etew is midsevaha te Megbevayà.” 
MAT.19.7	Ne mid-uman med-insà is menge Perisiyu te, “Ne maan is intug̵ut ni Moises diyà te maama he veg̵ayi zin dà is esawa zin te kemetuuzan te kebpekidsuwey emun egkesuatan din he meengkezi zin haazà is esawa zin?” 
MAT.19.8	Ne midtavak si Jesus te, “Intug̵ut ni Moises is kedsuwayi niw te esawa niw su g̵eina te edsumpeliten niw is penurù, iyan, dengan te kedlimbag̵a te langun, wazà itug̵ut heini te Megbevayà is kebpekedsuwey te teleesawa. 
MAT.19.9	Ne tenged kayi egkeg̵iyen ku keniyu he ke zuen maama he ed-engkezan din is esawa zin he wazà sikandin is maama selselai zutun te esawa zin ne ed-uman ebpengesawa, ne haazà he maama, ebpekesalà dutun te nehuna he esawa zin tenged dutun te kebpengesawa zin.”
MAT.19.10	Ne zutun migkag̵i is menge sumusundan ni Jesus te, “Emun iyan bes heini egkeulaula te telteleesawa meupiya pa ke kenà ebpees-eseweey is etew.” 
MAT.19.11	Ne midtavak si Jesus te, “Duen menge etew he imbanglis kandan te Megbevayà is kenà ebpekeesawa emun maama, ne kenà egkeesawa emun bahi; ne meupiya iyan haazà diyà te kandan, iyan, kenà meupiya te langun. 
MAT.19.12	Su kenè en ed-iring-iring is ketezengan te etew ke maan is kenè dan ebpengesawa wey egkeesawa. Is duma, kenà ebpekeesawa wey egkeesawa su iyan en haazà kegkeetew-etew zan; ne is duma zaan tenged te migkapun; ne is duma pa, kenà ebpekeesawa wey egkeesawa su wey zan metuman is insug̵ù kandan te Megbevayà tenged te kedhadì din. Sikan is ebpekezawat te kenè din kebpengesawa, wey ke kenè din kebpeesawa, ne meupiya ke edewaten din en.”
MAT.19.13	Duen menge vatà he mid-uwit te menge etew ziyà te ki Jesus wey zin mezepeneti te palad din wey mepenubtuvazi. Ne midawey heini te menge sumusundan din. 
MAT.19.14	Iyan, migkag̵i si Jesus dutun te, “Ipehendini niw te kediey heeyan is menge vatà; ne kenè niw zewaya su is etew he zuen din kedsarig he iring te kedsarig te vatà ne iyan ebpekepahadì te Megbevayà.” 
MAT.19.15	Ne midepenetan din haazà is menge vatà ne mibpenubtuvazan din ne hein nepasad din haazà, ne mid-awà dutun.
MAT.19.16	Duen menguhed he etew he mid-uvey ziyà te ki Jesus he ed-insà te, “He Menunudlù, hengkey is meupiya he ed-ul-ulahan ku wey a meveg̵ayi te untung he wazà pidtemanan?” 
MAT.19.17	Ne midtavak si Jesus te, “Maan is id-insè nu kedì is meupiya he ed-ul-ulahan he sebsevaha zè man is ed-ulaula te meupiya ne wazè en duma, kekenà, iyan dà is Megbevayà. Ke egkesuat ka he meveg̵ayi ka te untung he wazè din pidtemanan, tumana nu is menge sug̵ù te Megbevayà.” 
MAT.19.18	Ne mid-insà haazà is etew te, “Hengkey he menge sug̵ù?” Ne midtavak si Jesus te, “Kenè ka mebunù; kenè nu selselai is esawa nu; kenè ka penakew; kenè ka tarùtarù; 
MAT.19.19	tehuza nu is amey nu wey iney nu; wey purungi nu is duma nu; isipa nu sikandin he iring te kenikew en he g̵ehinawa.” 
MAT.19.20	Ne migkag̵i haazà is etew te, “Is langun keniyan, ne mibentayan ku; hengkey pa is kurang ku he ebpeveelan kedì?” 
MAT.19.21	Ne migkag̵i si Jesus te, “Emun edheg̵eten nu pa, ulì ka ne ivelegyè nu is langun he menge azen nu, ne is halin, ibpemeg̵ey nu ziyà te menge egkengeayuayu, ne edsepian ka ziyà te langit. Ne ke egkeipus nu heeyan likù ka zini wey ka mekesundan kediey.” 
MAT.19.22	Ne hein nezineg heini zutun te menguhed he etew, ne mid-ulì he utew mibmesakit is gehinawa zin su utew zekelà is ketig̵eyunan din.
MAT.19.23	Ne zutun migkag̵i si Jesus diyà te menge sumusundan din te, “Utew mereg̵en te sepian he etew is kebpesakup din te Megbevayà wey mehedii sikandin. 
MAT.19.24	Egkeg̵iyen ku keniyu he kenè din egkehimu. Melemu pa te kemilyu is kedseled din diyà te vudsi te rag̵um kenà te sepian he etew is kebpesakup din te Megbevayà wey sikandin mehedii.” 
MAT.19.25	Ne hein nezineg heini te menge sumusundan din utew zan neinuinu, ne ke sikandan te, “Emun kenà egkehimu te sepian, ne kenè bes egkehimu te minsan hentei is ked-angken te untung he wazà pidtemanan.” 
MAT.19.26	Ne zutun midtengtengan sikandan ni Jesus te egkag̵i te, “Kenà iyan egkehimu te etew; iyan, egkehimu mulà te Megbevayà he ibpaangken din is etew te untung he wazà pidtemanan su egkehimu zin is langun.”
MAT.19.27	Ne zutun migkag̵i si Pedro te, “Ahaa nu man, mid-ewaan dey is langun he menge azen dey wey key mekesunud kenikew. Ne hengkey is idsuhul kenami?” 
MAT.19.28	Ne midtavak dutun si Jesus te, “Benar heini is egkeg̵iyen ku, siak is Kakey te Menusiyà, mekeg̵eg̵ehem a keuzemà te kedhadì ku emun egkeveg̵u en is langun; ne sikiyu is menge sumusundan ku, egkehedian niw zaan is menge kevuwazan te sepulù wey zezuwa he anak ni Israyil. 
MAT.19.29	Ne is minsan hentei he mid-ewaan din is baley zin, menge suled din, amey zin, iney zin, anak din, wey tanè din su edsunud sikandin kediey, egkezawat din is kenenggatus egketakep haazà is mid-ewaan din ne liyu zutun ibeg̵ey kandin is untung he wazà pidtemanan. 
MAT.19.30	Iyan, mezakel is menge etew g̵untaan he henduen be te zekelà is pid-etawan dan, iyan, utew minus is pid-etawan dan keuzemà. Ne mezakel zaan is etew g̵untaan he utew minus is pid-etawan dan, iyan, keuzemà, utew zekelà is pid-etawan dan,” ke sikandin.
MAT.20.1	Ne migkag̵i si Jesus te, “Is kedhadì te Megbevayà he ziyà te langit, iring te etew he zuen din menge pinemula he g̵awed he egngezanan te paras. Ne midselemselem haazà is etew mebpengahà te etew he edsuhulan din he ibpeterebahu zin dutun te perasan din. 
MAT.20.2	Is aney he nengeehè din, mid-uyun dan he ebeyazan din is uman sevaha kandan te sengeelad he pelata su iyan haazà neleyaman he suhul te sevaha he etew te sengeandew. Ne zutun impepuun din en haazà is menge etew he edsuhulan din ipeterebahu zutun te perasan din. 
MAT.20.3	Ne hein liwazè en ebpemenahik is andew zutun, midlikù sikandin mebpengahà te etew. Ne ziyà te tiyenggiyan neehè din dutun is menge etew he wazà mibpeterebahu kandan. 
MAT.20.4	Ne migkeg̵iyan din haazà is menge etew te, ‘Terebahu kew ziyà te perasan ku ne edsuhulan ku sikiyu te hustu.’ 
MAT.20.5	Ne midterebahu haazà is menge etew. Ne hein neudtu en is andew zutun, midlikù en maan haazà is etew pehendutun te tiyenggiyan. Ne iring din ded hein liwazà ebpenaug is andew. 
MAT.20.6	Ne hein meg̵aan en edsanlep is andew, midlikù en maan sikandin dutun te tiyenggiyan. Ne neehè din dutun is menge etew he wazè dan terebahu, ne migkeg̵iyan din te, ‘Maan is tekew kew en kayi ed-uubpaubpà te egkehepunan en ne kenè kew edterebahu?’ 
MAT.20.7	Ne midtavak dan te, ‘Geina te wazà ebpeterebahu kenami.’ Ne migkag̵i haazà is etew te, ‘Terebahu kew ziyà te perasan ku.’
MAT.20.8	Ne hein mezukilem en migkeg̵iyan dutun te etew is sinerig̵an din te, ‘Umawa nu sikandan is ebpemenerebahu ne suhuli nu. Iyan nu hunai te edsuhul sikan is nengehuziyan, ne human sikan is nengehuna.’ 
MAT.20.9	Ne sikan is nemekepuun meketerebahu hein meg̵aan en edsanlep is andew, midsuhulan din te tigsengeelad he pelata. 
MAT.20.10	Ne hein iyan en edsuhulan sikan is nengehuna zutun, nekeperateng dan he lavew pa te insuhul zutun te utew nengehuziyan he neketerebahu is idsuhul kandan, iyan, tigsengeelad ded daan he pelata is insuhul kandan. 
MAT.20.11	Umba hein edewaten dan en haazà is suhul kandan, ne neepes dan ne migkeg̵iyan dan haazà is etew he mibpeterebahu kandan te, 
MAT.20.12	‘Sengeuras dà is kedterebahu kayi te nengehuziyan, ne sikami, ne tivuuk he andew is ked-antus dey te utew meinit, ne imped-iiring nu zà is suhul zey te langun!’ 
MAT.20.13	Ne migkeg̵iyan dutun te etew is sevaha kandan te, ‘Geli, wazè ku sikiyu lupig̵i. Su is mid-ulaula ku ne iyan neuyunan tew he tigsengeelad he pelata is idsuhul ku te uman sevaha keniyu. 
MAT.20.14	Dewata niw en heeyan is idsuhul ku keniyu ne ulì kew su egkesuatan ku he mesuhuli heini is nengehuziyan te iring te suhul ku keniyu. 
MAT.20.15	Kenè be egkehimu he iyan a ebayàbayà te kediey he selapì? Egkesina kew ve kandan tenged te ketulanged ku?’ ” 
MAT.20.16	Ne migkag̵i si Jesus te, “Is egkengehuziyan guntaan ne iyan egkengehuna keuzemà, ne sikan is egkengehuna g̵untaan ne iyan maan egkengehuziyan keuzemà.”
MAT.20.17	Ne te kedtekezeg eni Jesus diyà te Hiruselim, migkeg̵iyan din sikan is sepulù wey zezuwa he sumusundan din he medtapid sikandan su zuen egkeg̵iyen din kandan dutun te ziyè dan pa te zalan. 
MAT.20.18	Ne ke sikandin te, “Netuenan niw he edhendiyè kiw te Hiruselim. Ne emun ebpekeuma kiw zutun, siak is Kakey te Menusiyà, ibpalad a ziyà te menge punuan he memumuhat wey menge menunudlù te kesug̵uan. Ne egkeuyun dan he ebpehimetayan a, 
MAT.20.19	ne ibpalad e zan daan diyà te menge etew he kenà menge Hudiyu. Ne is menge etew he kenà menge Hudiyu, ne ed-iringen e zan te velvelayen, ebug̵elen e zan, ne idransang e zan te krus su edhimetayan a. Ne seled te tetelu he andew zutun, ebenhawen a te Megbevayà.”
MAT.20.20	Ne zutun mid-uvey ziyà te ki Jesus is esawa ni Sibidiyu zuma is dezuwa he anak din he maama. Midluhud sikandin diyà te etuvangan ni Jesus su zuen ebuyuen din. 
MAT.20.21	Ne mid-insaan ni Jesus te, “Hengkey is egkesuatan nu?” Ne midtavak haazà is bahi te, “Heini is dezuwa he anak ku he sumusundan nu, egkesuatan ku he, keuzemà ke ebpinuu ke en diyà te pinuuwè nu te kedhadì, ibpepinuu nu zaan sikandan, is sevaha ziyà dapit te egkekewanan nu, ne is sevaha, diyà dapit te egkeg̵ivang nu.” 
MAT.20.22	Ne migkeg̵iyan ni Jesus haazà is dezuwa te, “Wazè niw mesavut ke hengkey is edhengyuen niw. Egkeantus niw ve is merasey he ibpaantus kedì?” Ne midtavak dan is dezuwa te, “Uya, egkeantus dey.” 
MAT.20.23	Ne ke si Jesus te, “Benar iyan he ibpaantus keniyu is iring te ibpaantus kedì, iyan, kenà a iyan ebpilì ke hentei is ibpepinuu ziyà te zapit te egkekewanan ku wey ziyà te zapit te egkeg̵ivang ku, su iyan dà ebpekepinuu zutun sikan is etew he midteg̵enahan te Amey ku he Megbevayà.”
MAT.20.24	Ne hein nezineg haazà duen te zuma zan he sepulù he sumusundan, wazè dan ikesuat is mibeelan dutun te zezuwa he telehazi. 
MAT.20.25	Ne tenged dutun mid-umew ni Jesus sikandan langun ne ke sikandin te, “Netuenan ta he is menge punuan te menge inged, ne utew zan memevurut wey is menge zatù dan ne edatùdatù dà sikandan is layun ebmandar te menge etew. 
MAT.20.26	Iyan, sikiyu mulà, kenà egkehimu is iring kayi ziyan te keniyu. Su ke zuen sevaha keniyu he egkesuat he mekelavew, kinahanglan he sulug̵uen sikandin te langun he menge zuma zin; 
MAT.20.27	ne emun duen sevaha keniyu he egkesuat he iyan sikandin ebpeketikangen te langun keniyu, kinahanglan he iyan sikandin mebpekevavà te langun. 
MAT.20.28	Su iring te siak, is Kakey te Menusiyà, kenà iyan inhendini ku te kelibutan is wey a metevangi te menge etew, kekenà, wey a meketavang ne wey a zaan mekepehimatey wey ku mevelukasi is mezakel he menge etew.”
MAT.20.29	Ne hein ed-awè dan en diyà te inged he Hiriku utew mezakel he menge etew is nemenduma ki Jesus. 
MAT.20.30	Ne zuen dezuwa he lakap he ebpimpinuu diyà te kilid te zalan. Ne hein netuenan dan he edsag̵ad si Jesus dutun, mid-umew zan is egkag̵i te, “He Zatù, kehizuwi key kenikew su iyan ka sikan is netagnà he kevuwazan ni Hadì David!” 
MAT.20.31	Ne nepeukan sikandan te menge etew zutun ne migkeg̵iyan sikandan te menge etew he med-engked dan he ebpengumew. Iyan, nasì en mesug̵ù sikandan is ebpengumew te, “He Nengazen he kevuwazan ni David, kehizuwi key!” 
MAT.20.32	Ne zutun midteren si Jesus ne migkag̵i ziyà te kandan te, “Hengkey is kinahanglan niw he ed-ul-ulahan ku keniyu?” 
MAT.20.33	Ne midtavak dan te, “Datù, iyan kinahanglan dey is mekeehè key.” 
MAT.20.34	Ne nehizuwan sikandan ni Jesus ne midampè din is menge mata zan. Ne zutundutun nepuwasan is ked-ehè dan, ne miduma zan ki Jesus.
MAT.21.1	Ne hein uvey zan en diyà te inged he Hiruselim su uvey zan te inged he Bitpagi, ne uvey zaan te vuvungan he egngezanan te Ulivuwan, migkeg̵iyan ni Jesus is dezuwa zutun te sumusundan din, 
MAT.21.2	ke sikandin te, “Hendutun kew te inged he egkeumahan tew. Ne egkeehè niw zutun is intagkes he asnu he zuen din nati. Hekazi niw ne uwita niw zini zuma is nati zin. 
MAT.21.3	Ne ke zuen ed-insà keniyu ke maan is edhekazan niw, ne ke sikiyu te, ‘Egkinehenglanen heini te egalen tew he si Jesus.’ Ne segugunà idtug̵ut dutun te ed-insà keniyu he uwita niw haazà is asnu zuma is nati zin,” ke si Jesus.
MAT.21.4	Umba egkeulaula heini is migkag̵i ni Jesus su egketuman kes netagnà te ebpeneuven te Megbevayà dengan he edhenduen te,
MAT.21.5	“Tudtuli niw is menge meg̵inged
MAT.21.5	diyà te Siyun te,
MAT.21.5	‘Ebpekeume en guntaan is hadì niw.
MAT.21.5	Kenà meinit is kedhadì din keniyu
MAT.21.5	ne ed-untud sikandin te nati te asnu;’ ”
MAT.21.5	iyan heini lalag dutun te ebpeneuven.
MAT.21.6	Ne migenat haazà is midsug̵ù ni Jesus ne mid-ulaula zan is insug̵ù din. 
MAT.21.7	Ne hein neuwit dan en haazà diyà te ki Jesus is asnu wey nati zin, mibelhenan dan te menge kumbalè dan ne mid-untud dutun si Jesus. 
MAT.21.8	Ne is utew mezakel he menge etew zutun, tenged te zekelà is kedtahud dan ki Jesus impendempas dan is impenamput dan diyà te ibayà ni Jesus. Ne is duma zutun, mibpenamped dan te menge zehunen he rasang ne in-eneb dan ipendempas dutun te zalan he ibayà ni Jesus. 
MAT.21.9	Ne mezakel he menge etew is midhuna ki Jesus, ne mezakel zaan is ebpemeninundug kandin, ne ke sikandan is ebpemengulahì te, “Edtehuzen tew is kevuwazan ni Hadì David. Delig̵a is nekeuma he midsug̵ù te Nengazen. Sikiyu is diyà te langit, tehuza niw zaan sikandin!”
MAT.21.10	Ne hein nekeuma si Jesus diyà te Hiruselim, mibmeg̵urub is menge meg̵inged dutun. Ebpein-inseey zan ke, “Hentei sikandin?” 
MAT.21.11	Ne midtavak is mezakel he menge etew he nemenduma ki Jesus te, “Iyan sikandin sikan is ebpeneuven te Megbevayà he si Jesus he tigNeserit diyà te Geliliya.”
MAT.21.12	Ne midseled si Jesus diyà te Valey te Megbevayà ne mibpenegseg din dutun is menge limbungan he etew zutun he ebpememelegyà wey ebpememasa. Mibpemiley zin is menge lemisahan te ebpemenliwà te menge selapì wey is menge pinuuwà te menge ebpememelegyà te ibpemuhat he merepatik. 
MAT.21.13	Migkag̵i sikandin diyà te kandan te, “Duen insurat he Lalag te Megbevayà he edhenduen te, ‘Is baley ku, ne egngezanan he valey he elempuanan.’ Ne sikiyu,” ke si Jesus, “nasì niw veeli he ubpeey te ebpemenlimbung.”
MAT.21.14	Ne nemenelavuk kandin dutun te Valey te Megbevayà is menge lakap wey menge piang ne nengeulian din sikandan is langun. 
MAT.21.15	Nengepauk is menge lavew he memumuhat wey menge menunudlù te kesug̵uan dutun hein neehè dan is egkengein-inuwan he mibeelan ni Jesus wey nezineg dan is menge vatà diyà te Valey te Megbevayà he ebpemenhabet egkag̵i te, “Tehuza is kevuwazan ni Hadì David!” 
MAT.21.16	Ne tenged dutun migkag̵i zan diyà te ki Jesus is egkengepauk te, “Egkezineg nu ve heini is egkeg̵iyen dan?” Ne midtavak si Jesus te, “Egkezineg ku. Wazè niw ves mevasa sikan is insurat he tagnà te ebpeneuven te Megbevayà he edhenduen te, ‘Mibpenurù nu is menge vatà wey mehustu is kedelig̵a zan kenikew.’ ”
MAT.21.17	Ne mid-ewaan din sikandan ne mid-awà sikandin dutun te inged he Hiruselim ne midhendiyà te inged he Bitanya, ne zutun medhizeg̵à.
MAT.21.18	Ne te nepawà dutun te ziyà ensi Jesus te zalan su edlikù dan diyà te Hiruselim, egkevitil sikandin. 
MAT.21.19	Ne te uvey zutun te zalan neehè din is kayu he igira. Mibeyaan din haazà, iyan, wazà beg̵as he neehè din su menge zahun dà. Ne migkeg̵iyan din haazà is kayu te, “Kenè ke en mebeg̵as minsan keenu.” Ne wazà metegteg̵aad nelay-ub haazà is kayu. 
MAT.21.20	Nengeinuinu utew is menge sumusundan ni Jesus dutun hein neehè dan is nehitavù dutun te kayu. Ne ke sikandan te, “Maan is segugunà nelay-ub heini is kayu he igira?” 
MAT.21.21	Ne midtavak si Jesus te, “Tipig̵i niw heini ziyà te isip niw he ke edsarig kew te Megbevayà te kenà duwazuwa, egkehimu niw heini is midhimu ku kayi te kayu he igira. Ne kenà kayi zà taman su minsan pa ke ekeg̵iyan niw heeyan is buntud te, ‘Med-awè ka keniyan ne agbur ka ziyà te zag̵at,’ ne ebpemineg̵en kew zin. 
MAT.21.22	Emun edsarig kew te Megbevayà, ke ed-ampù kew, egkezawat niw is ebuyuen niw.”
MAT.21.23	Midlikù si Jesus diyà te simbahan he Valey te Megbevayà ne mibpenurù din is menge etew zutun. Ne nemekeuma is menge lavew he memumuhat wey menge ebmeg̵urangen te menge Hudiyu zutun ne mid-insè dan ki Jesus te, “Heini is langun he ed-ul-ulahan nu zini te simbahan, duen nu ve ketenged te ked-ulaula kayi, wey hentei is mibeg̵ey kenikew te ketenged wey nu meulaula heini?” 
MAT.21.24	Ne midtavak si Jesus te, “Duen daan id-insè ku keniyu, ne emun edtevaken a keniyu, edtevaken ku zaan sikiyu ke hengkey is kediey he ketenged te ked-ulaula ku kayi te langun. 
MAT.21.25	Hentei is mibeg̵ey ki Juan Megbebewtismu te ketenged din te kebpemewtismu? Megbevayà be wey ke etew zà?” Ne zutun mibpein-inseey sikandan is egkag̵i te, “Emun egkeg̵iyen tew he Megbevayà, ed-insà sikandin ke maan is wazè tew tuuwi si Juan. 
MAT.21.26	Ne emun egkeg̵iyen ta he etew zà, ebpemiligru ki te menge etew su midtuu zan he ebpeneuven si Juan te Megbevayà.” 
MAT.21.27	Umba, iyan tavak dan dutun ki Jesus is, “Hanew ta.” Ne migkag̵i si Jesus diyà te kandan te, “Kenè ku zaan egkeg̵iyen keniyu ke hengkey is ketenged ku te kebaal kayi te langun,” ke sikandin.
MAT.21.28	Ne mid-uman megkag̵i si Jesus diyà te kandan te, “Hengkey is isip niw kayi? Duen etew he zezuwa is anak din he maama. Mibeyaan din is kakey ne migkeg̵iyan din te, ‘Diyè ka g̵untaan, Mama, terebahu te perasan.’ 
MAT.21.29	Ne midtavak haazà is anak din te, ‘Es! kenà a egkesuat.’ Asal netegteg̵aad dutun neisip-isip din haazà, ne mibmezaat is gehinawa zin dutun te keberawa zin te amey zin ne zutun midtuman din haazà is ebpeveelan kandin. 
MAT.21.30	Ne mibeyaan daan dutun te etew is hazi ne iyan ded daan insug̵ù din haazà is insug̵ù din duen te sevaha he anak din. Ne mid-uya haazà is hazi zutun te migkag̵i kandin, iyan, wazè din beeli haazà is ibpeveelan kandin.” 
MAT.21.31	Ne ke si Jesus te, “Hentei zutun te zezuwa he telesuled is hustu he neketuman te sug̵ù te Amey zan?” Ne ke sikandan diyà te ki Jesus te, “Iyan haazà is kakey.” Ne ke si Jesus dutun te, “Benar iyan he edhuna keniyu is menge mezaat he etew iring te menge menunukut te vuhis wey is menge vahi he ibpenapì dan is dengeg dan su edewaten sikandan te Megbevayà wey zin mehedii kenà sikiyu. 
MAT.21.32	Su nekeuma si Juan, ne impeehè din keniyu is paag̵i wey kew mebmetazeng ne wazè niw sikandin tuuwi, iyan, midtuuwan mulà sikandin te menge limbungan he menunukut wey menge vahi he ebpemenapì te zengeg dan. Ne minsan te netuenan niw heini, wazè niw iniyug̵i is memezaat he ulaula ne wazè kew zaan medtuu kandin.”
MAT.21.33	Ne migkag̵i si Jesus te, “Pemineg̵a niw is selakew pa he sempità he egkeg̵iyen ku keniyu mehitenged te ed-ul-ulahan te Megbevayà. Duen etew he zuen din pemuleey he mibpemulaan din te menge g̵awed he paras. Mid-alad din haazà, ne mibudsiyan din te meluag is dekelà he vatu su ebeelan din he keresà te wahig dutun te veg̵as te paras. Ne midlelawig sikandin te ebpeubpaan din te ebantey zutun te perasan. Ne mibpeelimahan din haazà is perasan ne zutun midhendiyà te sengeg̵inhedian. 
MAT.21.34	Ne hein tirag̵un en dutun, midsug̵ù din is menge sulug̵uen din he ibpekuwa te vahin din dutun te perasan din. 
MAT.21.35	Ne hein nemekeuma haazà is menge sulug̵uen din, mibpemug̵el zutun te impemeelima zin te perasan is sevaha zutun. Ne is sevaha, midhimetayan dan, ne is sevaha pa zutun, midtuleng dan te vatu. 
MAT.21.36	Ne mid-uman medsug̵ù heini is etew te mezakel pa kenà is nengehuna he midsug̵ù din. Iyan, iyan ded gihapun mid-ulaula zutun te impemeelima zin te perasan is mid-ulaula zan dutun te nengehuna he sug̵ù din. 
MAT.21.37	Ne te ketepusan, midsug̵ù kayi te etew is anak din, su egkeisip din is, ‘Kenà egkehimu he kenè dan edtehuzen is anak ku,’ ke sikandin. 
MAT.21.38	Iyan, hein naahà dutun te impemeelima zin te perasan haazà is anak din, migkag̵i zan te, ‘Na, iyan en heini sikan is anak din; kuwa kew en su edhimetayan tew ne egkeangken tew en heini is perasan din.’ 
MAT.21.39	Ne migewezan dan haazà ne intimbag dan diyà te g̵awas dutun te perasan ne midhimetayan dan.”
MAT.21.40	Ne ke si Jesus te, “Emun ebpekeuma sikan is teg̵ig̵aked dutun te perasan, hengkey is ed-ul-ulahan din dutun te impemeelima zin dutun te perasan?” 
MAT.21.41	Ne midtavak dan te, “Iyan is: ebpenhimetayan din haazà is impemeelima zin ne ebpeelimahan din maan haazà is perasan te selakew en he menge etew he ebeg̵ey mulà te vahin ke egkeuma is tirag̵un.” 
MAT.21.42	Ne migkag̵i si Jesus te, “Siguradu nevasa niw en sikan is insurat he Lalag te Megbevayà he edhenduen te,
MAT.21.42	‘Sikan is batu he himan te valey,
MAT.21.42	mid-engkezan te menge pandey
MAT.21.42	su kunaan dan ke wazè din pulus.
MAT.21.42	Ne heini, nehimu en guntaan he vatu
MAT.21.42	he iyan dà ebpekepurung te valey.
MAT.21.42	Ulaula heini te Nengazen,
MAT.21.42	ne igkeinuinu tew utew.’
MAT.21.43	Umba,” ke si Jesus, “benar iyan he kenè kew en maan is menge Hudiyu edhedian te Megbevayà su iyan din edhedian is menge etew he edtuman te egkesuatan din. 
MAT.21.44	Ne haazà he vatu, 
MAT.21.45	Ne heini is menge sempità ni Jesus, nezineg te menge Perisiyu wey menge lavew he memumuhat ne nesavut dan he iyan din sikandan egkeg̵iyen. 
MAT.21.46	Iyan, hein ed-isipen dan en edekepa si Jesus, kenè dan egkehimu su egkehandek dan te mezakel he menge etew su midtuu is menge etew he ebpeneuven si Jesus te Megbevayà.
MAT.22.1	Ne mid-uman mebpenurù si Jesus te menge etew pinaag̵i te menge sempità. 
MAT.22.2	Ke sikandin te, “Is kedhadì te Megbevayà he ziyà te langit, ne iring te hadì he midtukud te zekelà he keemuran su ebpengesawa is anak din. 
MAT.22.3	Midsug̵ù din is menge sulug̵uen din he ibpetukew sikan is menge etew he migkeg̵iyan he zaan he ipetelavuk dan en dutun te keemuran. Iyan, is menge etew, wazè dan itetepian haazà is menge sulug̵uen. 
MAT.22.4	Ne mid-uman medsug̵ù haazà is hadì te selakew en he menge sulug̵uen din ne ke sikandin te, ‘Keg̵iyi niw sikan is menge etew he nelapè ku en is menge vaka wey menge impemelambù ku he nati, ne nelemise en is egkeenen. Ne medhendini en sikandan.’ 
MAT.22.5	Iyan, henduen be te wazà mekezineg haazà is menge etew. Wazè dan iniyug̵i is menge vaal zan. Is sevaha, ne ziyà te pemuleey zin ne is sevaha, ne ziyà te tindahan din. 
MAT.22.6	Ne is duma he etew zutun, migewezan dan haazà is midsug̵ù te hadì, ne mibpemug̵el zan ne human dan himetayi. 
MAT.22.7	Ne zutun utew nepauk haazà is hadì. Midsug̵ù din is menge sundaru zin ne sikan is nemumunù, mibpenhimetayan te menge sundaru ne mibinsulan dan is inged dutun te mibpenhimetayan dan. 
MAT.22.8	Ne midtig̵um te hadì is menge sulug̵uen din ne ke sikandin te, ‘Nelemise en is keenen, iyan, sikan is ibpemetelavuk ku, kenè bes dait kayi te keemuran ku. 
MAT.22.9	Umba, ikula niw is menge kersada he mezakel is menge etew zuen, ne minsan pira he etew is egkeehè niw ne ipehendini niw.’ 
MAT.22.10	Ne migenat haazà is menge sulug̵uen din ne mid-ikul zan is menge kersada, ne is langun he etew he neuma zan, meupiya is ulaula zin se mezaat is ulaula zin, ne mid-umbita zan. Ne nepenù haazà te etew is turug̵an te hadì.
MAT.22.11	Ne zutun te kedseled te hadì su ed-ahaan din is nengetig̵um he etew, neehè din dutun is etew he wazà medsun-ud te bisti te eseweey. 
MAT.22.12	Ne ke sikandin te, ‘He Mama, maan is nekeaku ka he edtelavuk kayi te keemuran he wazè ka medsun-ud te bisti te eseweey?’ Iyan, wazà igketavak dutun te etew. 
MAT.22.13	Ne insug̵ù dutun te hadì te menge sulug̵uen din te, ‘Bekusa niw is menge velad wey paa zin ne itimbag niw sikandin diyà te g̵awas, diyà te merusirem he utew meziyù. Ne zutun sikandin ebpekengingitel ne ebpekekulahì tenged te utew sikandin ebpekedsendit.’ ” 
MAT.22.14	Ne mid-uman megkag̵i si Jesus te, “Mezakel he menge etew is midtawag te Megbevayà wey zin egkehedii, iyan, mezelag dà is egkepilì din.”
MAT.22.15	Ne zutun mid-ewaan si Jesus te menge Perisiyu su ed-uyunan dan ke hengkey is kegkepulutikahi zan ki Jesus wey mehimu he ikesumbung dan. 
MAT.22.16	Ne midsug̵ù dan diyà te ki Jesus is menge sumusundan dan wey menge sakup te upakat he midtukud ni Hirudis. Ne haazà is midsug̵ù dan, migkag̵i ziyà te ki Jesus te, “Menunudlù, netuenan dey he metazeng ka he etew; su ibpenurù nu is tutuu he ebpeveelan kenitew te Megbevayà, ne is lalag te menge etew, kenà ebpekehalin te ibpenurù nu tenged te wazè nu ibpelavi he minsan hentei. 
MAT.22.17	Umba, keg̵iyi key kenikew, ke ebpekesupak ki ve te kesug̵uan tew ke ebayad ki te vuhis diyà te hadì tew he ziyà te inged he Ruma?” 
MAT.22.18	Ne netuenan ni Jesus ke hengkey is mezaat he ziyà te g̵ehinawa zan ne ke sikandin te, “Teruen kew, maan is egezaman a keniyu? 
MAT.22.19	Ipeehè niw kediey is selapì he ibayad niw te vuhis.” Ne impeehè dan kandin is selapì. 
MAT.22.20	Ne mid-insà si Jesus te, “Hentei ki zagwey wey ngazan heini is nekesurat kayi?” 
MAT.22.21	Ne ke sikandan te, “Dagwey wey ngazan te hadì diyà te Ruma.” Ne migkag̵i si Jesus te, “Ne emun kandin, ne iyan egkesuatan din, iveg̵ey niw ziya te kandin, ne iveg̵ey niw zaan diyà te Megbevayà is kandin he azen,” ke sikandin. 
MAT.22.22	Ne hein nezineg dan haazà is lalag ni Jesus, utew zan nengeinuinu ne mid-ewaan dan si Jesus ne migawas dan dutun.
MAT.22.23	Ne netegteg̵aad dutun, duen menge Sedusiyu he midhendiyà te ki Jesus. Is menge Sedusiyu, ne iyan is menge Hudiyu he edtuu he kenà egkengevanhew keuzemà is minsan hentei. 
MAT.22.24	Ne migkeg̵iyan dan si Jesus te, “Menunudlù, impenurù dengan ni Moises he emun duen maama he zuen din esawa ne ebpatey haazà is maama, kinahanglan he ebpemeluwen te suled dutun te maama haazà is ipag din su wey mevuwad haazà is minatey pinaag̵i zutun te suled din. 
MAT.22.25+MAT.22.26	Ne zengan duen dini pitu he menge maama he teltelehazi. Mibpengesawa is kakey, iyan, minatey he wazà med-anak. Ne mibpemalu haazà is bahi te hazi zutun te minatey. Ne minatey zaan haazà is hazi he wazà mevuwad; ne haazà is bahi, mibpemalu en maan te hazi zutun te minatey. Ne iring din ded daan, minatey haazà is mibpemalu zutun te vahi he wazà mevuwad. Ne henduen dà duen su pudu nekeesawa zutun te vahi haazà is teltelesuled he pudu zin ingkevalu, iyan, nemematey zan maamin he wazà mevuwad. 
MAT.22.27	Ne te ketepusan, minatey zaan haazà is bahi. 
MAT.22.28	Ne keuzemà te andew ke egkengevanhew en is langun, hentei is hustu he teg̵iesawa zutun te vahi? Su pudu nekeesawa kandin haazà is teltelesuled.”
MAT.22.29	Ne midtavak kandan si Jesus te, “Nengesayep kew utew! Iyan is wazè niw mesavut sikan is ingkengesurat he menge Lalag te Megbevayà ne wazè niw zaan mesavut he mekeg̵eg̵ehem is Megbevayà te kebpemanhew te menge minatey. 
MAT.22.30	Su emun egkengevanhew en is menge minatey ne iring en sikandan te menge velinsug̵uen te Megbevayà he ziyà te langit he kenà ebpees-eseweey is menge maama wey vahi. 
MAT.22.31	Egug̵uzan ku sikiyu wey kew mevenari he egkevanhew is menge minatey. Wazè niw ves mevasa sikan is insurat he Lalag keniyu te Megbevayà? 
MAT.22.32	Su minsan te minatey en dutun si Abraham, si Isaak, wey si Hakub, migkag̵i is Megbevayà te, ‘Iyan a Megbevayà he ed-ezapen ni Abraham wey ni Isaak wey ni Hakub,’ 
MAT.22.33	Ne hein nezineg heini te menge mezakel he etew, nengeinuinu zan utew zutun te kebpenurù din.
MAT.22.34	Ne hein netuenan dutun te menge Perisiyu he wazà nehimu te menge Sedusiyu ziyà te ki Jesus he igkepezekepa zan kandin, midtig̵um sikandan. 
MAT.22.35	Ne is sevaha zutun, menunudlù te kesug̵uan. Ne migezaman din dekepa is ketezengan ni Jesus pinaag̵i te menge insà. 
MAT.22.36	“Menunudlù,” ke sikandin, “hengkey is lavew he sug̵ù duen te kesug̵uan?” 
MAT.22.37	Ne midtavak si Jesus te, “Kinahanglan he iyan nu mahala ziyà te g̵ehinawa nu is Megbevayà he Nengazen tew. Iyan nu sikandin mahala ziyà te g̵ehinawa nu, isip nu, wey kedsavut nu. 
MAT.22.38	Iyan heini lavew he sug̵ù he edhuna te langun. 
MAT.22.39	Ne iring din ded daan is ikezuwa he iyan heini: ‘Kinahanglan he mahala nu is duma nu; isipa nu sikandin he iring te kenikew en he g̵ehinawa.’ 
MAT.22.40	Is tivuuk he kesug̵uan he imbilinbilin kenitew ni Moises wey is menge penurù te menge ebpeneuven dengan te Megbevayà, kayi ebpuun te zezuwa he sug̵ù,” ke sikandin.
MAT.22.41	Ne hein midtig̵um is menge Perisiyu, mid-insaan sikandan ni Jesus te, 
MAT.22.42	“Hengkey is isip niw? Kes mibpilì te Megbevayà he ibpahadì, hentei ki kevuwazan sikandin?” Ne midtavak dan te, “Kevuwazan sikandin ni Hadì David.” 
MAT.22.43	“Ne emun iyan heeyan,” ke si Jesus, “maan is migkag̵i si David, pinaag̵i te ked-ulini kandin te Wag̵as he Mulin-ulin, he Nengazen din sikan is mibpilì te Megbevayà? Su migkag̵i zengan si David te, 
MAT.22.44	‘Migkag̵i is Megbevayà diyà te Nengazen ku te, “Kayi ka pinuu te zapit te egkekewanan ku taman te kenè ku pa ibpeluhud diyà te kenikew is menge kuntada nu.” ’ ” 
MAT.22.45	Ne ke si Jesus diyà te kandan te, “Emun migkag̵i ni David he Nengazen din sikan is ebperetengen he ibpahadì, egkehimu ve he kevuwazan dà duen ni David?” 
MAT.22.46	Ne wazà neketavak ki Jesus dutun te minsan hengkey he menge insè din, ne puunè dà dutun wazè en maan nekeaku he ebpenginginsè pa maan kandin.
MAT.23.1	Ne zutun migkag̵i si Jesus diyà te mezakel he menge etew wey ziyà te menge sumusundan din te, 
MAT.23.2	“Is menge menunudlù te kesug̵uan wey menge Perisiyu, insarig kandan is kebpenurù te kesug̵uan he imbilinbilin ni Moises. 
MAT.23.3	Umba, kinahanglan he ebentayan niw wey edtumanen niw is minsan hengkey he penurù dan keniyu. Iyan, kenè niw iringi mulà is ulaula zan su kenè dan edtumanen is ibpenurù dan keniyu. 
MAT.23.4	Utew mezakel is mereg̵en he tulumanen he ibpetuman dan te menge etew, iyan, wazà minsan hengkey he idtavang dan dutun te menge etew wey meketuman haazà is etew zutun te ibpetuman dan. 
MAT.23.5	Mezakel is ed-ul-ulahan dan wey sikandan mezalig te menge etew su ibpeehè dan he edtumanen dan is sug̵ù te Megbevayà pinaag̵i zà te ebped-eepizen dan he insurat he Lalag te Megbevayà he ibedbed dan diyà te velad dan wey ziyà te vuked dan, wey pinaag̵i te utew meluag he sidsid te kemisula zan. 
MAT.23.6	Iyan egkesuatan dan he utew zan tehuza ke edtelavuk dan te keemuran; ne emun diyè dan te simbahan, egkesuatan dan he iyan sikandan ibpepinuu ziyà te ebpepinuuwan te lavew he menge etew. 
MAT.23.7	Utew ibmeupiya te g̵ehinawa zan ke edtehuzen sikandan te menge etew ziyà te tiyenggiyan wey ke ed-umawen sikandan he ‘menunudlù.’ 
MAT.23.8	Kenè niw itug̵ut he iyan id-umew keniyu is ‘menunudlù’ su teltelesuled kew is langun ne sebsevaha zà is menunudlù niw he iyan a. 
MAT.23.9	Kenè niw zaan gerari te ‘amey’ is minsan hentei kayi te kelibutan su sebsevaha zà is Amey niw he iyan is Megbevayà diyà te langit. 
MAT.23.10	Kenè niw zaan itug̵ut he iyan id-umew keniyu is ‘egalen’ su siak is mibpilì te Megbevayà, iyan e zà egalen niw. 
MAT.23.11	Ne is ed-isipen niw he lavew ziyà te keniyu, kinahanglan he egkehimu sikandin he sulug̵en niw te langun. 
MAT.23.12	Sikan is ebpelavew, edhimuwen te Megbevayà he egkelevawan sikandin te langun. Ne sikan is ed-isipen din he lavew kandin is minsan hentei keniyu, edhimuwen sikandin te Megbevayà he lavew te minsan hentei keniyu.
MAT.23.13	Kehizu niw te menge menunudlù te kesug̵uan wey sikiyu is menge Perisiyu su tarù is kedtuu niw te Megbevayà! Su ke zuen etew he ibeg̵ey zin pezem is gehinawa zin diyà te hadì tew he Megbevayà, kenè niw edtug̵utan, ne kenè niw zaan ibpeveyveyaan is gehinawa niw te Megbevayà.
MAT.23.14	Kehizu niw te menge menunudlù te kesug̵uan wey sikiyu is menge Perisiyu su tarù is kedtuu niw te Megbevayà! Edlimbungan niw is menge valu he vahi wey niw maangken is baley zutun te edlimbungan niw. Ne utew melug̵ayad is ked-ampù niw he iyan paag̵i te kedtembuni niw te mezaat he mibeelan niw. Tenged kayi utew zekelà is silut keniyu te Megbevayà.
MAT.23.15	Kehizu niw te menge menunudlù te kesug̵uan wey sikiyu is menge Perisiyu su tarù is kedtuu niw te Megbevayà! Edlayun kew te zag̵at ne edhipenawen niw is meluag he tanà wey niw mekabig is etew; ne is egkekabig niw, edhimuen niw he tuwas pa he zait sikandin he edsilutan diyà te Impirnu, kenà sikiyu.
MAT.23.16	Kehizu niw, su iring kew te lakap he ed-ag̵ak te sengelelakap. Ibpenurù niw he ke zuen etew he ebpenaad ne ibpengumew-umew zin duen te zekelà he simbahan, egkehimu he kenè din edtumanen haazà he penaad. Ne ibpenurù niw zaan he emun iyan din ebpengum-umawen sikan is bulawan duen te simbahan, kenà egkehimu ke kenè din edtumanen haazà is penaad din. 
MAT.23.17	Menge lakap kew he tulebung! Su iyan bes lavew sikan is bulawan duen te Valey te Megbevayà! Kenà egkehimu! Su sikan is bulawan, iyan igketeg̵ui zin te g̵ehem te Megbevayà su g̵eina te nekeseled duen te Valey te Megbevayà. 
MAT.23.18	Ne ibpenurù niw zaan he ke zuen etew he ebpenaad, ne ke ibpengumew-umew zin duen te vangkù he ebpemuhatan diyà te Valey te Megbevayà, egkehimu he kenè din edtumanen is penaad. Iyan, emun iyan din ebpengum-umawen sikan is impemuhat he ziyà mekesavuk te vangkù ne kenà egkehimu ke kenè din edtumanen is penaad din. 
MAT.23.19	Utew kew nelakap su iyan bes lavew is impemuhat? Kenà egkehimu, su iyan igketeg̵ui zin te g̵ehem te Megbevayà sikan is bangkù he ebpemuhatan. 
MAT.23.20	Ne tenged dutun, ke zuen ebpenaad, ne ebpengum-umawen din sikan is bangkù duen te seled te Valey te Megbevayà, kenà iyan dà sikan is bangkù egkeambit din, kekenà, elin sikan is impemuhat he zuen mekesavuk te vangkù. 
MAT.23.21	Iring din ded daan ke zuen etew he ebpengum-umawen din is Baley te Megbevayà, kenà iyan sikan is baley egkeambit din, kekenà, iyan is Megbevayà he zutun ed-ubpà. 
MAT.23.22	Ne ke zuen etew he ebpenaad ne ebpengum-umawen din is langit, iyan tutuu he egkeumew zin sikan is pinuuwà te Megbevayà, ne emun egkeambit din sikan is pinuuwà te Megbevayà, iyan tutuu he egkeambit din is Megbevayà.
MAT.23.23	Kehizu niw te menge menunudlù te kesug̵uan wey sikiyu is menge Perisiyu, su tarù is kedtuu niw te Megbevayà! Ibeg̵ey niw te Megbevayà is ikepulù he vahin minsan te menge perehemut te egkeenen iring te yirbebuyna, anis, wey kuminu, iyan, kenè niw edtumanen is menge lavew pa he sug̵ù iring te ked-ula-ula te metazeng, kegkehizu te zuma niw, wey kedtumana niw te menge penaad niw. Kinahanglan he ibeg̵ey niw is ikepulù, iyan, kenè niw zaan teg̵aka heini is menge lavew pa he sug̵ù. 
MAT.23.24	Iring kew te lakap he ed-ag̵ak te sengelelakap. Kenè niw egkeaku te ebaal is utew zeisey he salà, iyan, egkeekuwan niw mulà te ebaal is utew zekelà he salà.
MAT.23.25	Kehizu niw te menge menunudlù te kesug̵uan wey sikiyu is menge Perisiyu su tarù is kedtuu niw te Megbevayà! Ebpurungan niw ebentayi is menge vetasan niw, iyan, diyà te isip niw wey g̵ehinawa niw ne zuen keheheramham wey kelelalung. Iring kew te vasu wey pinggan he nelumpiyuwan diyà te g̵awas, iyan, meremerik is diyà te seled. 
MAT.23.26	Iring kew te lakap is menge Perisiyu! Lumpiyuwi niw hunai is idseled niw zutun ne human egkelumpiyu is tasa niw wey pinggan niw.
MAT.23.27	Kehizu niw, te menge menunudlù te kesug̵uan wey sikiyu is menge Perisiyu, su tarù is kedtuu niw te Megbevayà! Iring kew te valey he vatu he iyan lungun he mibpintalan te meputì he zutun idsavuk is lawa te nemematey. Meupiya he ed-ahaan diyà te g̵awas, iyan, dutun te seled din ne menge tulan te minatey he nengeredak en. 
MAT.23.28	Iring kew zutun su emun ed-ahaan kew te etew henduen be te meupiya is ulaula niw, iyan, diyà te g̵ehinawa niw, dutun is kedtarùtarù wey kedsupak te sug̵ù te Megbevayà.
MAT.23.29	Kehizu niw te menge menunudlù te kesug̵uan wey sikiyu is menge Perisiyu su tarù is kedtuu niw te Megbevayà! Mideyzeyanan niw is menge valey he vatu he iyan inlungun niw te menge lawa te nemematey zengan he menge metazeng wey ebpemeneuven te Megbevayà. 
MAT.23.30	Ne egkag̵i kew te, ‘Angin ke neetew kiw en dutun te timpu te menge kepuun tew he mibpenhimetayan dan sikan is ebpemeneuven dengan te Megbevayà su kenè kiw mulà dutun edtampu te mibeelan dan.’ 
MAT.23.31	Ne venar ves iyan he iyan kew sikan is menge kevuwazan te menge etew zengan he nekevunù te ebpemeneuven te Megbevayà su iring kew kandan. 
MAT.23.32	Himesaza niw en is mezaat he ulaula he wazà mepasad te menge kepuun niw! 
MAT.23.33	Iring kew te menge uled wey menge anak te uled su utew mezaat is ulaula niw. Ebmenmenuwen niw te kedlikey is silut keniyu ziyà te Impirnu? 
MAT.23.34	Su egkeg̵iyen ku keniyu he ibpehendiyan ku pa te keniyu is ebpemeneuven te Megbevayà, wey menge etew he mibeg̵ayan te Megbevayà te ketau, wey menge menunudlù. Ne edhimetayan niw is duma kandan. Ne is duma, idransang niw ziyà te krus ne ebpemug̵elen niw is duma ziyà te seled te menge simbahan niw ne ed-elawen niw sikandan diyà te minsan hendei he inged he egkepeveyaan dan te ebpemelag̵uy. 
MAT.23.35	Tenged kayi, iyan kew edsilutan te kebpemunua te langun he menge metazeng he nevunù puunè dà dutun te kedhimetayi ki Abel he metazeng he etew zengan, taman te kedhimetayi te anak ni Berekiyas he si Zacarias he mibunù niw ziyà te pid-elangan te Valey te Megbevayà wey vangkù he pemuhatà. 
MAT.23.36	Egkeg̵iyen ku keniyu he sikiyu is menge etew g̵untaan, elin kew zaan edsilutan tenged te kegkengevunù kayi te langun.”
MAT.23.37	Ne zutun netenuzan ni Jesus is menge ulaula te menge meg̵inged te Hiruselim ne ke sikandin te, “Igkeseeng ku sikiyu is menge meg̵inged diyà te Hiruselim su ebpemunuen niw is ebpemeneuven te Megbevayà, ne is menge sulug̵uen te Megbevayà he ibpehendiyan, ebpenulengen niw te vatu he edhimetayan niw. Utew zekelà is suat ku pezem he ed-uyemuwen ku sikiyu; ke và dà manuk, iring a te upa he edlekupan din is menge piyak din, ne kenè kew ebpelekup. 
MAT.23.38	Ne g̵untaan, utew mekevulungbulung heini is simbahan niw su mid-iniyug̵an kew en te Megbevayà. 
MAT.23.39	Su egkeg̵iyen ku keniyu he kenè ad maan keniyu egkeahà taman dutun te timpu keuzemà he ebpekekag̵i kew te, ‘Delig̵a is nekeuma he midsug̵ù te Nengazen.’ ”
MAT.24.1	Ne migawas si Jesus puun dutun te Valey te Megbevayà. Ne te ked-awè din dutun, mid-uvayan sikandin te menge sumusundan din su ibpeehè dan kandin is Baley te Megbevayà wey is menge valey he ziyà te uvey zutun. 
MAT.24.2	Ne migkag̵i kandan si Jesus te, “Tengtengi niw heini is langun su egkeg̵iyen ku keniyu he heini is menge vatu he imbevaley zan kayi, wazà minsan sevaha keuzemà he ebpekeuntud diyà te sevaha su egkewag̵ey heeyan is langun.”
MAT.24.3	Ne netegteg̵aad dutun mibpinuu si Jesus diyà te vuvungan he egngezanan te Ulivuwan. Ne mid-uvayan en maan sikandin te menge sumusundan din te wazè dan duma su iyan dan dà. Ne ke sikandan te, “Keg̵iyi key ke keenu egkehitavù heini is langun, wey ke hengkey is egkeulaula he tuus wey zey metueni he iyan en kedlikù nu wey kegketapus kayi te timpu?” 
MAT.24.4	Ne midtavak si Jesus te, “Andam kew wey kenè kew mekesundan te teruen he etew. 
MAT.24.5	Su mezakel is ebpenlepew he egamit te ngazan ku ne egkag̵i is kada sevaha zutun he iyan sikandin sikan is mibpilì te Megbevayà he ibpahadì! Ne mezakel is ebpeketuu te menge tarù dan. 
MAT.24.6	Egkezineg niw ziyà te uvey niw is meg̵urub tenged te g̵ira ne egkezineg niw zaan is tudtul te menge g̵ira ziyà te meziyù he tanà. Iyan, kenè kew mahandek su kinahanglan he egkeulaula is iring kayi te kenè pa edtepusen heini is timpu. 
MAT.24.7	Ebpekidtebek is sengeinged te zuma zin he inged; ne egira is sengeg̵inhedian te zuma zin he g̵inhedian. Egkehitavù is bitil wey menge linug diyà te minsan hendei. 
MAT.24.8	Iyan, heini he egkehitavù, ne iring te ed-anak he sikan pa ebpuunà is belilit din.
MAT.24.9	Egkuntedahan kew te tivuuk he menusiyà tenged te menge sumusundan ku sikiyu. Ne edekepen kew te menge etew ne ibpalad kew zan diyà te edrasey keniyu ne is duma keniyu edhimetayan dan. 
MAT.24.10	Dutun he timpu, mezakel is egkepenulayan ne ibpalad te kada sevaha zutun is duma zin he tumutuu wey mehimetayi ne ebpekunkuntedehè dan. 
MAT.24.11	Ne zutun ebpemenlepew is mezakel he teruen he etew he egkag̵i is uman sevaha kandan he ebpeneuven sikandin te Megbevayà. Ne mezakel is egkelimbungan dan. 
MAT.24.12	Ne tenged te kebpekeeneb te kelelalung te menusiyà egkeawà diyà te g̵ehinawa te kezekelan dutun is kebmahala zan te zuma zan. 
MAT.24.13	Iyan, sikan is kemulu pa edtuu ke egkeuma haazà is ketepusan te menge kemeresayan, iyan ebeg̵ayan te untung he wazè din pidtemanan. 
MAT.24.14	Ne idsangyew ziyà te tivuuk he kelibutan heini is Meupiya he Tudtulanen te keag̵i te kedhadì te Megbevayà wey metueni heini te tivuuk he menusiyà. Ne emun egkepasad en haazà ne iyan en ketepusan.
MAT.24.15	Si Daniel, sikan is ebpeneuven te Megbevayà dengan, netagnè din is egngezanan te melimezang he ebpekekaid. (Is ebpekevasa kayi te netagnè din, kinahanglan he sevuta zutun te nekevasa haazà is nevasa zin.) Ne emun egkeehè niw he ziyè en heini ebpekehitindeg te Valey te Megbevayà, 
MAT.24.16	mebpelag̵uy zan is diyà te prubinsya he Hudiya pehendiyà te menge vuvungan. 
MAT.24.17	Sikan is etew he egkeserengà diyà te g̵awas te valey zin, kenè en med-usik-usik pa te timpu te kedseled diyà te valey he egkuwa te minsan hengkey te azen din. 
MAT.24.18	Sikan is etew he ziyà egkeserengà te pemuleey zin, kenè en med-ulì te kegkuwa te malung din. 
MAT.24.19	Ne zutun he andew, kehizu utew te menge vahi he memeg̵ingey wey ebpemenleg̵imu su utew zan egkengereg̵enan he ebpelag̵uy! 
MAT.24.20	Hamen kew he ed-ampù diyà te Megbevayà he kenà heini meserengà is kebpelag̵uy niw zutun te timpu te meg̵enew wey zutun te Andew te Kedhimeley. 
MAT.24.21	Su utew mepait is kemeresayan dutun he timpu. Wazè pa meulaula is iring kayi puun pa te kedlimbag̵a te kelibutan. Ne emun egkehitavù heini kenè en maan egkehitavù is iring din te minsan keenu. 
MAT.24.22	Iyan, midterinan en te Megbevayà is timpu zutun te kemeresayan su emun wazà, egkelimas dutun is tivuuk he menusiyà. Iyan, tenged te egkehizuwan din is menge pinilì din he etew, midterinan din is timpu zutun te kemeresayan.
MAT.24.23	Ne ke zuen egkag̵i ziyà te keniyu te, ‘Ahaa niw; heini en is hadì he mibpilì te Megbevayà,’ wey ke zuen be egkag̵i te, ‘Heeyan en sikandin,’ kenè kew mebpemineg dutun te egkag̵i. 
MAT.24.24	Su zuen ebpemenlepew he menge teruen. Ne egkag̵i is kada sevaha kandan te, ‘Iyan a sikan is hadì,’ ne emun kenà, ne ke sikandin te, ‘Ebpeneuven a te Megbevayà.’ Ne ebpemeehè dan te egkein-inuwan wey menge singyal su ibpetuu zan pezem te menge tarù dan, ke egkehimu, is menge pinilì te Megbevayà. 
MAT.24.25	Kenè niw heini lipati su mibpetizeenan ku sikiyu he zaan.
MAT.24.26	Ne emun duen egkag̵i te, ‘Ahaa niw, su is hadì he mibpilì te Megbevayà, diyè en sikandin te tanà he wazà duen ed-ubpà he etew,’ ne haazà is etew he egkag̵i, kenè niw pemineg̵a. Ne emun duen daan egkag̵i te, ‘Kayi sikandin med-eles,’ haazà is egkag̵i, kenè niw zaan tuuwi. 
MAT.24.27	Su siak is Kakey te Menusiyà, iring is kedlikù ku te kilat he idtik-ew ibmerayag te tivuuk he langit puun te edsilaan pehendiyà te edsenlepan. Egkeahà heini te langun.
MAT.24.28	Iyan, ke hendei is egkemahù, kenà egkehimu he kenà dutun daan is menge uwak he edhurun, 
MAT.24.29	Ne emun egkeiwas haazà is timpu te kemeresayan, kenè en edsilà is andew ne kenè en daan ed-anlag is bulan. Egkengeulug is menge vituen diyà te langit, ne egkengewaleng is menge kedesenan diyà te hewhewanan. 
MAT.24.30	Ne zutun, siak is Kakey te Menusiyà, egkeahà diyà te langit is tuus te kebpekeuma ku. Ne zutun utew egkengeseeng is langun he menge etew zini te kelibutan. Ne egkeehè e zan is Kakey te Menusiyà diyà te menge g̵apun su ebpekeuma a. Ne utew zekelà is gehem ku wey utew merayag is ked-anlag ku. 
MAT.24.31	Ne zutun edsug̵uen ku is menge velinsug̵uen ku ziyà te heepat he pesag̵i kayi te kelibutan ne ibpezag̵ing is budyung ne edtig̵umen dan is menge pinilì ku he etew he ebpemuun diyà te minsan hendei kayi te tivuuk he kelibutan.
MAT.24.32	Isipa niw is ibpenurù ku keniyu pinaag̵i te sempità he kayu he igira. Dini te kenita, emun ebpeneringsing en is subpang dutun he kayu ne ebpenlumbey en, egketuenan ta he meg̵aan en is gulavung. 
MAT.24.33	Iring din ded daan, emun egkeehè niw he egkengetuman en is langun kayi te migkag̵i ku, egketuenan niw he meg̵aan a ebpekelikù. 
MAT.24.34	Tenuzi niw is egkeg̵iyen ku keniyu: emun egkeehè niw he egkengetuman en heini kenè kew pa egkeamin ebpatey taman te kenè pa egkengetuman heini is langun. 
MAT.24.35	Egkehanew is langit wey tanà, iyan, heini is migkag̵i ku, kenà mulà egkehanew te minsan keenu.
MAT.24.36	Is Amey tew he Megbevayà, iyan dà nesayud ke keenu egketuman heini is langun. Ne g̵awas kandin wazè en nesayud te andew wey uras ke keenu heini egkehitavù. Is menge velinsug̵uen te Megbevayà diyà te langit, wazè dan mesayud, wey minsan siak is Anak te Megbevayà, wazà a zaan mesayud. 
MAT.24.37	Ne siak is Kakey te Menusiyà, keuzemà te timpu te kedlikù ku zini te kelibutan, ebpekeiring is menge ulaula te menge etew zutun duen te menge ulaula zengan te menge etew zuen te timpu ni Noe. 
MAT.24.38	Su te wazè pa medlapey is dag̵at, wazà diyà te isip dan ke hengkey is egkehitavù. Iyan dà neisip te menge etew is kegkebibu ne migkaan dan ne mid-inum dan ne mibpees-eseweey zan taman te midseled en si Noe te zekelà he avang he egngezanan te arka. 
MAT.24.39	Ne wazà diyà te isip te menge etew sikan is egkehitavù kandan taman te midlapey is dag̵at ne nengelened sikandan. Ne iring ded dutun keg̵aan is kegketik-ew te kedlikù ku te Kakey te Menusiyà keuzemà. 
MAT.24.40	Dutun he timpu zuen dezuwa he maama he ziyà te pemuleey su edterebahu; egkuwaan te menge velinsug̵uen ku is sevaha zutun ne egketag̵ak is sevaha. 
MAT.24.41	Ne zutun duen daan dezuwa he vahi he ebpeug̵upà te kebpenggaling; ne egkuwaan te velinsug̵uen ku is sevaha ne egketag̵ak is sevaha. 
MAT.24.42	Purungpurung kew su kenè niw egketuenan ke keenu he andew is kedlikù ku te Nengazen niw. 
MAT.24.43	Kenè niw heini lipati he emun egketuenan te teg̵ig̵aked te valey ke keenu ebpekeuma is tekawen dutun te valey zin, ne kenà sikandin edlipezeng. Ne zutun, kenà egkeselezan te tekawen haazà is baley. 
MAT.24.44	Iring din ded daan, layun kew andam su ebpekeuma a is Kakey te Menusiyà te uras he kenà a keniyu ebperetengen.
MAT.24.45	Sikan is sulug̵uen he uluwanen wey metinumanen, iyan ibpevayàbayà te egalen din te menge zuma zin he sulug̵uen. Ne iyan ebpekaan te menge zuma zin he sulug̵uen dutun te uras te kegkaan. 
MAT.24.46	Emun ed-ulì haazà is egalen din, utew zekelà is kelipey zutun te sulug̵uen ke egkeahà te egalen din he midtuman din en is langun he ebpeveelan kandin. 
MAT.24.47	Egkeg̵iyen ku keniyu he is sulug̵uen he metinumanen, idsarig kandin is langun he menge azen te egalen din. 
MAT.24.48	Iyan, kehizu zin ke iyan diyà te isip din is egkeug̵et pa ed-ulì haazà is egalen din, 
MAT.24.49	ne ebpemug̵elen din is menge zuma zin he sulug̵uen; ne egkaan wey ed-inum duma te menge lelenguten. 
MAT.24.50	Su zutun he andew te wazè din peebuta wey zutun te uras he wazè din metueni, ebpekeulì haazà is egalen din. 
MAT.24.51	Ne haazà he sulug̵uen, edsilutan sikandin dutun te egalen din ne ebeelan diyà te kandin is iring te ebeelan daan diyà te menge etew he tarù is kedtuu zan. Ne zutun ebpekekulahì sikandin ne ebpekengingitel tuus te utew zin kebpekedsendit.”
MAT.25.1	“Dutun te kedlikù ku, is kedhadì te Megbevayà, ne iring te sempità he sepulù he rag̵a he netukid te sulù su edsinug̵ungen dan is ebpengesawa. 
MAT.25.2	Is lelima kandan, ne tulebung; ne is duma zan he lelima, ne memetau. 
MAT.25.3	Haazà is menge tulebung, mid-uwit dan is menge sulù dan, iyan, wazà gas he mid-uwit dan he teg̵ana ke egkeamin is gas dutun te seled te sulù dan. 
MAT.25.4	Ne haazà is memetau, kada sevaha kandan mid-uwit te sulù lapik is gas he intag̵ù te butilya he teg̵ana ke egkeamin is gas dutun te sulù dan. 
MAT.25.5	Ne g̵eina te neug̵et mekeuma sikan is ebpengesawa, ebpemekezungkàdungkè dan en dutun is edtag̵ad he ebpemekelipezeng.
MAT.25.6	Ne hein metaneb en dutun is kezukileman ne nezineg dan is ed-umew te, ‘Heini en sikan is ebpengesawa; sinug̵unga niw en sikandin.’ 
MAT.25.7	Ne nepukew haazà is sepulù he rag̵a ne midsusi zan is menge sulù dan ne mibpurungan dan. 
MAT.25.8	Ne zutun migkag̵i haazà is menge tulebung dutun te menge memetau te, ‘Beg̵ayi key te gas su egkengeevukan en is kenami he menge sulù.’ 
MAT.25.9	Ne midtavak haazà is memetau te, ‘Kenà egkehimu su kenà egkampet kenitew te langun is gas he neuwit dey. Hendiyè kew te tindahan wey kew mekepemasa te gas.’ 
MAT.25.10	Ne zutun migenat haazà is menge tulebung su ebpemasa zan te gas, ne hein nehaus dan en nekeuma sikan is ebpengesawa. Ne haazà is lelima he menge rag̵a he memetau, miduma zan kandin te edseled dutun te valey he zutun is eseweey. Ne hein nekeseled dan en dutun ne midlekevan haazà is baley.
MAT.25.11	Ne netegteg̵aad dutun nekeuma zaan haazà is menge zuma zan he rag̵a; ne ziyè dan dà te g̵awas is egkag̵i te, ‘He Nengazen, he Nengazen, puwasi key.’ 
MAT.25.12	Ne midtavak haazà is ebpengesawa te, ‘Kenè ku sikiyu egkekilala.’ ” 
MAT.25.13	Ne ke si Jesus te, “Iring dutun, kinahanglan he andam kew su wazè niw metueni ke hengkey he andew wey ke hengkey he uras is kedlikù ku.
MAT.25.14	Is kedhadì te Megbevayà ne iring daan te etew he edhipanew. Te wazè pa sikandin megenat, midtig̵um din is menge sulug̵uen din su idsarig din kandan is selapì din wey zan ikepetig̵ayun. 
MAT.25.15	Mibahin din kandan sumalà is egkeveleveg te uman sevaha kandan te ebpetig̵ayun. Is sevaha, mibeg̵ayan din te lelima he libu he pisus; ne is sevaha, mibeg̵ayan din te zezuwa he libu; ne is sevaha pa, nengkelibu he pisus is imbeg̵ey zin dutun. Ne zutun migenat haazà is etew he edhipanew. 
MAT.25.16	Ne sikan is sulug̵uen he mibeg̵ayan te lelima he libu he pisus, impetig̵ayun din haazà is kandin, ne netig̵ayun te lelima pa he libu. 
MAT.25.17	Iring din ded daan sikan is sulug̵uen he mibeg̵ayan te zezuwa he libu he pisus, su netig̵ayun daan te zezuwa pa he libu. 
MAT.25.18	Iyan, sikan is sulug̵uen he mibeg̵ayan te nengkelibu he pisus, mid-awà dutun ne inleveng din diyà te tanà haazà is selapì dutun te egalen din.
MAT.25.19	Ne hein neug̵et dutun, mid-ulì haazà is egalen dan su edsusiyen din haazà is selapì din. 
MAT.25.20	Ne midtelavuk kandin sikan is sulug̵uen din he mibeg̵ayan te lelima he libu he pisus ne indata zin haazà is selapì ragkes sikan is genansya he lelima he libu. Ne ke sikandin te, ‘Mibeg̵ayan a kenikew te lelima he libu he pisus; ne heini zed is genansya he lelima he libu he pisus.’ 
MAT.25.21	Ne migkag̵i haazà is egalen din te, ‘Utew meupiya is baal nu! Metinumanen ka he sulug̵uen! Ne g̵eina te egkeserig̵an ka te zeisey he selapì idsarig ku kenikew is dekelà. Seled ka zini wey ka mekeambit te kelipey ku.’ 
MAT.25.22	Ne midtelavuk daan kandin sikan is mibeg̵ayan din te zezuwa he libu he pisus ne ke sikandin te, ‘Datù, mibeg̵ayan a kenikew te zezuwa he libu he pisus. Ahaa nu, heini zed daan is genansya he zezuwa he libu he pisus.’ 
MAT.25.23	Ne migkag̵i haazà is egalen din te, ‘Utew meupiya is baal nu! Metinumanen ka he sulug̵uen! Geina te egkeserig̵an ka te zeisey he selapì, idsarig ku kenikew is dekelà. Seled ka zini wey ka medlipey te kelipey ku.’ 
MAT.25.24	Ne midtelavuk daan sikan is sulug̵uen he mibeg̵ayan din te nengkelibu he pisus. Ke sikandin te, ‘Datù, netuenan ku he wazè nu kehizu su edreg̵unen nu is kenè nu pinemula, ne ebpenggenansya ka te wazè nu ipetig̵ayun. 
MAT.25.25	Ingkehandek ku sikew umba inleveng ku ziyà te tanà is selapì nu. Ahaa nu; heini zed sikan is selapì nu.’ 
MAT.25.26	Ne midtavak haazà is egalen din te, ‘Utew mezaat is baal nu! Peg̵ulen ka he sulug̵uen! Netuenan nu ves he edreg̵unen ku is kenè ku pinemula ne ebpenggenansya a te wazè ku ipetig̵ayun? 
MAT.25.27	Maan is wazè nu ipeutang heeyan is selapì ku wey mepursintuwi wey medekelà is bali zin wey ku mezawat kayi te kedlikù ku?’ 
MAT.25.28	Ne zutun migkag̵i sikandin diyà te selakew en he sulug̵uen te, ‘Kuwaa nu heeyan is nengkelibu he pisus keniyan te kandin ne iveg̵ey nu ziyà te nekekuwa te sepulù he libu. 
MAT.25.29	Su sikan is egkeserig̵an te insarig kandin, ed-umanan pa. Iyan, sikan is kenà egkeserig̵an, edhewien diyà te kandin minsan is deisek he insarig kandin. 
MAT.25.30	Ne heini is wazè din pulus he sulug̵uen, itimbag niw ziyà te merusirem he utew meziyù diyà te g̵awas. Dutun ne ebpekekulahì wey ebpekengingitel tenged te utew ebpekedsendit.’
MAT.25.31	Siak is Kakey te Menusiyà, dutun te kedlikù ku he utew zekelà is gehem te ked-anlag ku wey edumahan ad te langun he menge velinsug̵uen ku, ebpinuu ad is edhadì. 
MAT.25.32	Ebpekeetuvang kedì is tivuuk he menusiyà. Ne zutun edtepizen ku sikandan te zezuwa he vahin iring te kedtepiza te bekidu zuen te menge kambing wey menge kerehidu. 
MAT.25.33	Idtapid ku is iring te menge kerehidu ziyà te zapit te egkekewanan ku, ne sikan is iring te menge kambing, idtapid ku ziyà te zapit te egkeg̵ivang ku. 
MAT.25.34	Ne zutun, siak is hadì, ekeg̵iyan ku is menge etew ziyà te zapit te egkekewanan ku te, ‘Sikiyu is midtuvazan te Amey ku he Megbevayà, kayi kew su iyan kew edhedian ku. Su is kedhadì ku keniyu, integ̵ana en dengan puun pa te kedlimbag̵a te kelibutan. 
MAT.25.35	Su hein nevitil a, impekaan a keniyu; ne hein nemezahan a, impeinum a keniyu; minsan wazà a keniyu mekilala, midawat a keniyu ziyan te valey niw. 
MAT.25.36	Hein wazè ku ugelingen mibeg̵ayan a keniyu; hein nezeruwan a, mid-elimahan a keniyu. Hein nepirisu a, midlauy a keniyu.’ 
MAT.25.37	Ne ed-insaan a zutun te menge etew he metazeng he ziyà te zapit te egkekewanan ku te, ‘Nengazen, keenu zey sikew maahà he nevitil wey nemezahan ne impekaan dey wey impeinum dey sikew? 
MAT.25.38	Keenu zey sikew zewata ziyà te valey zey te wazè dey sikew mekilala? Keenu ka megkinahanglan te ugelingen nu, ne mibeg̵ayan dey sikew? 
MAT.25.39	Keenu zey sikew melauy he egkezeruwan wey ziyà te pirisuan?’ 
MAT.25.40	Ne zutun, siak is hadì, edtavak a te, ‘Egkeg̵iyen ku keniyu he ke mid-ulaula niw heini ziyà te minsan sevaha kayi te menge suled ku, 
MAT.25.41	Ne zutun ekeg̵iyan ku is menge etew he ziyà te zapit te egkeg̵ivang ku te, ‘Sikiyu is midrewakan te Amey ku he Megbevayà, awè kew kayi! Su zutun kew te regreg he wazè din pidtemanan he integ̵ana he zaan ki Setanas he iyan idsilut kandin duma te menge velinsug̵uen din! 
MAT.25.42	Su zengan nevitil a, iyan, wazà a keniyu ipekaan; nemezahan a, ne wazà a keniyu ipeinum. 
MAT.25.43	Wazè ku egkepemenehikan ne wazà a keniyu zewata ziyà te valey niw. Egkinahanglan a te ugelingen, iyan, wazà a keniyu meveg̵ayi. Nezeruwan a, ne ziyà a te pirisuan, iyan, wazà a keniyu leuya.’ 
MAT.25.44	Ne ed-insè dan te, ‘Nengazen, keenu zey sikew maahà he egkevitil, ebpekeinum, wazà egkepemenehikan, wazà ugelingen, nezeruwan, wey ziyà te pirisuan ne wazè dey sikew metevangi?’ 
MAT.25.45	Ne zutun edtavak a is hadì te, ‘Egkeg̵iyen ku keniyu he ke wazè niw tevangi is minsan sevaha kayi te utew minus is pid-etawan din, siak is wazè niw metevangi.’ 
MAT.25.46	Ne heini he menge etew,” ke si Jesus, “id-awà kayi su edsilutan sikandan te silut he wazè din pidtemanan; iyan, is menge metazeng mulà, ebeg̵ayan sikandan te untung he wazè din pidtemanan.”
MAT.26.1	Ne hein nepasad ni Jesus haazà is kebpenurù din dutun te langun, migkag̵i sikandin diyà te menge sumusundan din te, 
MAT.26.2	“Netuenan niw he mekezuwa zà guntaan ne egketuman en sikan is pista he egngezanan te Pista te Kedlevayi. Ne zutun, siak is Kakey te Menusiyà, ibpalad a ziyà te menge etew wey e zan ikeransang te krus,” ke sikandin.
MAT.26.3	Ne zutun is menge punuan he memumuhat wey is ebmeg̵urangen te menge Hudiyu, midtig̵um dan diyà te turug̵an ni Keyipas he lavew he memumuhat 
MAT.26.4	su ebpengahaan dan is paag̵i wey zan mezakep si Jesus he kenà egketuenan te mezakel he menge etew. 
MAT.26.5	“Deyzey nasì,” ke sikandan, “ke kenè tew sikandin edekepen dutun te timpu te pista su kela ke edsinamuk is menge etew.”
MAT.26.6	Ne hein diyà si Jesus te inged he Bitanya, diyà sikandin te valey ni Simun te it-iten he neulian en. 
MAT.26.7	Ne mid-uvey ziyà te kandin is bahi he zuen din pelenahan he mibeelan puun te vatu he egngezanan te elebastru he midteg̵uan haazà is pelenahan te mehemut he agwa he utew mahal. Ne impetig̵is din haazà is agwa ziyà te ulu ni Jesus te kemulu pa zutun egkaan si Jesus. 
MAT.26.8	Ne hein naahà haazà dutun te menge sumusundan din ne nengepauk dan. Ke sikandan te, “Maan is mid-us-usikan din heeyan is agwa? 
MAT.26.9	Meupiya pa ke imbelegyè din heeyan te utew mahal wey ikeveg̵ey is halin diyà te egkengeayuayu!” 
MAT.26.10	Ne netuenan ni Jesus haazà is migkag̵i zan, ne ke sikandin te, “Pesegdana niw en heini is bahi. Utew meupiya heini is mid-ulaula zin dini te kedì. 
MAT.26.11	Layun niw egketevangi is egkengeayuayu su kenè niw mulà sikandan egkesuwey, iyan, siak, meg̵aan ku en sikiyu egkesuwey. 
MAT.26.12	Mid-egwahan e zin su wey meteg̵ana is lawa ku zutun te kedlevenga kedì. 
MAT.26.13	Tenuzi niw he kenà sikandin egkelipatan. Su minsan hendei idsangyew heini is Meupiya he Tudtulanen dini te tivuuk he kelibutan, egketudtul zaan heini is mid-ula-ula zin dini te kedì.”
MAT.26.14	Ne te iyan daan haazà he timpu, sevaha zuen te sepulù wey dezuwa he sumusundan, sikan is migngezanan ki Hudas he tigKeriyuti, midhendiyà sikandin te menge punuan he memumuhat. 
MAT.26.15	Ke sikandin diyà te kandan te, “Pira is idsuhul niw kedì ke pinaag̵i kedì igkepalad diyà te keniyu si Jesus?” Ne mibilang dan dutun is ketluan he elad he pelata ne imbeg̵ey zan diyà te ki Hudas. 
MAT.26.16	Ne puun dutun mibpeng-ahà si Hudas te paag̵i ke ebmenmenuwen din te ed-akal si Jesus su wey mezakep dutun te menge etew.
MAT.26.17	Ne zutun te nehuna he andew te Pista te Kegkeena te Supas he Wazè Din Tapey, mid-uvayan si Jesus te menge sumusundan din ne ke sikandan te, “Hendei is baley he egkesuatan nu he edhilutuan dey wey meteg̵ana is idlavung nu kayi te Pista te Kedlevayi?” 
MAT.26.18	Ne zutun migkag̵i si Jesus he medhendiyè dan te inged, diyà te etew he zaan he migkag̵i zin kandan ne keg̵iyi zan haazà is etew he egkag̵i is menunudlù tew te, “Meg̵aan en is kebpatey ku; dini key edlavung te menge sumusundan ku su Pista te Kedlevayi heini.”
MAT.26.19	Ne mid-ulaula te menge sumusundan ni Jesus haazà is insug̵ù din kandan ne midteg̵ana zan is idlavung dan dutun te Pista te Kedlevayi.
MAT.26.20	Ne te kegkezukilem dutun, si Jesus wey sikan is sepulù wey zezuwa he menge sumusundan din, diyè dan te lemisahan. 
MAT.26.21	Ne hein egkaan dan en dutun migkag̵i si Jesus te, “Duen egkeg̵iyen ku keniyu. Iyan is: sevaha kayi te keniyu is ed-akal kedì wey a mehimetayi.” 
MAT.26.22	Ne utew nengeseeng haazà is menge sumusundan din, ne zutun mid-insà kandin is kada sevaha zutun te, “Nengazen, iyan e ve egkeg̵iyen nu?” 
MAT.26.23	Ne midtavak si Jesus te, “Sevaha kayi te edtug̵en kedì iyan ed-akal kedì. 
MAT.26.24	Siak is Kakey te Menusiyà, ebpatey a sumalà te netagnà duen te insurat he Lalag te Megbevayà, iyan, kehizu utew zuen te etew he ed-akal kedì. Meupiya pa ziyà te kandin ke wazè en sikandin ianak.” 
MAT.26.25	Ne zutun migkag̵i si Hudas, kes ed-akal kandin te, “Menunudlù, iyan e ve ed-akal kenikew?” Ne ke si Jesus te, “Uya, iyan ka.”
MAT.26.26	Ne zutun te kemulu zan pa egkaan, mid-amì si Jesus te supas, ne mibpeselematan din te Megbevayà ne mibpenevìtevì din ne impemeg̵ey zin diyà te menge sumusundan din. Ke sikandin te, “Iyan heini lawa ku; dewata niw wey keena niw.” 
MAT.26.27	Ne zutun mid-amì din is tasa he midteg̵uan te vinu te paras, ne mibpeselematan din daan te Megbevayà ne induwal zin diyà te kandan. Ke sikandin te, “Pudu kew kayi inum. 
MAT.26.28	Su lengesa ku heini he ibpetig̵is wey mepelisi is mezakel he menge etew wey mepesaylu is menge salè dan. Tuus heini te paag̵i te kegkelibri he midtukud te Megbevayà. 
MAT.26.29	Egkeg̵iyen ku keniyu he kenè ku en maan ed-inumen is binu taman dutun te timpu keuzemà he ed-iinumey kiw te veg̵u en he vinu emun edhadì en is Amey ku he Megbevayà.” 
MAT.26.30	Ne zutun migkanta zan te kedalig te Megbevayà ne hein nepasad haazà migawas dan ne midhendiyè dan te vuvungan he egngezanan te Ulivuwan.
MAT.26.31	Ne zutun migkag̵i si Jesus diyà te kandan te, “Is langun te sikiyu, ne edluyahan is kedsarig niw kediey g̵untaan te mezukilem tenged te egkehitavù kedì; su zuen insurat he Lalag te Megbevayà he edhenduen te, ‘Edhimetayan ku is ed-elima te menge kerehidu ne ebpekedsusuwey is menge kerehidu.’ 
MAT.26.32	Iyan, emun egkevanhew ad, edhuna a keniyu ziyà te prubinsya he Geliliya.” 
MAT.26.33	Ne zutun migkag̵i si Pedro ziyà te kandin te, “Minsan ke edluyahan is kedsarig kenikew kayi te langun he menge zuma ku ne kenà mulà edluyahan is kedì, minsan egkemenumenu.” 
MAT.26.34	Ne zutun migkag̵i si Jesus diyà te ki Pedro te, “Benar is egkeg̵iyen ku kenikew he te kenè pe kan ebpengukarà is manuk, ne ketetelu ke en ebpekekag̵i he kenà a kenikew egkekilala!”
MAT.26.35	Ne migkag̵i si Pedro te, “Minsan pa ke edhimetayan a zuma kenikew kenà a egkag̵i he wazè ku sikew mekilala!” Ne iring ded daan dutun is menge pesarig dutun te zuma he menge sumusundan ni Jesus.
MAT.26.36	Ne kebpekeuma zutun eni Jesus diyà te Gitsimeni, migkeg̵iyan din is menge sumusundan din te, “Kayi kew zà pinuu su edlaus key ziyà su ed-ampù a.” 
MAT.26.37	Ne miduma zin si Pedro wey sikan is dezuwa he anak ni Sibidiyu. Ne zutun utew neseeng sikandin wey mibmesakit utew is gehinawa zin. 
MAT.26.38	Ne migkag̵i sikandin diyà te kandan te, “Utew mesakit is gehinawa ku. Henduen be te egkevidtew en. Kayi kew zà ne kenè kew medlipezeng.” 
MAT.26.39	Ne midlaus si Jesus diyà te uvey zà dutun ne midlangkeb sikandin ne mid-ampù, ke sikandin te, “Amey ku, ke egkehimu zà ne kenè nu en kediey ipeseg̵azi heini is merasey he imbanglis nu kediey, iyan, kenà egkesunud is kediey he egkesuatan, kekenà, iyan egkesunud is kenikew he egkesuatan.”
MAT.26.40	Ne hein midlikuan din haazà is tetelu he menge sumusundan din, nekelipezeng dan, ne migkeg̵iyan din si Pedro te, “Wazè niw ve metigker he kenè kew medlipezeng te minsan sengeuras dà? 
MAT.26.41	Kenè kew lipezeng, kekenà, ampù kew wey kew mekelikey te menge penggezam keniyu. Edsunud is gehinawa niw, iyan, is lawa niw ne meluya.”
MAT.26.42	Ne midlikù si Jesus ne mid-ampù med-uman, ke sikandin te, “Amey ku, emun kenè en egkehimu he id-awà sikan is kedresaya kedì ne iyan egkesunud is kenikew he egkesuatan.” 
MAT.26.43	Ne zutun midlikuan din sikan is menge sumusundan din ne neehè din he nemekelipezeng dan en maan su wazè dan maantus is kebpemetpetayi kandan te tuzug. 
MAT.26.44	Ne midlikù si Jesus ne mid-ampù med-uman te iketelu ne in-uman din in-ampù kes in-ampù din. 
MAT.26.45	Ne zutun midlikuan din sikandan ne migkag̵i te, “Kemulu kew ves nehurep he ebpemenhidhizeg̵à? Siak is Kakey te Menusiyà, iyan en heini timpu he ibpalad a ziyà te menge lalung he etew. 
MAT.26.46	Enew kew su heini en sikan is etew he ed-akal kedì. Kuwa kew en, su edsinug̵ungen tew.”
MAT.26.47	Ne te kemulu pa zutun egkag̵i si Jesus, nekeuma si Hudas is sevaha zuen te sepulù wey zezuwa he epustul. Duma zin is mezakel he menge etew he nengeg̵umeenan te menge ubpit wey menge lagkut. Menge sug̵ù haazà te menge punuan te memumuhat wey menge ebmeg̵urangen te menge Hudiyu. 
MAT.26.48	Si Hudas, is giya zan pehendiyà te ki Jesus, migkag̵i zin he zaan ke hengkey is tuus te kegketueni zan ki Jesus. Ke sikandin te, “Is etew he edhezekan ku, ne iyan en ebpen-ahaan niw. Ne zekepa niw en.” 
MAT.26.49	Ne hein nekeuma si Hudas, segugunè din mid-uvayi si Jesus ne migkag̵i te, “Na! Menunudlù!” Ne zutun midhezekan din si Jesus. 
MAT.26.50	Ne migkag̵i si Jesus diyà te kandin te, “Pekezilepeti nu, Mama, is ed-ul-ulahan nu.” Ne midakep dutun te menge etew si Jesus ne mibpekehemenan dan te egawed. 
MAT.26.51	Ne sevaha zutun te zuma ni Jesus, nekehulavut te sundang din, ne midtibas din is sulug̵uen te lavew he memumuhat ne netenaan haazà diyà te telinga, ne nesapla haazà is telinga zin. 
MAT.26.52	Ne migkeg̵iyan ni Jesus haazà te, “Ig̵umè nu heeyan is ubpit nu su sikan is utew meg̵aan he ebpenggumaan, gumaan daan is ibpatey zin. 
MAT.26.53	Wazè nu ve metueni he emun ebpetavang a te Amey ku he Megbevayà ne edliblibuwen is ibpehendini zin he velinsug̵uen din? 
MAT.26.54	Iyan,” ke si Jesus, “emun ebpetavang a kandin ne kenà egketuman sikan is nengetagnà dengan dutun te insurat he Lalag te Megbevayà; ne kinahanglan he egkeulaula haazà sumalà is netagnà,” ke sikandin.
MAT.26.55	Ne zutun migkeg̵iyan ni Jesus haazà is menge etew te, “Tulisan e ve? Su maan is neg̵umeenan kew te menge ubpit wey menge lagkut is edakep kedì? Kada andew ne egkeahà a keniyu is ebpenurù te menge etew ziyà te Valey te Megbevayà, ne maan is wazà a keniyu zutun dà dekepa? 
MAT.26.56	Iyan, guntaan, human en egkeulaula heini is langun kayi su egketuman sikan is menge tagnà he insurat dengan te ebpemeneuven te Megbevayà.” Ne hein nekag̵i en ni Jesus haazà, mid-ewaan sikandin dutun te menge sumusundan din su nemelag̵uy zan is langun.
MAT.26.57	Ne zutun, haazà is menge etew he midakep ki Jesus, mid-uwit dan sikandin diyà te ki Keyipas he lavew he memumuhat. Ne zutun, daan en he netig̵um is menge menunudlù te kesug̵uan wey is menge ebmeg̵urangen te menge Hudiyu. 
MAT.26.58	Si Pedro, midtinundug, asal kenà utew ed-uvey ne zutun te nekeuma zan en diyà te valey te lavew he memumuhat ne ziyè dà medtaman si Pedro te lama. Ne hein nekeseled en sikandin dutun te lama, mibpesahugsahug sikandin mebpinuu zuen te menge guwardya su ed-ahaan din ke hengkey en is egkeulaula ki Jesus. 
MAT.26.59	Ne is menge punuan te memumuhat wey is langun he nengetig̵um he ebmeg̵urangen te menge Hudiyu, ebpen-ehè dan te salà he id-ulug dan ki Jesus su wey zan mehimetayi. 
MAT.26.60	Iyan, minsan pa te mezakel is teruen he ebpenistig̵us te menge ulaula ni Jesus ne wazè dan dutun egkeahà he zait he igkehimetayi kandin. Ne hein neug̵et, duen dezuwa he mid-etuvang 
MAT.26.61	he egkag̵i te, “migkag̵i heini he etew te, ‘Egkerundus ku is dekelà he simbahan te Megbevayà ne seled te tetelu he andew ne igkepehitindeg ku.’ ”
MAT.26.62	Ne zutun midhitindeg sikan is lavew he memumuhat dutun ne migkeg̵iyan din si Jesus te, “Tutuu ve heini is menge sumbung dan mehitenged kenikew? Hengkey is igketavak nu?” ke sikandin. 
MAT.26.63	Ne wazà medtavak si Jesus. Ne mid-uman megkag̵i haazà is lavew he memumuhat te, “Tangdù ka su kayi ka te etuvangan te Megbevayà he wazè din kemetayen. Emun iyan ka sikan is Anak te Megbevayà, sikan is mibpilì din he ibpahadì, keg̵iya nu,” ke sikandin. 
MAT.26.64	Ne midtavak si Jesus te, “Iyan heeyan sumalà is migkag̵i nu ne ekeg̵iyan ku sikiyu is langun he siak is Kakey te Menusiyà, keuzemà egkeahà a keniyu is diyà ebpinuu te zapit te egkekewanan te Megbevayà. Ne egkeahà a zaan keniyu ziyà te menge g̵apun is ebulus he ebpuun diyà te langit,” ke sikandin. 
MAT.26.65	Ne haazà is lavew he memumuhat, mibpemindas din is kumbalè din he tuus te utew sikandin nepauk dutun te migkag̵i ni Jesus, ne ke sikandin te, “Uvag en kun Anak te Megbevayà! Nekesupak en heini te Megbevayà! Wazè en kinahanglan he zuen pa tistig̵us su sikiyu is langun, nezineg niw en heini is menge lalag din he utew supak te Megbevayà! 
MAT.26.66	Hengkey is hukum niw?” Ne midtavak is menge zuma zin te, “Dekelà is salè din; kinahanglan he edhimetayan.”
MAT.26.67	Ne zutun mibpengilevan dan is ulu ni Jesus; ne mibug̵el zan. Ne is duma, midtabpì kandin 
MAT.26.68	he egkag̵i te, “Sikew is mibpilì bes te Megbevayà, tegnaa nu ke hentei is neketabpì kenikew,” egkag̵i zan.
MAT.26.69	Ne si Pedro, diyà te lama is ebpimpinuu. Ne zuen sulug̵uen he vahi he mid-uvey ziyà te kandin is egkag̵i te, “Sikew, duma ka zaan ni Jesus he tigGeliliya.” 
MAT.26.70	Iyan, mibarew haazà ni Pedro is migkag̵i zutun te vahi, ne nekezineg dutun is langun te kebarew zin. Ke sikandin te, “Kenè ku egkesavut heeyan is egkeg̵iyen nu.” 
MAT.26.71	Ne migawas si Pedro pehendiyà te pultahan dutun te lama. Ne zuen sevaha pa he sulug̵uen he vahi he nekeahà kandin ne migkag̵i haazà is bahi ziyà te menge etew zutun te, “Duma heini ni Jesus he tigNeserit!” 
MAT.26.72	Ne utew mezesen is kebarew zutun ni Pedro. Ke sikandin te, “Kenè ku egkekilala heeyan he etew.” 
MAT.26.73	Ne hein netegteg̵aad dutun, mid-uvayan si Pedro zuen te menge etew he nerivurun dutun, ke sikandan te, “Tutuu iyan he zuma ke zin daan su egketuusan tenged te kegkag̵i nu.” 
MAT.26.74	Ne zutun mid-amin-amin si Pedro te sapà, ke sikandin te, “Siluti a te Megbevayà ke tarù heini is lalag ku he kenè ku egkekilala heeyan he etew.” Ne zutundutun, mid-ukarà is manuk. 
MAT.26.75	Ne human metenuzi ni Pedro sikan is migkag̵i kandin ni Jesus he, “Te kenè pe kan ebpengukarà is manuk, ne ketetelu ke en ebpekekag̵i he kenà a kenikew egkekilala.” Ne zutun migawas si Pedro ne nekelelendag.
MAT.27.1	Ne hein nepawà dutun is langun he menge punuan te menge memumuhat wey menge ebmeg̵urangen te menge Hudiyu, mid-uyunan dan ke ebmenmenuwen dan is paag̵i wey iketug̵ut kandan is kedhimetayi ki Jesus. 
MAT.27.2	Mibakus dan si Jesus te kedina ne inhated dan sikandin diyà te ki Pilatu he iyan gubirnedur zutun.
MAT.27.3	Ne si Hudas, sikan is mid-akal ki Jesus, utew nekedsendit hein netuenan din he edhimetayan duen te menge etew si Jesus su nekag̵i zan he zait is ulaula ni Jesus he igkehimetayi kandin. Ne midhendiyà sikandin te menge punuan he memumuhat wey menge ebmeg̵urangen te menge Hudiyu su id-ulì din pezem sikan is ketluan he vuuk he selapì. 
MAT.27.4	“Nekesalà a,” ke sikandin, “su sikan is etew he migkag̵i niw he zait is ulaula zin he igkehimetayi kandin, wazè din salà ne iyan a mibpalad kandin diyan te keniyu.” Ne midtavak dan te, “Wazè dey lavet keniyan; kenikew zà heeyan he samuk.” 
MAT.27.5	Ne haazà is selapì, insimburà ni Hudas dutun te simbahan ne mid-awà dutun su netag̵ù diyà te g̵ehinawa zin is kedhiket, ne zutun mibitey sikandin.
MAT.27.6	Ne is menge punuan te memumuhat, hein nekuwa zan sikan is selapì, migkag̵i zan te, “Ebpekesupak kiw te kesug̵uan ke id-ulug tew heini ziyà te teleg̵uey te selapì kayi te simbahan su imbayad heini wey mehimetayi is etew.” 
MAT.27.7	Ne tenged dutun mibivitiyara zan ke hengkey is ed-ul-ulahan dan dutun. Ne zuen tanà he migngezanan te tanà te ebpendiyun, ne mibpemasa zan haazà dutun te selapì su wey mehimu he penlevengà te menge etew he kenà Hudiyu. 
MAT.27.8	Ne tenged kayi migngezanan dan haazà he tanà te Tanà te Lengesa, 
MAT.27.9	Ne netuman dutun sikan is netagnà dengan te ebpeneuven te Megbevayà he si Jeremias su ke sikandin te, “Nekuwa zan kes ketluan he vuuk he selapì he iyan bali zin he neuyunan te menge etew he kevuwazan ni Israyil. 
MAT.27.10	Ne impemasa zan te tanà te ebpendiyun sumalà is intelaan kedì te Nengazen.” Iyan heini nekag̵i zengan ni Jeremias.
MAT.27.11	Ne zutun hein diyè en si Jesus te etuvangan te gubirnedur is ed-imbistigahan, mid-insà ki Jesus haazà is gubirnedur te, “Hadì ke ve te menge Hudiyu?” Ne midtavak si Jesus te, “Uya, iyan is migkag̵i nu.” 
MAT.27.12	Iyan, dutun te migkag̵i en te menge punuan te menge memumuhat wey menge ebmeg̵urangen te menge Hudiyu ziyà te ki Pilatu is sumbung dan mehitenged ki Jesus ne wazà haazà tevaka ni Jesus. 
MAT.27.13	Umba mid-insaan sikandin ni Pilatu te, “Maan is wazè nu tevaka heini is langun he menge sumbung dan mehitenged kenikew?” 
MAT.27.14	Iyan, wazà medtavak si Jesus te minsan hengkey; ne tenged kayi neinuinu utew is gubirnedur.
MAT.27.15	Ne iyan neleyaman ni Pilatu is: kada tuig, emun Pista en te Kedlevayi, edlibriyen din is sevaha he pirisu ke edhengyuen te menge etew. 
MAT.27.16	Ne zuen nevantug he etew he mibpirisu he egngezanan ki Berabas. 
MAT.27.17	Ne hein nevurun en dutun is menge etew, ne mid-insà si Pilatu te, “Hentei zapit is egkesuatan niw he edlibriyen ku, iyan be si Berabas wey ke iyan be si Jesus he migeraran he Pinilì te Megbevayà?” 
MAT.27.18	Su netuenan ni Pilatu he iyan hinungdan ke maan is insumbung si Jesus te menge punuan is kegkesina zan kandin.
MAT.27.19	Ne te kemulu pa si Pilatu ebpimpinuu zutun te valey he ebpenhusayan, nekeuma is surat te esawa zin he egkag̵i te, “Kenè nu hileveti heeyan he etew su wazè din salà. Nerasey a utew g̵eina te mezukilem su mideetan a tenged kandin,” ke sikandin.
MAT.27.20	Iyan, is menge punuan he memumuhat wey is menge ebmeg̵urangen, migkeg̵iyan dan is menge etew zutun he iyan dan hengyua he melibri si Berabas ne si Jesus, ibpehimetayan. 
MAT.27.21	Ne mid-uman med-insà kandan haazà is gubirnedur te, “Hentei zapit kayi te zezuwa is egkesuatan niw he edlibriyen ku?” Ne ke sikandan te, “Iyan si Berabas.” 
MAT.27.22	Ne migkag̵i si Pilatu te, “Ne emun iyan heeyan, ebmenmenuwen ku si Jesus he migeraran he Pinilì te Megbevayà?” Ne migkag̵i sikandan is langun te, “Iransang te krus!” 
MAT.27.23	Ne ke si Pilatu te, “Maan? Duen be mezaat he mid-ulaula zin?” Iyan, mid-iseg dutun is keg̵urub dutun te menge etew he ebpememensag te, “Iransang te krus!” 
MAT.27.24	Ne zutun nesavut ni Pilatu he wazè en pulus te menge lalag din su ebpuunè en edsinamuk is menge etew, ne tenged dutun, migkuwa sikandin te wahig ne mibpenlùlù te velad din dutun te etuvangan te menge etew, ne ke sikandin te, “Keniyu he salà heini. Is lengesa kayi te etew, ne ziyè dà te keniyu he velad; lumpiyu is kedì.” 
MAT.27.25	Ne midtavak is langun he menge etew te, “Uya, kenami en he salà is kedhimetayi kayi wey salà daan te menge kevuwazan dey!” 
MAT.27.26	Ne zutun midlibri ni Pilatu si Berabas. Ne impevug̵el zin si Jesus ne insug̵ù din te menge sundaru he iransang dan si Jesus diyà te krus.
MAT.27.27	Ne zutun impeseled si Jesus te menge sundaru zutun te turug̵an te gubirnedur. Ne netig̵um diyà te kandin is tivuuk he kumpeniya te menge sundaru. 
MAT.27.28	Midlevasan dan si Jesus ne migkumbelaan dan sikandin te merig̵à he kumbalà su uvag kun hadì. 
MAT.27.29	Ne zutun mibengkulè dan te zug̵iyen he g̵awed he igkuruna zan ki Jesus ne insuup dan haazà diyà te ulu zin. Ne is kewanan he velad din, impeg̵awed dan te tuked ne midluhud dan diyà te etuvangan din is edtahud kun uvag kandin. Ne ke sikandan te, “Kumusta, Hadì te menge Hudiyu!” 
MAT.27.30	Ne mid-ilevan dan ne midsekelew zan haazà is tuked ne imbadas dan diyà te ulu zin. 
MAT.27.31	Ne hein nepezè dan en he ebaleyvaley kandin midluwasan dan duen te kumbalà he merig̵à ne insun-ud dan kandin is daan he kumbalè din. Ne zutun mid-uwit dan sikandin su idransang dan diyà te krus.
MAT.27.32	Ne ziyà te zalan he ibayè dan nesinug̵ung dan is etew he tigSirini he egngezanan ki Simon. Ne mibpeg̵es dan haazà ipetiang duen te krus he edtiangen ni Jesus. 
MAT.27.33	Ne nekeuma zan diyà te migngezanan te Gulguta, he ke và dà egkeg̵iya, Tulan te Ulu. 
MAT.27.34	Ne ibpeinum dan pezem si Jesus te vinu he mid-emutan te utew mepait, iyan, hein neg̵ezaman din en haazà ne wazè din leusa te ed-inum. 
MAT.27.35	Ne inransang dan sikandin diyà te krus; ne zutun midripa zan ke hentei is ebpekeangken te menge ugelingen din.
MAT.27.36	Ne te kegkepasad dan dutun mibpinuu zan su ed-ahaan dan sikandin ke egkemenumenu. 
MAT.27.37	Ne ziyà te zivavew te ulu zin, impezeket dan is surat he iyan sikan is hinungdan te insumbunga kandin he edhenduen te, “Iyan heini si Jesus, sikan is Hadì te menge Hudiyu.” 
MAT.27.38	Ne zuen dutun dezuwa he tulisan he inransang dan daan. Impasek is krus te sevaha zutun diyà dapit te egkekewanan din, ne impasek is krus te sevaha ziyà te egkeg̵ivang din.
MAT.27.39	Ne is menge etew zutun he sumeseg̵azà, ebpemenangàtangà is ed-engitan dan si Jesus. 
MAT.27.40	Ke sikandan te, “Na! Kunaan nu ke egkeg̵evè nu sikan is simbahan he Valey te Megbevayà ne egkevangun nu te seled te tetelu he andew. Libriya nu kun is keugelingen nu. Emun tutuu ka he Anak te Megbevayà, penaug ka keniyan te krus.” 
MAT.27.41	Ne iring din ded daan is mid-ulaula kandin te menge punuan te memumuhat wey menge menunudlù te kesug̵uan su mibaleyvaley zan sikandin, 
MAT.27.42	ke sikandan te, “Nelibri zin is duma, iyan, is keugelingen din, kenè din egkelibri. Hadì bes sikandin te menge tig-Israyil. Ipepenaug keniyan te krus ne egkesundanan human. 
MAT.27.43	Edsarig kun sikandin te Megbevayà ne egkeg̵iyen din daan he Anak sikandin te Megbevayà. Ed-ahaan ta g̵untaan ke edlibriyen sikandin te Megbevayà ke tutuu he igkesuat sikandin te Megbevayà,” ke sikandan. 
MAT.27.44	Ne minsan sikan is menge tulisan he inransang diyà te pesikilizè din, ne midsumpalit dan daan sikandin.
MAT.27.45	Ne te neudtu en is andew zutun, midtik-ew mebmerusirem is tivuuk he kelibutan seled te menge tetelu he uras. 
MAT.27.46	Ne hein liwazè en he ebpenaug is andew, ingkulahì ni Jesus is utew mezag̵ing he lalag he edhenduen te, “Ili, Ili, lama sebektani?” he ke và dà egkeg̵iya, “He Megbevayè ku, maan is ed-iniyug̵an a kenikew?” 
MAT.27.47	Ne zutun, is duma he etew he ebpemenhithitindeg dutun te uvey, hein nezineg dan haazà, ke sikandan te, “Pemineg kew su ebpengumawen din si Elias, is sevaha zuen te ebpeneuven dengan te Megbevayà.” 
MAT.27.48	Ne sevaha zutun te menge etew is migaanggaan megkuwa te ispungha ne intereb din diyà te sukà ne midtiyuk din te zeisek he kayu ne impaahuk din diyà te vèbà ni Jesus wey zin haazà mesupsup. 
MAT.27.49	Iyan, migkag̵i is menge zuma zutun te etew te, “Pesegdana nu su ed-ahaan ta ke edlepew si Elias su edlibriyen sikandin.” 
MAT.27.50	Ne zutun, migkulahì si Jesus med-uman ne naawà is gehinawa zin.
MAT.27.51	Ne zutundutun, is manggad he utew mekepal he ingkurtina ziyà te seled te simbahan he Valey te Megbevayà, neliwazà mevindas puun te zivavew pehendiyà te zizalem. Ne midlinug ne mibpemeka is dezekelà he vatu. 
MAT.27.52	Ne zuen menge surung he penlevengà he zutun nengepuwasan, ne nengevanhew is mezakel he menge tumutuu te Megbevayà, 
MAT.27.53	ne mid-awè dan dutun te penlevengà. Ne zutun te kegkevanhew zaan ni Jesus, nemenrig̵urig̵u haazà is nengevanhew ziyà te inged he Hiruselim ne mezakel is nemekeahà kandan dutun te kebpenrig̵urig̵u zan.
MAT.27.54	Sikan is menge sundaru wey sikan is kepitan dan he mibantey ki Jesus, hein midtik-ew medlinug wey hein nengeehè dan is duma pa he nengehitavù dutun ne nengehandek dan. Ke sikandan te, “Tutuu ves iyan he Anak sikandin te Megbevayà!” egkag̵i zan.
MAT.27.55	Ne zuen daan dutun mezakel he menge vahi he ebantey ziyà te meziyù dutun. Menge tigGeliliya sikandan he miduma ki Jesus pehendiyà te Hiruselim su edtavang dan kandin. 
MAT.27.56	Ne zutun si Maria Megdelina, wey si Maria, sikan is iney ni Santiago wey ni Jose, ne elin daan sikan is esawa ni Sibidiyu.
MAT.27.57	Ne hein mahapun en dutun, nekeuma is sepian he ebpuun te Erimetiya. Iyan ngazan din si Jose; ne sumusundan daan sikandin ni Jesus. 
MAT.27.58	Midhendiyà sikandin te ki Pilatu is edhangyù he egkuwaan din is lawa ni Jesus. Ne zutun insug̵ù ni Pilatu is lawa ni Jesus he ikeveg̵ey ziyà te ki Jose. 
MAT.27.59	Ne migkuwa haazà ni Jose ne mibukusan din te veg̵u he malung he meputì. 
MAT.27.60	Ne zuen surung he penlevengà ni Jose he sikan pa mepasad he ingkalut diyà te kelendig̵an te pag̵ang. Ne zutun iseled ni Jose is lawa ni Jesus. Ne midlekevan din haazà is surung te zekelà he vatu ne mid-ewaan din. 
MAT.27.61	Ne si Maria Megdelina, wey sikan is sevaha he Maria, dutun dan ebpimpinuu is ebantey zutun te surung.
MAT.27.62	Ne zutun te sunud he andew he Sebadu, midhendiyà te ki Pilatu is menge punuan he memumuhat wey is menge Perisiyu. 
MAT.27.63	Ne ke sikandan diyà te kandin te, “Datù, netenuzan dey he migkag̵i zuen te teruen he etew hein uuyag pa, he emun ebpatey, egkevanhew zed seled te tetelu he andew. 
MAT.27.64	Umba, meupiya ke ebpeventayan nu te menge sundaru sikan is surung taman te iketelu he andew su kela ke tekawa is lawa zin te menge sumusundan din, ne egkeg̵iyen dan diyà te menge etew he nevanhew sikandin. Ne ed-iseg ebmezaat is ebpekesunud he kedlimbungi zan te menge etew.” 
MAT.27.65	Ne midtavak si Pilatu te, “Egkehimu. Dumaha niw pehendutun is menge sundaru, ne purungi niw peventayi haazà is surung.” 
MAT.27.66	Ne mibeyaan dan haazà ne midtuusan dan sikan is inlekeb he vatu zutun wey metuusi zan ke edwelengen te minsan hentei. Ne intag̵ak dan haazà is menge sundaru zutun he ibpevantey zan.
MAT.28.1	Ne hein neiwas haazà is Andew te Kedhimeley te meg̵aan egkepawà dutun te andew he Duminggu, midhendiyà te penlevengà ensi Maria Megdelina wey kes duma zin, he Maria zaan is ngazan, su ed-ahaan dan sikan is surung. 
MAT.28.2	Ne zutun netekewtekew medlinug te utew mezesen. Ne zuen ebpuun diyà te langit he velinsug̵uen te Nengazen. Ne mibpenaug haazà ne in-awè din kes batu he inlekeb dutun te surung ne mid-untuzan din. 
MAT.28.3	Is dagwey zin, ne ebpekesirang su utew merayag, ne utew zaan meputì is ugelingen din. 
MAT.28.4	Ne nengehandek utew sikan is ebantey zutun he menge sundaru ne nengetentanan dan is wazà memekewaleng he ebpengerkeren.
MAT.28.5	Ne sikan is menge vahi, migkeg̵iyan sikandan dutun te velinsug̵uen te, “Kenè kew mahandek. Netuenan ku he ebpen-ahaan niw si Jesus, sikan is inransang te krus. 
MAT.28.6	Wazè en dini su nevanhew en sumalà is migkag̵i zin keniyu. Hendini kew wey niw ahaa is midsevukan kandin. 
MAT.28.7	Ne g̵ègaani niw veyai is duma he menge sumusundan din. Ne keg̵iya niw ziyà te kandan he nevanhew en sikandin ne edhuna keniyu ziyà te Geliliya ne ziyè niw sikandin egkeuma. Ne kenè niw lipati heini is migkag̵i ku keniyu,” ke sikandin.
MAT.28.8	Ne zutun, migaanggaan haazà is menge vahi med-awà dutun te surung. Nengehandek dan, iyan, nepenù is gehinawa zan te kelipey. Ne ebpelelag̵uy zan su ibpenudtul zan diyà te menge sumusundan he zuma. 
MAT.28.9	Ne netekewtekew zan te nesinug̵ung sikandan ni Jesus. Ne ke sikandin te, “Mebmelinawen kew.” Ne mid-uvey zan diyà te kandin. Ne mid-azap dan kandin is egawed te paa zin. 
MAT.28.10	“Kenè kew egkehandek,” ke si Jesus, “beyai niw is menge suled ku ne keg̵iyi niw he medhendiyè dan te Geliliya ne ziyè e zan egkeuma,” ke sikandin.
MAT.28.11	Ne hein neipus haazà is menge vahi, migenat daan is duma zutun te menge sundaru he impevantey zutun te surung. Midhendiyè dan te inged ne midtudtul zan ziyà te menge punuan he memumuhat is langun he neulaula. 
MAT.28.12	Ne is menge punuan, mibpekibitiyara te menge ebmeg̵urangen. Ne zutun mibeg̵ayan dan haazà is menge sundaru te zekelà he selapì. 
MAT.28.13	Ne migkeg̵iyan dan te, “Iyan niw tudtula te menge etew is: hein mezukilem nekelipezeng kew ne nekeuma is menge sumusundan ni Jesus ne midtakew zan is lawa zin. 
MAT.28.14	Ne emun egkezineg heini te gubirnedur, edlelag̵an dey para kenè kew zin mepeuki.” 
MAT.28.15	Ne midawat te menge sundaru haazà is selapì, ne midtuman dan haazà sumalà is migkag̵i kandan. Ne kemulu g̵untaan iyan edtudtulen te menge Hudiyu haazà is impepenudtul te menge punuan diyà te kandan.
MAT.28.16	Ne haazà is sepulù wey sevaha he menge sumusundan ni Jesus, midhendiyè dan te Geliliya, duen te vuvungan he migkag̵i kandan ni Jesus. 
MAT.28.17	Ne zutun neehè dan sikandin. Ne minsan te nezuwazuwa is duma kandan he edtuu mehitenged te kegkevanhew zin, dutun te kegkeahaa zan kandin, mid-azap dan kandin. 
MAT.28.18	Ne mid-uvayan sikandan ni Jesus, ne ke sikandin te, “Imbeg̵ey kedì is ke g̵ehem te kebayàbayà diyà te langit wey zini te tanà. 
MAT.28.19	Umba, penhipanew kew en diyà te minsan hendei wey niw metukid te ebpesavut is langun he menge etew ziyà te langun he menge inged. Ne penurua niw he medsundan dan kedì. Pemewtismuwi niw sikandan wey metueni he nekidsevaha zan te Amey tew he Megbevayà, wey siak is Anak din, wey is Wag̵as he Mulin-ulin. 
MAT.28.20	Penurua niw sikandan he tumana zan sikan is langun he insug̵ù ku keniyu. Ne kenè niw lipati he layun a eduma keniyu taman te kenè pa egketapus heini is timpu.”
MRK.1.1+MRK.1.2	Si Esaias, is tipehuna he ebpeneuven dengan te Megbevayà, insurat din is Lalag te Megbevayà duen te Anak din, ne iyan haazà puunà te Meupiya he Tudtulanen te keag̵i ni Jesu Kristu he Anak te Megbevayà. Migkag̵i is Megbevayà te,
MRK.1.1+MRK.1.2	“Duen keuzemà ibpehuna ku kenikew
MRK.1.1+MRK.1.2	he etew he ibpepenudtul ku he meg̵aan ka ebpekeuma.
MRK.1.3	Diyà sikandin te tanà he wazà duen ed-ubpà he etew.
MRK.1.3	Ne zutun egkezineg sikandin te menge etew he edangep kandin
MRK.1.3	is egkag̵i te, ‘Meg̵aan ebpekeuma is Nengazen.
MRK.1.3	Hig̵ewani niw is ibayè din;
MRK.1.3	tendanga niw is dalan he ed-ikulen din,
MRK.1.3	endami niw is kebpekeuma zin
MRK.1.4	Ne netuman haazà diyà te ki Juan, sikan is migeraran ki Megbebewtismu, su ziyà sikandin te tanà he wazà duen ed-ubpà he etew ne midweliyan din daan is menge etew. Ke sikandin te, “Iniyug̵i niw is memezaat he ulaula ne mebpebewtismu kew su wey metueni he mid-iniyug̵an niw en is memezaat he ulaula niw, ne human egkepesaylu te Megbevayà is menge salè niw,” ke si Juan. 
MRK.1.5	Ne zutun, mezakel he menge etew is midangep kandin he ebpemuun diyà te menge inged te tivuuk he prubinsya he Hudiya wey minsan is menge etew he ebpemuun diyà te inged he Hiruselim. Ne haazà he menge etew, intangdù dan is menge salè dan ne mibewtismuwan sikandan ni Juan diyà te wahig he Hurdan.
MRK.1.6	Ne heini si Juan, kukumbalà te midhavel he vulvul te kemilyu ne vevakes te lundis he neg̵angu. Ne is keuyag̵an din ne terapan wey teneb. 
MRK.1.7	Ne zutun midweliyan ni Juan is menge etew, ke sikandin te, “Duen etew he ebpekeuma he ed-ilis kediey. Iyan sikandin utew lavew kenà siak su minsan is kebpul-ut dà te menge sepatus din, kenè e pa zait he sulug̵uen din. 
MRK.1.8	Wahig is ibewtismu ku keniyu, iyan, haazà he etew is ed-ilis kediey, iyan ibewtismu zin keniyu sikan is Wag̵as he Mulin-ulin, 
MRK.1.9	Ne zutun te timpu te kebpemewtismu ni Juan, nekeuma ziyà te ki Juan si Jesus is ebpuun diyà te inged he Neserit he ziyà te prubinsya he Geliliya. Ne mibewtismuwan sikandin ni Juan diyà te wahig he Hurdan. 
MRK.1.10	Ne te egaun en si Jesus dutun te wahig, segugunè din naahà is langit he nepuwasan ne is Wag̵as he Mulin-ulin, edlugtanà diyà te kandin he iring te merepatik. 
MRK.1.11	Ne zutun nezineg is Megbevayà diyà te langit he egkag̵i te, “Minahal ku sikew he anak ku. Utew ku en sikew igkelipey.”
MRK.1.12	Ne segugunà dutun, impehendiyà si Jesus te Wag̵as he Mulin-ulin te tanà he wazà duen ed-ubpà he etew. 
MRK.1.13	Ne zutun mekeubpà si Jesus seled te kepatan he andew, ne migezaman sikandin ni Setanas ke ebpekesalè be. Ne zuen daan dutun menge ebpekekaid he menge langgam, iyan, mibeyaan si Jesus te menge velinsug̵uen te Megbevayà ne mid-elimahan dan sikandin.
MRK.1.14	Ne hein impezakep en ni Hadì Hirudis si Juan, midlikù si Jesus diyà te prubinsya he Geliliya ne impesavut din dutun te menge etew is Meupiya he Tudtulanen he ebpuun te Megbevayà. 
MRK.1.15	Ne ke sikandin te, “Iyan en heini timpu he egketuman sikan is nengetagnà dengan su meg̵aan en edhadì keniyu is Megbevayà. Iniyug̵i niw en is memezaat he ulaula ne tuu kew te Meupiya he Tudtulanen.”
MRK.1.16	Ne sevaha he andew zutun, te edhipanew si Jesus diyà te veyvey te ranew he Geliliya, ne neehè din ensi Simon wey is hazi ni Simon he si Andres he ebpenlaya zutun te ranew su menge menlelaya sikandan. 
MRK.1.17	Ne migkag̵i si Jesus diyà te kandan te, “Menunug̵es kew ves te pait? Duma kew kedì ne etew mulà is egkekuwa niw wey zan mekesundan kedì.” 
MRK.1.18	Ne zutundutun mid-engked dan is ebpenlaya ne miduma zan kandin.
MRK.1.19	Ne midlaus medhipanew ensi Jesus ne zutun te kedhipanew zan en, naahà ni Jesus ensi Santiago wey is hazi ni Santiago he si Juan he menge anak ni Sibidiyu he ebpurungan dan is menge laya zan diyà te avang dan. 
MRK.1.20	Ne te naahà ni Jesus sikandan, mid-umew zin sikandan he meduma zan kandin, ne zutun mid-ewaan dan is amey zan wey is menge sinuhulan dan he menlelaya zutun te avang ne miduma zan ki Jesus.
MRK.1.21	Ne midhendiyè dan te inged he Kepirnaum, ne hein neume en is andew he Sebadu he iyan Andew te Kedhimeley ne midseled si Jesus diyà te simbahan te menge Hudiyu ne mibpenurù din is menge etew zutun. 
MRK.1.22	Ne haazà is menge etew, hein nezineg dan is kebpenurù din, utew zan nengeinuinu su is kebpenurù din, ne kenà iring te kebpenurù te menge menunudlù te kesug̵uan te menge Hudiyu su zekelà mulà is gehem ni Jesus te kebpenurù.
MRK.1.23	Ne zutun te kemulu pa ebpenurù si Jesus, netekew zan te nekeuma zutun te simbahan is maama he edlelungen te mezaat he mulin-ulin. 
MRK.1.24	Ne hein neehè din si Jesus, mibensag sikandin is egkag̵i te, “Sikew, Jesus he tigNeserit, hengkey is lavet nu kenami te menge mulin-ulin? Kela ke iyan inhendini nu is edezeetan key kenikew. Egkekilala ku sikew; iyan ka kes hadì he mibpilì te Megbevayà!” 
MRK.1.25	Ne migkeg̵iyan ni Jesus haazà is mezaat he mulin-ulin te, “Med-engked ka ne awè ka keniyan te kandin!” 
MRK.1.26	Ne zutundutun midhimu te mezaat he mulin-ulin he mevidbid haazà is etew ne impepengulahì din te mezag̵ing. Ne mid-awà haazà is mezaat he mulin-ulin puun dutun te etew. 
MRK.1.27	Ne utew nengeinuinu is langun he menge etew zutun, ne tenged dutun mibpelelelag̵è dan te, “Hengkey vuwa heini? Kela ke veg̵u en heini he tuluuwen su maan is utew sikandin mekeg̵eg̵ehem te kebayàbayà te minsan menge mezaat he mulin-ulin, ne ebpemineg kandin.” 
MRK.1.28	Ne pinaag̵i zutun segugunà nekeeneb is bentug̵an ni Jesus diyà te tivuuk he prubinsya he Geliliya.
MRK.1.29	Ne mid-awà ensi Jesus dutun te simbahan ne midhendiyè dan te valey eni Simon wey ni Andres. Ne miduma zaan kandan si Santiago wey si Juan. 
MRK.1.30	Ne egkezeruwan dutun is enug̵ang he vahi ni Simon ne edhidhizeg̵à su edetengen. Ne te kebpekeuma ni Jesus dutun te valey, migkeg̵iyan dan si Jesus he egkezeruwan is enug̵ang ni Simon. 
MRK.1.31	Ne mibeyaan sikandin ni Jesus ne migewezan din diyà te velad ne impeenew zin. Ne zutundutun ne naawà is dateng din ne midsuba sikandin te ibpekaan din engki Jesus.
MRK.1.32	Ne hein edsanlep en is andew zutun, is langun he egkengezeruwan wey is ebpenlelungen te mezaat he mulin-ulin, mibpen-uwit sikandan te menge etew ziyà te ki Jesus. 
MRK.1.33	Ne utew mezakel he menge etew zutun te inged is netipun diyà te lama te valey he zutun si Jesus. 
MRK.1.34	Ne zuen mezakel he egkengezeruwan dutun te migkelingulingu he menge zaru is nengeulian ni Jesus. Mezakel zaan he menge mezaat he mulin-ulin is impemaawè din puun dutun te menge etew. Ne haazà is menge mezaat he mulin-ulin, wazà tug̵uti ni Jesus he mekekag̵i sikandan su nekilala zan ke hentei si Jesus.
MRK.1.35	Ne hein egkepkepawè en, ne mid-enew si Jesus ne mid-awà diyà te valey ne midsivey sikandin diyà te wazà duen etew su ed-ampù. 
MRK.1.36	Ne hein nepawà dutun mibpen-ahà ni Simon wey te menge zuma zin ke hendei si Jesus. 
MRK.1.37	Ne hein neturedu zan, migkag̵i zan diyà te kandin te, “Ebpen-ahaan ka te langun he menge etew.” 
MRK.1.38	Iyan, migkag̵i si Jesus diyà te kandan te, “Edhendiyè kiw te menge zuma he inged su wey ku meweliyi zaan su umba midhendini a su edweliyan ku is menge etew.” 
MRK.1.39	Ne mid-eneb eni Jesus is langun he menge inged diyà te prubinsya he Geliliya ne midwali sikandin diyà te menge simbahan te menge Hudiyu zutun. Ne impemaawè din is menge mezaat he mulin-ulin puun dutun te edlelungen dan.
MRK.1.40	Ne zuen sevaha he it-iten he etew he mid-uvey ziyà te ki Jesus. Ne haazà he etew, midluhud sikandin diyà te etuvangan ni Jesus is ed-akul kandin he egkag̵i te, “Emun meupiya zà te g̵ehinawa nu ne egkeulian a kenikew kayi te utew meremerik he egezamen ku.” 
MRK.1.41	Ne nehizuwan sikandin ni Jesus ne midampè din te egkag̵i te, “Utew meupiya te g̵ehinawa ku; meulii ka.” 
MRK.1.42	Ne zutundutun nahanewhanew zutun te etew haazà is it-it din. 
MRK.1.43+MRK.1.44	Ne zutun mibeleuzan sikandin ni Jesus te, “Kenè nu zè pa tudtula ziyà te minsan hentei he etew heini is nehimu zini te kenikew, kekenà, hendiyè ka g̵untaan te memumuhat he midhimu te Megbevayà wey zin maahà he neulian ka ne iveg̵ey nu kandin is ibpemuhat wey nu metuman sikan is insug̵ù dengan ni Moises su wey metueni te langun he menge etew he tutuu iyan he neulian ke en.” Ne zutun impehipanew sikandin ni Jesus. 
MRK.1.45	Iyan, hein mid-awà dutun haazà is etew, midtudtul zin haazà is nehimu ziyà te kandin diyà te minsan hentei. Ne tenged dutun kenè en maan si Jesus ebpekepeg̵awag̵awa ke edhendutun te menge inged su egkeamur-amur is mezakel he menge etew. Diyè dà si Jesus edrig̵urig̵u te menge unayan. Ne midangep kandin is menge etew he ebpemuun diyà te minsan hendei he inged.
MRK.2.1	Ne nepipira pa zutun he menge andew, midlikù si Jesus diyà te inged he Kepirnaum. Ne nezineg te menge etew he ziyà si Jesus te valey zin. 
MRK.2.2	Ne nengetig̵um sikandan dutun te valey. Utew mezakel is menge etew zutun ne tenged kayi wazè dan en ed-ereg̵an minsan diyà te zeringdingan he uvey te g̵emawan. Ne impesavut kandan ni Jesus is Lalag te Megbevayà. 
MRK.2.3	Ne zutun, duen nemekeuma he menge etew he ed-uwit te sevaha he etew he minatey is divaluy he lawa zin. Ebintingen haazà is etew te heepat he zuma zin. 
MRK.2.4	Ne kenè dan ebpekeuvey ziyà te ki Jesus tenged te utew mezakel he menge etew he nengeamur-amur zutun. Ne zutun mibudsiyan dan is atep he renged ni Jesus ne hein meluag en haazà is budsi, ne midteyuntun dan diyà te ki Jesus haazà is etew he impehizeg̵à diyà te zuyanè din. 
MRK.2.5	Ne si Jesus, hein nesavut din he zekelà is kedsarig dan kandin, migkeg̵iyan din haazà is etew he minatey is divaluy he lawa zin te, “Mama, nepesaylu en is menge salè nu.”
MRK.2.6	Ne zuen ebpimpinuu zutun he menge menunudlù te kesug̵uan ne hein nezineg dan haazà is migkag̵i ni Jesus, neepes dan ne neisip dan is, 
MRK.2.7	“Tekew en egkag̵i heini he etew he ebpekepesaylu sikandin te salà. Edsupaken din is Megbevayà su hentei is ebpekepesaylu te menge salà, kekenà, iyan dà is Megbevayà?” 
MRK.2.8	Ne zutun nesavut ni Jesus he iyan haazà diyà te isip dan ne ke sikandin diyà te kandan te, “Maan is egkeisip niw is iring keniyan? 
MRK.2.9	Su hendei zapit is egkehimu te etew zà duen? Iyan be is kebpesaylu te salà kayi te etew he minatey is divaluy he lawa zin, wey ke iyan is kegkeulii kandin wey sikandin mekeenew ne mekuwa zin is duyanè din ne mekehipanew? 
MRK.2.10	Pinaag̵i te kebewii ku g̵untaan kayi te etew, ibpeehè ku keniyu he siak is Kakey te Menusiyà, duen ku keg̵ehem dini te lumpad te kebpesaylu te salà.” Ne zutun migkeg̵iyan din haazà is etew he minatey is divaluy he lawa te, 
MRK.2.11	“Sikew, Mama, enew ka; kuwaa nu heeyan is duyanè nu ne ulì ka.” 
MRK.2.12	Ne zutun, haazà is etew, mid-enew sikandin ne migkuwa zin haazà is duyanè din ne midlawang puun dutun te valey ne naahà haazà te langun he menge etew zutun. Ne is menge etew, hein neehè dan haazà ne utew zan nengeinuinu ne midalig dan is Megbevayà. Ne ke sikandan te, “Wazè tew pa keenu maahà is iring kayi!”
MRK.2.13	Ne neipus haazà, ne mid-awà dutun si Jesus, ne midhendiyè en maan te veyvey te ranew, ne nengetig̵um diyà te kandin is mezakel he menge etew ne mibpenurù din sikandan. 
MRK.2.14	Ne hein nepasad haazà is kebpenurù din ne midlaus si Jesus, ne ziyà te ibayè din duen upisina te menunukut te vuhis. Ne zutun neehè din is anak ni Alpiyu he si Levi he menunukut te vuhis he ebpimpinuu zutun. Ne migkeg̵iyan din te, “Sunud ka kedì.” Ne zutun midhitindeg si Levi ne midsunud ki Jesus.
MRK.2.15	Ne hein egkaan si Jesus wey menge sumusundan din diyà te valey ni Levi mezakel is menge menunukut te vuhis wey menge mesinupaken he etew he nemengaan duma kandan su mezakel is nemekesundan kandin. 
MRK.2.16	Ne zuen dutun daan menge Perisiyu he menge menunudlù te kesug̵uan. Ne hein neehè dan he egkaan si Jesus duma zutun te menge mesinupaken wey menunukut te vuhis, nenginginsà sikandan duen te menge sumusundan ni Jesus, ke sikandan te, “Maan is egkaan si Jesus wey ed-inum duma te menge limbungan he menge menunukut te vuhis wey menge mesinupaken?” 
MRK.2.17	Nezineg haazà ni Jesus ne midtavak sikandin pinaag̵i te sempità, ke sikandin te, “Sikan is wazè din daru, ne kenà egkinahanglan he ebewian, kekenà, iyan dà sikan is duen din daru. Siak, wazà a medhendini wey ku ikepeengked te ed-ulaula te mezaat is menge metazeng, kekenà, iyan is menge mesinupaken te Megbevayà.”
MRK.2.18	Ne sengeandew zutun, edsalang te kegkaan is menge Perisiyu wey is menge sumusundan ni Juan Megbebewtismu su edtumanen dan is tuluuwen te menge Hudiyu. Ne zuen menge etew he midhendiyà te ki Jesus ne ke sikandan te, “Is menge sumusundan ni Juan Megbebewtismu wey is menge sumusundan te menge Perisiyu, edsalang dan te kegkaan 
MRK.2.19+MRK.2.20	Ne migkag̵i si Jesus diyà te kandan te, “Penenglitan ke zuen eseweey, is menge zuma zutun te ebpengesawa, kenè dan egkeisip he edsalang dan te kegkaan ke kemulu zan pa zuma haazà is ebpengesawa. Ne zutun te timpu he ibpaawà diyà te kandan sikan is ebpengesawa, human dan edsalang egkaan. Ne iring din ded daan is menge sumusundan ku su te kemulu e pa zini te kandan, kenè dan edsalang te kegkaan.”
MRK.2.21	Ne zutun insempità ni Jesus is kenà kebpeked-amur te veg̵u he penurù din wey te zaan he tuluuwen. Ke sikandin te, “Is beg̵u he manggad he wazè pa megkenseng, kenà meupiya he idapi ziyà te kumbalà he merunut en he manggad su emun ebpìpian, egkenseng haazà is beg̵u ne egkevindas is merunut en he manggad ne tuwas pa he meluag is kegkevindas din. 
MRK.2.22	Ne iring din ded daan is binu he sikan pa ebeeli he idtag̵ù diyà te teleg̵uey he lundis te kambing. Kenà egkehimu he ziyà itag̵ù te zaan he teleg̵uey su ebetu haazà is teleg̵uey ne egkeulaan haazà is binu ne egkezeetan daan haazà is teleg̵uey. Kinahanglan he is binu he sikan pa ebeeli, ne ziyà idtag̵ù te veg̵u he teleg̵uey.”
MRK.2.23	Ne zutun te sevaha he andew he Sebadu ingkevayà eni Jesus is pemuleey. Iyan haazà andew he insug̵ù dengan te Megbevayà te menge Hudiyu he wazà etew he ibpevaal zutun he andew su iyan Andew te Kedhimeley. Ne mibpengetù is menge sumusundan ni Jesus te trigu zutun. 
MRK.2.24	Ne zutun migkeg̵iyan si Jesus te menge Perisiyu te, “Is menge sumusundan nu, edsupaken dan is insug̵ù kenitew te Megbevayà su maan is edlegtey zan guntaan kayi te Andew te Kedhimeley?” 
MRK.2.25	Ne midtavak si Jesus te, “Kenà egkehimu he wazè niw mevasa ziyà te ingkesurat dengan kes mid-ulaula ni Hadì David. Sikandin wey is menge sundaru zin, midlised sikandan su nengevitil zan. 
MRK.2.26	Ne tenged dutun midseled si David diyà te simbahan he Valey te Megbevayà ne migkaan din is egkeenen he insavuk diyà te etuvangan te Megbevayà. Ne impekaan din daan dutun is menge zuma zin. Iyan lavew he memumuhat dutun si Ebiyatar. Supak te kesug̵uan haazà is kegkeena zan dutun su iyan dà ebpekekaan dutun he egkeenen is menge memumuhat. 
MRK.2.28	Umba, siak is Kakey te Menusiyà, iyan a zuen keg̵ehem te egkag̵i ke hengkey is hustu he ed-ul-ulahan te etew emun Andew te Kedhimeley.”
MRK.3.1	Ne mid-uman medseled si Jesus duen te simbahan te menge Hudiyu, ne zuen dutun etew he minatey is menge ug̵at te zivaluy he velad din. 
MRK.3.2	Ne zuen menge kuntada ni Jesus dutun ne mibentayan dan si Jesus su ed-ahaan dan ke ebewian din haazà is etew zutun te andew su Andew te Kedhimeley haazà. Su emun ebewian ni Jesus haazà is etew ne idsumbung dan he midsupak din is Andew te Kedhimeley. 
MRK.3.3	Ne migkeg̵iyan ni Jesus haazà is etew he nezeetan is belad din te, “Hengkayi ka, Mama, te teliwazà.” 
MRK.3.4	Ne zutun mid-insaan din haazà is menge kuntada zin te, “Hendei zapit is intug̵ut kenitew zuen te kesug̵uan tew he ed-ul-ulahan tew kayi te Andew te Kedhimeley? Iyan be is kedtavang te etew he edlised wey ke ebpesipelahan be is etew? Iyan be is kedtevangi ta te etew su wey kenà mebpatey wey ke edhimetayan te ve is etew?” Ne wazè dan meketavak dutun. 
MRK.3.5	Ne te ebpenlangulangu si Jesus dutun te mezakel he menge etew, utew zin egkepeuki sikandan ne utew zaan mibmesakit is gehinawa zin su haazà is menge etew, wazè dan kehizu. Ne zutun migkeg̵iyan din haazà is etew he nezeetan is belad din te, “Ketenga nu, Mama, is belad nu.” Ne migketeng dutun te etew haazà is belad din ne segugunà neulii. 
MRK.3.6	Ne is menge Perisiyu, nemen-awè dan dutun te simbahan. Ne sikandan wey is menge sakup te upakat he midtukud ni Hadì Hirudis, mibpelelelag̵è dan ke hengkey is paag̵i he mehimu zan he mepatey si Jesus.
MRK.3.7	Ne zutun mid-awà si Jesus wey is menge sumusundan din ne midhendiyè dan te veyvey te ranew. Ne nemenduma ki Jesus is utew mezakel he menge etew he ebpuun diyà te prubinsya he Geliliya. Ne is duma kandan, diyà ebpemuun te prubinsya he Hudiya, 
MRK.3.8	wey ziyà te inged he Hiruselim, wey ziyà te prubinsya he Idumiya, wey ziyà te tanà he zehipag te wahig he Hurdan wey ziyà te menge inged he siringan dutun diyà te inged he Tiru wey Sidun. Utew mezakel he menge etew is midhendiyà te ki Jesus su nezineg dan is menge tudtul mehitenged te menge egkengein-inuwan he mibeelan din. 
MRK.3.9	Ne migkeg̵iyan ni Jesus is menge sumusundan din he megkuwa zan te avang su wey zin meuntuzi emun egkelipitlipit sikandin te utew mezakel he menge etew. 
MRK.3.10	Mezakel is nengeulian din en he egkengezeruwan ne tenged kayi, is egkengezeruwan dutun, ebpenlietliet dan en is edteg̵el ed-uvey diyà te ki Jesus wey zan mekezampà kandin su wey zan meulii. 
MRK.3.11	Ne is menge mezaat he mulin-ulin, hein neehè dan si Jesus, ne nemenluhud sikandan diyà te etuvangan din is ebpemengulahì he egkag̵i te, “Iyan ka iyan kes Anak te Megbevayà!” 
MRK.3.12	Ne zutun midawey ni Jesus haazà is menge mezaat he mulin-ulin ne migkeg̵iyan din sikandan he kenè dan ipesavut he Anak sikandin te Megbevayà.
MRK.3.13	Ne zutun midtekezeg si Jesus diyà te vuvungan dutun ne mid-umew zin sikan is nengepilì din he mehimu he sinerig̵an din. Ne mid-uvey zan diyà te kandin. 
MRK.3.14	Ne intezù ni Jesus dutun is sepulù wey zezuwa he medumazuma kandin wey zin ikepehipanew sikandan te kebpesavut te Meupiya he Tudtulanen. 
MRK.3.15	Ne mibeg̵ayan din sikandan te g̵ehem wey zan mevug̵ew is menge mezaat he mulin-ulin he edlalung te menge etew. 
MRK.3.16+MRK.3.17+MRK.3.18+MRK.3.19	Iyan heini menge ngazan te sepulù wey zezuwa he etew he nengepilì ni Jesus: si Simon he migeraran din ki Pedro, wey si Santiago he anak ni Sibidiyu wey is hazi ni Santiago he si Juan. Heini is dezuwa, migeraran din ki Buwenirgis, he ke và dà egkeg̵iya, mezilapet he etew. Ne elin daan dutun si Andres, si Felipe, si Bartolome, si Mateo, si Tomas, si Santiago he anak ni Alpiyu, wey si Tediyu. Ne elin daan si Simon is sevaha te upakat dengan he egngezanan te Kenenista. Ne elin daan mibpilì ni Jesus si Judas he tigKeriyuti, sikan is mid-akal kandin.
MRK.3.16+MRK.3.17+MRK.3.18+MRK.3.19	Ne neipus haazà is kebpilia ni Jesus kandan, ne mid-ulì sikandin.
MRK.3.20	Ne zutun ensi Jesus, wazè dan en timpu minsan te kegkaan su utew mezakel is menge etew he nengeamur-amur ziyà te kandin. 
MRK.3.21	Ne hein nezineg te menge kezumahan ni Jesus is egkeulaula zin ne mibeyaan dan sikandin su kunaan dan ke neliveg.
MRK.3.22	Ne zuen dutun menge menunudlù te kesug̵uan he ebpuun diyà te inged he Hiruselim ne ke sikandan te, “Heini he etew, mid-ulinan sikandin ni Endedaman, sikan is egalen te menge mezaat he mulin-ulin, ne tenged kayi igkepeg̵uwè din puun te menge etew is menge mezaat he mulin-ulin.” 
MRK.3.23	Ne zutun, migkeg̵iyan ni Jesus haazà is menge etew he med-uvey zan diyà te kandin ne zuen menge sempità he impenurù din kandan. Ke sikandin te, “Kenà egkehimu he ebug̵awen ni Setanas is duma zin he mezaat he mulin-ulin. 
MRK.3.24	Penenglitan ke zuen hadì ne ebpetebtebekà is menge sakup din, meg̵aan egkeawà is gehem din te kedhadì. 
MRK.3.25	Ne ke zuen edlingahaan te sengevelayan ne ebpekunkuntedahà is menge sakup din, meg̵aan egkevengkag is upakat dan. 
MRK.3.26	Umba ke egkuntedahan ni Setanas is menge sakup din, kenà egkeug̵et is keg̵ehem din te kebayàbayà, kekenà, meg̵aan egkeawà ne egkehanew.
MRK.3.28	Tentenuzi niw heini,” ke si Jesus, “he egkepesaylu pa te Megbevayà is menge etew te minsan hengkey he menge salè dan wey minsan hengkey he kedsumpalit dan kandin, 
MRK.3.29	iyan, sikan is edsumpalit te Wag̵as he Mulin-ulin, kenè en egkeawà diyà te kandin haazà is salè din ne kenè en egkepesaylu te minsan keenu.” 
MRK.3.30	Umba migkag̵i ni Jesus haazà su is menge menunudlù, migkag̵i zan he mezaat he mulin-ulin is Wag̵as he Mulin-ulin he ed-ulin ki Jesus.
MRK.3.31	Ne nekeuma zutun is iney ni Jesus wey is menge hazi ni Jesus he menge maama. Ne ziyè dan dà te g̵awas dutun te valey ne migkeg̵iyan dan is menge etew he ipeg̵awas dan si Jesus. 
MRK.3.32	Ne utew mezakel is menge etew he ebpememinuu zutun he nekelig̵uy ki Jesus. Ne migkeg̵iyan si Jesus te menge etew te, “Diyà te g̵awas is iney nu wey menge hazi nu ne ibpelig̵awang ke zan.” 
MRK.3.33	Ne migkag̵i si Jesus te, “Duen ku pa ibpaahà keniyu he iney ku wey menge suled ku.” 
MRK.3.34	Ne nenlangulangu si Jesus dutun te menge etew he nekelingut kandin ne ke sikandin te, “Heini zed is iney ku wey menge suled ku 
MRK.3.35	su is minsan hentei he edtuman te egkesuatan te Megbevayà, iyan daan iney ku wey menge suled ku he maama, wey menge etevey ku.”
MRK.4.1	Ne sevaha he andew zutun diyà te veyvey te ranew mid-uman penurua ni Jesus is menge etew. Ne utew mezakel is menge etew he nengeamur-amur ziyà te kandin, ne tenged kayi mid-untud sikandin diyà te avang he uvey zutun te veyvey ne zutun mebpinuu. Ne is menge etew, diyè dan dà te veyvey is ebpememineg kandin. 
MRK.4.2	Ne mezakel is impenurù ni Jesus kandan pinaag̵i te menge sempità. 
MRK.4.3	Ke sikandin te, “Duen etew he midhendiyà te pemuleey zin su ebpemula. 
MRK.4.4	Ne zutun te kebpemula zin, duen benì he nengeulug diyà te zalan, ne heini migkaan te menge tagbis. 
MRK.4.5	Duen daan benì he nengeulug he nemekeuntud diyà te utew menipis he tanà he nekeapid dutun te menge vatu. Ne haazà, petuluy zà midtuvù su menipis haazà is tanà. 
MRK.4.6	Asal hein mid-andew, neg̵angu petuluy haazà is menge pinemula su mevavew zà is nesenevan te zalid dan. 
MRK.4.7	Ne zuen daan dutun benì he nengeulug diyà te tanà he menge zug̵iyen is menge sagbet dutun. Ne mibmemelayat haazà is sagbet ne mibpengulembezan haazà is menge pinemula ne wazà mekepemeg̵as. 
MRK.4.8	Ne zuen daan benì dutun he ziyà mengeulug te meupiya he tanà ne haazà, midtuvù, ne midekelà ne nemeg̵as mulà. Duen dutun menge pinemula he mibeg̵as te tigketluan, ne zuen daan mibeg̵as te tigkeneman. Ne zuen daan mibeg̵as te tignenggatus.” 
MRK.4.9	Ne mid-uman megkag̵i si Jesus te, “Kinahanglan he sevuta niw heini is nezineg niw.”
MRK.4.10	Ne hein wazè en utew etew zutun su iyan dan dà is menge sepulù wey zezuwa he sumusundan ni Jesus wey is kenà utew mezakel he menge etew, mid-insaan dan si Jesus ke hengkey is ibpesavut din dutun te menge sempità. 
MRK.4.11	Ne ke si Jesus te, “Sikiyu is menge sumusundan ku, ibpesavut en keniyu te Megbevayà sikan is in-eles dengan mehitenged te kedhadì din, iyan, is menge zuma he menge etew, ibpenurù kandan pinaag̵i te menge sempità.
MRK.4.12	‘Su zutun ebpurung dan edtengteng,
MRK.4.12	iyan, kenè dan egkeahà,
MRK.4.12	he ke và dà egkeg̵iya,
MRK.4.12	ebpemineg dan, iyan, henduen be te wazè dan mekezineg su kenè dan edsevuten.
MRK.4.12	Su emun egkesavut dan ed-engkezan dan is memezaat he ulaula zan
MRK.4.12	ne egkepesaylu sikandan te Megbevayà!’ ”
MRK.4.13	Ne mid-uman megkag̵i si Jesus te, “Egkesavut niw ve heini is sempità he migkag̵i ku? Emun kenè niw heini egkesavut kenè niw zaan egkesavut is duma he menge lalag ku he pinaag̵i te sempità. 
MRK.4.14	Duen te sempitè ku, is kehulug̵an te kebpemula te etew, ne iyan is kedsengyawa te Lalag te Megbevayà. 
MRK.4.15	Ne is benì, ne iyan is Lalag te Megbevayà he zuen nemekezineg duen, iyan, midlepew si Setanas ne midhimu zin he melipati zuen te nekezineg sikan is lalag he nezineg dan. 
MRK.4.16	Ne sikan is benì he ziyà meketanà te menipis he tanà he zivavew te vatu, ne iyan is Lalag te Megbevayà he is nemekezineg duen, ne utew zan egkesuati te ebpemineg, ne edtuuwan dan. 
MRK.4.17	Iyan, kenà egkeheg̵et is kedtuu zan ne kenà egkeug̵et, ke egkeumahan sikandan te samuk wey ke kemeresayan be tenged te kedewata zan te Lalag te Megbevayà, edlikù dan diyà te zaan he ulaula zan. 
MRK.4.18	Ne sikan is benì, he ziyà mengeulug te tanà he zug̵iyen is menge sagbet dutun, ne iyan is Lalag te Megbevayà he nezineg te menge etew, 
MRK.4.19	iyan, egkelipatan dan tenged te menge seeng dan kayi te kelibutan wey te kegkesuat dan te selapì wey te mezakel pa he menge azen, ne kenà ebpulus diyà te kandan is Lalag te Megbevayà. 
MRK.4.20	Ne sikan is benì he ziyà meketanà te meupiya he tanà, iyan is Lalag te Megbevayà he nezineg te menge etew ne midtuu zan; ne is Lalag te Megbevayà, ne ebpulus diyà te kandan. Is duma, ne ebpulus te zeisek diyà te kandan, ne is duma, ne ebpulus te malù dekelà, ne is duma, ne ebpulus te utew zekelà diyà te kandan.”
MRK.4.21	Ne mid-uman megkag̵i si Jesus diyà te kandan te, “Ke edtemtem is etew te sulù, kenà egkehimu he ebpelengkevan din te revan wey ke idsihung din be te vangkù he hizeg̵aan su idsavuk din diyà te selevukà. 
MRK.4.22	Ne iring din ded daan is minsan hengkey he in-eles guntaan ne ibpeg̵awag̵awa zed keuzemà ne is minsan hengkey he penurù ku he kenè niw egkesavut guntaan ne egkesavut niw keuzemà. 
MRK.4.23	Kinahanglan he sevuta niw heini is nezineg niw.”
MRK.4.24	Ne mid-uman megkag̵i si Jesus te, “Purungi niw pemineg̵a is penurù ku keniyu su sumalà is kebpurung niw kebpemineg, ibeg̵ey keniyu te Megbevayà is kedsavut, asal zekelè pa is ibpesavut din keniyu. 
MRK.4.25	Su is etew he edewaten din is ibpesavut kandin te Megbevayà, ed-umanan pa te Megbevayà is kedsavut din, iyan, is etew he kenè din edewaten is ibpesavut te Megbevayà, id-awà diyà te kandin is deisek he nesavut din en.”
MRK.4.26	Ne impelaus ni Jesus is egkeg̵iyen din, ke sikandin te, “Is kedekelà te edhedian te Megbevayà, ne iring te etew he mid-ezek te venì diyà te pemuleey zin. 
MRK.4.27	Wazè din hanew ke egkemenumenu haazà is kedtuvù dutun te pinemula zin, kekenà, ebpeseseg̵azen din dà. Edlipezeng sikandin te mezukilem ne ebaal te maandew ne kada andew edtuvù ne edekelà haazà is menge pinemula zin. 
MRK.4.28	Su iyan idtuvù te pinemula haazà is tanà. Edtuvù haazà is pinemula ne edlepew is dahun din ne human edlepew is beg̵as din ne zutun human egkeayun te kegkelutui. 
MRK.4.29	Ne emun egkelutuan en haazà, edreg̵unen dutun te teg̵itanà su iyan en tirag̵un.”
MRK.4.30	Ne mid-uman megkag̵i si Jesus te, “Hengkey is meupiya he ebpetug-iringan tew te kedhadì te Megbevayà? Hengkey is meupiya he egemiten tew he sempità? 
MRK.4.31	Is ked-iseg kebmahabet te edhedian te Megbevayà, ne iring te pinemula he utew zeisek is lisu zin he ibpemula haazà diyà te tanà. 
MRK.4.32	Ne edtuvù ne edekelà ne egkehimu he iyan utew zekelà te langun he menge pinemula. Dezekelà is menge subpang din ne ebpekesesalag is menge tagbis dutun.” 
MRK.4.33	Pinaag̵i te mezakel he menge sempità impesavut ni Jesus is Lalag te Megbevayà diyà te kandan sumalà is netuenan din he egkesavut dan. 
MRK.4.34	Pudu menge sempità is impezineg ni Jesus diyà te menge etew, iyan, emun iyan dan dà te menge sumusundan din, ne ibpesavut din kandan is kehulug̵an dutun te menge sempità he penurù din.
MRK.4.35	Ne hein midsanlep en is andew zutun, migkeg̵iyan ni Jesus is menge sumusundan din te, “Edhendiyè kiw te ziyà layun.” 
MRK.4.36	Ne zutun mid-ewaan dan is mezakel he menge etew ne is menge sumusundan ni Jesus, mid-untud dan duen te avang he sikan is mibpinuuwan ni Jesus ne migenat dan. Ne zuen daan duma zutun he menge etew he nemen-aavang is eduma kandan. 
MRK.4.37	Ne hein diyè dan en te lawed ne midtekewtekew mebpengeramag te utew mevendes ne egkeselikuvungan en te vag̵el haazà is avang ne egketeg̵uan en te wahig. 
MRK.4.38	Ne si Jesus, nekelipezeng diyà te huziyan he zulung dutun te avang he mid-uulunà. Ne migunggel sikandin dutun te menge sumusundan din he ke sikandan te, “Egkelavu kiw en! Kenè nu ve ebeliyen ke egkeg̵erè kiw?” 
MRK.4.39	Ne zutun nepukew si Jesus ne mid-enew ne migkeg̵iyan din haazà is keramag wey vag̵el he med-engked dan. Ne mid-engked haazà is keramag ne mibmelinew utew haazà is wahig. 
MRK.4.40	Ne migkeg̵iyan din is menge sumusundan din te, “Maan is egkengehandek kew? Wazè niw pe be kedsarig kedi?” 
MRK.4.41	Ne zutun, utew nengeherati haazà is menge sumusundan din ne mibpein-inseey sikandan he egkag̵i is kada sevaha kandan te, “Hengkey heini vuwa he etew? Maan is minsan is keramag wey menge vag̵el ne ebpemineg kandin!”
MRK.5.1	Ne nekezunggù ensi Jesus diyà layun dutun te ranew, ne iyan haazà is nezungguan dan tanà te menge etew he Geresinen. 
MRK.5.2	Ne zutun te kedrenà ni Jesus dutun te avang, midsinug̵ung sikandin te etew he ziyà ebpuun te menge surung he penlevengà. Midsuukan haazà te menge mezaat he mulin-ulin 
MRK.5.3	umba ziyà ed-ubpà te menge penlevengà. Ne utew mezesen sikandin ne tenged dutun kenè en egkevakus te minsan kedina. 
MRK.5.4	Su neug̵et en, layun ebekusen is menge velad din wey paa zin, iyan, kada kebekusa kandin dutun, ne edrupeten din is pusas he ibpusas kandin, ne ebpemidtawen din dà is kedina he ibakus kandin. Wazè en ebpekeeg̵en kandin tuus te utew mezesen. 
MRK.5.5	Umba, te maandew wey mezukilem, dutun sikandin edrig̵urig̵u te menge penlevengà wey menge vuntud ne edtulung ebpengulahì ne ebpemelian din is lawa zin te vatu.
MRK.5.6	Ne hein nepentawan dutun he etew si Jesus diyà te meziyù, mibpelelag̵uy is edsinug̵ung ki Jesus ne mid-azap kandin. 
MRK.5.7+MRK.5.8	Ne si Jesus, migkeg̵iyan din haazà is mezaat he mulin-ulin te, “Awè ka keniyan te etew!” Ne zutun nengulahì haazà is etew he ke sikandin diyà te ki Jesus te, “Ey! Sikew is anak te utew lavew he Megbevayà, ebmenuwen a kenikew? Edhengyuen ku kenikew he peserig̵a a kenikew he kenè e pa kenikew siluti su kayi ki te etuvangan te Megbevayà!” 
MRK.5.9	Ne mid-insaan ni Jesus haazà is etew te, “Hentei is ngazan nu?” Ne midtavak dutun haazà is mezaat he mulin-ulin te, “Iyan ngazan ku si Liblibuwen su utew key mezakel is nemenuuk kayi te etew.” 
MRK.5.10	Ne haazà is mezaat he mulin-ulin, mibpenigudu medhangyù sikandin diyà te ki Jesus he kenè din segseg̵a sikandan diyà te meziyù he tanà.
MRK.5.11	Ne te uvey zutun duen utew mezakel he menge vavuy he ebpemenuwal ziyà te kelendig̵an. 
MRK.5.12	Ne sikan is menge mezaat he mulin-ulin, midhangyù dan diyà te ki Jesus te, “Ipehendutun key te menge vavuy wey key mekesuuk diyà te kandan.” 
MRK.5.13	Ne midtug̵utan ni Jesus sikandan. Ne zutun nemengguwà haazà is menge mezaat he mulin-ulin puun dutun te etew ne midsuuk sikandan duen te menge vavuy. Haazà is menge vavuy, menge zezuwa he libu sikandan, ne nemelelag̵uy zan petupang dutun te utew mesilid he kelendig̵an ne mid-agbur zan diyà te ranew zutun ne nengelened dan maamin.
MRK.5.14	Ne zuen menge maama he ebpemen-elima zutun te menge vavuy, ne nemenhendiyè dan te inged is ebpemelelag̵uy wey ziyà te menge uvey zutun he unayan su ibpesavut dan ke hengkey is nehitavù. Ne hein nezineg haazà te menge etew, ne nemenhendiyè dan te ki Jesus su ed-ahaan dan ke hengkey is neulaula. 
MRK.5.15	Ne hein nemekeuma zan, neehè dan kes midsuukan te edliblibuwen he menge mezaat he mulin-ulin. Neehè dan dutun he midsul-ub en te ugelingen ne hustu en is ked-isip-isip din ne tenged dutun utew zan en nengeinuinu. 
MRK.5.16	Ne is menge etew he zutun he zaan, midtudtul zan dutun te menge etew is neulaula zutun te midsuukan te menge mezaat he mulin-ulin wey is neulaula zuen te menge vavuy. 
MRK.5.17	Ne haazà is menge etew, midhengyuan dan si Jesus he med-awè en dutun te menge inged dan.
MRK.5.18	Ne hein ed-untud en si Jesus duen te avang, sikan is etew he neulian te kedsuuki kandin te menge mezaat he mulin-ulin, midhangyù sikandin he eduma ki Jesus. 
MRK.5.19	Iyan, wazà medtug̵ut si Jesus he meduma kandin haazà is etew, kekenà, migkeg̵iyan din te, “Ulì ke en ne tudtula nu te kezuzumahi nu is utew zekelà he utew meupiya he midhimu te Nengazen diyà te kenikew wey is hizu zin kenikew.” 
MRK.5.20	Ne zutun migenat haazà is etew, ne midtukid din is menge inged diyà te prubinsya he Dikepulis, ne mibpenudtul zin is langun he meupiya he midhimu ni Jesus diyà te kandin. Ne nengeinuinu is langun he menge etew zutun.
MRK.5.21	Ne midlayun ensi Jesus he ed-untud te avang. Ne hein nekezunggù dan nengeamur-amur zutun te veyvey is utew mezakel he menge etew he mid-uvey zan diyà te kandin. 
MRK.5.22	Ne zutun nekeuma zaan is etew he egngezanan ki Hayru. Pengulu si Hayru te sevaha he simbahan te menge Hudiyu. Ne hein neehè din si Jesus ne mid-uvey sikandin diyà te kandin ne midluhud diyà te etuvangan din. 
MRK.5.23	Ne midhengyuan din si Jesus te, “Is anak ku he vahi he edrag̵arag̵e en, ne edluwàluwè en te g̵ehinawa. Edhengyuan ku sikew he hendiyè ka te valey ku wey nu penemsama wey meulii ne meuyag.” 
MRK.5.24	Ne midumahan sikandin ni Jesus. Ne zutun te ziyè dan te zalan egkengelipitlipit dan en su mezakel is nemenduma kandin he menge etew.
MRK.5.25	Ne zuen dutun bahi he utew en nerasey su midsepulù en wey zezuwa he tuig is kegkevusbusi kandin ne kenà ed-engked. 
MRK.5.26	Ne haazà is daru zin, ne mezakel en he ebpemenambar is midtambar zutun ne naamin en is selapì din he insuhul zin te ebpemenambar kandin, iyan, nasì dà sikandin egkeurat kada edtembari. 
MRK.5.27	Nezineg dutun te vahi is tudtul mehitenged ki Jesus ne mibpenlietliet en daan sikandin dutun te mezakel he menge etew is edteg̵el ed-uvey ziyà te egkeiniyug̵an ni Jesus su wey mekeg̵awed te và dà kumbalà ni Jesus. 
MRK.5.28	Su iyan diyà te g̵ehinawa zin is: “Minsan ke mekeg̵awed e zà te kumbalè din ne egkeawè en heini is daru ku.” 
MRK.5.29	Ne te neg̵ewezan din dutun is kumbalà ni Jesus, ne mid-engked haazà is kegkevusbusi kandin ne netuenan din dutun he haazà is egezamen din, ne naawè en diyà te kandin. 
MRK.5.30	Ne si Jesus, netuenan din dutun he zuen neulaula te g̵ehem din ne midteren is ebpenlangulangu zutun te mezakel he menge etew is mid-insà te, “Hentei is migawed te kumbalè ku?” 
MRK.5.31	Ne migkag̵i is menge sumusundan din te, “Es, mezakel utew he menge etew is ebpenlietliet diyan te kenikew ne maan is ibpenginginsè nu pa maan ke hentei is migawed te kumbalè nu?” 
MRK.5.32	Ne zutun, ebpenlenglenguwen ni Jesus ke hentei is nekeg̵awed dutun te kumbalè din. 
MRK.5.33	Ne haazà is bahi, utew nahandek su netuenan din en ke hengkey is nehitavù diyà te kandin dutun te kegewezi zin te kumbalà ni Jesus. Ne mid-uvayan din si Jesus te egkerkeren ne midluhud diyà te etuvangan din ne midseysey zin is langun mehitenged dutun te zaru zin. 
MRK.5.34	Ne zutun, migkag̵i si Jesus te, “Bayi, umba neulian ka te zaru nu su midsarig ka kedì. Ulì ke en ne mebmelinawen is kebpekesavuk nu ne kenè ke en maan mezeruwi.”
MRK.5.35	Ne te kemulu pa si Jesus egkag̵i zutun ne zuen nemekeuma he ebpuun diyà te valey ni Hayru. Ne migkag̵i zan diyà te ki Hayru te, “Kenè nu en bigbigata te eduma pa maan si Jesus su kenè niw en egkesepenan is gehinawa zuen te anak nu.” 
MRK.5.36	Iyan, si Jesus, wazè din itetenged haazà is migkag̵i te menge etew, kekenà, migkag̵i ziyà te ki Hayru te, “Kenè ka meseeng, kekenà, sarig ke zà kediey.” 
MRK.5.37	Ne zutun iyan dà impelaus ni Jesus he eduma kandan ki Hayru, si Pedro, si Santiago, wey si Juan he suled ni Santiago. 
MRK.5.38	Ne hein nekeuma zan en dutun te valey ni Hayru, ne naahà ni Jesus dutun he egkengeg̵isaweg is menge etew, ne nezineg din is ebpemenlelendag wey ebpemenineg̵ew. 
MRK.5.39	Ne midseled ensi Jesus dutun te valey ne migkeg̵iyan din sikandan te, “Maan is egkengeg̵isaweg kew? Maan is ebpemenineg̵ew kew? Wazà mebpatey heeyan is batà, kekenà, midlipezeng!” 
MRK.5.40	Ne te kegkezineg̵a zan dutun te migkag̵i ni Jesus ne và dan dà mid-engiti sikandin. Ne zutun impaawà ni Jesus is menge etew zutun te valey. Iyan dà wazè din ipaawà is amey wey iney zutun te vatà wey is tetelu he menge sumusundan din. Ne miduma zin sikandan dutun te mibperey-asan te vatà. 
MRK.5.41	Ne hein dutun dan en, migewezan ni Jesus is belad dutun te vatà ne ke sikandin te, “Telita kumi,” he ke và dà egkeg̵iya te, “Bayi, enew kad!” 
MRK.5.42	Ne mid-enew haazà is batà ne segugunà midhiphipanew. Menge sepulù en wey zezuwa is penuig̵en dutun te vatà. Utew nengeinuinu is iney wey amey zutun te vatà. 
MRK.5.43	Ne mibeleuzan sikandan ni Jesus he kenè dan penudtula ke hengkey is neulaula. Ne migkeg̵iyan din daan sikandan he ipekaan dan haazà is anak dan.
MRK.6.1	Ne mid-awà si Jesus dutun te inged ne mid-ulì diyà te inged din, diyà te Neserit. Ne nemenduma kandin is menge sumusundan din. 
MRK.6.2+MRK.6.3	Ne zutun te andew he Sebadu he iyan mahal he Andew te Kedhimeley, mibpenurù ni Jesus is menge etew ziyà te seled te simbahan te menge Hudiyu. Mezakel he menge etew is nengetig̵um dutun, ne utew zan nengeinuinu is ebpememineg ki Jesus. Ke sikandan te, “Iyan sikandin sikan is pandey. Is iney zin, ne si Maria ne menge suled din ensi Santiago, si Jose, si Hudas, wey si Simon. Is menge etevey zin, ne kayi zà daan te inged tew. Maan is metau sikandin? Hendei zin buwa mekuwa is ketau zin? Maan is ebpekehimu sikandin te menge egkein-inuwan?” Ne zutun, wazè dan dewata is ibpenurù ni Jesus. 
MRK.6.4	Ne zutun, migkag̵i si Jesus diyà te kandan te, “Is ebpeneuven te Megbevayà, kenà sikandin edtehuzen te menge kezuzumahi zin wey te menge zuma he etew zuen te keugelingen din he inged, iyan, diyà te zuma he menge inged edtehuzen mulà sikandin,” ke sikandin. 
MRK.6.5	Umba, wazà egkein-inuwan he ingkepaahà ni Jesus dutun he inged. Pira zà dutun he egkengezeruwan is midepenetan din te velad din ne nengeulian sikandan. 
MRK.6.6	Ne utew neinuinu si Jesus su wazà medtuu kandin is menge etew zutun he inged.
MRK.6.6	Ne zutun midtukid ni Jesus te ebpenurù is menge siringan he inged dutun.
MRK.6.7	Ne midtig̵um din sikan is sepulù wey zezuwa he menge sumusundan din su ibpehipanew zin. Mibpemahinbahin din sikandan te tigduwazuwa. Ne mibpemeg̵ayan din daan sikandan te g̵ehem te kebpeguwà te mezaat he mulin-ulin. 
MRK.6.8	Ne midteleenan din sikandan he ke edhipanew zan, iyan dan dà uwita is tuked dan ne kenè dan med-uwit te keenen, kemuyut, wey minsan selapì. 
MRK.6.9	Idtug̵ut kandan is kedsesepatus, iyan, kenè dan med-uwit te ed-ilisan dan he ugelingen. 
MRK.6.10	Ne ke si Jesus diyà te kandan te, “Emun ebpekeuma kew ziyà te sengeinged kinahanglan he is egkepemenehikan niw he valey ne zutun kew zà uliulì taman te ked-awè niw zutun. 
MRK.6.11	Ne ke zuen inged he kenè kew zuen igalewg̵alew wey kenè dan ebpemineg̵en is ibpesavut niw, ne tektaka niw is eliyavuk diyà te menge paa niw he iyan lag̵uy he edsilutan sikandan te Megbevayà.” 
MRK.6.12	Ne zutun, nenhipanew haazà is menge sumusundan ni Jesus ne impesavut dan he kinahanglan he iniyug̵i te menge etew is memezaat he ulaula. 
MRK.6.13	Ne mezakel is menge mezaat he mulin-ulin he ebpenlalung te menge etew he impemaawè dan ne mezakel zaan is egkengezeruwan he mibpenheplasan dan te lana ne nengeulian.
MRK.6.14	Ne nezineg ni Hadì Hirudis is tudtul kayi te mid-ulaula eni Jesus su nevantug en si Jesus diyà te minsan hendei zutun. Ne zuen menge etew he migkag̵i te, “Heini si Jesus, ne iyan si Juan Megbebewtismu he nevanhew umba zuen din gehem wey zin meveeli is menge iring kayi he singyal.” 
MRK.6.15	Ne migkag̵i is duma te, “Iyan si Jesus sikan is ebpeneuven dengan he si Elias.” Ne migkag̵i is duma pa te, “Ebpeneuven iyan si Jesus he iring te menge tipehuna he ebpeneuven dengan te Megbevayà,” edhenduen dan.
MRK.6.16	Iyan, hein nezineg ni Hadì Hirudis haazà is egkeg̵iyen dan, kunaan din ke nevanhew si Juan, ne ke sikandin te, “Heini si Jesus, ne iyan ded si Juan Megbebewtismu he mibpepungelan ku te ulu ne nevanhew sikandin.” 
MRK.6.17+MRK.6.18	Ne heini si Hadì Hirudis, iyan hinungdan he ingkepehimetayan din si Juan su migkeg̵iyan sikandin ni Juan he supak te kesug̵uan is ked-eg̵awa zin te esawa te suled din su si Hadì Hirudis, mid-esawa zin is ipag din he si Hirudyas he esawa te suled din he si Felipe. Ne tenged dutun te migkag̵i ni Juan, impezakep sikandin ni Hirudis ne mibpirisu zin. 
MRK.6.19	Ne si Hirudyas, nepeukan din si Juan, ne ebpehimetayan din pezem, iyan, wazà itug̵ut ni Hadì Hirudis. 
MRK.6.20	Ne si Hadì Hirudis, egkehandek sikandin ki Juan su netuenan din he metazeng he etew si Juan he ed-ulinan te Megbevayà. Umba wazè din itug̵ut he mehimetayi. Egkesuatan ni Hirudis te ebpemineg is kebpenurù ni Juan, iyan, ingkeliveg din haazà is penurù.
MRK.6.21	Asal neuma is kedsilibra te andew te ked-enaka ki Hirudis. Ne zutun naahà human ni Hirudyas is paag̵i wey zin ikepehimetayi si Juan. Midtukud ni Hadì Hirudis is dekelà he keemuran ne mibpemesug̵uan din is menge punuan wey is menge egalen te menge sundaru wey is menge sepian diyà te prubinsya he Geliliya. 
MRK.6.22	Ne sikan is anak he vahi ni Hirudyas, midseled dutun te keemuran ne midsayew ne utew ingkelangan ni Hadì Hirudis wey sikan is ebpemengaan duma kandin. Ne tenged dutun migkeg̵iyan sikandin ni Hadì Hirudis te, “Buyù ka kedì te minsan hengkey ne ibeg̵ey ku kenikew.” 
MRK.6.23	Ne utew mezesen is pesarig ni Hadì Hirudis dutun te midsayew su ke sikandin te, “Minsan hengkey is ebuyuen nu kedì, minsan ke liwazè pa kayi te ginhedian ku ne ibeg̵ey ku.” 
MRK.6.24	Ne zutun miguwà haazà is rag̵a ne midhendiyà te iney zin ne mid-insà ke hengkey is meupiya he ebuyuen din. Ne midtavak haazà is iney zin te, “Iyan nu vuyua is ulu ni Juan Megbebewtismu.” 
MRK.6.25	Ne zutun migaanggaan en maan medseled haazà is rag̵a ne migkeg̵iyan din si Hadì Hirudis te, “Iyan ebuyuen ku g̵untaan dà is iveg̵ey nu kediey is ulu ni Juan Megbebewtismu he id-ahuk diyà te pinggan.” 
MRK.6.26	Ne zutun utew neseeng si Hirudis, iyan, tenged te utew mezesen is pesarig din he nezineg daan haazà is pesarig din dutun te menge etew he nemenelavuk dutun te keemuran, ne ingkevensahi zin ke kenè din edtumanen haazà is pesarig din. 
MRK.6.27	Ne midsug̵ù din dutun is sundaru he ipehendiyà te pirisuwan su ibpepungelan din si Juan Megbebewtismu. Ne midhendiyà haazà is sundaru ne mibpungelan din te ulu si Juan Megbebewtismu. 
MRK.6.28	Ne is ulu ni Juan, in-ahuk te pinggan ne mid-uwit dutun te sundaru ne imbeg̵ey zin dutun te rag̵a. Ne haazà is rag̵a, imbeg̵ey zin haazà is ulu ziyà te iney zin. 
MRK.6.29	Ne hein netuenan heini te menge sumusundan ni Juan, midhendutun dan te pirisuwan. Ne migkuwa zan is lawa ni Juan ne inleveng dan.
MRK.6.30	Ne is menge epustul ni Jesus, nekelikù dan diyà te kandin, ne midtudtul zan diyà te kandin is langun he mid-ulaula zan wey impemenurù dan. 
MRK.6.31	Ne migkeg̵iyan ni Jesus sikandan te, “Edhendiyè kiw zè pa te tanà he wazà duen etew su wey kiw mekehimeley,” ke sikandin. Umba migkag̵i ni Jesus heini su mezakel utew he menge etew is ebpemekedtetelevukè dà diyà te kandin. Ne wazà timpu zan minsan te kegkaan. 
MRK.6.32	Ne zutun mid-untud dan te avang su edhendiyè dan te tanà he wazà duen menge etew.
MRK.6.33	Ne hein egenat dan en naahà sikandan te mezakel he menge etew ne netuenan dutun te menge etew he iyan haazà ensi Jesus. Ne zutun, haazà is menge etew, nemelelag̵uy zan he ebpuun te langun he menge inged dutun, ne nemeyvey zan he edhuna ziyà te egketendangan dutun te avang he mid-untuzan eni Jesus. 
MRK.6.34	Ne hein migaun si Jesus puun dutun te avang ne neehè din he nengeamur-amur zutun is utew mezakel he menge etew. Ne nehizuwan din sikandan su henduen be sikandan te menge ayam he kerehidu he wazà ed-elima kandan. Utew zan mekehizuhizu. Umba, mezakel is impenurù din kandan dutun. 
MRK.6.35	Ne hein mahapun en dutun mid-uvayan sikandin te menge sumusundan din ne ke sikandan te, “Mahapun en utew ne wazà menge inged kayi te uvey tew. 
MRK.6.36	Ipeg̵enat nu en is menge etew wey zan mekehendiyà te menge inged wey menge unayan wey zan mekepemasa te egkekaan dan.” 
MRK.6.37	Iyan, migkag̵i si Jesus te, “Iyan kew mebeg̵ey te egkekaan dan.” “Es!” ke sikandan, “minsan pa ke utew zekelà is selapì tew, minsan dezuwa he g̵atus he vuuk he selapì he dinaryu ne kenè pa ereg he ibpemasa te egkekaan kayi te utew mezakel he menge etew.” 
MRK.6.38	Ne migkag̵i zutun si Jesus te, “Susiya niw ke sengemenu is naazen tew he egkekaan.” Ne hein nesusi zan en, ke sikandan diyà te ki Jesus te, “Lelima zà he vuuk he supas wey zezuwa he vuuk he pait.”
MRK.6.39	Ne zutun impepundukpunduk ni Jesus is menge etew he impemepinuu zin dutun te perekpek. 
MRK.6.40	Ne nememinuu zan ne tignenggatus wey kelimahan he etew is kada punduk. 
MRK.6.41	Ne migkuwa zutun ni Jesus haazà is lelima he supas wey haazà is dezuwa he pait ne midlingahà diyà te langit ne mibpeselematan din te Megbevayà. Ne mibpenevìtevì din is lelima he supas, 
MRK.6.42	Ne mibpemengaan dan dutun ne pudu zan nengehantey. 
MRK.6.43	Ne haazà is egkeenen, nesemaan pa te sepulù wey zezuwa he vinevey is nehimes te menge sumusundan din he menge tevì te supas wey pait. 
MRK.6.44	Ne lelima he libu is kezakel zutun te menge maama zà he nemekekaan te menge supas 
MRK.6.45	Ne impemeuntud ni Jesus te avang is menge sumusundan din wey zan mekehuna mekelayun pehendiyà te zehipag dutun te ranew pehendiyà te inged he Bitsayda su ibpemeulì din pa haazà is mezakel he menge etew. 
MRK.6.46	Ne hein nekehipanew en haazà is menge etew, midtekezeg si Jesus diyà te vuvungan su mid-ampù. 
MRK.6.47	Ne hein mezukilem en dutun, haazà is nemen-untud te avang, meziyù dan en su ziyè dan en te lawed dutun te ranew, ne si Jesus, kemulu pa sikandin dutun te vuvungan te sebsevaha zin. 
MRK.6.48	Ne netuenan ni Jesus he utew edlised haazà is menge sumusundan din he ebpemegsey su egkesinug̵ung dan is mevendes he keramag. Ne hein meg̵aan egkepawà, midtelukun si Jesus kandan is edhipanew ziyà te wahig. Henduen be te edhuna sikandin kandan, iyan, 
MRK.6.49	hein naahà sikandin dutun te menge sumusundan din is edhipanew ziyà te wahig, nekehuyab is gehinawa zan su kunaan dan ke g̵imukud sikandin. Ne nemen-eerang sikandan 
MRK.6.50	su pudu zan is nemekeahà kandin, utew nengehandek. Ne zutun migkag̵i ziyà te kandan si Jesus te, “Sarig kew; kenè kew mahandek su iyan a heini,” ke sikandin. 
MRK.6.51	Ne midruran sikandin dutun te avang dan ne mid-engked haazà is keramag. Ne utew zan si Jesus ingkeinuinu. 
MRK.6.52	Su minsan neehè dan haazà is egkein-inuwan he mibeelan ni Jesus dutun te supas wey pait, wazè dan pa mesavut ke hentei sikandin su mezesen is isip dan.
MRK.6.53	Ne hein nekeuma zan diyà layun dutun te ranew nekezunggù dan diyà te inged he Giniserit. 
MRK.6.54	Ne migaun dan puun dutun te avang ne zutun nekilala si Jesus te menge meg̵inged dutun. 
MRK.6.55	Ne migègeenan dan ipemetukew is egkengezeruwan diyà te menge siringan he inged. Ne minsan hendei zan egkezineg he zutun si Jesus, ne ebintingen dan is duen din daru su ed-uwiten dan diyà te kandin. 
MRK.6.56	Ne minsan hendei sikandin ebpevayà, ke ziyè be te menge inged wey menge unayan be, ne zutun gihapun egkeuma zin is egkengezeruwan he ed-uwiten diyà te kandin. Idsavuk dan is egkengezeruwan diyà te lugar he ebelegyaan ne edhengyuan dan si Jesus he minsan bà dà mekeg̵awed haazà is egkengezeruwan te minsan sidsid dà te kumbalè din. Ne minsan hentei he nekeg̵awed te kumbalà ni Jesus dutun, ne neulian.
MRK.7.1	Ne sevaha he timpu nemekeuma ziyà te ki Jesus is menge Perisiyu wey menge menunudlù te kesug̵uan he ebpuun sikandan diyà te Hiruselim. 
MRK.7.2	Neehè dan he is duma zutun te menge sumusundan ni Jesus, edsupaken dan is tuluuwen te menge Perisiyu su ebpemengaan dan he wazè dan mebpenlùlù te menge velad dan.
MRK.7.3	Su is menge Hudiyu, lavew en is menge Perisiyu, kenè dan egkaan ke kenè dan egkelùluan is menge velad dan su iyan haazà betasan he imbilinbilin te menge g̵in-epuan dan dengan. 
MRK.7.4	Ne emun ebpekeulì dan he ebpuun te mirkadu ne ebpirikan dan edhunai te wahig is lawa zan ne human dan egkaan. Ne mezakel pa is neleyaman dan he tuluuwen iring te kebpenlùlù te menge inumà wey menge kuzen wey menge edtengelan he g̵alang.
MRK.7.5	Ne tenged kayi haazà is menge Perisiyu wey menge menunudlù te kesug̵uan, mid-insaan dan si Jesus te, “Maan is midlipatan en te menge sumusundan nu is imbilinbilin he tuluuwen te g̵in-epuan tew su maan is tekew zan en egkaan ne kenè dan ebpenlùlù?” 
MRK.7.6	Ne midtavak si Jesus te, “Sikiyu is akal zà is kedtuu niw te Megbevayà, utew hustu is Lalag te Megbevayà he insurat te tipehuna he ebpeneuven he si Esaias. Netagnè kew zin su ke sikandin te,
MRK.7.6	‘Heini is menge etew,’ egkag̵i is Megbevayà,
MRK.7.6	‘egkag̵i zan he edtehuzen e zan,
MRK.7.6	iyan, wazà kedtuu he neseled te g̵ehinawa zan.
MRK.7.7	Wazà pulus te kedsimba zan kedì
MRK.7.7	su ibpenurù dan he menge sugù
MRK.7.7	ku is kandan dà he ebpeveelan te menge etew.’
MRK.7.8	Is kesug̵uan te Megbevayà,” ke si Jesus, “midlipatan niw en, ne iyan niw edtumanen is imbilinbilin he vetasan he midhimuhimu zà te menge etew.”
MRK.7.9	Ne mid-uman megkag̵i si Jesus te, “Utew kew metau te paag̵i te ked-engkezi niw te insug̵ù te Megbevayà wey niw mepurungi te edtuman is kesug̵uan he mibeelan te etew. 
MRK.7.10	Sikan is Lalag te Megbevayà he insug̵ù kenitew zengan ni Moises, edhenduen te, ‘Tehuza niw is amey niw wey iney niw.’ Ne migkag̵i zin daan dutun he, ‘Ke zuen edsulà te amey zin wey iney zin, kinahanglan he edhimetayan.’ 
MRK.7.11	Ne iyan keniyu he ibpenurù is: ke zuen etew he zuen din igketavang te iney zin wey amey zin, edtug̵utan niw haazà is etew ke egkag̵i zutun te menge g̵inikanan din te, ‘kurban’, he ke và dà egkeg̵iya, ‘Heini is idtavang ku pezem keniyu, kenè ku igkeveg̵ey su imbuwis ku ziyà te Megbevayà.’ 
MRK.7.12	Ne pinaag̵i zutun kenè niw idtug̵ut he edtevangan dutun te etew is amey zin wey iney zin. 
MRK.7.13	Ne pinaag̵i kayi te nepengevilin niw he menge vetasan, ed-iniyug̵an niw is Lalag te Megbevayà ne kenà ebpulus diyan te keniyu. Ne mezakel pa is menge ulaula niw he iring kayi.”
MRK.7.14	Ne impeuman ipeuvey ni Jesus is menge etew ziyà te kandin ne ke sikandin te, “Langun te sikiyu, pemineg̵a niw heini is menge lalag ku ne sevuta niw he 
MRK.7.15	is egkehimu he igkeepesi te Megbevayà te etew, kenà iyan is keuyag̵an he ebpekeseled diyà te vèbè din, minsan ke wazà sikandin mebpenlùlù, kekenà, iyan is menge lalag he egawas puun diyà te vèbè din. 
MRK.7.16	Is minsan hentei keniyu, sevuta niw heini is menge lalag ku.”
MRK.7.17	Ne hein mid-awà si Jesus dutun te menge etew ne midseled diyà te valey, ne mid-insaan sikandin te menge sumusundan din ke hengkey is kehulug̵an duen te migkag̵i zin. 
MRK.7.18	Ne ke si Jesus te, “Iring kew ves te menge zuma he etew su maan is wazè niw g̵eina mesavut he is egkekaan te etew, ne kenà egkehimu he igkeepesi kandin te Megbevayà 
MRK.7.19	su is egkeenen din, ne ziyè dà ebpekevayà te g̵etek din ne zutun ed-awà diyà te kandin; kenà diyà ebpekevayà te g̵ehinawa zin.” (Ne pinaag̵i kayi te menge lalag ni Jesus, egketuenan ta he is minsan hengkey he egkekaan, idtug̵ut kenitew he egkeenen tew.) 
MRK.7.20+MRK.7.21+MRK.7.22	Ne migkag̵i si Jesus med-uman te, “Is egkehimu he igkeepesi te Megbevayà te etew ne iyan is egawas he ebpuun diyà te g̵ehinawa zin. Su ziyà te g̵ehinawa zin ebpuun is memezaat he isip, is kedhilavet te kenè din esawa, kebpenakew, kebpemumunù, kegkesina, kebpesipala, kebpenlimbung, is memahawag he ulaula, kegkeima, kedèdeeti te zengeg te menge zuma zin, kebpelavew zin wey is kedlalunglalung. 
MRK.7.23	Heini is memezaat he ulaula, diyà ebpuun te g̵ehinawa te etew ne iyan igkeepesi kandin te Megbevayà.”
MRK.7.24	Ne mid-awà si Jesus dutun te prubinsya he Geliliya ne midhendiyà te menge inged he uvey te inged he Tiru. Ne te kebpekeuma zin dutun ne mibpemenahik diyà te sevaha he valey. Ne kenè din pezem egkesuatan he metueni te menge etew ke hendei sikandin medateng, iyan, wazà haazà iyan mehitavù is egkesuatan din su segugunà nekeeneb haazà is tudtul te kebpekeuma zin. 
MRK.7.25	Ne zuen dutun sevaha he vahi he zuen din anak he rag̵arag̵a he edlelungen te mezaat he mulin-ulin. Ne hein nezineg din he nekeuma si Jesus ne midhendutun ne midluhud diyà te etuvangan din. 
MRK.7.26	Ne midhangyù he vewii ni Jesus is anak din he edlelungen te mezaat he mulin-ulin. Ne haazà is bahi, ne kenà Hudiyu su tigPinisya ziyà te prubinsya he Sirya. Is kineg̵iyan din ne Gerisyahanen. 
MRK.7.27	Ne migkeg̵iyan sikandin ni Jesus te, “Idhuna ibpekaan is menge vatà su kenà meupiya ke egkuwaan ta is egkeenen te menge vatà ne idsamak te menge asu.” Ne iyan ibpesavut ni Jesus dutun is: edhunaan din te edtavang is menge Hudiyu, ne human is kenà menge Hudiyu. 
MRK.7.28	Ne migkag̵i haazà is bahi te, “Benar, Datù, heeyan, iyan, is asu, egkehimu zaan he ebpenelisimen din is egkengeulug he mumu puun dutun te egkeenen te vatà.” 
MRK.7.29	Ne si Jesus, migkag̵i ziyà te kandin te, “Geina te iyan heeyan lalag nu, ulì ke en su is anak nu, mid-ewaan en sikandin te mezaat he mulin-ulin.” 
MRK.7.30	Ne hein nekeuma haazà is bahi ziyà te valey zin, neehè din he edhidhizeg̵à haazà is anak din he mid-ewaan en te mezaat he mulin-ulin he edlalung kandin.
MRK.7.31	Ne zutun te ked-ulì ni Jesus, ne ziyà sikandin mebayà te inged he Tiru wey ziyà te prubinsya he Dikepulis, ne human diyà te ranew he Geliliya. 
MRK.7.32	Ne zuen menge etew he mid-uwit dan diyà te ki Jesus is etew he vengel wey ngulit pa ke egkag̵i. Ne midhangyù dan si Jesus he zempaa zin haazà wey meulii. 
MRK.7.33	Ne zutun mid-ag̵ak ni Jesus haazà is bengel he ngulit su idsivey zin dutun te menge etew ne intiyuk din is tezù din dutun te telinga te vengel ne midhames din te ileb din is tezù din ne indazas din dutun te zilà te etew. 
MRK.7.34	Ne midlingahà si Jesus diyà te langit ne migeg̵ehinawa te mezalem ne ke sikandin te, “Ipata!” he ke và dà egkeg̵iya, “Mepuwasi!” 
MRK.7.35	Ne zutundutun nepuwasan is kedineg dutun te etew ne naawà is kegkevisekeg te zilè din ne metandang en is kegkag̵i zin. 
MRK.7.36	Ne zutun migkeg̵iyan ni Jesus is menge etew zutun he kenè dan penudtula haazà is neehè dan he mibeelan din, iyan, nasì wazà meeren is tudtul zan mehitenged dutun te neehè dan. 
MRK.7.37	Utew zan haazà ingkeinuinu ne ke sikandan te, “Utew meupiya is kebeeli zin kayi te langun su edhimuwen din minsan is kenà ebpekezineg he mekezineg ne sikan is kenà ebpekekag̵i ne ebpekekag̵i!”
MRK.8.1	Ne nepipira pa he menge andew zutun nengeamur-amur en maan diyà te ki Jesus is utew mezakel he menge etew. Ne hein neeminan dan en te lutù, mid-umew ni Jesus is menge sumusundan din, ne ke sikandin te, 
MRK.8.2	“Kehizu kayi te menge etew su tetelu en he kezukileman is wazè dan medsuwey kenitew ne wazè dan en egkekaan. 
MRK.8.3	Ne emun ibpeulì ku sikandan te wazè dan mekekaan kela ke luyahi sikandan diyà te zalan, su is duma kandan ne meziyù is ed-ubpaan.” 
MRK.8.4	Ne midtavak haazà is menge sumusundan din te, “Meziyù heini te menge valey. Ne wazè tew egkekuwaan te ibpekaan kayi te utew mezakel he menge etew.” 
MRK.8.5	Ne ke si Jesus te, “Pira he vuuk is supas niw?” Ne ke sikandan te, “Pitu he vuuk.”
MRK.8.6	Ne migkeg̵iyan ni Jesus haazà is menge etew he mebpememinuu zan diyà te tanà, ne migkuwa zin haazà is pitu he vuuk he supas ne mibpeselematan din te Megbevayà, ne zutun mibpenevìtevì din. 
MRK.8.7	Ne zuen daan dutun pira he leg̵as he zeisek he pait ne hein nepeselematan din en insug̵ù din he ipemeg̵ey zaan haazà dutun te menge etew. 
MRK.8.8	Ne pudu nengehantey haazà is menge etew he nemekekaan dutun. Ne is nesamà dutun te menge tinevì he supas wey pait, ne pitu he vinevey. 
MRK.8.9	Menge heepat he libu is kezakel zutun te menge etew he nengehantey zutun. 
MRK.8.10	Ne impemeulì ni Jesus sikandan. Ne zutun, si Jesus wey is menge sumusundan din, mid-untud dan te avang ne midhendiyè dan te tanà he Delmenuta.
MRK.8.11	Ne hein nekeuma zan en, midhendiyà te ki Jesus is menge Perisiyu ne mibpekidlewanè dan kandin. Migkeg̵iyan dan sikandin he mebpaahà sikandin te singyal he egkein-inuwan he tuus he sug̵ù sikandin te Megbevayà. Umba migkag̵i zan haazà su egezaman dan sikandin. 
MRK.8.12	Ne haazà, inmesakit te g̵ehinawa ni Jesus ne ke sikandin diyà te kandan te, “Sikiyu is menge zuma ku he menge Hudiyu, maan is egkinahanglan kew he mekeehè kew te egkein-inuwan he singyal ne human kew edtuu? Benar utew is egkeg̵iyen ku keniyu he wazà singyal he ibpaahà keniyu.” 
MRK.8.13	Ne zutun mid-ewaan eni Jesus haazà is menge etew. Mid-untud dan en maan te avang su edlayun dan dutun te ranew.
MRK.8.14	Sengevuuk dà he supas is dutun te kandan su nelipat is menge sumusundan din he ed-uwit te supas he egkelutù dan. 
MRK.8.15	Ne zutun duen sempità he impezineg kandan ni Jesus. Ibpesavut din he likayi zan is menge mezaat he vetasan te menge etew. Ke sikandin te, “Andam kew wey niw melikayi is tapey te menge Peresiyu wey is tapey te menge sakup ni Hadì Hirudis.” 
MRK.8.16	Wazè dan mesavut he kenà iyan is tapey te supas egkeg̵iyen din ne mibpelelelag̵è dan te, “Iyan ingkeg̵iya zin kayi su wazè kiw mekeuwit te lutù tew he supas.” 
MRK.8.17	Ne netuenan ni Jesus ke hengkey is diyà te isip dan ne ke sikandin te, “Maan is egkesemukan kew te wazè kew mekeuwit te supas? Kenè kew pe bes ebpekesavut? Henduen te wazè niw isip. 
MRK.8.18	Duen niw mata, iyan, henduen be te kenè kew ebpekeahà. Duen niw telinga ne henduen be te kenè kew ebpekezineg. Nengelipatan niw ve sikan is mid-ulaula ku? 
MRK.8.19	Su hein mibpenevìtevì ku sikan is lelima he vuuk he supas he impekaan duen te lelima he libu he menge maama, pira he vinevey is nengepenù niw te nengesamà he menge tinevì he supas?” Ne zutun midtavak dan te, “Sepulù wey zezuwa.” 
MRK.8.20	Ne mid-uman med-insà si Jesus te, “Ne hein mibpenevìtevì ku sikan is pitu he vuuk he supas he impekaan duen te heepat he libu he menge etew, pira he vinevey zutun is nengepenù niw te nengesamà he tinevì?” Ne midtavak dan te, “Pitu he vinevey.” 
MRK.8.21	Ne migkag̵i si Jesus diyà te kandan te, “Ne egkesavut niw human buwa he kenà supas is igkeseeng tew.”
MRK.8.22	Ne nekeuma zan diyà te inged he Bitsayda ne zuen menge etew zutun he mid-uwit dan diyà te ki Jesus is sevaha he lakap. Ne midhengyuan dan si Jesus he zempaa zin haazà wey meulii. 
MRK.8.23	Ne mid-ag̵ak ni Jesus haazà is lakap pehendiyà te g̵awas dutun te inged. Ne mid-ilevan ni Jesus is menge mata zutun te lakap ne midampè din, ne mid-insaan din ke zuen be egkeehè din. 
MRK.8.24	Ne nenlangulangu haazà is lakap ne ke sikandin te, “Egkeehè ku is menge etew he henduen be te menge kayu he ebpenhiphipanew.” 
MRK.8.25	Ne zutun mid-umanan dempaa ni Jesus haazà is mata zutun te lakap. Ne zutun mibpurung mebpenlangulangu haazà is lakap ne egkemelmeleg̵an din en is menge etew te ed-ahà su mibmeupiye en is mata zin. 
MRK.8.26	Ne migkeg̵iyan ni Jesus haazà is etew he medtandang en med-ulì ne kenè en mebpenuluytuluy pa maan minsan dutun te inged.
MRK.8.27	Ne zutun, midlaus si Jesus wey is menge sumusundan din su edhendiyè dan te menge inged he ziyà te uvey te inged he Sisarya Pilipus. Ne zutun te ziyè dan te zalan mid-insaan din is menge sumusundan din te, “Hentei e kun sumalà te ked-isipa kediey te menge etew?” 
MRK.8.28	Ne midtavak dan te, “Duen egkag̵i he iyan ka si Juan Megbebewtismu he nevanhew ne zuen daan egkag̵i he iyan ka sikan is tipehuna he si Elias, ne egkag̵i is duma pa he sevaha ka zuen te menge tipehuna zengan he ebpeneuven te Megbevayà.” 
MRK.8.29	Ne zutun mid-insaan din sikandan te, “Ne sikiyu zaan, hentei e man sumalà is ked-isipa niw kediey?” Ne zutun midtavak si Pedro te, “Iyan ka sikan is mibpilì te Megbevayà he ibpahadì din te menusiyà.” 
MRK.8.30	Ne zutun migkeg̵iyan sikandan ni Jesus he kenè dan tudtula haazà diyà te minsan hentei.
MRK.8.31	Ne zutun impesavut ni Jesus te menge sumusundan din is imbanglis kandin. Ke sikandin te, “Siak is Kakey te Menusiyà, mezakel is menge kemeresayan he ibpaantus kediey. Edsumpeliten a te menge ebmeg̵urangen te menge Hudiyu wey te menge punuan he memumuhat wey te menge menunudlù te kesug̵uan. Edhimetayan e zan ne seled te tetelu he andew zutun egkevanhew a.” 
MRK.8.32	Ne mibpurungan din seysaya is egkeulaula zin. Ne hein nezineg ni Pedro haazà, ne insivey zin si Jesus ne migkeg̵iyan din te kenà haazà egkehimu is egkeulaula ni Jesus. 
MRK.8.33	Ne zutun midsineruwan ni Jesus haazà is menge sumusundan din ne migkeg̵iyan din si Pedro te, “Sikew is ed-iring ki Setanas, awè ka zini te kediey, su wazà diyà te isip nu is egkesuatan te Megbevayà, kekenà, iyan diyà te isip nu is egkesuatan te etew!”
MRK.8.34	Ne zutun impeuvey ni Jesus diyà te kandin is menge etew wey menge sumusundan din. Ne ke sikandin te, “Ke zuen egkesuat he edsundan kedì, kinahanglan he iawè din diyà te isip din is kandin he egkesuatan he menge ulaula, ne tianga zin is krus din, 
MRK.8.35	Su ke zuen etew he egkenug̵unan din is untung din, ebpatey g̵ihapun. Iyan, ke zuen etew he minsan ibpatey zin pa ne edsunud kedì wey edsangyew te Meupiya he Tudtulanen, id-ulì te Megbevayà diyà te kandin is untung din ne kenè en sikandin ebpatey te wazà pidtemanan. 
MRK.8.36	Minsan ke maangken pa te etew is tivuuk he kelibutan, wazà pulus diyà te kandin ke kenà sikandin ebeg̵ayan te untung he wazà pidtemanan. 
MRK.8.37	Su wazà minsan hengkey he azen he igkeliwè din wey zin maangken is untung he wazà pidtemanan. 
MRK.8.38	Is minsan hentei he igkeeled e zin wey igkeeled din is ibpenurù ku kayi te timpu he mezakel is menge etew he lalung wey edsumpalit te Megbevayà, siak is Kakey te Menusiyà, igkeeled ku zaan sikandin keuzemà ke edlikù a he edumahan a te menge velinsug̵uen ku wey edsun-uzan ad te mekeg̵eg̵ehem he anlag te Amey ku he Megbevayà.”
MRK.9.1	Ne zutun migkag̵i si Jesus te, “Tentenuzi niw heini: duen menge zuma tew kayi he kenà ebpatey taman dutun te timpu he ibpaahà te Megbevayà is kedhadì din he utew zekelà is gehem din te kebayàbayà te menusiyà.”
MRK.9.2	Neiwas is heenem dutun he andew, ne miduma ni Jesus ensi Pedro, si Santiago, wey si Juan ne midtekezeg dan te utew metikang he vuvungan he iyan dan dà. Ne zutun te kedtengtengi zan ki Jesus netik-ew mahalin is dagwey zin. 
MRK.9.3	Is kumbalè din ne henduen te ebpenerètà he vulan su utew meputì. Wazà meputì he pinìpian dini te kelibutan he ebpekeiring dutun. 
MRK.9.4	Ne zutun netik-ew zan daan maahà si Elias wey si Moises he ebpekidlalag ki Jesus. 
MRK.9.5	Ne zutun migkag̵i si Pedro ziyà te ki Jesus te, “Utew meupiya te zini key. Ebeelan dey is tetelu he lawig; sevaha is kenikew, sevaha zaan is ki Moises, wey sevaha is ki Elias,” ke sikandin. 
MRK.9.6	Utew zan nengehandek umba wazà metentenuzi ni Pedro ke hengkey haazà is nekag̵i zin. 
MRK.9.7	Ne neselikuvungan sikandan te g̵apun ne nezineg dan is midtik-ew megkag̵i he ebpuun dutun te g̵apun te, “Iyan heini sikan is Anak ku he utew ku minahal. Pemineg̵a niw is menge lalag din.” 
MRK.9.8	Ne zutun mibpenlangulangu haazà is menge sumusundan, iyan, wazè en dutun egkaahà he zuma he etew su iyan dà si Jesus maan duma zan dutun.
MRK.9.9	Ne zutun te kedtupang dan, mibeleuzan sikandan ni Jesus te, “Taman te kenè e pa ebenhawen is Kakey te Menusiyà, kenè niw penudtula sikan is neulaula he neehè niw g̵eina.” 
MRK.9.10	Ne midtuman dan haazà is lalag kandan ni Jesus, iyan, mibpein-inseey zan is tetelu ke hengkey is ibpesavut ni Jesus te kegkag̵i zin he ebenhawen sikandin. 
MRK.9.11	Ne mid-insaan dan si Jesus te, “Maan is egkeg̵iyen te menge menunudlù te kesug̵uan he edhuna edlepew si Elias, sikan is ebpeneuven dengan ne human sikan is edhadì he mibpilì te Megbevayà?” 
MRK.9.12	Ne midtavak si Jesus te, “Tutuu iyan he edhuna ebpekeuma si Elias su ed-endamen din is langun, iyan, maan is netagnà dengan dutun te ingkesurat he Lalag te Megbevayà he siak is Kakey te Menusiyà, mezakel is memerasey he egkeantus ku ne edsumpeliten a. 
MRK.9.13	Netuman en sikan is kedlepew ni Elias, ne midrasey zan en sikandin sumalà is egkesuatan dan he ed-ul-ulahan diyà te kandin su iyan heini tagnà he egkevasa ta ziyà te insurat he Lalag te Megbevayà.”
MRK.9.14	Ne hein neumahan eni Jesus sikan is duma he menge sumusundan din, neehè dan he edlingutan te mezakel he menge etew ne ebpekidlewanà kandan is menge menunudlù te kesug̵uan. 
MRK.9.15	Ne hein naahà te menge etew he ebpelingguma si Jesus, utew zan nengeinuinu su wazè dan peebuta haazà is kebpekeuma ni Jesus, ne zutun migaanggaan dan medsinug̵ung diyà te kandin. 
MRK.9.16	Ne nenginginsà si Jesus dutun te menge sumusundan din te, “Hengkey is egkelewenaan niw?” 
MRK.9.17	Ne midtavak is sevaha zutun te menge mezakel he etew te, “Is anak ku he maama, ne kenà ebpekekag̵i su edlelungen te mezaat he mulin-ulin, ne mid-uwit ku zini su wey mevewii. 
MRK.9.18	Kada kedresaya kandin te mezaat he mulin-ulin ne ebpekelagkut diyà te tanà ne eburvuraan is bèbè din ne ebpekekeg̵etket te menge ngipen din ne egkevidbid sikandin. Ne midhangyù ku is menge sumusundan nu he vewii zan, iyan, kenè dan egkehimu.” 
MRK.9.19	Ne zutun migkag̵i si Jesus te, “Sikiyu is menge etew g̵untaan, wazè niw iyan kedtuu te Megbevayà. Utew ves egkeug̵et is kebpekiduma ku keniyu. Utew ves egkeug̵et is kebpekeantus ku keniyu ne human kew edtuu. Ihengkayi niw heeyan is batà.” 
MRK.9.20	Ne zutun, mid-uwit dan diyà te ki Jesus haazà is batà. Ne sikan is mezaat he mulin-ulin, hein neehè din dutun si Jesus, midhimu zin he mevidbid haazà is batà ne nekelagkut diyà te tanà ne nelilidlilid ne miburàburà is bèbè din. 
MRK.9.21	Ne zutun mid-insaan ni Jesus is amey zutun te vatà te, “Sengemenu en kelug̵ayad is kegezama zin keniyan?” Ne midtavak haazà is amey zutun te vatà te, “Puun pa te zeisey pa sikandin he vatà. 
MRK.9.22	Su is mezaat he mulin-ulin, layun din edhimuwa he mekeagbur ziyà te hapuy wey ziyà te wahig su edhimetayan din. Ne emun duen egkehimu nu, ne ikehizu key kenikew ne iawè nu ziyà te kandin heeyan is egezamen din.” 
MRK.9.23	Ne midtavak si Jesus te, “Maan is id-insè nu ke zuen egkehimu ku? Ibeg̵ey te Megbevayà is minsan hengkey he ebuyuen te etew he zuen din kedtuu te Megbevayà.” 
MRK.9.24	Ne zutun, midhabet megkag̵i haazà is amey zutun te vatà te, “Edtuu a, iyan, deisek pa; heg̵eta nu pa is kedtuu ku!”
MRK.9.25	Ne naahà ni Jesus he ed-iseg ebmezakel is menge etew zutun, su zuen mezakel he ebpemelelag̵uy pehendutun, ne migkeg̵iyan din haazà is mezaat he mulin-ulin te, “Sikew is mezaat he mulin-ulin he igkevengel wey igkeemew te menge etew, awè ka keniyan te edlelungen nu he vatà. Ne kenè ke en medlikù diyà te kandin!” 
MRK.9.26	Ne zutun, haazà is mezaat he mulin-ulin, impekulahì din haazà is batà ne midhimu zin he mevidvid ne mid-awè en diyà te kandin. Ne haazà is batà, ne henduen be te minatey su kenè en edwaleng, ne egkag̵i is menge etew zutun te, “Minatey en.” 
MRK.9.27	Iyan, migewezan sikandin ni Jesus diyà te velad ne impeenew zin ne zutun midhitindeg haazà is batà.
MRK.9.28	Ne hein nekeulì ensi Jesus diyà te valey he midetengan dan ne wazà dutun duma he etew, kekenà, iyan dan dà, ne mid-insaan sikandin te menge sumusundan din te, “Maan is wazè dey meulii sikan is batà he edlelungen te mezaat he mulin-ulin?” 
MRK.9.29	Ne midtavak si Jesus te, “Is iring duen he mezaat he mulin-ulin, ne kenà igkepaawà ke kenà pinaag̵i zà te ked-ampù su wazà duma he paag̵i.”
MRK.9.30	Ne zutun mid-awè dan dutun ne midlaus dan ne ziyè dan mebayà te prubinsya he Geliliya. Ne kenà egkesuat si Jesus he metueni te menge etew ke hendei sikandin 
MRK.9.31	su wey kenà sikandin mesemuki is ebpenurù te menge sumusundan din. Ne ke sikandin diyà te kandan te, “Siak is Kakey te Menusiyà, duen timpu he ibpalad a ziyà te menge kuntada ku ne edhimetayan e zan, iyan, seled te tetelu he andew zutun egkevanhew a.” 
MRK.9.32	Ne haazà is migkag̵i ni Jesus, wazà mesavut dutun te menge sumusundan din, ne egkehandek dan daan he ed-insà kandin ke hengkey is ibpesavut din dutun.
MRK.9.33	Ne nekeuma ensi Jesus diyà te inged he Kepirnaum ne hein diyè dan en te valey, mid-insaan ni Jesus is menge sumusundan din te, “Hengkey sikan is egkelewenaan niw g̵eina ziyà te zalan?” 
MRK.9.34	Iyan, wazè dan medtavak su egkeeled dan su iyan egkelewenaan dan ke hentei is lavew kandan te menge sumusundan. 
MRK.9.35	Ne zutun mibpinuu si Jesus ne impeuvey zin haazà is sepulù wey zezuwa he sumusundan din ne ke sikandin diyà te kandan te, “Is minsan hentei keniyu he egkesuat he mekelavew, kinahanglan he isipa zin he utew minus is pid-etawan din ne ebpevayàbayà sikandin te langun he menge zuma zin.” 
MRK.9.36	Ne zutun migkuwa ni Jesus is batà ne impeteliwazè din dutun te menge sumusundan din. Ne zutun midsepipi zin haazà is batà. 
MRK.9.37	Ne migkeg̵iyan din sikandan te, “Is etew he tenged te kedtuu zin kedì, edewaten din ne ebpurungan din is minsan hentei he vatà he iring kayi, ne nezawat e zin en daan. Ne is minsan hentei he edawat kediey, nezawat din en daan is Amey ku he Megbevayà he midsug̵ù kedi.”
MRK.9.38	Ne migkag̵i si Juan diyà te ki Jesus te, “Duen etew he neuma zey he ebewian din is menge etew he edlelungen te mezaat he mulin-ulin. Ne egemiten din is ngazan nu zutun te kebpemawì din. Ne midawey zey su kenà ebpekiduma kenitew.” 
MRK.9.39	Ne ke si Jesus te, “Kenè niw zewaya is ed-ulaula te iring dutun su ke zuen etew he egkehimu zin is egkein-inuwan he vaal pinaag̵i te kegemita zin te ngazan ku, kenà sikandin leledayà egkehimu he kuntada ku. 
MRK.9.40	Su is etew he kenè tew kuntada, ne edtavang kenitew. 
MRK.9.41	Utew venar is egkeg̵iyen ku keniyu he ke zuen etew he ebeg̵ayan kew zin te minsan sengetasa zà he wahig ne iyan din ibeg̵ayi keniyu is tenged te sumusundan ku sikiyu te mibpilì te Megbevayà, kenà egkehimu he kenà sikandin edsuhulan te Megbevayà tenged dutun te mid-ulaula zin.
MRK.9.42	Iyan, ke zuen minsan hentei he pinaag̵i kandin egkeawà is kedsarig kediey te minsan sevaha kayi te menge vatà he edtuu kediey, meupiya pa zutun he etew ke inhiket diyà te lieg din is zekelà he g̵elingan he vatu ne in-agbur sikandin diyà te lawed te zag̵at, 
MRK.9.43	Emun iyan igkeawà te kedsarig nu kedì is belad nu, tempaza nu heini wey itimbag su meupiya pa ke pungkul ka is ebeg̵ayan te untung he wazà pidtemanan kenà te zezuwa is belad nu ne idtimbag ka ziyà te Impirnu he zutun kenà egkeevukan is hapuy. 
MRK.9.44	Is menge tagkey zutun, ne wazè dan kemetayen ne kenà egkeevukan is hapuy. 
MRK.9.45	Ne emun iyan igkeawà te kedsarig nu kedì is paa nu, tempaza nu wey itimbag su meupiya pa ke pungkul ka is ebeg̵ayan te untung he wazà pidtemanan kenà te zezuwa is paa nu ne idtimbag ka ziyà te Impirnu. 
MRK.9.46	Is menge tagkey zutun, ne wazè dan kemetayen ne kenà egkeevukan is hapuy. 
MRK.9.47	Ne emun iyan igkeawà te kedsarig nu kedì is mata nu, lug̵ita nu wey itimbag su meupiya pa ke sevaha zà is mata nu ke edhedian ka te Megbevayà kenà te zezuwa is mata nu ne idtimbag ka ziyà te Impirnu. 
MRK.9.48	Is menge tagkey zutun, wazè dan kemetayen ne kenà egkeevukan is hapuy.
MRK.9.49	Umba egkeg̵iyen ku heini su is langun, edlimusan te hapuy. 
MRK.9.50	Ne kenà duen dà taman su meupiya is timus su ibmetaam te egkeenen, iyan, ke egkeawà duen te timus is taam din, wazè en paag̵i he ebpekelikù pa ebpekeuman is taam din. Ne iring din ded daan kinahanglan he iring te timus is menge ulaula niw 
MRK.10.1	Ne mid-awà si Jesus dutun te inged he Kepirnaum ne midhendiyà te prubinsya he Hudiya. Ne zutun midrapas sikandin te wahig he Hurdan. Ne utew en maan mezakel is menge etew he nengeamur-amur ziyà te kandin. Ne g̵eina te iyan layun ed-ul-ulahan din is kebpenurù, ne mibpenurù din daan haazà is menge etew. 
MRK.10.2	Ne zutun, duen menge Perisiyu he mid-uvey ziyà te ki Jesus su ebpengahaan dan is paag̵i te kedsumbunga kandin. Ke sikandan te, “Idtug̵ut be te kesug̵uan is ked-engkezi ta te esawa ta?” 
MRK.10.3	Ne insà daan is intavak ni Jesus dutun, ke sikandin te, “Hengkey man is insug̵ù kenitew ni Moises he egkevasa ta zuen te kesug̵uan mehitenged te kebpekidsuwey?” 
MRK.10.4	Ne midtavak dan te, “Intug̵ut ni Moises diyà te maama he suwayi zin is esawa zin, asal kinahanglan he ebeg̵ayan dutun te maama is esawa zin te kemetuuzan he midsuwayan din.” 
MRK.10.5	Ne ke si Jesus diyà te kandan te, “Umba intug̵ut ni Moises is kedsuwayi niw te esawa niw su g̵eina te edsumpeliten niw is penurù, 
MRK.10.6	iyan, is Megbevayà, dutun te kedlimbag̵a zin te menusiyà, mibeelan din is maama wey vahi. 
MRK.10.7	Umba ed-ewaan te maama is amey zin wey iney zin su ebpekidsevaha te esawa zin. 
MRK.10.8	Ne sikandan is teleesawa, kuwinta kenè en maan dezuwa he etew, kekenà, nesevehe en sikandan. 
MRK.10.9	Ne zutun haazà is dezuwa he etew he midsevaha te Megbevayà, kenè en egkehimu he ebpekedsuwey,” ke si Jesus.
MRK.10.10	Ne is menge sumusundan ni Jesus, hein diyè dan en maan te valey he midetengan dan, in-uman dan iinsà kandin is kebpekidsuwey te esawa. 
MRK.10.11	Ne ke si Jesus diyà te kandan te, “Ke zuen maama he ebpengesawa te sengevevahi su mid-engkezan din is esawa zin, ebpekesalà sikandin dutun te mid-engkezan din he esawa. 
MRK.10.12	Ne is bahi zaan, ke ebpekidsuwey te esawa zin ne ebpeesawa te sengememaame en, ebpekesalà sikandin dutun te midsuwayan din he esawa zin.”
MRK.10.13	Ne zutun, duen menge etew he ebpen-uwit diyà te ki Jesus te menge zezeisey he vatà su ebpezepenetan dan te palad ni Jesus, iyan, midawey haazà te menge sumusundan din. 
MRK.10.14	Ne hein netuenan ni Jesus haazà is mid-ulaula te menge sumusundan din, wazè din ikesuat, ne ke sikandin diyà te kandan te, “Ipehendini niw te kediey heeyan is menge vatà ne kenè niw zewaya su is etew he zuen din kedsarig he iring te kedsarig te vatà ne iyan ebpekepahadì te Megbevayà. 
MRK.10.15	Benar is egkeg̵iyen ku keniyu he ke zuen etew he kenà iring is kedsarig din te Megbevayà te kedsarig te zeisey he vatà, ne kenà egkehedian haazà is etew te Megbevayà.” 
MRK.10.16	Ne zutun midsekepu zin haazà is menge vatà ne mibpendepenetan din te palad din is menge purù dan ne midtuvazan din sikandan.
MRK.10.17	Ne zutun te edlaus en edhipanew ensi Jesus, nekesaut kandan is sevaha he maama ne midluhud haazà diyà te etuvangan ni Jesus. Ne ke sikandin te, “He Menunudlù, utew meupiya is menge ulaula nu. Hengkey is ed-ul-ulahan ku wey a meveg̵ayi te untung he wazà pidtemanan?” 
MRK.10.18	Ne midtavak si Jesus te, “Maan is egkag̵i ka he meupiya is ulaula ku te sebsevaha zà is meupiya is menge ulaula zin ne iyan is Megbevayà. 
MRK.10.19	Netuenan nu en sikan is menge sug̵ù te Megbevayà he imbilinbilin kenitew he iyan is: kenè ka mebunù; kenè nu selselai is esawa nu; kenè ka mebpenakew; kenè ka medtarùtarù diyà te hukmanan; kenè ka medlimbung; ne tehuza nu is amey nu wey iney nu.” 
MRK.10.20	Ne midtavak haazà is maama ziyà te ki Jesus te, “Menunudlù, is langun keniyan, mibenteyanan ku ne wazè ku mesupak puun pa te vatè e pa.” 
MRK.10.21	Ne si Jesus, midtengtengan din haazà is etew su ingkehizu zin ne ke sikandin te, “Duen nu pa kurang; iyan is: ulì ka ne ivelegyè nu is langun he azen nu, ne is halin, ipemeg̵ey nu ziyà te egkengeayuayu ne edsepian ka ziyà te langit. Ne ke egkeipus nu heeyan, likù ka zini wey ka mekesundan kediey.” 
MRK.10.22	Ne hein nezineg dutun te etew haazà is migkag̵i ni Jesus, ne utew mibmesakit is gehinawa zin ne mid-awà dutun is utew neseeng su zekelà is ketig̵eyunan din.
MRK.10.23	Ne zutun mibpenlangulangu si Jesus diyà te menge sumusundan din ne ke sikandin diyà te kandan te, “Utew mereg̵en te sepian he etew is kebpesakup din te Megbevayà wey mehedii sikandin te Megbevayà,” ke sikandin. 
MRK.10.24	Ne is menge sumusundan din, hein nezineg dan haazà is migkag̵i ni Jesus, utew zan ingkeinuinu. Ne mid-uman megkag̵i si Jesus te, “Utew mereg̵en te etew is kebpesakup din te Megbevayà wey sikandin mehedii. 
MRK.10.25	Kenè din egkehimu su melemu pa te langgam he kemilyu is kedseled din diyà te vudsi te rag̵um kenà te sepian he etew te kebpesakup din te Megbevayà wey sikandin mehedii.” 
MRK.10.26	Ne hein nezineg haazà te menge sumusundan din, mid-iseg is kegkeinuinu zan. Ne ke sikandan te, “Emun kenà egkehimu te sepian, ne kenè bes egkehimu te minsan hentei is ked-angken te untung he wazà pidtemanan.” 
MRK.10.27	Ne zutun midtengtengan sikandan ni Jesus te egkag̵i te, “Kenà iyan egkehimu te etew, iyan, egkehimu mulà te Megbevayà he ibpaangken din is etew te untung he wazà pidtemanan su egkehimu zin is langun.”
MRK.10.28	Ne zutun migkag̵i si Pedro te, “Ahaa nu man, mid-ewaan dey en is langun he menge azen dey wey key mekesunud kenikew.” 
MRK.10.29	Ne migkag̵i si Jesus te, “Kenè niw lipati he is minsan hentei he mid-ewaan din is baley zin, is menge suled din he vahi wey maama, is iney zin wey amey zin, anak din, wey menge tanè din su edsunud sikandin kediey wey idsangyew zin is Meupiya he Tudtulanen, 
MRK.10.30	haazà he etew, egkezawat din is kenenggatus edtekepa haazà is mid-ewaan din he menge valey, menge suled din he maama wey vahi, iney zin, menge anak din, wey menge tanà ne liyu zutun ibeg̵ey kandin keuzemà is untung he wazà pidtemanan. Asal te zini pa sikandin te kelibutan, egkeseg̵azan din is memereg̵en he pesipala kandin. 
MRK.10.31	Mezakel is menge etew g̵untaan he henduen be te zekelà is pid-etawan dan, iyan, utew minus is pid-etawan dan keuzemà. Ne mezakel zaan is etew g̵untaan he utew minus is pid-etawan dan, iyan, keuzemà, dekelà is pid-etawan dan,” ke sikandin.
MRK.10.32	Si Jesus wey is menge sumusundan din, hein diyè dan en te zalan pehendiyà te inged he Hiruselim, midhunahuna si Jesus. Is menge sumusundan din, ne nengeinuinu ne nesemukan is gehinawa zan su maan is edhendiyà si Jesus te Hiruselim. Ne zuen daan menge etew he edtinundug ne nengehandek sikandan. Ne zutun migkeg̵iyan ni Jesus is sepulù wey zezuwa he menge sumusundan din he medtapid dan ne impesavut din dutun ke hengkey is egkehitavù kandin. 
MRK.10.33	Ke sikandin te, “Netuenan niw he edhendiyè kiw te Hiruselim ne emun ebpekeuma kiw zutun, siak is Kakey te Menusiyà, ibpalad a ziyà te menge punuan he menge memumuhat wey menge menunudlù te kesug̵uan. Ne egkeuyun dan he ebpehimetayan a ne ibpalad e zan daan diyà te menge etew he kenà menge Hudiyu. 
MRK.10.34	Ne is menge etew he kenà menge Hudiyu, ed-iringen e zan te velvelayen; ebpengilevan e zan, ne ebug̵elen e zan ne edhimetayan e zan ne seled te iketelu he andew zutun ebenhawen a te Megbevayà.”
MRK.10.35	Ne zutun mid-uvey ziyà te ki Jesus is dezuwa he anak ni Sibidiyu he si Santiago wey si Juan, ne ke sikandan te, “He Menunudlù, duen dey idhangyù diyà te kenikew.” 
MRK.10.36	Ne ke si Jesus te, “Hengkey is egkesuatan niw?” 
MRK.10.37	Ne ke sikandan te, “Iyan edhengyuen dey he keuzemà ke ebpinuu ke en diyà te pinuuwè nu te kedhadì, ipepinuu key zaan, is sevaha ziyà te egkekewanan nu ne is sevaha ziyà te egkeg̵ivang nu.” 
MRK.10.38	Ne midtavak si Jesus te, “Wazè niw mesavut ke hengkey is edhengyuen niw. Egkeantus niw ve is merasey he ibpaantus kedì? Ne egketigker niw ve is kemereg̵enan he ibpetigker kediey?” 
MRK.10.39	Ne midtavak dan te, “Uya egkeantus dey.” Ne migkag̵i si Jesus te, “Benar iyan he ibpaantus keniyu is iring te merasey wey is kemereg̵enan he ibpaantus daan kediey, 
MRK.10.40	iyan, kenà a iyan ebpilì ke hentei is ibpepinuu ziyà te zapit te egkekewanan ku wey ziyà te zapit te egkeg̵ivang ku su iyan dà ebpekepinuu zutun is etew he midteg̵enahan te Amey ku he Megbevayà.”
MRK.10.41	Ne hein nezineg haazà dutun te sepulù he zuma zan he sumusundan, wazè dan ikesuat haazà is midhimu eni Santiago wey ni Juan. 
MRK.10.42	Ne tenged dutun mid-umew ni Jesus sikandan langun ne ke sikandin te, “Netuenan ta he is menge punuan te menge inged, ne utew memevurut. Edatùdatù dà sikandan is layun ebmandar te menge etew. 
MRK.10.43	Iyan, sikiyu mulà, kenà egkehimu is iring kayi zini te keniyu. Ke zuen sevaha keniyu he egkesuat he mekelavew, kinahanglan he sulug̵uen sikandin te langun he menge zuma zin. 
MRK.10.44	Ne emun duen sevaha keniyu he egkesuat he iyan sikandin metikang te langun keniyu, kinahanglan he mebpekevavà sikandin te langun keniyu. 
MRK.10.45	Su siak is Kakey te Menusiyà, kenè ku iyan inhendini te kelibutan is wey a metevangi te menusiyà, kekenà, wey a meketavang te menusiyà ne wey a zaan mebpehimatey su wey ku mevelukasi is mezakel he menge etew.”
MRK.10.46	Ne nekeuma zan diyà te inged he Hiriku, ne hein ed-awà ensi Jesus wey is menge sumusundan din dutun, utew mezakel is menge etew he nemenduma kandin. Ne zuen lakap dutun he mekelilimus he egngezanan ki Bertimeo he anak ni Timiyu. Ne ebpimpinuu haazà is mekelilimus dutun te kilid te zalan. 
MRK.10.47	Ne hein nezineg din he iyan ensi Jesus he tigNeserit haazà is edsag̵ad, ne mibpekezag̵ing sikandin is ed-umew te, “He Jesus he kevuwazan te hadì dengan he si David, kehizuwi a kenikew!” 
MRK.10.48	Ne midawey haazà is lakap te mezakel he menge etew zutun te, “Engked ka!” Iyan, nasì en ebpekezag̵ing sikandin he egkag̵i te, “He kevuwazan te hadì dengan he si David, kehizuwi a kenikew!” 
MRK.10.49	Ne zutun te kegkezineg̵a ni Jesus kayi te ebpengumew, midteren sikandin ne migkag̵i te, “Ipehendini niw heeyan is etew.” Ne zutun migkeg̵iyan te menge etew haazà is lakap te, “Na, hitindeg kad su ibpehendiyè ke zin.” 
MRK.10.50	Ne zutun midhitindeg sikandin ne midluwas din is divavew he kumbalè din ne midhendiyà te ki Jesus. 
MRK.10.51	Ne mid-insaan sikandin ni Jesus te, “Hengkey is egkesuatan nu he ebeelan ku?” Ne midtavak haazà is lakap te, “Iyan egkesuatan ku is mekeahà is menge mata ku.” 
MRK.10.52	Ne ke si Jesus te, “Is kedsarig nu kediey, iyan igkeulii te menge mata nu. Genat kad.” Ne segugunà nekeahà haazà is menge mata zutun te lakap ne miduma sikandin ki Jesus dutun te hipenawan din.
MRK.11.1	Ne hein uvey zan en diyà te inged he Hiruselim su ebpekeuma zan en diyà te inged he Bitpagi wey inged he Bitanya he ziyà te vuvungan he egngezanan te Ulivuwan, midsug̵ù ni Jesus is dezuwa te menge sumusundan din. 
MRK.11.2	Ke sikandin te, “Hendutun kew te inged he egkeumahan tew ne emun ebpekeuma kew zutun, ne egkeehè niw is intagkes he asnu he nati he wazè pa meuntuzi; hekazi niw ne uwita niw zini. 
MRK.11.3	Ne ke zuen ed-insà keniyu ke maan is egkuwaan niw haazà is asnu, keg̵iyi niw te, ‘Egkinehenglanen heini te egalen tew he si Jesus ne id-ulì dà kan.’ ” 
MRK.11.4	Ne zutun migenat haazà is dezuwa, ne neehè dan haazà is nati he asnu ziyà te kilid te zalan su intagkes diyà te uvey te g̵emawan te sevaha he valey. 
MRK.11.5	Ne hein edhekazan dan en, duen menge etew zutun he mid-insà kandan te, “Ebmenuwen niw heeyan? Maan is edhekazan niw?” 
MRK.11.6	Ne haazà is dezuwa, midtudtul zan is impekag̵i kandan ni Jesus ne midtug̵utan sikandan dutun te menge etew. 
MRK.11.7	Ne mid-uwit dan haazà is nati ziyà te ki Jesus ne mibelhenan dan te kumbalè dan ne mid-untud si Jesus. 
MRK.11.8	Ne zutun, is mezakel he menge etew, tenged te zekelà is kedtahud dan ki Jesus, impendempas dan is impenamput dan diyà te ibayà ni Jesus, ne is duma, impendempas dan daan dutun is menge zehunen he rasang he mibpemadtì dan diyà te menge keyuwen. 
MRK.11.9	Mezakel he menge etew is midhuna ki Jesus ne mezakel zaan is ebpemeninundug kandin he ebpemengulahì he nengelipey he egkag̵i te, “Ebpeselematan tew is Megbevayà! Delig̵a is nekeuma he midsug̵ù te Nengazen! 
MRK.11.10	Delig̵a is ebpekeuma he hadì he iyan kes ed-ilis duen te hadì he kepuun tew he si David! Delig̵a is Nengazen!”
MRK.11.11	Ne hein nekeume en ensi Jesus diyà te Hiruselim midseled sikandin diyà te lavew he simbahan te menge Hudiyu he egngezanan te Valey te Megbevayà. Ne hein neehè din is langun dutun te seled te simbahan, mid-awà sikandin dutun. Ne g̵eina te mahapun en midhendiyà te inged he Bitanya zuma is menge sumusundan din.
MRK.11.12	Ne nepawà dutun te ziyè en ensi Jesus te zalan su edlikù dan diyà te Hiruselim he ebpuun te Bitanya, nevitil sikandin. 
MRK.11.13	Ne nepantew zin dutun is kayu he zehunen he egngezanan te igira. Ne midhendutun si Jesus su ed-ahaan din ke zuen beg̵as dutun. Iyan, hein dutun en, neehè din he wazà beg̵as, kekenà, tekew he menge zahun, su haazà, kenè pa timpu te hustu he kebpemeg̵as. 
MRK.11.14	Ne zutun migkag̵i si Jesus te, “Puun guntaan, kenè ke en egkekeenan te veg̵as nu.” Nezineg haazà is lalag din dutun te menge sumusundan din.
MRK.11.15	Ne zutun te nekeuma si Jesus diyà te Hiruselim, ne midseled en maan sikandin diyà te simbahan he Valey te Megbevayà. Ne mibpenegseg din is menge limbungan he etew zutun he ebpemelegyà wey ebpememasa. Mibpemiley zin is menge lemisahan dutun te ebpemenliwà te menge selapì wey is menge pinuuwà te ebpemelegyà te ibpemuhat he merepatik. 
MRK.11.16	Ne wazè din itug̵ut te minsan hentei he ed-uwiten dan is menge g̵elemiten dan he zutun ebayà te lama te simbahan. 
MRK.11.17	Ne mibpenurù din is menge etew zutun, ke sikandin te, “Duen insurat he Lalag te Megbevayà he edhenduen te, ‘Is baley ku, ne egngezanan he valey he elempuanan te langun he menge etew ziyà te minsan hendei he ginhedian.’ Ne sikiyù,” ke si Jesus, “nasì niw veeli he ubpeey te ebpemenlimbung.”
MRK.11.18	Ne nezineg haazà te menge punuan he memumuhat wey menge menunudlù te kesug̵uan is mibeelan ni Jesus. Nengehandek dan ki Jesus su utew nengesuat is mezakel he menge etew te kebpenurù din. Ne tenged kayi ebpen-ahaan te menge punuan is paag̵i he metug̵uti sikandan he igkepehimetayan dan si Jesus.
MRK.11.19	Ne zutun te midsanlep en is andew, mid-awà ensi Jesus dutun te inged.
MRK.11.20	Ne hein nepawà, midlikù dan dutun te inged ne ziyà te ibayè dan neehè dan kes kayu he igira he nepurung en meg̵angu, minsan is dalid din. 
MRK.11.21	Ne netenuzan haazà ni Pedro ne ke sikandin diyà te ki Jesus te, “Ahaa nu man! Neg̵angu heeyan is kayu he igira he midrewakan nu.” 
MRK.11.22	Ne migkag̵i si Jesus diyà te menge sumusundan din te, “Sarig kew te Megbevayà. 
MRK.11.23	Benar is egkeg̵iyen ku keniyu he minsan hentei he egkeg̵iyan din heeyan is buvungan te, ‘Awè ka keniyan ne umpak ka ziyà te zag̵at,’ ne kenà sikandin eduwazuwa, kekenà, neheg̵et diyà te g̵ehinawa zin he egketuman is migkag̵i zin, ne haazà is migkag̵i zin ne egketuman. 
MRK.11.24	Umba, egkeg̵iyan ku sikiyu he minsan hengkey is ebuyuen niw ziyà te Megbevayà, heg̵eta niw ziyà te g̵ehinawa niw he kenè en ebperis, ne egkezawat niw haazà is ebuyuen niw. 
MRK.11.25	Ne emun ed-ampù kew ziyà te Megbevayà, ke zuen egkepeukan niw he minsan hentei, peseyluwa niw, ne is Amey niw he Megbevayà he ziyà te langit, ebpeseyluwen kew zin daan te menge kebpekesupak niw kandin. 
MRK.11.26	Su emun kenè kew ebpesaylu te zuma niw, is Amey niw he ziyà te langit, kenè kew zin daan ebpeseyluwen te menge kebpekesupak niw.”
MRK.11.27	Ne nekeuma zan en maan diyà te Hiruselim ne si Jesus, diyà edrig̵urig̵u te seled te simbahan he Valey te Megbevayà. Ne midhendiyà te kandin is menge punuan he memumuhat, wey is menge menunudlù te kesug̵uan, wey is menge ebmeg̵urangen te menge Hudiyu. 
MRK.11.28	Ne mid-insè dan ki Jesus te, “Heini is langun he ed-ul-ulahan nu zini te simbahan, duen nu ve ketenged te ked-ulaula kayi, wey hentei is mibeg̵ey kenikew te ketenged wey nu meulaula?” 
MRK.11.29	Ne midtavak si Jesus te, “Duen daan id-insè ku keniyu ne emun egketavak a keniyu, edtevaken ku zaan sikiyu ke hengkey is ketenged ku te ked-ulaula ku kayi te langun. 
MRK.11.30	Hentei is mibeg̵ey ki Juan Megbebewtismu te ketenged din te kebpemewtismu? Megbevayè be wey ke etew zà? Tevaka a.” 
MRK.11.31	Ne zutun mibpein-inseey sikandan is egkag̵i te, “Emun egkeg̵iyen tew he Megbevayà, ne ed-insà sikandin ke maan is wazè tew tuuwi si Juan. 
MRK.11.32	Ne emun egkag̵i kiw he etew zà, ne egkepeukan kiw te menge etew.” (Umba migkag̵i zan heini su nahandek dan te menge etew su midtuu is langun he menge etew he ebpeneuven si Juan Megbebewtismu te Megbevayà.) 
MRK.11.33	Umba, iyan tavak dan dutun ki Jesus is: “Hanew ta.” Ne ke si Jesus diyà te kandan te, “Kenè ku zaan egkeg̵iyen keniyu ke hengkey is ketenged ku te kebaal kayi te langun.”
MRK.12.1	Ne impenurù en maan ni Jesus is menge sempità. Ke sikandin te, “Duen etew he zuen din tanà he mibpemulaan din te g̵awed he paras. Mid-alad din haazà, ne mibudsiyan din te meluag is dekelà he vatu su ebeelan din he keresà te wahig dutun te veg̵as te paras. Ne midlelawig te ed-ubpaan te ebantey zutun te perasan. Ne mibpeelimahan din haazà is perasan ne zutun midhendiyà te sengeg̵inhedian. 
MRK.12.2	Ne hein neume en is tirag̵un dutun, midsug̵ù din is sevaha he sulug̵uen din he ibpekuwa te kandin he vahin dutun te nerag̵un. 
MRK.12.3	Iyan, hein nekeuma haazà is sulug̵uen din, migewezan dutun te impemeelima zin ne mibug̵el zan ne impeulì dan sikandin he wazà uwiten. 
MRK.12.4	Ne haazà is teg̵ig̵aked te perasan, midsug̵ù en maan te sevaha pa he sulug̵uen din, iyan, haazà is sulug̵uen, mibpelian dan diyà te ulu ne mid-eled-eled dan. 
MRK.12.5	Ne haazà is teg̵ig̵aked, midsug̵ù din pa zutun is selakew pa he sulug̵uen din, ne haazà is sulug̵uen, midhimetayan dan. Mezakel pa zutun is sunudsunud he midsug̵ù din, ne is duma zutun, mibpemug̵el zan, ne is duma, midhimetayan dan. 
MRK.12.6	Ne te ketepusan dutun, iyan dà nesamà sikan is minahal zin he anak. Ne haazà midsug̵ù din diyà te kandan su egkeisip din is: ‘Kenà egkehimu he kenè dan edtehuzen is anak ku,’ ke sikandin. 
MRK.12.7	Iyan, hein nekeuma haazà is anak dutun te teg̵ig̵aked, migkag̵i haazà is impemeelima te, ‘Na! Iyan heini anak din; kuwa kew en su edhimetayan tew wey tew maangken heini is perasan din!’ 
MRK.12.8	Ne zutun migewezan dan sikandin ne midhimetayan dan ne intimbag dan diyà te g̵awas te perasan.” 
MRK.12.9	Ne mid-uman megkag̵i si Jesus te, “Ne g̵eina te iyan haazà mid-ulaula zutun te impemeelima te perasan, hengkey is ed-ul-ulahan kandan dutun te teg̵ig̵aked? Ebeyaan din haazà is menge etew ne ebpenhimetayan din ne ebpeelimahan din haazà is perasan din te selakew en maan he menge etew.” 
MRK.12.10	Ne ke si Jesus en maan te, “Siguradu nevasa niw en sikan is insurat he Lalag te Megbevayà he edhenduen te,
MRK.12.10	‘Sikan is batu he himan te valey he vatu,
MRK.12.10	mid-engkezan te menge pandey
MRK.12.10	su kunaan dan ke wazè din pulus.
MRK.12.10	Ne heini, nehimu en guntaan
MRK.12.10	he vatu he iyan dà ebpekepurung te valey.
MRK.12.11	Ulaula heini te Nengazen ne igkeinuinu tew utew.’ ”
MRK.12.12	Ne zutun, haazà is menge punuan te menge Hudiyu, nesavut dan he iyan sikandan ebpesumbingayan ni Jesus dutun te sempità he migkag̵i zin, ne ed-isipen dan en pezem edekepa si Jesus, iyan, wazè dan mehimu haazà is ed-isipen dan su nahandek dan te mezakel he menge etew. Ne zutun nepesagdan dan si Jesus ne mid-ewaan dan.
MRK.12.13	Ne midsug̵ù dan is duma zutun te menge Perisiyu wey te menge sakup te upakat he midtukud ni Hirudis su wey zan mepulutikahi si Jesus he meveeli zan te sumbung. 
MRK.12.14	Ne hein nekeuma haazà is menge sug̵ù, migkag̵i zan diyà te ki Jesus te, “Menunudlù, netuenan dey he metazeng ka he etew. Is lalag te menge etew, kenà ebpekehalin te ibpenurù nu tenged te wazè nu ibpelavi he minsan hentei, kekenà, tutuu is ibpenurù nu he ibpeveelan kenitew te Megbevayà. Umba, keg̵iyi key kenikew, ebpekesupak ki ve te kesug̵uan tew ke ebayad ki te vuhis diyà te hadì tew he ziyà te inged he Ruma?” 
MRK.12.15	Ne netuenan ni Jesus he akal haazà is netag̵ù diyà te g̵ehinawa zan, ne ke sikandin te, “Maan is egezaman a keniyu? Ipeehè niw kediey ke memenumenu is selapì he ibayad niw te vuhis diyà te hadì he ziyà te Ruma.” 
MRK.12.16	Ne impeehè dan dutun ki Jesus is sengeelad he selapì. Ne ke si Jesus te, “Hentei ki zagwey wey ngazan heini is nekesurat kayi?” Ne midtavak dan te, “Ngazan wey zagwey te hadì diyà te Ruma.” 
MRK.12.17	Ne ke si Jesus te, “Ne emun kandin ne iyan egkesuatan din, iveg̵ey niw ziyà te kandin, ne iveg̵ey niw zaan diyà te Megbevayà is kandin he azen.” Ne utew zan ingkeinuinu haazà is migkag̵i ni Jesus.
MRK.12.18	Ne zuen daan menge Sedusiyu he midhendiyà te ki Jesus. Ne is menge Sedusiyu, iyan kes menge Hudiyu he edtuu he kenà egkengevanhew keuzemà is minsan hentei. 
MRK.12.19	Ne migkag̵i zan diyà te ki Jesus te, “Menunudlù, impenurù dengan ni Moises he penenglitan, ke zuen maama he zuen din esawa ne ebpatey haazà is maama ne wazà mevuwad, kinahanglan he ebpemeluwen te suled dutun te maama haazà is ipag din su wey mevuwad haazà is minatey pinaag̵i zutun te suled din.
MRK.12.20	Ne zengan duen pitu he menge maama he teltelehazi. Mibpengesawa sikan is kakey, iyan, minatey he wazà med-anak. 
MRK.12.21	Ne mibpemalu zutun te ikezuwa haazà is ipag dan ne minatey zaan ne wazà mevuwad. Ne iring din ded haazà is iketelu. 
MRK.12.22	Ne henduen dà duen su naamin haazà is pitu ikevalu zutun te vahi ne wazà mevuwad. Ne te huziyan dutun, minatey zaan haazà is bahi. 
MRK.12.23	Ne keuzemà te kegkevanhew te menge etew, hentei is hustu he esawa zutun te vahi? Su haazà is pitu he teltelehazi, pudu zan man nemekeesawa zutun te vahi.”
MRK.12.24	Ne zutun, midtavak ni Jesus sikandan te, “Umba ves nengesayep kew su wazè niw mesavut sikan is ingkesurat he Lalag te Megbevayà, ne wazè niw zaan mesavut he mekeg̵eg̵ehem sikandin te kebpemanhew te menge minatey. 
MRK.12.25	Su zutun te kegkevanhew te etew he nemematey, wazè en ebpengesawa he maama ne wazè en daan bahi he ebpeesawa su egkengeiring en pudu is menge etew te velinsug̵uen te Megbevayà diyà te langit ne kenè dan ebpees-eseweey. 
MRK.12.26	Ne mehitenged te menge minatey he ebenhawen, wazè niw ve mevasa ziyà te libru he insurat dengan ni Moises kes egkeregreg he sagbet he zutun mibpaahà kandin is Megbevayà? Su minsan te minatey en dutun si Abraham wey si Isaak wey si Hakub, migkag̵i is Megbevayà diyà te ki Moises te, ‘Iyan a Megbevayà he ed-ezapen ni Abraham wey ni Isaak wey ni Hakub,’ 
MRK.12.28	Ne zuen dutun sevaha he menunudlù te kesug̵uan he nezineg din is kebpekidlewanè dan ki Jesus ne hein nesavut din he utew tutuu is menge tavak ni Jesus kandan, mid-insà sikandin te, “He Menunudlù, hendei zapit is edhuna zuen te langun he kesug̵uan?” 
MRK.12.29	Ne midtavak si Jesus te, “Iyan heini is edhuna: ‘Pemineg kew, sikiyu is menge kevuwazan ni Israyil. Is Megbevayà tew he Nengazen te langun, sebsevaha zà sikandin he Megbevayà. 
MRK.12.30	Kinahanglan he iyan nu sikandin mahala ziyà te g̵ehinawa nu is Megbevayà he Nengazen tew. Iyan nu sikandin mahala ziyà te g̵ehinawa nu, isip nu, kedsavut nu wey tivuuk he ulaula nu.’ 
MRK.12.31	Ne is ikezuwa, iyan heini: ‘Kinahanglan he mahala nu is duma nu; isipa nu sikandin he iring te kenikew en he g̵ehinawa.’ Wazè en insug̵ù kenitew he ebpekelavew kayi te zezuwa.” 
MRK.12.32	Ne zutun migkag̵i haazà is menunudlù te kesug̵uan diyà te ki Jesus te, “Tutuu iyan. Nevenaran a keniyan te egkeg̵iyen nu he sebsevaha zà is Megbevayà ne wazè en duma pa he Megbevayà. 
MRK.12.33	Ne is kebmahala ta te Megbevayà he Nengazen diyà te g̵ehinawa ta, diyà te isip ta, diyà te kedsavut ta wey ziyà te tivuuk he ulaula ta, wey is kebmahala ta te zuma ta he iring en sikandin te keugelingen ta he g̵ehinawa, ne lavew pa heini kenà te langun he menge pemuhat he edtutungen wey menge halad.” 
MRK.12.34	Ne nesavut ni Jesus he utew hustu haazà is migkag̵i zutun te menunudlù ne migkag̵i si Jesus te, “Benar heeyan; meseyun ka ebpekepahadì te Megbevayà.” Ne zutun wazè en maan nekeaku pa he egezam ki Jesus pinaag̵i te minsan hengkey he insè.
MRK.12.35	Ne te ebpenurù si Jesus te menge etew ziyà te simbahan he Valey te Megbevayà, mid-insà sikandin te, “Maan is egkehimu he ibpenurù te menge menunudlù te kesug̵uan he is ebpeebuten he hadì, kevuwazan dà ni Hadì David? 
MRK.12.36	Umba id-insè ku heini su mid-ulinan si Hadì David te Wag̵as he Mulin-ulin ne migkag̵i, ke sikandin te,
MRK.12.36	‘Migkag̵i is Megbevayà diyà te Nengazen ku te,
MRK.12.36	“Kayi ka pinuu te zapit te egkekewanan ku
MRK.12.36	taman te kenè ku pa ibpeluhud diyà te kenikew is menge kuntada nu.” ’ ”
MRK.12.37	Ne impelaus ni Jesus haazà is egkeg̵iyen din te, “Emun migkag̵i ni David he Nengazen din is ebperetengen he ibpahadì, kenà egkehimu he kevuwazan dà duen ni Hadì David.” Ne utew nengesuat is mezakel he menge etew zutun te kebpenurù kandan ni Jesus.
MRK.12.38	Ne zutun te kebpenurù din, ke sikandin te, “Andam kew limbe wey kew kenà mekeiring te menge menunudlù te kesug̵uan su iyan dà egkesuatan dan is kedhiphipanew he memelayat is kemisula he edtehuzen sikandan te menge etew emun diyè dan te mirkadu. 
MRK.12.39	Ne emun diyè dan te simbahan, egkesuatan dan he iyan sikandan ibpepinuu ziyà te ebpepinuuwan te lavew he menge etew. Ne egkesuatan dan daan he utew zan metahud ke edtelavuk dan te keemuran. 
MRK.12.40	Ne heini is menge menunudlù te kesug̵uan, edlimbungan dan is menge valu he vahi wey zan maangken is menge valey zutun te menge vahi. Ne utew melug̵ayad is ked-ampù dan he iyan idtambun dan te mezaat he vaal zan. Ne utew edekelà is silut te Megbevayà kandan keuzemà.”
MRK.12.41	Ne sevaha he timpu zutun he ziyà ebpimpinuu si Jesus te seled dutun te simbahan he Valey te Megbevayà, ne ziyà sikandin te uvey te teleg̵uey te halad he selapì. Ne ebantey sikandin te menge etew he edsavuk te halad dutun te teleg̵uey. Ne mezakel is menge sepian dutun he utew zekelà he selapì is insavuk dan dutun. 
MRK.12.42	Ne nekeuma zutun is balu he vahi he utew egkeayuayu. Ne inhalad din is dezuwa he selapì he tumbag̵a he utew zeisey is bali zin. 
MRK.12.43	Ne zutun mid-umew ni Jesus is menge sumusundan din he med-uvey zan diyà te kandin ne ke sikandin te, “Benar is egkeg̵iyen ku he haazà is balu he vahi, sumalà is ked-isipa te Megbevayà, utew lavew is inhalad din te langun he inhalad kayi te zuma he menge etew. 
MRK.12.44	Su is menge zuma he nemenhalad kayi, subra zà te ketig̵eyunan dan is inhalad dan. Iyan, heeyan is egkeayuayu he vahi, minsan pa te edlisedlised sikandin te igkeuyag din, inhalad din is namànamè en he ketig̵eyunan din.”
MRK.13.1	Ne zutun te ked-awà ni Jesus dutun te zekelà he simbahan he Valey te Megbevayà migkag̵i ziyà te kandin is sevaha te menge sumusundan din te, “Ahaa nu heini is simbahan. Utew zezekelà is menge vatu he imbevaley kayi ne utew meupiya is kegkeveeli zin.” 
MRK.13.2	Ne migkag̵i si Jesus diyà te kandin te, “Heeyan is dekelà he simbahan, he vatu is imbevaley zuen, wazà keuzemà minsan sevaha he vatu he ebpekeuntud diyà te sevaha su egkewag̵ey heeyan is langun.”
MRK.13.3	Ne hein diyè dan te vuvungan he egngezanan te Ulivuwan, egkepantew zan sikan is dekelà he simbahan. Ne mid-insaan si Jesus eni Pedro, Santiago, Juan, wey Andres dutun te wazè dan duma, 
MRK.13.4	ke sikandan te, “Keg̵iyi key ke keenu egkehitavù heini is langun wey ke hengkey is egkeulaula he tuus he iyan en timpu he egketuman sikan is langun he migkag̵i nu g̵eina.”
MRK.13.5	Ne migkag̵i si Jesus diyà te kandan te, “Mebpekevantey kew wey kenè kew mekesundan te teruen he etew 
MRK.13.6	su mezakel is ebpemenlepew he egamit te ngazan ku he egkag̵i is kada sevaha zutun he iyan sikandin sikan is mibpilì te Megbevayà he ibpahadì. Ne mezakel is ebpeketuu te menge tarù dan. 
MRK.13.7	Ne emun egkezineg niw ziyà te uvey niw is meg̵urub tenged te gira ne egkezineg niw zaan is tudtul te menge gira ziyà te meziyù he tanà, kenè kew mahandek su kinahanglan he egkeulaula is iring kayi te kenè pa edtepusen heini is timpu. 
MRK.13.8	Su ebpekidtebek is sengeinged te zuma zin he inged ne egira is sengeg̵inhedian te zuma zin he g̵inhedian. Egkehitavù is linug diyà te mezakel he menge inged ne zuen menge inged he ebitilen. Iyan, heini he egkehitavù, ne iring te ed-anak he sikan pa ebpuunà is belilit din.
MRK.13.9	Ne sikiyu, kinahanglan he purungi niw endama is gehinawa niw, su edekepen kew te menge etew ne ed-uwiten kew zan diyà te hukmanan ne ebug̵elen kew ziyà te menge simbahan dan. Ebpekeetuvang kew te menge gubirnedur wey menge hadì tenged te kedtuu niw kediey wey niw ikewali is Meupiya he Tudtulanen diyà te kandan. 
MRK.13.10	Su te kenè pa egketapus haazà is timpu, kinahanglan he ihuna ipesavut is Meupiya he Tudtulanen diyà te menge etew ziyà te langun he menge g̵inhedian. 
MRK.13.11	Ne zutun te kedekepa keniyu su ed-uwiten kew ziyà te hukmanan, kenè niw igkesamuk ke hengkey is egkeg̵iyen niw su emun dutun kew en, iyan niw egkekag̵i is ibpekag̵i keniyu te Megbevayà su is menge lalag he egkekag̵i niw zutun ne kenè en keniyu, kekenà, lalag he ibpekag̵i keniyu te Wag̵as he Mulin-ulin. 
MRK.13.12	Ne zutun he timpu zuen menge etew he ibpehimetayan dan is menge suled dan. Ne zuen daan menge amey he ibpehimetayan dan is menge anak dan. Ne zuen menge etew he egkuntedahan dan wey ibpehimetayan dan is menge lukes dan. 
MRK.13.13	Egkuntedahan kew te langun tenged te sumusundan ku sikiyu. Iyan, sikan is edhamen te kedtuu zin kedì taman te ketepusan dutun te menge kemeresayan, ebeg̵ayan te untung he wazè din pidtemanan.
MRK.13.14	Ne is egngezanan te melimezang he ebpekekaid, emun egkeehè niw he ziyè en haazà te simbahan he Valey te Megbevayà he wazà itug̵ut kandin, ne sikan is diyà te prubinsya he Hudiya, mebpelag̵uy zan pehendiyà te vuntud. (Is ebpekevasa kayi te tagnà dengan mehitenged kayi, kinahanglan he sevuta zin.) 
MRK.13.15	Ne sikan is etew he egkeserengà diyà te g̵awas te valey zin, kenè en med-usik-usik pa te timpu te kedseled diyà te valey he egkuwa te minsan hengkey te azen din. 
MRK.13.16	Sikan is etew he ziyà egkeserengà te pemuleey zin, kenè en med-ulì pa ziyà te valey zin te kegkuwa te malung din. 
MRK.13.17	Ne zutun he andew, kehizu utew te menge vahi he memeg̵ingey wey ebpemenleg̵imu 
MRK.13.18	Iampù niw ziyà te Megbevayà he kenà heini mekeserengà is kebpelag̵uy zutun te timpu te meg̵enew. 
MRK.13.19	Su wazè en ebpekerepeng te kemeresayan he egkehitavù dutun he andew. Ne puun pa te aney en kedlimbag̵a te kelibutan wazè pa meeg̵iyi is iring dutun. Ne emun egkehitavù en haazà ne kenè en egkehitavù pa maan is iring dutun minsan keenu. 
MRK.13.20	Midterinan en te Nengazen haazà is timpu te kemeresayan su emun wazà, ne egkelimas dutun is tivuuk he menusiyà. Iyan, tenged te hizu zin te menge pinilì din he menge etew, midterinan din haazà is timpu te kemeresayan.
MRK.13.21	Ne ke zuen egkag̵i keniyu te, ‘Ahaa niw, heini en kes hadì he mibpilì te Megbevayà,’ wey ke zuen be egkag̵i te, ‘Heeyan en sikandin,’ ne kenè kew mebpemineg dutun te egkag̵i. 
MRK.13.22	Su ebpenlepew is teruen he etew he egkeg̵iyen dan he iyan sikandan sikan is hadì he mibpilì te Megbevayà wey ke egkeg̵iyen dan be he ebpeneuven sikandan te Megbevayà. Ne ebpemeehè dan te egkengein-inuwan wey menge singyal su ibpetuu zan pezem te menge tarù dan, ke egkehimu, is menge pinilì te Megbevayà. 
MRK.13.23	Umba mebpekevantey kew su midtudtul ku en keniyu heini is langun he egkehitavù te wazè pa meulaula.
MRK.13.24	Ne emun egkeiwas haazà is timpu te kemeresayan, kenè en edsilà is andew ne kenè en daan ed-anlag is bulan. 
MRK.13.25	Ne egkengeulug is menge vituen diyà te langit ne egkengehuyung is menge kedesenan diyà te hewhewanan. 
MRK.13.26	Ne zutun, siak is Kakey te Menusiyà, egkeahà a ziyà te menge g̵apun is ebpekeuma he utew zekelà is gehem ku wey utew merayag is ked-anlag ku. 
MRK.13.27	Ne zutun edsug̵uen ku is menge velinsug̵uen ku pehendiyà te heepat he pesag̵ì kayi te kelibutan. Ne edtig̵umen dan is menge pinilì ku he etew he ebpuun te minsan hendei kayi te lumpad te kelibutan.
MRK.13.28	Isipa niw heini is impenurù ku keniyu pinaag̵i te sempità he kayu he igira. Dini te kenita, emun ebpeneringsing en is subpang din ne ebpenlumbey en, egketuenan ta he meg̵aan en is gulavung. 
MRK.13.29	Ne iring din ded daan, emun egkeehè niw he egkengetuman en is langun kayi te migkag̵i ku, egketuenan niw he meg̵aan a ebpekelikù. 
MRK.13.30	Tenuzi niw is egkeg̵iyen ku keniyu: he emun egkeehè niw he egkengetuman en heini kenè kew pa egkeamin ebpatey taman te kenè pa egkengetuman heini is langun. 
MRK.13.31	Egkehanew is langit wey tanà, iyan, heini is migkag̵i ku, kenà mulà egkehanew te minsan keenu.
MRK.13.32	Is Amey tew he Megbevayà, iyan dà nesayud ke keenu egketuman heini is langun. Ne g̵awas kandin wazè en nesayud te andew wey uras ke keenu heini egkehitavù. Is menge velinsug̵uen te Megbevayà diyà te langit, wazè dan mesayud wey minsan siak is Anak te Megbevayà, wazà a zaan mesayud. 
MRK.13.33	Ne tenged kayi, mebpekevantey kew ne tag̵amtag̵am kew su kenè niw heini egketuenan ke keenu. 
MRK.13.34	Su iring a te sevaha he etew he midhipanew he wazè din teleena ke keenu ed-ulì. Is menge sulug̵uen din ne impevantey zin te menge azen din. Ne mibpemeg̵ayan din is kada sevaha kandan te ketengdanan he ed-ul-ulahan dan dutun te kedhipanew zin. Ne migkeg̵iyan din is etew he impevantey zin te g̵emawan he kenà sikandin medlipezeng. 
MRK.13.35	Umba, purungpurung kew su wazè niw metueni ke keenu a ebpekeuma is teg̵ig̵aked te valey, ke mahapun be, ke liwazè be te kezukileman, wey ke egkepkepawè be wey ke edsilè en be is andew. 
MRK.13.36	Kinahanglan he kenè ku sikiyu egkeumahan he nekelipezeng dutun te kedtekewtekew ku kedlikù. 
MRK.13.37	Heini is egkeg̵iyen ku keniyu, egkeg̵iyen ku zaan diyà te langun he etew he mebpekevantey is kada sevaha.”
MRK.14.1	Mekezuwa pa zutun, egketuman is Pista te Kedlevayi wey Pista te Kegkeena te Supas he Wazè Din Tapey. Is menge punuan he memumuhat wey is menge menunudlù te kesug̵uan, ebpengahaan dan is paag̵i wey zan mezakep si Jesus he kenà egketuenan te mezakel he menge etew wey mehimetayi. 
MRK.14.2	Ne ke sikandan te, “Kenè tew edekepen sikandin te timpu te pista su kela ke edsinamuk is menge etew.”
MRK.14.3	Ne sevaha he timpu zutun he ziyà si Jesus te inged he Bitanya, diyà sikandin te valey ni Simon te it-iten he neulian en. Ne zutun te egkaan dan, nekeuma is bahi he ed-uwit te pelenahan he mibeelan puun te vatu he elebastru he midteg̵uan haazà is pelenahan te mehemut he agwa he mahal utew su lunsey he nardu. Ne mid-uvayan si Jesus dutun te vahi ne midrupet din haazà is bivig dutun te pelenahan ne imbusbus din diyà te ulu ni Jesus haazà is agwa. 
MRK.14.4	Ne is duma he etew he nekeahà dutun, wazè dan ikesuat haaza, ne mibpelelelag̵è dan te, “Maan is mid-us-usikan din heeyan is agwa te wazà pulus? 
MRK.14.5	Mahal utew heeyan su is bali zin, ne subra he tetelu he g̵atus he elad he selapì. Meupiya pa pezem ke imbelegyà, ne is halin, igkepemeg̵ey ziyà te egkengeayuayu.” Ne midsawey zan haazà is mid-ulaula zutun te vahi. 
MRK.14.6	Ne migkag̵i zutun si Jesus te, “Pesegdana niw sikandin. Maan is edsewayen niw sikandin? Utew meupiya heini is mid-ulaula zin dini te kediey. 
MRK.14.7	Layun niw egketevangi is egkengeayuayu su kenè niw mulà sikandan egkesuwey, iyan, siak, meg̵aan ku en sikiyu egkesuwey. 
MRK.14.8	Sumalà is egkehimu kayi te vahi ne midhimu zin en dini te kedì. Mid-egwahan e zin he zaan wey meteg̵ana is lawa ku te kedlevenga kedì. 
MRK.14.9	Tenuzi niw he kenà sikandin egkelipatan. Su minsan hendei idsangyew is Meupiya he Tudtulanen dini te tivuuk he kelibutan, egketudtul zaan heini is mid-ulaula zin kedì.”
MRK.14.10	Ne zutun, si Hudas he tigKeriyuti, sevaha zutun te sepulù wey zezuwa he menge sumusundan din, midhendiyà sikandin te menge punuan he memumuhat su ibpalad din si Jesus diyà te kandan. 
MRK.14.11	Ne hein netuenan dutun te menge punuan ke hengkey is inhendutun din, ne utew zan nengesuat. Ne mibpesarig sikandan he ebeg̵ayan dan si Hudas te selapì. Ne puun dutun mibpengahà si Hudas te paag̵i te ked-ekali zin ki Jesus.
MRK.14.12	Ne zutun neume en is nehuna he andew te Pista te Kegkeena te Supas he Wazè Din Tapey. Iyan haazà andew te kedlepaa te menge Hudiyu te ibpemuhat he nati he kerehidu he egkeenen dan dutun te Pista te Kedlevayi. Ne zutun mid-insaan si Jesus te menge sumusundan din te, “Hendei is egkesuatan nu he valey he edhilutuan dey wey zey meteg̵ana is idlavung nu te Pista te Kedlevayi?” 
MRK.14.13	Ne midsug̵ù ni Jesus is dezuwa zutun te menge sumusundan din ne migkeg̵iyan din te, “Hendiyan kew te inged ne egkeuma niw is maama he ed-uwit te umuy he nepenù te wahig. 
MRK.14.14	Tundug kew kandin pehendiyà te valey he edselezan din, ne keg̵iyi niw is teg̵ig̵aked dutun te valey te, ‘Ibpeinsà te zatù tew kenikew ke hendei he rug̵u sikandin egkaan duma te menge sumusundan din kayi te Pista te Kedlevayi.’ 
MRK.14.15	Ne zutun ibpeehè din keniyu is meluag he rug̵u ziyà te zivavew zutun he zaan en nehimani. Ne zutun niw teg̵enaha is idlavung tew.”
MRK.14.16	Ne haazà is menge sumusundan din, migenat dan pehendutun te inged ne langun duen te migkag̵i ni Jesus ne iyan en iyan neehè dan ne zutun dan teg̵enaha is idlavung te Pista te Kedlevayi.
MRK.14.17	Ne hein mezukilem dutun, si Jesus wey is sepulù wey zezuwa he sumusundan din, nekeuma zan dutun te valey. 
MRK.14.18	Ne te ziyè dan te lemisahan su kemulu zan pa egkaan, migkag̵i si Jesus te, “Duen egkeg̵iyen ku keniyu. Iyan is: sevaha keniyu kayi te ebpemengaan guntaan he zuma ku is ed-akal kedì wey a mehimetayi.” 
MRK.14.19	Ne zutun utew nengeseeng haazà is menge sumusundan ni Jesus, ne is kada sevaha zutun, mid-insè dan kandin te, “Kela ke iyan a?” 
MRK.14.20	Ne ke si Jesus te, “Iyan is sevaha keniyu te sepulù wey zezuwa he ebpekidtug̵en kedì kayi te edtengelan. 
MRK.14.21	Siak is Kakey te Menusiyà, ebpatey a sumalà te netagnà duen te insurat he Lalag te Megbevayà, iyan, kehizu utew te etew he ed-akal kedì. Meupiya pa ziyà te kandin ke wazè en sikandin ianak.”
MRK.14.22	Ne zutun te kemulu zan pa egkaan, mid-amì si Jesus duen te supas, ne mibpeselematan din diyà te Megbevayà ne mibpenevìtevì din haazà ne impemeg̵ey zin dutun te menge sumusundan din. Ne ke sikandin te, “Iyan heini lawa ku; keena niw.” 
MRK.14.23	Ne mid-amì din dutun is tasa he midteg̵uan te vinu he paras ne mibpeselematan din daan te Megbevayà ne induwal zin diyà te kandan. Ne pudu sikandan mid-inum dutun. 
MRK.14.24	Ne migkag̵i si Jesus te, “Iyan heini lengesa ku he ibpetig̵is wey mepelisi is mezakel he menge etew. Tuus heini te paag̵i te kegkelibri he midtukud te Megbevayà.” 
MRK.14.25	Benar is egkeg̵iyen ku he puun guntaan, ne kenà ad maan ed-inum kayi te vinu taman dutun te timpu keuzemà he ed-iinumè kiw te veg̵u en he vinu emun edhadì is Megbevayà. 
MRK.14.26	Ne zutun migkanta zan te kedalig te Megbevayà ne hein nepasad haazà, migawas dan ne midhendiyè dan te vuvungan dutun he egngezanan te Ulivuwan.
MRK.14.27	Ne migkeg̵iyan ni Jesus haazà is menge sumusundan din te, “Is langun te sikiyu, edluyahan is kedsarig niw kediey su zuen insurat he Lalag te Megbevayà he edhenduen te, ‘Edhimetayan ku is ed-elima te menge kerehidu ne ebpekedsusuwey is menge kerehidu.’ 
MRK.14.28	Iyan,” ke si Jesus, “dutun te kegkevanhew ku, edhuna a keniyu ziyà te prubinsya he Geliliya.” 
MRK.14.29	Ne zutun migkag̵i si Pedro ziyà te kandin te, “Minsan ke edluyahan is kedsarig kenikew kayi te langun he menge zuma ku ne kenà mulà edluyahan is kedì, minsan egkemenumenu.” 
MRK.14.30	Ne ke si Jesus diyà te ki Pedro te, “Benar is egkeg̵iyen ku he te kenè pe kan ed-ukarà is manuk te kezezuwa g̵untaan te mezukilem ne ketetelu ke en ebpekekag̵i he kenà a kenikew egkekilala.” 
MRK.14.31	Ne wazà mevenari zutun si Pedro, ke sikandin te, “Minsan pa ke edhimetayan a zuma kenikew ne kenà a egkag̵i he wazè ku sikew mekilala.” Haazà he lalag, iyan daan pesarig dutun te menge zuma zin he menge sumusundan.
MRK.14.32	Ne nekeuma ensi Jesus diyà te lugar he migngezanan te Gitsimeni. Migkeg̵iyan din is menge sumusundan din te, “Kayi kew zà pinuu taman te ebpekepasad a is ed-ampù.” 
MRK.14.33	Ne zutun miduma zin si Pedro, si Santiago, wey si Juan, ne midlaus dan pa ziyà te egkehunaan dutun. Utew neseeng sikandin wey mibmesakit utew is gehinawa zin. 
MRK.14.34	Ne migkag̵i sikandin diyà te kandan te, “Utew mesakit is gehinawa ku. Henduen be te egkevidtew en. Kayi kew zà ne kenè kew medlipezeng.” 
MRK.14.35	Ne midlaus pa sikandin diyà te egkehunaan dutun ne midlangkeb diyà te tanà ne mid-ampù diyà te Megbevayà he ke egkehimu pa ne kenè en kandin ipeseg̵azan haazà is merasey he imbanglis kandin. 
MRK.14.36	Ke sikandin dutun te ked-ampù din te, “Amey ku, egkehimu nu is minsan hengkey ne emun egkehimu zà ne kenà a kenikew ipehimetayi, iyan, kenà egkesunud is kediey he egkesuatan, kekenà, iyan egkesunud is kenikew.”
MRK.14.37	Ne midlikù si Jesus ne neehè din haazà is tetelu he sumusundan din he nemekelipezeng, ne migkeg̵iyan din si Pedro te, “Simon, nekelipezeng ke ve? Wazè nu ve metigker he kenè ka edlipezeng te minsan sengeuras dà?” 
MRK.14.38	Ne migkeg̵iyan sikandan ni Jesus te, “Kenè kew lipezeng, kekenà, ampù kew wey kew mekelikey te menge penggezam keniyu. Edsunud pezem is gehinawa niw, iyan, meluya is lawa niw.”
MRK.14.39	Ne zutun midlikù si Jesus ne mid-uman med-ampù te iyan ded gihapun sikan is in-ampù din. 
MRK.14.40	Ne zutun midlikuan din haazà is menge sumusundan din, ne neehè din he nemekelipezeng dan su wazè dan maantus is kebpemetpetayi kandan te tuzug. Ne zutun wazè dan egketuenan ke hengkey is ibpengetezengan dan diyà te ki Jesus.
MRK.14.41	Ne netegteg̵aad pa zutun midlikuan din en maan sikandan te iketelu, ne ke sikandin diyà te kandan te, “Kemulu kew ves nehurep he ebpemenhidhizeg̵à? Netengkaan en heeyan su iyan en heini timpu he siak is Kakey te Menusiyà, ibpalad a ziyà te menge lalung he etew. 
MRK.14.42	Enew kew su heini en sikan is etew he ed-akal kedì. Edsinug̵ungen tew.”
MRK.14.43	Ne zutun te kemulu pa egkag̵i si Jesus, nekeuma si Hudas is sevaha zuen te sepulù wey zezuwa he menge epustul. Duma zin is menge etew he nengeg̵umeenan te ubpit wey lagkut. Menge sug̵ù haazà te menge punuan te memumuhat wey menge menunudlù te kesug̵uan wey menge ebmeg̵urangen te menge Hudiyu. 
MRK.14.44	Si Hudas, is giya zan diyà te ki Jesus, migkag̵i zin he zaan ke hengkey is tuus te kegketueni zan ki Jesus, ke sikandin te, “Is etew he edhezekan ku, ne iyan en ebpen-ahaan niw. Ne zekepa niw en ne purungi niw ventayi ke ed-uwiten niw.”
MRK.14.45	Ne zutun te kebpekeuma ni Hudas, segugunè din mid-uvayi si Jesus ne migkag̵i te, “Na! Menunudlù!” Ne midhezekan din. 
MRK.14.46	Ne midakep dutun te menge etew si Jesus ne mibpekehemenan dan te egawed. 
MRK.14.47	Iyan, sevaha te zaan he etew zutun, midhulavut din is sundang din ne midtibas din is sulug̵uen te lavew he memumuhat ne netenaan haazà diyà te telinga ne nesapla haazà is telinga zin. 
MRK.14.48	Ne zutun migkag̵i si Jesus diyà te menge edakep kandin te, “Tulisan e ve? Su maan is neg̵umeenan kew te menge ubpit wey lagkut is edakep kedì? 
MRK.14.49	Kada andew ne zuma a keniyu ziyà te Valey te Megbevayà is ebpenurù ne wazà a keniyu zutun dà dekepa. Iyan, egkeulaula heini su egketuman sikan is menge tagnà diyà te insurat he Lalag te Megbevayà.” 
MRK.14.50	Ne zutun mid-ewaan sikandin te menge sumusundan din su mibpemelag̵uy zan.
MRK.14.51	Ne zuen dutun kenakan he ebmemalung dà is midtelukun ki Jesus. Ne edekepen pezem haazà dutun te menge etew, 
MRK.14.52	iyan, midleg̵uwat ne nekepelag̵uy sikandin is wazè en seseberen din su netag̵ak haazà is malung din he neg̵ewezan dutun te menge etew.
MRK.14.53	Mid-uwit dan si Jesus diyà te valey ni Keyipas he iyan lavew he memumuhat, ne zutun netig̵um he zaan is menge punuan he memumuhat, menge menunudlù te kesug̵uan, wey is menge ebmeg̵urangen te menge Hudiyu. 
MRK.14.54	Ne si Pedro, midtinundug daan asal kenà utew ed-uvey ne ziyè dà medtaman te lama zutun te valey te lavew he memumuhat. Ne mibpinuu sikandin dutun is ed-amur ziyà te menge guwardya ne midhizazang diyà te hapuy zutun. 
MRK.14.55	Ne is menge punuan te memumuhat wey is langun he nengetig̵um he ebmeg̵urangen te menge Hudiyu, ebpen-ehè dan te salà he id-ulug dan ki Jesus su wey zan mehimetayi, iyan, wazè dan egkeahà. 
MRK.14.56	Mezakel is menge teruen he midsumbung te menge vaal ni Jesus, iyan, wazà mengeuyun haazà is ebpemenistig̵us dutun.
MRK.14.57	Ne zutun duen menge teruen he etew he mid-etuvang ne migkag̵i zan is sumbung dan mehitenged ki Jesus, 
MRK.14.58	ke sikandan te, “Nezineg dey heeyan he etew he egkag̵i te, ‘Edrundusen ku heini is simbahan he Valey te Megbevayà he vineelan te etew ne seled te tetelu he andew ebpekevangun ad te veg̵u he kenà bineelan te etew,’ ” ke sikandan. 
MRK.14.59	Iyan, haazà is ebpemenumbung, kenà daan egkeuyun haazà is kedsumbunga zan ki Jesus.
MRK.14.60	Ne zutun, midhitindeg diyà te teliwazà is lavew he memumuhat ne migkeg̵iyan din si Jesus te, “Tutuu ve heini is menge sumbung dan mehitenged kenikew? Hengkey is igketavak nu?” 
MRK.14.61	Ne wazà si Jesus medtavak. Ne mid-uman megkag̵i haazà is lavew he memumuhat te, “Iyan ke ve kes mibpilì he ibpahadì he Anak te Megbevayà?” 
MRK.14.62	Ne zutun midtavak si Jesus te, “Iyan a, ne keuzemà, egkeahà a keniyu is Kakey te Menusiyà he ziyà ebpinuu te zapit te egkekewanan te Megbevayà. Ne egkeahà a zaan keniyu ziyà te menge g̵apun is ebulus he ebpuun diyà te langit.” 
MRK.14.63	Ne zutun, haazà is lavew he memumuhat, mibpemindas din is kumbalè din 
MRK.14.64	nezineg niw en is menge lalag din he utew supak te Megbevayà. Hengkey is hukum niw?” Ne zutun migkag̵i is langun he menge zuma zin te zekelà is salà ni Jesus ne kinahanglan he edhimetayan.
MRK.14.65	Ne is menge zuma zutun, mid-ilevan dan si Jesus, ne mibedbed dan is mata zin ne midsumbag dan te egkag̵i te, “Tegnaa nu ke hentei is midsumbag kenikew!” Ne migewezan sikandin te menge sundaru zutun ne mibpenabpì dan sikandin.
MRK.14.66	Ne si Pedro, kemulu pa zutun te lama te valey ne zuen bahi he sulug̵uen te lavew he memumuhat he mid-uvey ziyà te kandin. 
MRK.14.67	Ne hein neehè din si Pedro is edhizazang midtengtengan din ne migkag̵i te, “Sikew, duma ka zaan ni Jesus he tigNeserit.” 
MRK.14.68	Ne si Pedro, mibarew zin haazà te, “Wazè ku hanew ke hengkey is egkeg̵iyen nu ne kenè ku zaan egkesavut ke hengkey is ibpesavut nu.” Ne migawas si Pedro zutun pehendiyà te pultahan te lama. Ne zutun mid-ukarà is manuk. 
MRK.14.69	Ne neehè en maan si Pedro dutun te vahi ne mid-uman megkag̵i haazà is bahi ziyà te menge etew zutun te, “Heini he etew, duma eni Jesus.” 
MRK.14.70	Iyan, hein nezineg haazà ni Pedro mibarew zin pa. Ne hein netegteg̵aad dutun, is menge etew he nerivurun dutun, migkeg̵iyan dan si Pedro te, “Tutuu iyan he zuma ke zin. Egketuusan su tigGeliliya ka zaan.” 
MRK.14.71	Ne zutun, mid-amin-amin si Pedro te sapà, ke sikandin te, “Siluti a te Megbevayà ke tarù is lalag ku he kenè ku egkekilala heeyan he etew is egkeg̵iyen niw.” 
MRK.14.72	Ne zutundutun mid-ukarà is manuk te ikezuwa ne human metenuzi ni Pedro sikan is migkag̵i kandin ni Jesus he ke sikandin te, “Te kenè pe kan ed-ukarà is manuk te kezezuwa, ne ketetelu ke en ebpekekag̵i he kenà a kenikew egkekilala.” Ne zutun nekelelendag si Pedro su utew mibmesakit is gehinawa zin.
MRK.15.1	Ne kegkepawè dà dutun, is menge punuan te menge memumuhat wey is menge menunudlù te kesug̵uan wey is menge ebmeg̵urangen te menge Hudiyu, wey is langun he menge menhuhusey, neuyun dan ke hengkey is ed-ul-ulahan dan ki Jesus, ne zutun mibakus dan sikandin ne inhated dan diyà te gubirnedur he Rumanu he si Pilatu. 
MRK.15.2	Ne si Pilatu, mid-insaan din si Jesus te, “Hadì ke ve te menge Hudiyù?” Ne midtavak si Jesus te, “Uya, iyan is migkag̵i nu.” 
MRK.15.3	Ne is menge punuan te memumuhat, mezakel is menge sumbung dan mehitenged ki Jesus. 
MRK.15.4	Ne tenged dutun mid-uman med-insà si Pilatu ki Jesus te, “Wazè nu ve igketavak kayi te mezakel he menge sumbung dan mehitenged kenikew?” 
MRK.15.5	Iyan, wazà medtavak si Jesus te minsan hengkey he insà kandin ne tenged dutun neinuinu utew si Pilatu.
MRK.15.6	Iyan neleyaman ni Pilatu is: kada tuig emun Pista en te Kedlevayi, edlibriyen din is sevaha he pirisu he edhengyuen te menge etew. 
MRK.15.7	Ne zuen dutun pirisu he egngezanan ki Berabas, ne haazà si Berabas wey is menge zuma zin, ne midsukul zan te gubirnu ne nekepatey sikandin te etew zutun te kedsinamuk dan. 
MRK.15.8	Ne hein mid-uvey ziyà te ki Pilatu is menge etew su edhengyuen dan he libriya zin is sevaha he pirisu sumalà is neleyaman din, 
MRK.15.9	migkag̵i si Pilatu te, “Egkesuatan niw ve he edlibriyen ku keniyu is hadì te menge Hudiyu?” 
MRK.15.10	Iyan ingkeg̵iya ni Pilatu zutun su netuenan din he iyan ketezengan ke maan is insumbung si Jesus te menge punuan te memumuhat su egkesina zan kandin. 
MRK.15.11	Iyan, is menge punuan he memumuhat, migkeg̵iyan dan is menge etew he iyan dan hengyua he edlibriyen si Berabas. Ne iyan haazà mid-ulaula zutun te menge etew. 
MRK.15.12	Ne zutun migkag̵i si Pilatu te, “Ne emun iyan heeyan, ebmenmenuwen ku heeyan is etew he migeraran he hadì te menge Hudiyu?” 
MRK.15.13	Ne nememensag haazà is menge etew te, “Iransang te krus!” 
MRK.15.14	Ne ke si Pilatu te, “Maan? Duen be mezaat he mid-ulaula zin?” Iyan, mid-iseg is keg̵urub dutun te menge etew he ebpememensag te, “Iransang te krus!” 
MRK.15.15	Ne zutun midlibri ni Pilatu si Berabas wey zin mepenunuat is gehinawa zutun te menge etew. Ne impevug̵el zin si Jesus ne insug̵ù din te menge sundaru he iransang diyà te krus.
MRK.15.16	Ne zutun impeseled si Jesus te menge sundaru zutun te turug̵an te gubirnedur. Ne midtig̵um dan is tivuuk he kumpeniya te menge sundaru. 
MRK.15.17	Ne migkumbelaan dan sikandin te merig̵à he kumbalà su ebelvelayen dan sikandin he uvag kun hadì. Ne zutun mibengkulè dan te zug̵iyen he g̵awed ne insuup dan diyà te ulu zin. 
MRK.15.18	Ne edtahud dan uvag kandin, ke sikandan te, “Kumusta ka is hadì te menge Hudiyu!” 
MRK.15.19	Ne layun dan edlegkuta is ulu zin te tuked ne mid-ilevan dan, ne midluhuzan dan kun uvag. 
MRK.15.20	Ne hein nepezè dan en he ebaleyvaley kandin, midluwasan dan duen te kumbalà he merig̵à ne insun-ud dan kandin is daan he kumbalè din. Ne zutun mid-uwit dan sikandin pehendiyà te g̵awas dutun te inged su idransang dan te krus.
MRK.15.21	Ne ziyà te zalan duen nesinug̵ung dan he etew he tigSirini he egngezanan ki Simon, he amey ni Alejandro wey ni Rufo. Heini si Simon, diyà ebpuun te unayan ne edhendiyà te inged. Ne mibpeg̵es dan ipetiang dutun te krus he edtiangen ni Jesus. 
MRK.15.22	Ne mid-uwit dan si Jesus diyà te migngezanan te Gulguta, he ke và dà egkeg̵iya, tulan te ulu. 
MRK.15.23	Ne ibpeinum dan pezem si Jesus te vinu he mid-emutan te tambar he egngezanan te mira, iyan, wazè din dewata. 
MRK.15.24	Ne zutun inransang dan sikandin diyà te krus. Mibpemahinbahin dan is menge ugelingen din ne midripa zan dutun ke hengkey is egkeangken te kada sevaha kandan. 
MRK.15.25	Liwazè en ebpemenahik is andew hein inransang dan si Jesus. 
MRK.15.26	Insurat dan sikan is insumbunga kandin he egkag̵i te, “Is Hadì te Menge Hudiyu.” 
MRK.15.27	Ne zuen dezuwa he tulisan he inransang dan daan te krus. Is krus te sevaha, ne ziyè dan ipasek te zapit te egkekewanan ni Jesus, ne is sevaha zutun, ne ziyà te zapit te egkeg̵ivang din. 
MRK.15.28	Ne pinaag̵i kayi, netuman is netagnà dengan te insurat he Lalag te Megbevayà he edhenduen te, “Mid-isip sikandin he zuma te menge mesinupaken.”
MRK.15.29	Ne is menge etew he sumeseg̵azà dutun, ebpemenangàtangà is ed-engitan dan si Jesus, ke sikandan te, “Na! Kunaan nu ke egkeg̵evè nu sikan is simbahan he Valey te Megbevayà ne egkevangun nu te seled te tetelu he andew! 
MRK.15.30	Libriya nu kun is keugelingen nu ne penaug ka keniyan te krus!” 
MRK.15.31	Ne sikan is menge punuan te memumuhat wey sikan is menge menunudlù te kesug̵uan, iring din ded daan is mid-ulaula zan kandin, su mid-engitan dan daan. Ke sikandan te, “Wey zè be! Nelibri zin is duma he etew, iyan, is keugelingen din, kenè din egkelibri. 
MRK.15.32	Sikew is uvag Kristu he hadì dey te menge Hudiyu, penaug ke en keniyan te krus ne edtuuwan dey sikew!” Ne sikan daan is dezuwa he inransang diyà te pesikilizè din, ne midsumpalit dan daan kandin.
MRK.15.33	Ne hein neudtu zutun is andew, midtik-ew mebmerusirem is tivuuk he kelibutan seled te menge tetelu he uras. 
MRK.15.34	Ne hein liwazè en he ebpenaug is andew zutun, ingkulahì ni Jesus is utew mezag̵ing he lalag he edhenduen te, “Ili, Ili, lama sebektani,” he ke và dà egkeg̵iya, “He Megbevayè ku, maan is ed-iniyug̵an a kenikew?” 
MRK.15.35	Ne zutun, is duma he etew he ebpemenhithitindeg dutun te uvey, hein nezineg dan haazà is lalag, ke sikandan te, “Pemineg kew su ebpengumawen din si Elias 
MRK.15.36	Ne sevaha zutun te menge etew is migaanggaan megkuwa te ispungha ne intereb din diyà te sukà ne midtiyuk din te zeisek he kayu ne impaahuk din diyà te vèbà ni Jesus wey zin haazà mesupsup. Ne migkag̵i te, “Pesegdana niw su ed-ahaan tew ke edlepew si Elias su wey zin ikepenaug!” 
MRK.15.37	Ne zutun ingkulahì ni Jesus is utew mezaging he lalag ne nevidtawan ne minatey.
MRK.15.38	Ne is manggad he utew mekepal he ingkurtina ziyà te seled te simbahan he Valey te Megbevayà, neliwazà mevindas puun te zivavew pehendiyà te zizalem. 
MRK.15.39	Ne is egalen dutun te menge sundaru he edhithitindeg dutun te egkesineruwan ni Jesus, hein neehè din haazà is kegkevidtawi ni Jesus, ke sikandin te, “Benar he Anak heini te Megbevayà!” 
MRK.15.40	Ne zutun te malù meziyù, duen daan menge vahi he ed-ahà. Ne zutun si Maria Megdelina, si Maria he iney ni Jose wey ni Santiago he zeisek. Ne elin daan dutun si Selumi. 
MRK.15.41	Heini is menge vahi, layun dan ebpekiduma ki Jesus ne midtevangan dan sikandin hein diyè pa sikandin te Geliliya. Ne mezakel zaan dutun is menge vahi he nemenduma kandin te kedhendutun din te Hiruselim.
MRK.15.42+MRK.15.43	Ne hein mahapun en dutun te andew te kedteg̵ana he egkesunuzan te Andew te Kedhimeley, nekeuma si Jose he tig-Erimetiya. Sevaha sikandin he telehuzen he egalen te menge Hudiyu. Sevaha sikandin te menge etew he ebperateng te kegketuman te nengetagnà mehitenged te kedhadì te Megbevayà. Ne zutun, in-awè din diyà te g̵ehinawa zin is kegkehandek din ne midhendiyà te ki Pilatu ne midhangyù he egkuwaan din is lawa ni Jesus. 
MRK.15.44	Dutun neinuinu si Pilatu su maan is utew meg̵aan is kebpatey ni Jesus, ne tenged dutun mibpesug̵uan din sikan is egalen te menge sundaru ne mid-insà ke minatey en be iyan si Jesus. 
MRK.15.45	Ne hein netuenan din dutun he minatey en iyan, ne intug̵ut din ki Jose te egkuwa is lawa ni Jesus. 
MRK.15.46	Mibpemasa si Jose te meputì he malung ne migkuwa zin is lawa ni Jesus ne mibukusan din dutun te malung he meputì. Ne zuen surung he penlevengà he ingkalut diyà te kelendig̵an he pag̵ang. Ne zutun din iseled is lawa ni Jesus. Ne midlilizan din haazà te zekelà he vatu he idlekeb dutun te penlevengà. 
MRK.15.47	Ne si Maria Megdelina wey si Maria he iney ni Jose, neehè dan haazà ke hendei isavuk is lawa ni Jesus.
MRK.16.1	Ne hein neiwas dutun is Andew te Kedhimeley, si Maria Megdelina, wey si Maria he iney ni Santiago, wey si Selumi, mibpemasa zan te pehemut su edhendiyè dan te penlevengà wey zan ikehaplas haazà is pehemut te lawa ni Jesus. 
MRK.16.2	Ne te meselem dutun te iyan pa kedsilà te andew zutun te egkehuna he andew te simana, nemenhendutun dan te midlevengan ki Jesus. 
MRK.16.3	Ne ebpein-inseey zan te, “Hentei is ebpekelilid kenitew zuen te zekelà he vatu he inlekeb duen te idselang te penlevengà?” 
MRK.16.4	Iyan, hein midlingehè dan, neehè dan he nelilid en sikan is batu zutun he utew zekelà. 
MRK.16.5	Ne mid-ahuk dan dutun te idselang te penlevengà ne neehè dan is ebpimpinuu he menguhed he etew ziyà te egkekewanan dan he kukumbalà te meputì he manggad. Ne zutun nekehuyab is gehinawa zan. 
MRK.16.6	Ne migkag̵i haazà is etew te, “Kenè kew mahandek. Ebpen-ahaan niw si Jesus he tigNeserit, sikan is inransang te krus, iyan, wazè en dini su nevanhew en. Ahaa niw man kayi te midsevukan kandin.” 
MRK.16.7	Ne te kegkeipus te ked-ahaa zan dutun, ke sikandin te, “Hendiyan kew en te menge sumusundan din ne keg̵iyi niw sikandan wey si Pedro he si Jesus, edhuna sikandin diyà te Geliliya ne ziyè niw sikandin egkeahà, sumalà is migkag̵i zin keniyu.” 
MRK.16.8	Ne zutun nemengguwè dan dutun te penlevengà is ebpemelelag̵uy su utew zan nengeinuinu wey nengehandek. Ne tenged kayi wazè dan tudtula heini ziyà te minsan hentei su nengehandek dan.
MRK.16.9	Ne te meselem pa utew zutun te andew he Duminggu hein nevanhew en si Jesus, midhuna sikandin mebpaahà diyà te ki Maria Megdelina, sikan is bahi he mibpeg̵uwaan din dengan te pitu he mezaat he mulin-ulin. 
MRK.16.10	Ne heini si Maria, mibeyaan din is menge sumusundan ni Jesus. Ebpemenineg̵ew he egkengeseeng haazà is menge sumusundan ni Jesus tenged te kedhimetayi ki Jesus. 
MRK.16.11	Ne hein midtudtulan sikandan ni Maria he neehè din si Jesus su nevanhew en, wazè dan tuuwi.
MRK.16.12	Ne neiwas haazà mibpaahà si Jesus is nahalin is dagwey zin diyà te zezuwa he menge sumusundan din dutun te edhendiyà haazà is dezuwa te unayan. 
MRK.16.13	Ne midlikù dan diyà te Hiruselim ne mibpenudtulan dan is menge zuma zan he neehè dan si Jesus, iyan, minsan pa zutun wazà medtuu is menge zuma zan.
MRK.16.14	Ne zutun, mibpaahà daan si Jesus dutun te sepulù wey sevaha he menge sumusundan din te timpu he egkekaan sikandan. Midsawey zin sikandan tenged te kezesen te isip dan su wazè dan medtuu te menge etew he nemenudtul he nekeahà kandin he nevanhew. 
MRK.16.15	Ne zutun migkeg̵iyan ni Jesus sikandan te, “Penhipanew kew ziyà te tivuuk he kelibutan, ne ipesavut niw is Meupiya he Tudtulanen diyà te minsan hentei he etew he linimbag te Megbevayà. 
MRK.16.16	Ne sikan is edtuu kayi wey ebpebewtismu, ebeg̵ayan te untung he wazà pidtemanan. Ne sikan is kenà edtuu ne edhukuman te silut. 
MRK.16.17	Ne sikan is etew he edtuu kediey, duen menge singyal he egkehimu zan. Pinaag̵i te keg̵ehem te ngazan ku igkepeg̵uwè dan is menge mezaat he mulin-ulin he ebpenlalung te menge etew. Ne ebpekekag̵i sikandan te kineg̵iyan he kenè dan egketuenan. 
MRK.16.18	Ne minsan ke ebpekeg̵awed sikandan te menge uled wey ebpekeinum sikandan te minsan hengkey he edhilu, kenà sikandan egkekeizan. Ne emun edempaan dan is egkengezeruwan, ne egkengeulian.”
MRK.16.19	Ne te kegkeipusa te Nengazen he si Jesus dutun te menge lalag din, mibatun sikandin pehendiyà te langit, ne mibpinuu ziyà te egkekewanan te Megbevayà. 
MRK.16.20	Ne zutun nemenhipanew is menge sumusundan te Nengazen he si Jesus ne impesavut dan is Meupiya he Tudtulanen diyà te minsan hendei. Ne is gehem te Megbevayà, mid-ug̵up kandan su nemekehimu zan te menge egkengein-inuwan su wey memeketuu is menge etew zutun te ibpesavut dan.
LUK.1.1	Minahal he Teofilo:
LUK.1.1	Mezakel is migezam medsurat te g̵ug̵ud te langun he neulaula zini te kenami he inged mehitenged te menge vaal ni Jesus. 
LUK.1.2	Insurat dan is neg̵ug̵ud kenami te menge etew he iyan nekeahà kayi te menge vaal wey iyan midsangyew te Lalag te Megbevayà. 
LUK.1.3	Ne siak daan guntaan, geina te mibpurungan ku te ed-istudyu heini, puun pa te puunà kayi te nengeulaula, neisip ku he meupiya zaan ke ebpurungan ku kenikew te edsurat is kegug̵uza kayi te langun. 
LUK.1.4	Umba idsurat ku heini su wey nu mepurung mesavut is tutuu te langun he impenurù kenikew.
LUK.1.5	Ne heini is egug̵uzen ku kenikew, ebpuun pa zutun te timpu zengan hein iyan pa hadì si Hirudis diyà te prubinsya he Hudiya. Ne zuen dutun maama he egngezanan ki Zacarias. Ne heini si Zacarias, sevaha sikandin he memumuhat he kevuwazan te etew zengan he si Abyas. Ne is menge kevuwazan ni Abyas, menge memumuhat sikandan te Megbevayà. Ne si Zacarias, esawa zin is bahi he egngezanan ki Elisabet he kevuwazan te memumuhat dengan he si Arun. 
LUK.1.6	Si Zacarias wey haazà is esawa zin, metazeng sikandan he etew su wazà igkesawey zutun te kebpurungi zan te edtuman te langun he menge tulumanen wey menge sug̵ù te Megbevayà. 
LUK.1.7	Ne haazà is teleesawa, wazè dan anak su si Elisabet ne kenà ed-anak, ne zutun he timpu ne utew zan en menge meg̵urang.
LUK.1.8	Ne neuma is timpu zutun he iyan en si Zacarias wey is menge zuma zin he kevuwazan ni Abyas ebpekepemuhat diyà te zekelà he simbahan he egngezanan te Valey te Megbevayà. 
LUK.1.9	Ne zutun sumalà is imbilinbilin he vetasan te menge mememuhat, nepilì si Zacarias pinaag̵i te ripa su wey iyan sikandin mekeseled dutun te simbahan he Valey te Megbevayà he ibpetutung te veyewà. 
LUK.1.10	Ne te kemulu zin pa ed-ul-ulaha haazà, ne mezakel is menge etew ziyà te g̵awas he ebpemen-ampù diyà te Megbevayà. 
LUK.1.11	Ne zutun mibpaahà kandin is belinsug̵uen te Megbevayà ne heini is belinsug̵uen, dutun edhithitindeg te egkekewanan te vangkù he tutungà te veyewà. 
LUK.1.12	Ne zutun te kegkeahaa ni Zacarias kayi netentanan sikandin su utew nahandek. 
LUK.1.13	Ne zutun migkag̵i kandin haazà is belinsug̵uen te, “Kenè ka mahandek, Zacarias, su nezineg te Megbevayà is ked-ampù nu ne edhimuwen din he meg̵ingey nu is esawa nu he si Elisabet ne ed-anak si Elisabet te maama ne iyan nu ingazan kandin si Juan. 
LUK.1.14	Utew nu igkelipey heini ne utew egkengeg̵alew is mezakel he menge etew emun id-anak en heini is batà, 
LUK.1.15	su utew zekelà is pid-etawan din sumalà is ked-isipa kandin te Nengazen. Kenà sikandin ed-inum te vinu wey minsan hengkey he ebpekelangut. Ne puun dà dutun te kenè pa sikandin id-anak egkepurung sikandin egkeulini te Wag̵as he Mulin-ulin. 
LUK.1.16	Ne pinaag̵i te kebpenurù din,” egkag̵i haazà is belinsug̵uen, “mezakel is menge kevuwazan ni Israyil he edlikù edtuu te Megbevayà he iyan ed-ezapen te menge g̵inikanan dan dengan. 
LUK.1.17	Heini is anak nu, edsug̵uen sikandin he ibpehuna te kebpekeuma te Nengazen ne ed-ulinan sikandin te Wag̵as he Mulin-ulin iring te ked-ulini zengan te Megbevayà te ebpeneuven he si Elias. Ne is gehem din, ne iyan ded sikan is gehem ni Elias dengan. Ne pinaag̵i te menge penurù kayi te anak nu egkehimu zutun he ebpeked-uuliey te meupiya he g̵ehinawa is menge amey wey te menge anak dan. Is menge etew he wazà mebpezumazuma te menge sug̵ù te Megbevayà, pinaag̵i te penurù kayi te anak nu ebpekedsendit dan ne zutun metazeng human is ed-isipen dan. Ne pinaag̵i kandin mezakel he menge etew is ed-endaman dan is kebpekeuma te Nengazen,” lalag te velinsug̵uen.
LUK.1.18	Ne zutun midtavak si Zacarias te, “Hengkey is tuus wey ku metueni he tutuu he egketuman heini is migkag̵i nu? Su siak wey is esawa ku, utew key en meg̵urang.” 
LUK.1.19	Ne midtavak haazà is belinsug̵uen te Megbevayà te, “Iyan a si Gabriel, sikan is sulug̵uen te Megbevayà he layun diyà te etuvangan din. Midsug̵ù e zin dini te kenikew wey ku ikepesavut heini is tudtul te utew meupiya he egkeulaula. 
LUK.1.20	Ne egkeemew ka ne kenè ke en ebpekekag̵i taman te timpu he kenè pa heini egketuman su wazè nu tuuwi heini is migkag̵i ku kenikew he kenà duwazuwa he egketuman dutun te timpu he egkesuatan te Megbevayà,” ke sikandin.
LUK.1.21	Ne is menge etew he edtag̵adtag̵ad diyà te g̵awas dutun te simbahan he Valey te Megbevayà, nengeinuinu zan su maan is utew neug̵et si Zacarias dutun te seled. 
LUK.1.22	Ne hein midlawang en sikandin dutun, ne kenè en ebpekekag̵i ziyà te kandan. Ne netuenan dan dutun he zuen impaahà kandin te Megbevayà dutun te seled te simbahan su kenè en ebpekekag̵i ne ebpenguyew-uyew zà sikandin diyà te menge etew. Ne puun dà dutun ne emew sikandin.
LUK.1.23	Ne hein neuma is timpu he zutun egkeilisan si Zacarias te menge vaal zin dutun te simbahan, mid-ulì sikandin diyà te inged din. 
LUK.1.24	Ne wazà utew meug̵et dutun ne mibmeg̵ingey is esawa zin he si Elisabet. Ne taman te menge lelima he vulan dutun wazà si Elisabet megawasgawas diyà te valey. 
LUK.1.25	Ne ke sikandin te, “Human guntaan ingkehizu a te Megbevayà su ebpekeanak e zed, ne is wazè ku kebpekeanak dengan ne kenè ku en igkeeled.”
LUK.1.26	Ne zutun hein menge heenem en he vulan is keg̵ingayan te esawa ni Zacarias, midsug̵ù en maan te Megbevayà is belinsug̵uen din he si Gabriel pehendiyà te inged he egngezanan te Neserit he ziyà te prubinsya he Geliliya. 
LUK.1.27	Iyan mibpeveyaan kandin dutun is rag̵a he egngezanan ki Maria. Ne heini si Maria, nekeg̵unan te kenakan he egngezanan ki Jose. Ne heini si Jose, ne kevuwazan te hadì dengan he si David. 
LUK.1.28	Ne nekeuma is belinsug̵uen diyà te ki Maria ne ke sikandin te, “He Bayi, ingkehizu ka te Megbevayà ne ed-ipaten ke zin!” 
LUK.1.29	Ne hein nezineg ni Maria heini, netentanan utew sikandin ne mid-isip-isip din ke hengkey vuwa haazà is kehulug̵an dutun te lalag te velinsug̵uen. 
LUK.1.30	Ne migkag̵i haazà is belinsug̵uen te, “Kenè ka, Maria, mahandek su utew zekelà is gag̵ew te Megbevayà kenikew. 
LUK.1.31	Ebmeg̵ingey ka ne ebpekeanak ka te maama ne ngezani nu sikandin ki Jesus. 
LUK.1.32	Utew zekelà is pid-etawan din ne egkengezanan sikandin he Anak te utew lavew he Megbevayà. Ne edhimuwen te Nengazen he Megbevayà he edhadì heini is id-anak nu iring te kedhadì dengan te kepuun din he si David. 
LUK.1.33	Ne heini is anak nu, wazà pidtemanan te kedhedii zin keniyu te menge kevuwazan ni Hakub. Wazè en ketepusan te kedhadì din!”
LUK.1.34	Ne zutun migkag̵i si Maria ziyà te velinsug̵uen te, “Egkemenumenu ve heini? Su rag̵e e man ne wazè e pa meuvayi te maama.” 
LUK.1.35	Ne midtavak haazà is belinsug̵uen te, “Is Wag̵as he Mulin-ulin, iyan ebpengelintau kayi ziyan te kenikew ne edlig-enan ka te g̵ehem te Megbevayà. Ne tenged kayi, heini is id-anak nu, pudu metazeng is menge ulaula zin ne egkengezanan sikandin he Anak te Megbevayà. 
LUK.1.36	Ne kenà iyan dà heini tudtul ku kenikew su is ayè nu he si Elisabet, minsan te utew en sikandin meg̵urang ne mibmeg̵ingey en sikandin. Menge heenem en he vulan guntaan is keg̵ingayan din he zengan, iyan isip te menge etew he kenà sikandin ed-anak. 
LUK.1.37	Umba egkeulaula heini su egkehimu te Megbevayà is minsan hengkey.”
LUK.1.38	Ne midtavak si Maria te, “Berakat he mehitavù kediey sumalà is migkag̵i nu su mepezumdumahan a te Nengazen.” Ne zutun mid-ewaan si Maria zutun te velinsug̵uen.
LUK.1.39	Ne wazà utew zutun meug̵et mibpenines si Maria ne migaanggaan megenat su edhendiyà te sevaha he inged he vuvungan he sakup te prubinsya he Hudiya. 
LUK.1.40	Ne zutun te kebpekeuma zin diyà te engki Zacarias wey Elisabet, mibpenelehuzan sikandin. 
LUK.1.41	Ne hein nezineg ni Elisabet haazà is kebpenelehuzan ni Maria ne midredsà medleg̵uwat haazà is batà diyà te g̵etek ni Elisabet. Ne zutun nepurung si Elisabet meulini te Wag̵as he Mulin-ulin. 
LUK.1.42	Ne si Elisabet, tenged te utew nelipey, mibpekezag̵ing is egkag̵i te, “Wazà ebpekerepeng kenikew he vahi su utew ka mahal ziyà te g̵ehinawa te Megbevayà. Ne mahal zaan diyà te g̵ehinawa zin heeyan is id-anak nu. 
LUK.1.43	Maan buwa is utew a ingkeg̵ag̵ew te Megbevayà su maan is ebpenumbelayan a kenikew te iney te mibpilì he hadì? 
LUK.1.44	Umba netuenan ku heini su zutun te kegkezineg̵a ku zà kenikew, heini is dini te g̵etek ku, nekeleg̵uwat te kegkeg̵alew zin. 
LUK.1.45	Umba, Maria, edtuvazan ka te Megbevayà su midtuu ka he egketuman is impesavut kenikew te velinsug̵uen te Megbevayà!”
LUK.1.46	Ne zutun migkag̵i si Maria te,
LUK.1.46	“Utew a ebpekezalig
LUK.1.46	te Nengazen.
LUK.1.47	Utew ku ingkelipey
LUK.1.47	is Megbevayà
LUK.1.47	he iyan menluluwas ku.
LUK.1.48	Su siak is sulug̵uen din
LUK.1.48	he utew minus is pid-etawan,
LUK.1.48	wazè e zin ded melipati.
LUK.1.48	Ne puun guntaan
LUK.1.48	egkag̵i is tivuuk he menusiyà
LUK.1.48	he iyan a vahi he utew lavew
LUK.1.48	is tuvad kandin te Megbevayà.
LUK.1.49	Egkekag̵i zan heini
LUK.1.49	tenged te menge egkein-inuwan
LUK.1.49	he mid-ulaula kediey te utew lavew
LUK.1.49	he mekeg̵eg̵ehem he Megbevayà.
LUK.1.49	Utew lavew is ngazan din.
LUK.1.50	Puun pa te nengehuna he menge etew zengan
LUK.1.50	taman en guntaan,
LUK.1.50	dekelà is hizu zin diyà te minsan hentei
LUK.1.50	he edtahud kandin.
LUK.1.51	Nehimu zin is menge egkein-inuwan he vaal.
LUK.1.51	Nemekepelag̵uy kandin is memepelevawen,
LUK.1.51	ne wazè dan meveeli is ed-isipen dan.
LUK.1.52	Duen menge lavew he hadì he mibpekevavè din is pid-etawan
LUK.1.52	ne zuen daan menge etew he minus is pid-etawan
LUK.1.52	he mibpeketikang din is pid-etawan.
LUK.1.53	Is menge etew he egkengeayuayu,
LUK.1.53	iyan ebeg̵ayan din te meupiya,
LUK.1.53	iyan, is menge sepian,
LUK.1.53	ibpehipanew zin he wazè dan uwiten.
LUK.1.54+LUK.1.55	Is impenaad din dengan diyà te menge kepuun tew
LUK.1.54+LUK.1.55	he si Abraham wey is menge kevuwazan din, wazè din lipati.
LUK.1.54+LUK.1.55	Midtevangan kiw zin is menge sulug̵uen din he kevuwazan ni Israyil.
LUK.1.54+LUK.1.55	Ne egkehizuwan kiw zin daan te wazà pidtemanan
LUK.1.54+LUK.1.55	is menge nepilì din he etew he menge kevuwazan ni Abraham,” ke si Maria.
LUK.1.56	Ne menge tetelu he vulan dutun is ked-ubpà ni Maria ziyà te engki Elisabet ne human med-ulì sikandin.
LUK.1.57	Ne hein neuma is andew, ne mid-anak si Elisabet ne maama haazà is anak din. 
LUK.1.58	Ne hein nezineg te menge kezumahan dan wey menge siringan dan heini is utew meupiya he mid-ulaula te Megbevayà ki Elisabet, nengelipey zan daan.
LUK.1.59	Ne hein walu en he andew is ked-enaka zutun te vatà midtuman dan is betasan dan te menge Hudiyu su emun maama is id-anak, ne zutun te ikewalu he andew edsirkunsidaren dan. Ne is menge etew zutun, egngezanan dan pezem haazà is batà ki Zacarias su iyan ngazan dutun te amey zin. 
LUK.1.60	Iyan, si Elisabet, wazà mesuat dutun ne ke sikandin te, “Kenà egkehimu su Juan is igngazan kandin.” 
LUK.1.61	Ne migkeg̵iyan dan si Elisabet te, “Maan? Wazà minsan sevaha te menge kezuzumahi niw he ebpuunan te iring keniyan he ngazan!” 
LUK.1.62	Ne mid-uyawan dan is amey zutun te vatà su id-insè dan ke hentei is igngazan din dutun te anak din. 
LUK.1.63	Ne zutun mid-uyew si Zacarias he veg̵ayi zan sikandin te edsuratan din te igngazan din, ne iyan insurat din dutun is, “Si Juan is ngazan keniyan te vatà.” Ne zutun utew zan nengeinuinu. 
LUK.1.64	Ne segugunà nekekag̵i en maan si Zacarias ne nekezalig sikandin te Megbevayà. 
LUK.1.65	Ne is langun he menge siringan dan, hein nezineg dan heini, utew zan nengeinuinu. Ne is tudtul zutun te neulaula, segugunà nekeeneb diyà te langun he menge vuvungan he inged he sakup te prubinsya he Hudiya. 
LUK.1.66	Ne wazà heini melipati te langun he nemekezineg. Ne netag̵ù diyà te isip dan ke hengkey vuwa is ibpeulaula keuzemà te Megbevayà dutun te vatà ke edekelè en su utew keladu he ed-ulinan te Megbevayà haazà is batà.
LUK.1.67	Ne zutun nepurung meulini is amey zin he si Zacarias te Wag̵as he Mulin-ulin ne migkag̵i zin haazà is impinted kandin ne ke sikandin te,
LUK.1.68	“Edelig̵en tew is Nengazen he Megbevayà tew
LUK.1.68	te menge kevuwazan ni Israyil
LUK.1.68	su sikitew is ed-azap kandin,
LUK.1.68	mibulusan kiw zin ne midlibri kiw zin
LUK.1.68	te menge kuntada tew.
LUK.1.69	Edsug̵uen din dini te kenitew
LUK.1.69	is Menluluwas he kevuwazan
LUK.1.69	duen te sulug̵uen te Nengazen dengan
LUK.1.69	he si Hadì David.
LUK.1.70	Is Megbevayà, pinaag̵i te menge ebpemeneuven din dengan,
LUK.1.71	migkag̵i zin he edtevangan kiw zin
LUK.1.71	wey kiw kenà mezaag te menge kuntada tew,
LUK.1.71	ne wey kiw zaan kenà mahandek
LUK.1.71	te langun he egkepauk kenitew.
LUK.1.72	Migkag̵i zin daan he ingkehizu zin
LUK.1.72	is menge kepuun tew ne kenè din egkelipatan
LUK.1.72	is penaad din kandan.
LUK.1.73	Utew mezesen is penaad din dengan diyà te kepuun tew he si Abraham
LUK.1.74	su impenaad din
LUK.1.74	he sikitew
LUK.1.74	is menge kevuwazan ni Abraham,
LUK.1.74	edlibriyen kiw zin wey kiw kenà mezaag
LUK.1.74	te menge kuntada tew ne zutun
LUK.1.74	kenè kiw egkengehandek is ed-ulaula
LUK.1.74	te egkesuatan din.
LUK.1.75	Ne egkehimu
LUK.1.75	he metinumanen wey metazeng
LUK.1.75	is ked-ezapa tew kandin
LUK.1.75	andew-andew te kemulu kiw pa
LUK.1.75	zini te lumpad te kelibutan.”
LUK.1.76	Ne zutun migkeg̵iyan ni Zacarias haazà is anak din te,
LUK.1.76	“Ne sikew, anak ku, iyan ka egeraran keuzemà
LUK.1.76	he ebpeneuven te utew lavew he Megbevayà.
LUK.1.76	Edsug̵uen ke zin he ibpehuna zuen te Nengazen tew
LUK.1.76	su wey nu mekeg̵iyi is menge etew
LUK.1.76	he endami zan is kebpekeuma zin.
LUK.1.77	Ibpesavut nu kandan he egkeveg̵ayan sikandan
LUK.1.77	te untung he wazà pidtemanan
LUK.1.77	emun ebuyù dan te pesaylu
LUK.1.77	ziyà te Megbevayà.
LUK.1.78	Su utew hihizuwen kenitew is Megbevayà.
LUK.1.78	Is kedlibriya zin kenitew te silut,
LUK.1.78	ne iring te kedsilà te andew emun egkepawà.
LUK.1.79	Henduen be te ziyè kiw ed-ubpà
LUK.1.79	te utew merusirem su utew kiw egkengehandek te silut
LUK.1.79	he iyan is wazè din ketepusan he kemetayen;
LUK.1.79	iyan, emun ebpekeuma is Nengazen tew
LUK.1.79	edteyawan kiw zin te g̵ag̵ew zin.
LUK.1.79	Ne ibpeehè din kenitew is paag̵i
LUK.1.79	wey ebmelinawen is ked-ubpè tew,” ke si Zacarias.
LUK.1.80	Ne haazà is anak ni Zacarias, midtulin ne mid-iseg daan is ketau zin te ked-isip. Ne hein nekeiseg-iseg en is kezekelè din ne midhendiyà sikandin te tanà he kenè ed-ubpaan te etew ne zutun med-ubpà taman te neuma haazà is timpu te kebpenurù din te menge kezuzumahi zin he kevuwazan ni Israyil mehitenged te Lalag te Megbevayà.
LUK.2.1	Ne hein iyan pa si Augusto hadì diyà te inged he Ruma, mibaal sikandin te velaud he mebpesinsus is langun he menge etew te seled te menge g̵inhedian he sakup din. 
LUK.2.2	Ne iyan en haazà aney en he kedsinsusa te etew hein iyan pa si Sirinyu gubirnedur ziyà te prubinsya he Sirya. 
LUK.2.3	Ne zutun te kedsinsus, ne kinahanglan he ziyà edsinsusa is kada etew te inged te menge kepuun din.
LUK.2.4	Umba, si Jose is dutun ed-ubpà te inged he Neserit he ziyà te prubinsya he Geliliya, kinahanglan he edhendiyà te prubinsya he Hudiya, diyà te inged he Bitlihim he iyan inged he mid-enakan ki Hadì David dengan; su si Jose, kevuwazan sikandin ni Hadì David. 
LUK.2.5	Ne miduma ni Jose si Maria, sikan is bahi he nekeg̵unan din su ebpesinsus dan.
LUK.2.5	Meg̵ingey zutun si Maria. 
LUK.2.6	Ne hein diyè dan en te inged he Bitlihim, netuman is ked-anak ni Maria, 
LUK.2.7	ne in-anak din is maama he iyan en pengenayan. Ne mibukusan din haazà is batà te malung ne impehizeg̵è din diyà te selemakà te kudà su wazè dan ed-ereg̵an dutun te valey he ebpehizeg̵aan te etew su neenget en te etew.
LUK.2.8	Ne iyan daan haazà he kezukileman, te uvey zutun he inged duen menge etew ziyà te penebtavà su ibpepenabtab dan is menge ayam dan he kerehidu. 
LUK.2.9	Ne netekew zan te mibpaahà kandan is belinsug̵uen te Nengazen ne neketayew ziyà te kandan is mekeg̵eg̵ehem he anlag te Megbevayà ne utew zan dutun nengehandek. 
LUK.2.10	Ne migkag̵i haazà is belinsug̵uen te Megbevayà te, “Kenè kew mahandek su midsug̵ù a zini wey ku sikiyu mepenudtuli te utew meupiya he tudtul he iyan utew igkelipey te tivuuk he menusiyà. 
LUK.2.11	Su kayi te kezukileman in-anak diyà te Bitlihim he iyan inged ni Hadì David dengan, is Nengazen he iyan kes mibpilì te Megbevayà he ibpahadì. Iyan sikandin edlibri keniyu te silut te Megbevayà. 
LUK.2.12	Egketuusan niw haazà is batà su emun egkeehè niw is batà he mibukusan te malung ne impehizeg̵à diyà te selemakà te kudà, ne iyan en sikandin,” egkag̵i haazà is belinsug̵uen.
LUK.2.13	Ne zutundutun mibpaahà daan is utew mezakel he menge velinsug̵uen te Megbevayà he ebpemendalig te Megbevayà, 
LUK.2.14	ke sikandan te,
LUK.2.14	“Edelig̵en tew is Megbevayà he ziyà te langit.
LUK.2.14	Ne zini te lumpad te kelibutan
LUK.2.14	mebmelinawen is kebpekesavuk
LUK.2.14	te langun he menge etew he igkesuat te Megbevayà.”
LUK.2.15	Ne zutun mid-ulì diyà te langit haazà is menge velinsug̵uen. Ne hein neipus haazà mibpelelag̵à haazà is menge ebpemepenabtab te, “Kuwà kiw en su ebpehendiyè kiw te Bitlihim su wey tew maahà heini is midtudtul kenitew te velinsug̵uen te Megbevayà.” 
LUK.2.16	Ne zutun nemenhipanew zan is egkengezegdeg̵usu ne nekeuma zan diyà te ki Jose wey ki Maria ne neehè dan daan haazà is batà he impehizeg̵à diyà te selemakà te kudà. 
LUK.2.17	Ne zutun te neehè dan haazà is batà midtudtul zan engki Jose sikan is langun he midtudtul kandan te velinsug̵uen te Megbevayà mehitenged dutun te vatà. 
LUK.2.18	Ne langun dutun te nekezineg kayi te tudtul te menge mibpemepenabtab, ne utew zan nengeinuinu. 
LUK.2.19	Ne si Maria, wazè din melipati heini is langun he nezineg din, kekenà, mibpurungan din is-isipa. 
LUK.2.20	Ne haazà is ed-elima te menge kerehidu, mid-ulì dan is utew nengelipey. Ne midalig dan is Megbevayà tenged te langun he nezineg dan wey neehè dan su netuman haazà is langun dutun te migkag̵i te velinsug̵uen te Megbevayà.
LUK.2.21	Ne is menge g̵inikanan dutun te vatà, hein nekewalu en is ked-enaka kandin ne midsirkunsidar zan sikandin sumalà is betasan dan. Ne migngezanan dan sikandin ki Jesus he iyan sikan is inngazan kandin duen te velinsug̵uen te wazè pa sikandin ikeg̵ingey.
LUK.2.22	Ne kepatan he andew puun dutun te ked-enaka te vatà, iyan en timpu he edtumanen ni Jose wey ni Maria is betasan te kedlumpiyu sumalà is imbilinbilin ni Moises dengan mehitenged te vahi he sikan pa med-anak. Ne mid-uwit dan haazà is batà diyà te Hiruselim ne midseled dan diyà te simbahan he egngezanan te Valey te Megbevayà su id-etuvang dan haazà is anak dan diyà te Megbevayà. 
LUK.2.23	Iyan id-ul-ulaha zan dutun su edtumanen dan sikan is insurat dengan duen te kesug̵uan he imbeg̵ey te Megbevayà he edhenduen te, “Is penganey he anak he maama, ne ebpeveyveyaan te Megbevayà.” 
LUK.2.24	Ne si Maria wey si Jose, duen impemuhat dan dutun su sumalà is insug̵ù dengan te Nengazen ne kinahanglan he zuen dezuwa he limuken ne emun kenà ne zezuwa he merepatik he ibpemuhat te sikan pa med-anak.
LUK.2.25	Ne zuen dutun maama he ed-ubpà diyà te Hiruselim he egngezanan ki Simeon. Metazeng haazà he etew he layun edsimba te Megbevayà. Kenà egkeawà diyà te g̵ehinawa zin is kebperetenga zin te kegketuman te midtagnà dengan he zuen timpu he edlibriyen te Megbevayà is nengepilì din he menge etew he menge kevuwazan ni Israyil. Layun ed-ulinan si Simeon te Wag̵as he Mulin-ulin. 
LUK.2.26	Ne impesavut kandin he zaan te Wag̵as he Mulin-ulin he kenà tekew en ebpatey taman te kenè din pa egkeahà is impenaad he etew he nepilì te Nengazen he ibpahadì din te menusiyà. 
LUK.2.27	Ne zutun te mid-uwit ni Jose wey ni Maria haazà is anak dan ne midseled dan dutun te simbahan su edtumanen dan sikan is insug̵ù te kesug̵uan, daan en dutun si Simeon te seled su iyan impinted kandin te Wag̵as he Mulin-ulin. 
LUK.2.28	Ne hein naahà ni Simeon haazà is batà, nesepipi zin ne mibpeselematan din is Megbevayà. 
LUK.2.29	Ke sikandin te,
LUK.2.29	“Na, Nengazen, midtuman nu en human is penaad nu kediey.
LUK.2.29	Ne egkehimu en he idtug̵ut nu en he ebpatey a
LUK.2.29	su wazè en human edteg̵azan ku.
LUK.2.30	Neehè ku en is midsug̵ù nu
LUK.2.30	he iyan edlibri kenami te menusiyà te silut.
LUK.2.31	Iyan sikandin Menluluwas he imbeg̵ey nu he egkeahà
LUK.2.31	te tivuuk he menusiyà.
LUK.2.32	Iyan sikandin idtayew te isip
LUK.2.32	te menge etew he kenà menge Hudiyu
LUK.2.32	he wazà mesayud ke hentei ka is tutuu he Megbevayà.
LUK.2.32	Pinaag̵i kandin edelig̵en key is nengepilì nu
LUK.2.32	he etew he menge kevuwazan ni Israyil.”
LUK.2.32	Iyan heini migkag̵i ni Simeon.
LUK.2.33	Ne haazà is ginikanan dutun te vatà, utew zan nengeinuinu kayi te migkag̵i ni Simeon mehitenged dutun te anak dan. 
LUK.2.34	Ne in-ampù daan sikandan ni Simeon he tuvazi sikandan te Megbevayà ne migkeg̵iyan din si Maria, sikan is iney zuen te vatà te, “Heini is anak nu, nepilì sikandin te Megbevayà su wey pinaag̵i kandin mevahinbahin kiw is menge kevuwazan ni Israyil. Ne is edsundan kandin ne egkelibri, ne sikan is kenà edsundan, ne edsilutan te Megbevayà. Egketuusan he sugù sikandin te Megbevayà, iyan, edsumpeliten sikandin te mezakel he menge etew, 
LUK.2.35	ne pinaag̵i kandin egketuusan is menge mezaat he isip dan. Ne sikew is iney zin, tenged te egkuntedahan sikandin te mezakel, utew ebmesakit is gehinawa nu keuzemà.” Iyan heini migkag̵i kandin ni Simeon.
LUK.2.36	Ne zutun te simbahan he Valey te Megbevayà duen meritan he egngezanan ki Ana he ebpeneuven te Megbevayà. Anak sikandin ni Penuwil he kevuwazan ni Asir. Meg̵urang en utew haazà is bahi. Hein menguhed pa sikandin, neesawa, iyan, seled te menge pitu zà he tuig te kegkeesawa zin, ne nevalu sikandin. 
LUK.2.37	Ne menge keweluwan wey heepat en he tuig is kegkevalu zin. Ne layun sikandin diyà te simbahan su andew wey se mezukilem ne edsimba sikandin te Megbevayà, ne zuen timpu he kenà sikandin egkaan 
LUK.2.38	Ne te kemulu pa zutun te simbahan si Jose wey si Maria, nekeuma sikandin ne midalig din is Megbevayà tenged dutun te vatà. Ne impesavut din dutun ke hentei haazà is batà diyà te langun he menge etew he netig̵um dutun he hustu is kebpeebuta zan te kedlibriya te Megbevayà te menge kevuwazan ni Israyil.
LUK.2.39	Ne hein nepasad ni Jose wey ni Maria haazà is kedtumana zan te langun he insug̵ù diyà te kesug̵uan he imbeg̵ey te Nengazen, mid-ulì dan diyà te ed-ubpaan dan diyà te inged he Neserit diyà te prubinsya he Geliliya. 
LUK.2.40	Ne midekelà haazà is batà ne mibmezesen is lawa zin, ne utew sikandin metau he vatà ne midtuvazan sikandin te Megbevayà.
LUK.2.41	Ne kada tuig edhendiyà is menge g̵inikanan ni Jesus te Hiruselim su edtelavuk dan te pista he egngezanan te Kedlevayi. 
LUK.2.42	Ne hein sepulù en wey zezuwa he tuig is idad ni Jesus midtelavuk dan te pista sumalà is ulaula he neleyaman dan. 
LUK.2.43	Ne hein netapus haazà is pista migenat dan su ed-ulì dan, ne mibpetag̵ak si Jesus diyà te inged he Hiruselim, iyan, wazà heini metueni te g̵inikanan din. 
LUK.2.44+LUK.2.45	Kunaan dan ke zutun si Jesus te menge zuma zan te ebpenhipanew med-elupitpit. Ne hein sengeandew en is kedhipanew zan ne human dan meseg̵ipà he wazà dutun si Jesus, ne midsusi zan is menge kezuzumahi zan wey menge emig̵u zan ne neehè dan he wazà dutun iyan si Jesus. Ne zutun midlikù dan diyà te Hiruselim ne mibpengehè dan. 
LUK.2.46	Ne hein tetelu en he andew is kebpengehè dan, neehè dan sikandin diyà te simbahan he Valey te Megbevayà is ebpemekibitiyara te menge menunudlù te kesug̵uan. Ebpemineg te menge lalag dutun te menge menunudlù ne zuen daan menge insè din kandan. 
LUK.2.47	Ne utew nengeinuinu is langun he nekezineg te menge tavak din te menge insà kandin su utew sikandin metau. 
LUK.2.48	Ne si Maria wey si Jose, utew zan neinuinu hein neturedu zan sikandin diyà te simbahan ne migkag̵i is iney zin te, “Mama, maan is mid-ulaula nu kenami heini is utew zey igkeseeng? Su is amey nu wey siak, ne utew key neipeng is ebpen-ahà kenikew.” 
LUK.2.49	Ne midtavak si Jesus te, “Maan is ebpen-ahaan a keniyu? Wazè niw ve metueni he kinahanglan he zini a te valey te Amey ku?” 
LUK.2.50	Iyan, wazè dan mesavut ke hengkey is kehulug̵an dutun te migkag̵i zin.
LUK.2.51	Miduma kandan si Jesus te ed-ulì diyà te Neserit su mepezumdumahan sikandin te g̵inikanan din. Ne wazà melipati te iney zin haazà is langun he neulaula, kekenà, netipig̵an diyà te isip din. 
LUK.2.52	Ne midtulin is lawa ni Jesus ne mid-iseg is ketau zin te ked-isip. Inmeupiya sikandin te g̵ehinawa te Megbevayà ne henduen ded daan is etew.
LUK.3.1+LUK.3.2	Ne zutun te ikesepulù wey lelima he tuig te kedhadì ni Hadì Tibiryu ziyà te inged he Ruma duen impesavut te Megbevayà diyà te ki Juan he anak ni Zacarias. Ne ziyà si Juan te tanà he wazà duen ed-ubpà he menge etew. Ne zutun he timpu iyan gubirnedur ziyà te prubinsya he Hudiya si Punsyu Pilatu. Ne ziyà te prubinsya he Geliliya iyan gubirnedur si Hirudis. Ne si Felipe, is hazi ni Hirudis, iyan gubirnedur ziyà te menge prubinsya he Iturya wey Terekuniti. Ne si Lisanyas, iyan gubirnedur diyà te prubinsya he Ebilinya. Ne si Anas wey si Keyipas, ne iyan menge lavew he memumuhat diyà te inged he Hiruselim. 
LUK.3.3	Si Juan, mibeyaan din is langun he menge inged dutun te uvey te wahig he Hurdan ne mibpenurù din is menge etew zutun. Ke sikandin te, “Iniyug̵i niw is memezaat he menge ulaula ne mebpebewtismu kew ne ebpeseyluwen te Megbevayà is menge salè niw.” 
LUK.3.4	Heini is kebpenurù ni Juan, iyan kegketuman te netagnà he insurat dengan ni Esaias te ebpeneuven te Megbevayà su ke si Esaias te, “Duen etew ziyà te tanà he wazà duen ed-ubpà he etew. Ne egkezineg sikandin te menge etew he edangep kandin is egkag̵i te,
LUK.3.4	‘Meg̵aan ebpekeuma is Nengazen.
LUK.3.4	Hig̵ewani niw is ibayè din;
LUK.3.4	tendanga niw is dalan he ed-ikulen din,
LUK.3.5	Ne tembaki is menge zal-ug;
LUK.3.5	ne emun nenlebilebi haazà is ibayà, ne petag̵a.
LUK.3.5	Ne emun nengepekùpekù ne kinahanglan he tendanga,
LUK.3.5	ne emun duen menge mibuketur
LUK.3.5	ne kinahanglan he ebpenhayen.
LUK.3.6	Ne zutun ibpaahà te Megbevayà
LUK.3.6	te tivuuk he menusiyà is edsug̵uen din
LUK.3.6	he Menluluwas.’ ”
LUK.3.7	Ne zuen mezakel he menge etew he nemenhendiyà te ki Juan su ebpemebewtismu. Ne migkeg̵iyan din sikandan te, “Iring te ulaula te uled is ulaula niw su teruen kew. Maan is edhendini kew? Kunaan niw vuwa ke ebpekeg̵awas kew te silut te Megbevayà. 
LUK.3.8	Emun tutuu he mid-iniyug̵an niw is memezaat he ulaula, ipeehè niw pinaag̵i te menge meupiya he vaal niw. Ne kenè niw iyan serig̵i is kevuwazan kew ni Abraham su wazà dutun pulus diyà te Megbevayà. Su egkeg̵iyan ku sikiyu he emun iyan egkinehenglanen te Megbevayà, ne egkehimu he ebeelan din heini is menge vatu he kevuwazan ni Abraham. 
LUK.3.9	Is ebpiley te kayu, migkayew en su ebpemilayen din en is minsan hengkey he kayu he kenà meupiya is beg̵as din su wey mevinsuli, 
LUK.3.10	Ne haazà is menge etew, mid-insaan dan si Juan, ke sikandan te, “Hengkey is ed-ul-ulahan dey wey key mekelikey keniyan te egkeg̵iyen nu?” 
LUK.3.11	Ne midtavak ni Juan sikandan te, “Sikan is etew he zezuwa is kumbalè din, ne veg̵ayi zin sikan is wazè din kumbalà. Ne iring din ded daan sikan is etew he zuen din keenen, ne veg̵ayi zin sikan is wazà egkekaan,” ke sikandin. 
LUK.3.12	Ne zutun nekeuma is menge menunukut te vuhis su ebpebewtismu zaan sikandan. Ke sikandan te, “Menunudlù, hengkey is egkesuatan te Megbevayà he ed-ul-ulahan dey?” 
LUK.3.13	Ne ke si Juan te, “Emun ebpenukut kew, kenè niw limbungi is menge etew te ibayad dan te vuhis. Iyan niw zà kuwaa ziyà te kandan is insug̵ù keniyu te gubirnu.” 
LUK.3.14	Ne zutun duen menge sundaru he mid-insà diyà te ki Juan te, “Sikami, hengkey is ibpeulaula kenami te Megbevayà?” Ne midtavak si Juan te, “Engkezi niw is kebpelihendeka te menge etew wey is ked-ulug̵i niw kandan te kewsa te kegkuwaa niw te selapì dan. Is sildu niw, metengkai en diyà te g̵ehinawa niw.”
LUK.3.15	Is menge etew zutun, hein nezineg dan haazà is kebpenurù ni Juan netenuzan dan is netagnà he hadì he mibpilì te Megbevayà ne egkeisip dan he kela ke iyan si Juan. 
LUK.3.16	Ne tenged kayi, migkag̵i si Juan diyà te kandan te langun te, “Duen ed-ilis kediey he utew lavew su minsan is kebpul-ut dà te menge sepatus din, kenè e pa zait he sulug̵uen din. Wahig is ibewtismu ku keniyu,” ke si Juan, “iyan, haazà is migkag̵i ku, ebewtismu zaan keniyu. Is edtuu, ne ebewtismuwan din te Wag̵as he Mulin-ulin. Ne is kenà edtuu, ne iyan din ibewtismu kandan is hapuy. 
LUK.3.17	Geina te ibpedsivayè din te edtapid is menge metazeng wey is menge lalung he etew, iring sikandin te ebpalid te parey he id-awè din is ukap dutun te parey. Ne haazà is parey ederengdengen, iyan, is ukap, edtutungen din diyà te hapuy he kenà egkeevukan,” ke si Juan.
LUK.3.18+LUK.3.19+LUK.3.20+LUK.3.21+LUK.3.22	Ne sevaha he andew zutun hein neketapus is langun he menge etew he ebpemebewtismu, mibpebewtismu zaan si Jesus diyà te ki Juan. Ne zutun mid-ampù si Jesus ne te kemulu pa sikandin ed-ampù nepuwasan is langit ne midlugtanà diyà te kandin is Wag̵as he Mulin-ulin he henduen te merepatik. Ne nezineg dutun is Megbevayà he egkag̵i ziyà te langit he ke sikandin te, “Minahal ku sikew he Anak ku. Utew ku en sikew igkelipey.”
LUK.3.18+LUK.3.19+LUK.3.20+LUK.3.21+LUK.3.22	Utew pa mezakel is impenurù ni Juan dutun te menge etew su ibpesavut din kandan is Meupiya he Tudtulanen. Migkag̵i ni Juan diyà te menge etew he mezaat is ulaula ni Gubirnedur Hirudis su mid-ag̵ew zin is ipag din he si Hirudyas he esawa te hazi zin he si Felipe. Ne kenà iyan dà mezaat he ulaula ni Hirudis haazà is nekag̵i ni Juan su mezakel pa zutun is utew memezaat he vaal zin. Ne kenà dutun dà taman te memezaat he ulaula zin he mibeelan din, kekenà, impepirisu zin pa si Juan.
LUK.3.23	Ne hein menge ketluan en he tuig is penuig̵en ni Jesus ne mibpuunan din is ebpeveelan kandin te Megbevayà. Iyan diyà te isip te menge etew he anak sikandin ni Jose. Ne si Jose, anak ni Hili. 
LUK.3.24	Ne si Hili, anak ni Matat; ne si Matat, anak ni Levi; ne si Levi, anak ni Milki; ne si Milki, anak ni Hani; ne si Hani, anak ni Jose. 
LUK.3.25	Ne si Jose, anak ni Metatyas; ne si Metatyas, anak ni Amos; ne si Amos, anak ni Nahum; ne si Nahum, anak ni Isli; ne si Isli, anak ni Nagey. 
LUK.3.26	Ne si Nagey, anak ni Maat; ne si Maat, anak ni Metatyas; ne si Metatyas, anak ni Simi; ne si Simi, anak ni Jose; ne si Jose, anak ni Huda. 
LUK.3.27	Ne si Huda, anak ni Huwanan; ne si Huwanan, anak ni Risa; ne si Risa, anak ni Surubebil; ne si Surubebil, anak ni Selatil; ne si Selatil, anak ni Niri; 
LUK.3.28	ne si Niri, anak ni Milki; ne si Milki, anak ni Adi; ne si Adi, anak ni Kusam; ne si Kusam, anak ni Ilmudam; ne si Ilmudam, anak ni Iyir; 
LUK.3.29	ne si Iyir, anak ni Josue; ne si Josue, anak ni Eliezer; ne si Eliezer, anak ni Hurim; ne si Hurim, anak ni Matat; ne si Matat, anak ni Levi. 
LUK.3.30	Ne si Levi, anak ni Simeon; ne si Simeon, anak ni Huda; ne si Huda, anak ni Jose; ne si Jose, anak ni Hunan; ne si Hunan, anak ni Iliyakim. 
LUK.3.31	Ne si Iliyakim, anak ni Miliya; ne si Miliya, anak ni Meinan; ne si Meinan, anak ni Metata; ne si Metata, anak ni Natan; ne si Natan, anak ni David; 
LUK.3.32	ne si David, anak ni Isai; ne si Isai, anak ni Ubid; ne si Ubid, anak ni Buus; ne si Buus, anak ni Salmun; ne si Salmun, anak ni Nasun. 
LUK.3.33	Ne si Nasun, anak ni Eminadab; ne si Eminadab, anak ni Admin; ne si Admin, anak ni Arni; ne si Arni, anak ni Isrum; ne si Isrum, anak ni Piris; ne si Piris, anak ni Huda; 
LUK.3.34	ne si Huda, ne anak ni Hakub; ne si Hakub, anak ni Isaak; ne si Isaak, anak ni Abraham; ne si Abraham, anak ni Tari; ne si Tari, anak ni Nakur. 
LUK.3.35	Ne si Nakur, anak ni Siruk; ne si Siruk, anak ni Ragaw; ne si Ragaw, anak ni Pilig; ne si Pilig, anak ni Ibir; ne si Ibir, anak ni Sile; 
LUK.3.36	ne si Sile, anak ni Keynan; ne si Keynan, anak ni Erpaksad; ne si Erpaksad, anak ni Sim; ne si Sim, anak ni Noe; ne si Noe, anak ni Lamik; 
LUK.3.37	Ne si Lamik, anak ni Metusalin; ne si Metusalin, anak ni Inuk; ne si Inuk, anak ni Harid; ne si Harid, anak ni Meheleliyil; ne si Meheleliyil, anak ni Keynan; 
LUK.3.38	ne si Keynan, anak ni Inus; ne si Inus, anak ni Sit; ne si Sit, anak ni Adan; ne si Adan, ne anak te Megbevayà.
LUK.4.1	Ne hein nebewtismuwan en si Jesus, mid-awà sikandin dutun te wahig he Hurdan. Nepurung sikandin meulini te Wag̵as he Mulin-ulin ne mid-uwit sikandin te Wag̵as he Mulin-ulin pehendiyà te tanà he wazà duen ed-ubpà he etew.
LUK.4.2	Ne zutun, seled te kepatan he andew, migezaman si Jesus ni Setanas ke ebpekesalè be. Ne te zutun he menge andew wazà minsan hengkey he nekaan ni Jesus, ne zutun te ikekepatan en he andew utew nevitil si Jesus. 
LUK.4.3	Ne migkeg̵iyan sikandin ni Setanas te, “Emun tutuu iyan he Anak ka te Megbevayà pengelinteuwi nu he mevaluy he egkeenen heini is menge vatu.” 
LUK.4.4	Ne midtavak si Jesus te, “Duen insurat he Lalag te Megbevayà he edhenduen te, ‘Kenà iyan dà igkeuyag te menusiyà is egkeenen.’ ”
LUK.4.5	Ne zutun mid-uwit si Jesus ni Setanas diyà te utew metikang ne te sengeperè dà dutun impeehè din is langun he g̵inhedian dini te kelibutan.
LUK.4.6	Ne migkag̵i si Setanas te, “Is kebayàbayà kayi te langun he menge g̵inhedian wey is langun kayi he ketig̵eyunan, ibeg̵ey ku kenikew. Impeveyveyaan kediey heini is langun ne egkehimu he ibeg̵ey ku zaan diyà te minsan hentei he egkesuatan ku. 
LUK.4.7	Langun kayi ne ibeg̵ey ku kenikew emun ed-azap ka kedì.”
LUK.4.8	Ne zutun midtavak si Jesus te, “Duen insurat he Lalag te Megbevayà he edhenduen te, ‘Iyan niw zà ezapa is Nengazen he Megbevayè niw. Ne is duma pa he ngazan he megbevayà, kenè niw tumana is sug̵ù din.’ ”
LUK.4.9	Ne zutun mid-uwit si Jesus ni Setanas diyà te inged he Hiruselim. Ne miduma zin diyà te utew metikang he limbuvungan te valey he egngezanan te Valey te Megbevayà. Ne migkeg̵iyan din te, “Emun tutuu iyan he Anak ka te Megbevayà, umpak ka 
LUK.4.10	su zuen insurat he Lalag te Megbevayà he edhenduen te, ‘Ebpetevangan ka te Megbevayà te menge velinsug̵uen din 
LUK.4.11	ne edtemukan ke zan su wey kenà egkerudruzan is minsan paa nu te vatu.’ ”
LUK.4.12	Ne midtavak kandin si Jesus te, “Duen daan insurat he Lalag te Megbevayà he edhenduen te, ‘Kenè kew mebaal te paag̵i he igezam niw te g̵ehem te Nengazen he iyan Megbevayè niw.’ ” 
LUK.4.13	Ne hein netuenan ni Setanas he kenè din bes egkepenulayan si Jesus, ne mid-ewaan din dè pa.
LUK.4.14	Ne zutun mid-ulì si Jesus diyà te prubinsya he Geliliya ne zekelà diyà te kandin is gehem te Wag̵as he Mulin-ulin. Ne segugunà nekeeneb diyà te langun he menge inged dutun is tudtul mehitenged ki Jesus. 
LUK.4.15	Ne nenurù sikandin diyà te menge simbahan te menge Hudiyu zutun te menge inged ne nemekezalig kandin is langun he menge etew.
LUK.4.16	Ne zutun midhendiyà si Jesus te Neserit, sikan is inged he zutun en sikandin medekelà. Ne zutun te andew he Sebadu he iyan Andew te Kedhimeley midseled si Jesus te simbahan su iyan betasan din. Ne midhitindeg su ebesahan din is insurat he Lalag te Megbevayà. 
LUK.4.17	Ne induwal zan kandin is belesahan he menge surat ni Esaias, sikan is ebpeneuven dengan te Megbevayà. Mibekar zin haazà ne neehè din ne mibasa zin is insurat he edhenduen te,
LUK.4.18	“Mid-ulinan a te Wag̵as he Mulin-ulin he ebpuun te Megbevayà.
LUK.4.18	Ne mibpilì a te Nengazen su wey ku ikepesavut te menge egkengeayuayu is Meupiya he Tudtulanen.
LUK.4.18	Ne mibpeveyaan din kedì
LUK.4.18	is menge etew wey ku sikandan metudtuli
LUK.4.18	he egkengevelukasan is nengevihag ni Setanas,
LUK.4.18	ne egkengeulian is nengelakap
LUK.4.18	wey zan mekeahà ne egketevangan
LUK.4.18	is egkengereg̵enan.
LUK.4.19	Midsug̵ù e zin daan wey ku metudtul
LUK.4.19	he iyan heini tuig he ibpeehè din
LUK.4.19	is gag̵ew zin te menusiyà.”
LUK.4.20	Ne zutun midlulun ni Jesus haazà is belesahan ne induwal zin diyà te miduwal kandin ne mibpinuu su ebpenurù. Ne is langun he menge etew zutun, midtengtengan dan sikandin su ebpemineg dan. 
LUK.4.21	Ne ke sikandin te, “Heini is netagnà he insurat he Lalag te Megbevayà he mibasa ku, ne netuman en guntaan dini te etuvangan niw.” 
LUK.4.22	Ne haazà is menge etew he nevurun dutun, nevenaran sikandan te menge penurù din, iyan, utew zan nengeinuinu su utew sikandin metau he edseysey. Ne ke sikandan te, “Kenè be anak heeyan ni Jose?” 
LUK.4.23	Ne migkag̵i si Jesus te, “Siguradu ebpekekag̵i kedì is duma keniyu te erubasa he edhenduen te, ‘Sikew is mememawì, hunai nu vewii is kenikew he lawa, 
LUK.4.24	Iyan,” ke si Jesus, “utew venar is egkeg̵iyen he is ebpeneuven te Megbevayà, kenà sikandin ebpemineg̵en te menge etew ziyà te keugelingen din he inged. 
LUK.4.25	Tutuu heini is egkeg̵iyen ku he iring heini is ulaula niw g̵untaan te timpu zengan hein kaazen pa ni Elias he ebpeneuven te Megbevayà; wazà ipeuzan te Megbevayà dini seled te tetelu he tuig wey heenem he vulan, ne nesug̵at te zekelà he vitil is langun he menge inged dini te kenitew. Ne mezakel is menge zuma tew he Hudiyu he menge valu he vahi he nengereg̵enan dutun te vitil. 
LUK.4.26	Iyan, wazà minsan sevaha kandan he mibpeveyaan ki Elias te Megbevayà wey zin metevangi, kekenà, nasì sikandin sug̵ua te Megbevayà diyà te inged he Seripta ziyà te prubinsya he Sidun wey zin metevangi is balu he vahi zutun he kenà Hudiyu. 
LUK.4.27	Ne iring din ded daan is sevaha he neulaula. Dengan te kaazen daan ni Elisio te sevaha zuen te ebpemeneuven te Megbevayà, mezakel is menge Hudiyu he ebpen-it-iten. Ne wazà Hudiyu he mibewian ni Elisio, kekenà, iyan is etew he kenà Hudiyu he si Naaman he tigSirya,” ke si Jesus. 
LUK.4.28	Ne is menge etew zutun te simbahan, hein nezineg dan haazà is migkag̵i ni Jesus ne utew zan nengepauk. 
LUK.4.29	Nemenhitindeg dan ne migewezan dan si Jesus ne mid-uwit dan pehendiyà te pangpang dutun te puntur te vuvungan he zutun benguna haazà is inged dan su ed-ulug̵en dan pezem dutun si Jesus te pangpang. 
LUK.4.30	Iyan, nenelektelek dà si Jesus diyà te kandan ne mid-awà sikandin dutun.
LUK.4.31	Ne midlaus si Jesus pehendiyà te Kepirnaum he inged he sakup te Geliliya. Ne zutun te Andew te Kedhimeley mibpenurù din is menge etew ziyà te simbahan. 
LUK.4.32	Ne is menge etew, hein nezineg dan haazà is kebpenurù din, utew zan nengeinuinu su zekelà is gehem ni Jesus te kebpenurù. 
LUK.4.33	Ne te kemulu pa ebpenurù si Jesus, duen maama zutun te simbahan he edlelungen te mezaat he mulin-ulin. Ne hein neehè din si Jesus, mibensag sikandin is egkag̵i te, 
LUK.4.34	“Sikew, Jesus he tigNeserit, hengkey is lavet nu kenami te menge mezaat he mulin-ulin? Kela ke iyan inhendini nu is edezeetan key kenikew. Egkekilala ku sikew; iyan ka sikan is hadì he mibpilì te Megbevayà!” 
LUK.4.35	Ne zutun midawey ni Jesus haazà is mezaat he mulin-ulin ne ke sikandin te, “Med-engked ka ne awè ka ziyan te kandin!” Ne zutun mibpengelinteuwan duen te mezaat he mulin-ulin he mekebadas diyà te tanà dutun te etuvangan te langun he menge etew haazà is edlelungen din. Ne mid-awà sikandin ne wazè din mekeizi haazà is etew he midlalung din. 
LUK.4.36	Ne utew nengeinuinu is langun he menge etew zutun ne neked-iinseey zan is egkag̵i te, “Hendei ebpuun heini is gehem ni Jesus te kebayàbayà? Su utew mekeg̵eg̵ehem is kedsug̵ua zin te menge mezaat he mulin-ulin he med-awè dan ne ebpemineg dan kandin!” 
LUK.4.37	Ne zutun pinaag̵i kayi nekeeneb haazà is bentug̵an ni Jesus diyà te langun he menge inged he uvey zutun.
LUK.4.38	Ne te ked-awà ni Jesus dutun te simbahan, midhendiyà te valey ni Simon. Ne egkezeruwan dutun is enug̵ang he vahi ni Simon ne utew meinit is lawa zin. Ne midhangyù dan ki Jesus he vewii zin haazà is bahi. 
LUK.4.39	Ne mid-uvayan ni Jesus haazà, ne mibpengelinteuwan din he maawà haazà is dateng din. Ne zutundutun neulian haazà is bahi. Ne zutun mid-enew ne midsuba sikandin te ibpekaan din engki Jesus.
LUK.4.40	Ne hein edsanlep en is andew, is langun he menge etew he zuen duma zan he egkezeruwan, mibpen-uwit dan diyà te ki Jesus haazà is egkengezeruwan. Ne edempaan dà ni Jesus is kada egkezeruwan dutun ne egkeulian en. 
LUK.4.41	Ne minsan sikan is menge mezaat he mulin-ulin, impemaawè din dutun te menge etew he edlelungen dan. Nemekekulahì haazà is menge mezaat he mulin-ulin he egkag̵i te, “Iyan ka iyan sikan is Anak te Megbevayà!” Iyan, impeengked sikandan ni Jesus su wazè din itug̵ut he zuen egkeg̵iyen dan su netuenan dan he iyan sikandin kes mibpilì te Megbevayà he hadì.
LUK.4.42	Ne hein egkepkepawè en mid-awà si Jesus dutun te inged ne midsiveysivey zutun te wazè din duma he etew. Iyan, mibpemengahà sikandin te menge etew, ne hein neturedu zan, midhangyù dan kandin he kenè pa sikandin med-awà dutun te inged dan. 
LUK.4.43	Iyan, migkeg̵iyan din sikandan te, “Is Meupiya he Tudtulanen te keag̵i te kedhadì te Megbevayà, kinahanglan he ibpenudtul ku ziyà te menge etew ziyà te menge zuma he inged su iyan heini insug̵ua kediey te Megbevayà.” 
LUK.4.44	Ne zutun midlaus si Jesus ne midweliyan din is menge etew zutun te menge simbahan te menge Hudiyu ziyà te prubinsya he Hudiya.
LUK.5.1	Sevaha he andew te ziyà si Jesus te veyvey te ranew he egngezanan te Giniserit, utew mezakel he menge etew is nengetipun su ebpememineg dan te Lalag te Megbevayà he ibpenurù din. 
LUK.5.2	Ne naahà ni Jesus is dezuwa he avang diyà te veyvey he wazà dutun mid-untud su midrenà dutun is menge teg̵ig̵aked su edlumpiyuwan dan is menge laya zan. 
LUK.5.3	Ne mid-untud si Jesus dutun te sevaha he avang he g̵aked ni Simon ne impehalin din ki Simon haazà is avang te malù ebpekeziyù dutun te veyvey. Ne mibpinuu si Jesus dutun te avang ne mibpenurù din is utew mezakel he menge etew.
LUK.5.4	Ne hein nekepasad si Jesus is ebpenurù, migkeg̵iyan din si Simon te, “Begsaya niw heini is avang pehendutun te mezalem ne penlaya kew zutun ne ebpekeutel kew te menge pait.” 
LUK.5.5	Ne midtavak si Simon te, “Tivuuk he kezukileman is kebpenlaya zey ne wazè dey neutel he minsan sevaha, iyan, emun iyan heeyan lalag nu ne ed-uman key ebpenlaya.” 
LUK.5.6	Ne zutun mibpenlaya zan en maan ne hein mibuwat dan haazà is laya ne nevenbenaran sikandan te utew mezakel he menge pait he neutel su samè dà kenà mevindas haazà is laya te kegkepenù din. 
LUK.5.7	Ne migkapey zan is menge zuma zan dutun te sevaha he avang wey zan mekeug̵up. Ne hein nekeuma haazà is menge zuma zan, impen-ahuk dan is pait dutun te zezuwa he avang ne samè dà kenà melavu haazà is menge avang tenged te utew nepenù. 
LUK.5.8	Ne si Simon Pedro, hein neehè din is neulaula, nekeluhud diyà te ki Jesus is egkag̵i te, “Datù, deyzey ke ebpekeziyuan a kenikew su utew a mekesesalà.” 
LUK.5.9	Iyan ingkekeg̵iya zin kayi su utew neherat is mata zin te nengeutel zan he pait. Ne henduen ded daan haazà is menge zuma zan. 
LUK.5.10	Elin daan nengeinuinu zutun is menge anak ni Sibidiyu he si Santiago wey si Juan he menge zuma ni Simon te ebpenlaya. Ne migkag̵i si Jesus diyà te ki Simon te, “Kenè ka mahandek. Menlelaya ka te pait, iyan, puun guntaan iyan ku ibpeveelan kenikew is kebpen-ahà te etew wey mehimu he menge sumusundan ku.” 
LUK.5.11	Ne zutun mid-uwit dan haazà is menge avang dan diyà te g̵eunan, ne mid-ewaan dan dutun is langun ne midsundan dan ki Jesus.
LUK.5.12	Ne sevaha he andew ne ziyà si Jesus te sevaha he inged ne neuma zin is etew he nepurung en meeneb te menge it-it. Haazà is it-iten, hein neehè din si Jesus, mid-uvey ziyà te kandin ne midluhud ne midungul diyà te etuvangan din is egkag̵i te, “Datù, emun meupiya zà te g̵ehinawa nu ne egkeulian a kenikew kayi te utew meremerik he egezamen ku.” 
LUK.5.13	Ne zutun midampà sikandin ni Jesus te egkag̵i te, “Utew meupiya te g̵ehinawa ku; meulii ka!” Ne segugunà nehanewhanew zutun te etew haazà is it-it din. 
LUK.5.14	Ne zutun mibeleuzan sikandin ni Jesus te, “Kenè nu heini zè pa tudtula ziyà te minsan hentei he etew, kekenà, hendiyè ka g̵untaan te memumuhat he midhimu te Megbevayà wey zin maahà he neulian ka. Ne iveg̵ey nu kandin is ibpemuhat wey nu metuman sikan is insug̵ù dengan ni Moises su wey metueni te langun, he tutuu iyan he neulian ke en.” 
LUK.5.15	Iyan, minsan pa zutun, nekeeneb diyà te meziyù is bentug̵an ni Jesus ne tenged dutun utew mezakel he menge etew is ebpemenhendutun te kandin wey zan mezineg is kebpenurù din ne wey zaan meulii sikandan te menge zaru zan. 
LUK.5.16	Iyan, duen menge timpu he ed-ewaan din haazà is mezakel he menge etew ne edhendiyà sikandin te tanà he wazà dutun duma zin he etew ne zutun ed-ampù diyà te Megbevayà.
LUK.5.17	Sevaha he andew he ebpenurù si Jesus, duen ebpemimpinuu he mezakel he menge Perisiyu wey menge menunudlù te kesug̵uan he midtelavuk dutun. Diyà haazà ebpemuun te langun he menge inged he sakup te Geliliya wey sakup te Hudiya. Ne zuen daan duma zan dutun he ebpemuun te Hiruselim. Ne zutun te ki Jesus is gehem te Megbevayà su wey zin mevewii is menge etew. 
LUK.5.18	Ne zutun nekeuma is menge etew he ed-uwit te etew he minatey is divaluy he lawa zin he impehizeg̵à te zuyanà. Idseled dan pezem dutun te valey su wey zan ikesavuk diyà te etuvangan ni Jesus. 
LUK.5.19	Ne g̵eina te nepurung mehasek is menge etew zutun te valey ne wazè dan ikevayà sikandin dutun. Diyè dan mebayà te atep ne mibudsiyan dan is atep he renged ni Jesus ne haazà is duyanà he zutun is etew he minatey is divaluy he lawa zin, midteyuntun dan dutun te teliwazà te menge etew he zutun si Jesus. 
LUK.5.20	Ne hein nesavut ni Jesus he zekelà is kedsarig dan kandin, migkeg̵iyan din heini is etew te, “Mama, nepesaylu en is menge salè nu.” 
LUK.5.21	Ne zutun, is menge Perisiyu wey is menge menunudlù te kesug̵uan, neisip dan diyà te g̵ehinawa zan is: “Hentei heini he etew is edsupak te Megbevayà? Megbevayà sikandin uvag su hentei is ebpekepesaylu te menge salà, kekenà, iyan dà is Megbevayà.” 
LUK.5.22	Ne nesavut ni Jesus is diyà te isip dan ne migkeg̵iyan din sikandan te, “Maan is egkeisip niw is iring keniyan? 
LUK.5.23	Hendei zapit is egkehimu te etew zà duen, iyan be is kebpesaylu te salà kayi te etew wey ke iyan is kegkeulii kayi te etew su wey mekeenew ne mekehipanew? 
LUK.5.24	Pinaag̵i te kebewii ku g̵untaan kayi te etew, ibpeehè ku keniyu he siak is Kakey te Menusiyà, duen ku keg̵ehem dini te lumpad te kebpesaylu te salà.” Ne zutun migkeg̵iyan din haazà is etew he minatey is divaluy he lawa, ke sikandin te, “Sikew, Mama, enew ka, ne kuwaa nu heeyan is duyanè nu ne ulì ka!” 
LUK.5.25	Ne zutundutun mid-enew haazà is etew zutun te etuvangan dan te langun ne migkuwa zin haazà is impehizeg̵aan kandin ne mid-ulì is edalig te Megbevayà. 
LUK.5.26	Ne is langun he menge etew zutun ne nengeherat is mata zan, ne utew zan nengeinuinu ne midalig dan is Megbevayà, ne ke sikandan te, “Heini is neehè tew g̵untaan, ne utew egkein-inuwi!”
LUK.5.27	Ne hein neipus haazà, ne mid-awà dutun si Jesus ne neehè din is sevaha he menunukut te vuhis he egngezanan ki Levi he ebpimpinuu ziyà te upisina zin. Ne migkeg̵iyan ni Jesus te, “Mama, sunud ka kedì.” 
LUK.5.28	Ne zutun ne mid-ewaan ni Levi is minsan hengkey zutun ne midsunud ki Jesus.
LUK.5.29	Ne zutun midtukud te zekelà he keemuran si Levi ziyà te valey zin su zutun si Jesus. Ne mezakel is nemenelavuk dutun he menge menunukut te vuhis he menge zuma ni Levi, ne zuen daan menge zuma he menge etew he nemengaan duma kandan. 
LUK.5.30	Ne zuen menge Perisiyu wey menge menunudlù te kesug̵uan he nekeahà kayi te menge etew. Ne migkeg̵iyan dan is menge sumusundan ni Jesus te, “Maan is egkaan kew wey ed-inum kew zuma te menge limbungan he menunukut te vuhis wey te menge mesinupaken?” 
LUK.5.31	Ne iyan midtavak dutun si Jesus, ke sikandin te, “Sikan is wazè din daru, ne kenà egkinahanglan he ebewian, kekenà, iyan dà is duen din daru. 
LUK.5.32	Siak, wazà a medhendini wey ku ikepeiniyug te ked-ulaula te mezaat is menge metazeng, kekenà, iyan is mesinupaken te Megbevayà.”
LUK.5.33	Ne zuen menge etew he migkag̵i ziyà te ki Jesus te, “Is menge sumusundan ni Juan Megbebewtismu wey is menge sumusundan te menge Perisiyu, ne layun dan ed-ampù wey edsalang dan he egkaan 
LUK.5.34	Ne migkag̵i si Jesus diyà te kandan te, “Penenglitan, ke zuen eseweey, is menge zuma te ebpengesawa, kenà egkehimu he ibpesalang sikandan te kegkaan ke kemulu zan pa zuma haazà is ebpengesawa. 
LUK.5.35	Ne zutun te timpu he ibpaawà diyà te kandan sikan is ebpengesawa, human dan edsalang egkaan, su egkeseeng dan.”
LUK.5.37	Ne iring din ded daan,” ke si Jesus, “is binu he sikan pa ebeeli he idtag̵ù diyà te teleg̵uey he lundis te kambing. Kenà egkehimu he ziyà idtag̵ù te zaan he teleg̵uey su ebetu is teleg̵uey ne egkeulaan haazà is binu ne egkezeetan daan is teleg̵uey. 
LUK.5.38	Kinahanglan he sikan is binu he sikan pa ebeeli, diyà idtag̵ù te veg̵u en he teleg̵uey. 
LUK.5.39	Ne sikan is etew he nekeinum te zaan he vinu, kenè en sikandin ed-inum duen te vinu he sikan pa ebeeli su ke sikandin te, ‘Iyan meupiya is daan he vinu.’ ”
LUK.6.1	Ne zutun te sevaha he andew he Sebadu, ingkevayà eni Jesus is pemuleey. Ne mibpengetu haazà is menge sumusundan din te menge trigu ne mibpengusu zan haazà ne mibpengaan dan is menge veg̵as dutun. 
LUK.6.2	Ne zutun duen menge Perisiyu he migkag̵i te, “Maan is edsupaken niw is insug̵ù kenitew te Megbevayà he wazà ibpevaal emun Andew te Kedhimeley?” 
LUK.6.3	Ne midtavak si Jesus te, “Kenà egkehimu he wazè niw mevasa ziyà te ingkesurat dengan kes mid-ulaula ni Hadì David. Sikandin wey is menge sundaru zin ne nengevitil sikandan. 
LUK.6.4	Ne wazà sikandin mekesalà minsan midseled diyà te simbahan he Valey te Megbevayà ne migkaan din is egkeenen he insavuk diyà te etuvangan te Megbevayà ne impekaan din daan dutun is menge zuma zin. Supak te kesug̵uan is kegkeena zan dutun su iyan dà ebpekekaan dutun he egkeenen is menge memumuhat.” 
LUK.6.5	Ne impelaus ni Jesus haazà is lalag din, ke sikandin te, “Siak is Kakey te Menusiyà, iyan a zuen keg̵ehem te egkag̵i ke hengkey is hustu he ed-ul-ulahan te etew emun Andew te Kedhimeley.”
LUK.6.6	Ne sevaha pa zutun he andew he Sebadu, midseled si Jesus duen te simbahan te menge Hudiyu ne nenurù sikandin. Ne zuen dutun etew he minatey is menge ug̵at te kewanan he velad din. 
LUK.6.7	Ne zuen dutun menge etew he Perisiyu wey menge menunudlù te kesug̵uan. Ne mibentayan dan si Jesus su ed-ehaan dan ke ebewian din be haazà is etew zutun te andew su Andew te Kedhimeley. Iyan ibpurungi zan ibentayi ki Jesus su wey zan mekeahà te paag̵i te kedsumbunga zan kandin he midsupak din is Andew te Kedhimeley. 
LUK.6.8	Ne si Jesus, netuenan din ke hengkey is netag̵ù diyà te isip dan ne migkeg̵iyan din haazà is etew he nezeetan is belad din te, “Mama, hitindeg ka ne uvey ka zini.” Ne midhitindeg haazà is etew ne mid-uvey ziyà te ki Jesus. 
LUK.6.9	Ne migkag̵i si Jesus diyà te menge Perisiyu wey menge menunudlù, ke sikandin te, “Hengkey is isip niw? Hendei zapit is intug̵ut kenitew zuen te kesug̵uan tew he ed-ul-ulahan tew kayi te Andew te Kedhimeley? Iyan be is kedtavang te etew he edlised wey ke ebpesipelahan be is etew? Iyan be is kedtavang te etew su wey kenà mebpatey wey ke edhimetayan be?” 
LUK.6.10	Ne mibpenlangulangu si Jesus dutun te langun he menge etew ne migkeg̵iyan din haazà is etew he nezeetan is belad din te, “Ketenga nu, Mama, is belad nu.” Ne migketeng dutun te etew is belad din ne segugunà neulii. 
LUK.6.11	Ne zutun, ne utew nengepauk haazà is menge Perisiyu wey haazà is menge menunudlù te kesug̵uan ne mibpelelelag̵è dan ke hengkey is ed-ul-ulahan dan ki Jesus.
LUK.6.12	Ne sevaha he andew zutun midhendiyà si Jesus te vuvungan su ed-ampù diyà te Megbevayà. Ne mid-ampù sikandin dutun te tivuuk he kezukileman. 
LUK.6.13	Ne hein nepawà dutun ne miburun din is menge sumusundan din ne mibpilì din dutun is sepulù wey zezuwa ne migeraran din haazà he menge epustul. 
LUK.6.14	Is menge etew he nengepilì din dutun iyan ensi Simon he sikan is migeraran din ki Pedro, wey sikan is hazi ni Simon he si Andres, si Santiago wey si Juan, si Felipe wey si Bartolome, 
LUK.6.15	si Mateo wey si Tomas, si Santiago he anak ni Alpiyu wey sevaha he etew he egngezanan ded daan ki Simon he nevantug tenged te utew mezesen sikandin he edtuman te imbilinbilin he kesug̵uan, 
LUK.6.16	ne elin daan si Hudas he anak te sevaha he etew he egngezanan daan ki Santiago wey is sevaha pa he egngezanan ki Hudas he tigKeriyuti. Heini he Hudas, iyan kes mid-akal ki Jesus.
LUK.6.17	Ne hein neipus ni Jesus is kebpilia zin kandan midtupang sikandin duma haazà is nengepilì din. Midteren dan dutun te patag ne nengevurun dutun is mezakel he menge sumusundan din wey is medmezakel he menge etew he ebpemuun diyà te menge inged he sakup te Hudiya wey ziyà te inged he Hiruselim. Ne zuen daan menge etew he ziyà ebpemuun te menge inged he Tiru wey Sidun he ziyà te veyvey te zag̵at. Iyan tuyù dutun te menge etew is ebpemineg dan te kebpenurù ni Jesus wey ebpemevawì daan sikandan kandin te menge zaru zan. 
LUK.6.18	Ne mibewian din is langun he menge etew he ebpenlelungen te menge mezaat he mulin-ulin zutun ne nengeulian sikandan. 
LUK.6.19	Ne mezakel zutun te menge etew is egkesuat he egawed diyà te ki Jesus, su zuen gehem he ebpuun diyà te kandin ne pinaag̵i zutun egkengeulian is langun te sikandan.
LUK.6.20	Ne mibpenlangulangu si Jesus diyà te menge sumusundan din ne migkag̵i sikandin te, “Utew kew zeyzey is menge ayuayu su iyan kew en edhedian te Megbevayà!
LUK.6.21	Utew kew zeyzey is egkengevitil g̵untaan su ebpekehentayen kew keuzemà te Megbevayà! Utew kew zeyzey is egkengeseeng guntaan su egkengelipey kew keuzemà.
LUK.6.22+LUK.6.23	Utew kew zeyzey emun egkuntedahan kew te menge etew ne kenè kew zan edewaten he zuma zan, ne ebpeel-elezan kew zan, ne egkeg̵iyen kew zan he memezaat is ulaula niw tenged te midsundan kew kedì te Kakey te Menusiyà. Iyan heini kes mid-ulaula zengan te menge kepuun dan diyà te menge ebpeneuven te Megbevayà. Medlipey kew utew emun egkehitavù heini ziyan te keniyu su utew zekelà is suhul keniyu te Megbevayà he ebpeebuten niw ziyà te langit.
LUK.6.24	Iyan, kehizu niw te menge sepian guntaan su emun egkehanew is menge ketig̵eyunan niw wazè en duma pa he igkelipey niw keuzemà.
LUK.6.25	Kehizu niw te layun egkengehantey g̵untaan su zuen timpu keuzemà he egkengevitil kew! Kehizu niw te egkengelipey g̵untaan su zuen timpu keuzemà he utew kew egkengeseeng.
LUK.6.26	Kehizu niw te edtehuzen guntaan te langun he menge etew su iyan heeyan mid-ulaula zengan te menge kepuun dan diyà te menge kenà tutuu he ebpeneuven te Megbevayà. Umba edtehuzen kew te menge etew su iring kew zutun te menge kenà tutuu he ebpeneuven ne edsilutan kew zaan te Megbevayà.
LUK.6.27	Iyan egkeg̵iyen ku keniyu te menge sumusundan ku he ebpemineg kediey g̵untaan is: kinahanglan he kenà mezaat is gehinawa niw ziyà te menge kuntada niw, kekenà, purungi niw is egkengeepes keniyu. 
LUK.6.28	Penubtuvazi niw te meupiya is ebpenrawak keniyu. Iampù te Megbevayà is ebpesipala keniyu. 
LUK.6.29	Emun duen etew he edtebpien din is enaping nu, ne keg̵iyi nu he egkehimu pa ke elin din edtebpien is divaluy. Ne emun duen etew he edluwasen din is kumbalè nu ne keg̵iyi nu te egkehimu pa ke elin din egkuwaan is kemising nu. 
LUK.6.30	Emun duen ebuyù diyà te kenikew, iveg̵ey nu ziyà te kandin is ebuyuen din, ne emun duen etew he ed-eg̵awen din is menge azen nu ne kenè nu hewia. 
LUK.6.31	Is meupiya he egkesuatan nu he ed-ul-ulahan te zuma ziyà te kenikew, ne iyan nu ul-ulaha ziyà te kandan.
LUK.6.32	Kenè nu isipa he edsuhulan ka te Megbevayà emun iyan nu zà igkesuat is menge etew he igkesuat ke zan daan su minsan is menge mesinupaken he etew, ne igkesuat dan daan is menge etew he egkesuat kandan. 
LUK.6.33	Ne ke iyan nu zà ebpurungan is menge etew he ebpurungan ke zan daan, kenè nu isipa he edsuhulan ka te Megbevayà su minsan is menge mesinupaken he etew, ne ebpurungan dan daan is ebpurung kandan. 
LUK.6.34	Ne emun iyan nu zà ibpeutang is etew he netuenan nu he ebpekevayad te ibpeutang nu kandin, kenè nu isipa he edsuhulan ka te Megbevayà su minsan is menge mesinupaken he etew, ibpeutang dan is menge zuma zan he mesinupaken emun egketuenan dan he ebpekevayad dutun te ibpeutang. 
LUK.6.35	Iyan penurù ku keniyu is: kenà imezaat te g̵ehinawa niw is menge kuntada niw, kekenà, meupiya is ul-ulaha niw ziyà te kandan. Ke zuen etew he ed-utang keniyu, kenè niw itag̵ù diyà te g̵ehinawa niw he kinahanglan he beyazi kew zin. Emun edtumanen niw heini, igkepeehè niw he menge anak kew te utew lavew he Megbevayà. Ne utew zekelà is suhul zin keniyu su minsan is menge etew he memezaat is ulaula wey is menge kenà ebpeselamat kandin, egkehizuwan din sikandan gihapun. 
LUK.6.36	Iring te nehizu kenitew is Amey tew he Megbevayà, mehizu kew zaan te zuma niw.
LUK.6.37	Kenè kew medsawey te zuma niw ne kenè kew zaan edsewayen te Megbevayà. Is duma niw he nekesalà, kenè niw keg̵iya he meupiya ke edsilutan su wey kenè kew mesiluti te Megbevayà. Mebmepeseyluwen kew te zuma niw ne ebpeseyluwen kew te Megbevayà te menge salè niw. 
LUK.6.38	Mebeg̵ey kew ziyà te menge zuma niw ne is Megbevayà, ebeg̵ayan kew zin daan. Is kezekelà te ibeg̵ey niw ne iyan daan kezekelà te ibeg̵ey keniyu te Megbevayà. Ne is ibeg̵ey zin keniyu, ne utew subra su henduen te utew edhesheseka wey utew ebpenpenua ne egkepeuluwan pa.”
LUK.6.39	Ne impezineg ni Jesus is sempità, ke sikandin te, “Is etew he lakap, kenà egkehimu he ed-ag̵ak te sengelelakap daan, su pudu zan is dezuwa, egkeulug diyà te vitu. 
LUK.6.40	Is ebpepenurù, kenè din isipa he lavew sikandin he edtehuzen kenà te ebpenurù kandin. Ne emun wazè en igkepenurù kandin te ebpenurù, human ebpekedrepeng sikandan is ebpepenurù wey is ebpenurù.”
LUK.6.41	Ne mid-uman megkag̵i si Jesus te, “Sikew is layun edsawey te zuma nu, maan is edsawey ka te salà te zuma nu he iring dà te pesek he nekeahuk te mata zin. Ne sikew, duen nu salà he iring kezekelà te vatang he nekevuta te mata nu ne ebpesegdanen nu? 
LUK.6.42	Ne egkeg̵iyan nu pa sikandin he id-awè nu haazà is nekepesek kandin, iyan, nepesek mulà is kenikew he mata te vatang he ebpesegdanen nu! Utew tarù is ulaula nu! Ihuna nu iawà is batang he nekepesek kenikew ne human ka ebpekeahà. Ne zutun melemu nu zà igkeawà haazà is nekepesek te zuma nu.”
LUK.6.43	Ne ke si Jesus en maan te, “Is kayu he wazè din erat, meupiya is beg̵as din ne kenà ebpemeg̵as te mezaat. Is kayu he zuen din erat, mezaat is beg̵as din ne kenà ebpemeg̵as te meupiya. 
LUK.6.44	Egketuusan is kada kayu pinaag̵i te veg̵as din, su is banag ne kenà ebpemeg̵as te paras ne is seg̵à ne kenà ebeg̵as te igira. 
LUK.6.45	Ne iring din ded daan te etew,” ke si Jesus, “su emun meupiya is ulaula zin he etew, memeupiya zaan is nemeketag̵ù diyà te g̵ehinawa zin; meupiya zaan is kebpemèbè din. Iyan, ke mezaat is ulaula zin he etew, memezaat daan is nemeketag̵ù diyà te g̵ehinawa zin, ne mezaat daan is kebpemèbè din. Su is egketag̵ù te g̵ehinawa te etew, iyan daan egkekag̵i zin.”
LUK.6.46	Ne mid-uman megkag̵i si Jesus te, “Maan is egkeg̵iyen niw he iyan a egalen niw, iyan, kenè niw edtumanen is menge sambag ku keniyu. 
LUK.6.47	Is minsan hentei he sumusundan ku he nekezineg te menge sambag ku ne ebpezumdumahan din, egkeg̵iyen ku keniyu he 
LUK.6.48	iring sikandin te etew he ebevaley te melig-en diyà te zivavew te zekelà he vatu. Memezalem is bangbang din he mibpesekan din te tukud. Ne nepasad haazà is baley ne mibagyu ne midalem is wahig ne nesug̵at haazà is baley te meseleg he wahig, iyan, wazà merundus su nevig̵eran man. 
LUK.6.49	Ne is etew he ebpemineg dà te menge sambag ku, iyan, kenè din ebpezumdumahan, ne iring sikandin te etew he ebevaley ziyà te pantad. Ne hein nepasad din haazà is baley zin ne mibagyu ne nesug̵at haazà is baley zin te utew meseleg he wahig ne nerundus haazà is baley he nepurung mewag̵ey.”
LUK.7.1	Ne hein nekeipus dutun si Jesus he ebpenurù te menge etew ne midhendiyà sikandin te inged he Kepirnaum. 
LUK.7.2	Ne zuen dutun etew he kenà Hudiyu he kepitan te nenggatus he sundaru he zuen din sulug̵uen he maama he utew zin minahal. Ne heini is sulug̵uen ne egketigbak is egkezeruwan su edluwàluwè en te g̵ehinawa. 
LUK.7.3	Ne hein neventug̵an haazà is egalen din mehitenged ki Jesus, midsug̵ù din is pira he vuuk te ebmeg̵urangen te menge Hudiyu wey zan mehengyui si Jesus he medhendutun su wey zin mevewii haazà is sulug̵uen dutun te kepitan. 
LUK.7.4	Ne mibeyaan dutun te menge ebmeg̵urangen si Jesus ne midhangyù dan kandin, ke sikandan te, “Engayan he tevangi nu sikandin 
LUK.7.5	su sikitew is menge Hudiyu, ne mahal ziyà te g̵ehinawa zin; mibpehitindeg sikandin te sevaha he simbahan tew.” 
LUK.7.6	Ne zutun miduma si Jesus kandan ne hein ebpelingguma zan en dutun te valey te egalen te menge sundaru ne impesinug̵ung din ensi Jesus te menge zuma zin wey zan mekag̵i ziyà te ki Jesus is lalag din he edhenduen te, “Datù, kenè nu en semuka is gehinawa nu te kedhendini te valey ku su kenà a zait he ebigatbigat kenikew he medhendini ke pa maan. 
LUK.7.7	Su utew zekelà is pid-etawan nu ne minsan is kedsinug̵ung ku kenikew, ne kenà a zait. Utew ka mekeg̵eg̵ehem ne minsan ke egkag̵i ke zà te, ‘Meulii sikandin,’ ne egkeulian en is sulug̵uen ku. 
LUK.7.8	Netuenan ku heini su iring te zuen ebayàbayà kedì ne zuen daan menge sundaru he ebeyveyaan ku. Ne edsug̵uen ku is sevaha he medhipanew ne edhipanew en. Ne edtewag̵en ku is sevaha pa he medhendini ne edhendini en. Ne edsug̵uen ku zaan is sulug̵uen ku ke zuen ebpeveelan ku ne ebeelan din. Ne iring din ded daan diyan te kenikew su is egkeg̵iyen nu ne egkehimu en.” 
LUK.7.9	Ne te nezineg ni Jesus heini, ne utew neinuinu. Ne midlingì ne migkag̵i ziyà te mezakel he menge etew he nemenduma kandin te, “Wazè ku pa meuma is etew he kevuwazan ni Israyil he iring kayi he utew mezesen is kedtuu zin!” 
LUK.7.10	Ne mid-ulì haazà is menge midsug̵ù dutun te egalen te menge sundaru ne hein nekeuma zan diyà te valey, neulian en haazà is sulug̵uen te kepitan.
LUK.7.11	Ne nepiraan pa maan dutun midhendiyà si Jesus te inged he egngezanan te Nain. Ne utew mezakel is menge etew he nemenduma kandin ragkes te menge sumusundan din. 
LUK.7.12	Ne hein ebpekeuma zan en dutun te idselang dutun te inged ne nesinug̵ung dan is menge etew he ebpuun dutun te inged he edlanting te minatey su idleveng dan. Maama haazà is minatey he iyan dà anak dutun te meritan he valu. Mezakel is menge etew zutun te inged he miduma zutun te vahi he eduma te edleveng. 
LUK.7.13	Ne is Nengazen he si Jesus, hein neehè din haazà is bahi he edsineg̵ew ne midtavang is gehinawa zin ne migkeg̵iyan din haazà is bahi te, “Ayà, kenè ka sineg̵ew.” 
LUK.7.14	Ne mibeyaan din is edlentingen ne migewezan din. Ne nemeketeren haazà is edlanting dutun te minatey ne migkeg̵iyan ni Jesus haazà is edlentingen te, “Mama, enew ka!” 
LUK.7.15	Ne zutundutun mid-enew haazà is minatey ne mibpekidlalag kandan. Ne migkeg̵iyan ni Jesus haazà is iney zutun te nevanhew he kuwaa zin en haazà is anak din. 
LUK.7.16	Ne is langun he nemekeahà dutun, ne utew zan nengehandek ne nezalig dan is Megbevayà, ke sikandan te, “Heini en te kenitew is utew lavew he ebpeneuven te Megbevayà!” Ne ke sikandan daan te, “Mibulus en is Megbevayà su wey kiw melibri is menge nengepilì din he etew!” 
LUK.7.17	Ne haazà is tudtul te mid-ulaula ni Jesus, ne segugunà nekeeneb diyà te tivuuk he menge inged te prubinsya he Hudiya wey ziyà te zuma pa he menge inged he nekepeg̵ilid dutun.
LUK.7.18	Ne hein nezineg te menge sumusundan ni Juan Megbebewtismu is tudtul mehitenged kayi te langun, midtudtulan dan si Juan. 
LUK.7.19	Ne zutun midtawag ni Juan is dezuwa te menge sumusundan din ne midsug̵ù din diyà te ki Jesus. Iyan insug̵ua zin dutun su ibpeinsè din ke iyan en be iyan si Jesus sikan is netagnà dengan is kebpekeuma zin dini te kelibutan he impesavut ni Juan wey ke zuen pe be ebpeebuten he liyu ki Jesus. 
LUK.7.20	Ne hein nekeuma zan diyà te ki Jesus migkag̵i zan te, “Iyan impekehendini zey te kenikew su midsug̵ù key ni Juan Megbebewtismu su ibpeinsè din ke iyan ke en be iyan kes impesavut din he ibpehendini te Megbevayà wey ke zuen pe be ebpeebuten liyu kenikew?” 
LUK.7.21	Ne zutun he andew, mezakel is menge etew he nengeulian ni Jesus te menge zaru wey ebpenggezamen dan. Impemeg̵uwè din dutun te menge etew is menge mezaat he mulin-ulin he ebpenlalung kandan ne midhimu zin he mekeahà is mezakel he menge lakap. 
LUK.7.22	Ne migkeg̵iyan ni Jesus haazà is menge sug̵ù ni Juan te, “Likù kew en diyà te ki Juan ne tudtula niw ziyà te kandin is nengeehè niw he mid-ulaula ku wey ke hengkey is nezineg niw he migkag̵i ku. Iyan niw tudtula kandin he tenged kedì ne ebpemekeehè en is menge lakap ne ebpemekehipanew en is menge piang; nengeulian en is menge it-iten wey ebpemekezineg en is menge vengel. Mibanhew ku is nemematey wey impesavut ku ziyà te menge egkengeayuayu is Meupiya he Tudtulanen. 
LUK.7.23	Utew zeyzey is etew he kenà eduwazuwa he iyan a sikan is midsug̵ù te Megbevayà.”
LUK.7.24	Ne hein migenat en haazà is menge sug̵ù ni Juan ne migkag̵i si Jesus diyà te mezakel he nengetig̵um he menge etew, ke sikandin te, “Hein midhilesung niw si Juan diyà te tanà he wazà duen ed-ubpà he etew, hengkey is inhilesunga niw kandin? Iyan be ed-ahaan niw is etew he iring te sagbet he egkewaleng te keramag? Kenà iyan haazà 
LUK.7.25	Midhilesung niw ve is etew he utew meupiya is bisti zin? Kenà daan, su is menge etew he memeupiya is bisti wey utew meupiya is kebpekesavuk, ne ziyè dà egkeahà te turug̵an te hadì. 
LUK.7.26	Ne hengkey is inhilesunga niw? Ed-ehè kew ve te etew he ebpeneuven te Megbevayà? Iyan haazà tutuu he ed-ahaan niw su ebpeneuven iyan si Juan. Iyan, kenà te ebpeneuven dà 
LUK.7.27	su iyan daan si Juan sikan is kegketuman te netagnà he insurat he Lalag te Megbevayà su migkag̵i zutun is Megbevayà te, ‘Duen etew he edsug̵uen ku. Ibpehuna ku sikandin kenikew wey zin mehig̵ewani is ibayè nu.’ ” Ne mid-uman megkag̵i si Jesus te, 
LUK.7.28	“Tentenuzi niw he si Juan Megbebewtismu, wazà minsan hentei he etew te minsan keenu he timpu he nekelavew kandin, iyan, ke edhadì keuzemà is Megbevayà, is minsan hentei he etew zutun he edhedian te Megbevayà, minsan utew minus is pid-etawan din, lavew pa sikandin kenà si Juan guntaan.”
LUK.7.29	Ne hein nezineg heini is menge penurù ni Jesus te langun he menge etew zutun wey te menge mesinupaken he menge menunukut te vuhis, migkag̵i zan he utew hustu is menge ulaula te Megbevayà. Umba migkag̵i zan heini su iyan si Juan kes mibpemewtismu kandan. 
LUK.7.30	Iyan, is menge Perisiyu wey is menge menunudlù te kesug̵uan te menge Hudiyu, wazè dan mulà pezumdumahi is egkesuatan te Megbevayà he ibpeulaula kandan ne wazè dan daan mebpebewtismu ki Juan.
LUK.7.31	Ne mid-uman megkag̵i si Jesus te, “Sikiyu is menge etew g̵untaan, iyan ebpetug-iringan ku keniyu is menge vatà. 
LUK.7.32	Su is menge vatà, ne ebpememimpinuu ziyà te tiyenggiyan is ebevaleyvaley. Ne ebpeum-umawà sikandan is egkag̵i te, ‘Edtemburan dey sikiyu ne kenè kew edsayew, ne edlelendag key ne kenè kew zaan edtampu.’ 
LUK.7.33	Ne hein neehè niw si Juan Megbebewtismu, is edsalang egkaan, ne kenà daan ed-inum te vinu ne migkag̵i niw he midsuukan sikandin te mezaat he mulin-ulin. 
LUK.7.34	Ne siak is Kakey te Menusiyà, wazà a medsalang megkaan ne mid-inum a mulà te vinu ne nengeinuinu kew ne migkag̵i niw he vuleg̵uk a wey pereinum te vinu. Ne ke sikiyu te emig̵u a te menge lalung he etew iring te menunukut te vuhis wey menge mesinupaken. 
LUK.7.35	Iyan,” ke si Jesus, “pinaag̵i te menge ulaula te menge etew he tutuu is kedsarig dan te Megbevayà egketuusan ta he utew metau sikandin.”
LUK.7.36	Ne zuen dutun Perisiyu he mid-umbita zin si Jesus he ibpekaan diyà te valey zin. Ne midhendiyà si Jesus. Ne hein nekeuma en si Jesus dutun, ne mibpinuu is egkaan. 
LUK.7.37	Ne zutun he inged duen bahi he mezaat is dengeg din. Ne hein netuenan kayi te vahi he zutun egkaan si Jesus te valey te Perisiyu, midhendutun sikandin is ed-uwit te meputì he pelenahan he vatu he elebastru he midteg̵uan te mehemut he agwa he mahal utew. 
LUK.7.38	Ne mid-uvayan din si Jesus ne midluhud diyà te uvey te paa zin ne mibpenig̵is is luhè din ne nengeulug diyà te paa ni Jesus. Ne mibpunasan din te vulvul zin ne midhezekan din. Ne zutun mibusbusan din haazà is paa ni Jesus duen te agwa he utew mehemut. 
LUK.7.39	Ne naahà heini zutun te Perisiyu he mid-umbita ki Jesus, ne neisip din is, “Angin ke tutuu he ebpeneuven heini te Megbevayà ne kenà ebpekeeles kandin is meremerik he ulaula kayi te vahi ne wazè din pezem itug̵ut he meg̵ewezi is lawa zin kayi te vahi.” 
LUK.7.40	Ne zutun impezineg ni Jesus dutun te Perisiyu heini is lalag, ke sikandin te, “He Simon, duen egkeg̵iyen ku kenikew.” Ne ke si Simon te, “Hengkey?” 
LUK.7.41	Ne ke si Jesus te, “Iyan heini is sempità. Dengan duen sevaha he etew he ebpeutang te selapì. Ne zuen dutun dezuwa he etew he nekeutang diyà te kandin. Is sevaha, ne lelima he g̵atus is neutang din ne is sevaha, ne kelimahan dà is kandin he neutang. 
LUK.7.42	Ne hein kenà ebpekevayad haazà is dezuwa he utangan, ne migkag̵i haazà is neutangan dan he kenè dan en beyazi haazà is utang dan.” Ne mid-uman megkag̵i si Jesus te, “Hendei zapit dutun te zezuwa he etew he nekeutang is lavew he utew mahal diyà te g̵ehinawa zin haazà is neutangan dan?” 
LUK.7.43	Ne ke si Simon te, “Iyan buwa lavew he utew zekelà is gehinawa zin te etew he neutangan dan sikan is dekelà is utang din he wazè en peveyazi kandin.” Ne ke si Jesus te, “Benar, su iyan sikandin utew lavew he zekelà is gehinawa zin dutun te etew he neutangan dan.” 
LUK.7.44	Ne midsinaru si Jesus dutun te vahi ne migkeg̵iyan din si Simon te, “Sikan is sempitè ku, ne iring kayi te vahi. Su mibpemenahik a zini te valey nu, iyan, minsan pa te iyan betasan tew is ebeg̵ey ki te ibpepenlùlù te paa te meg̵eliyug ta ne wazà a kenikew veg̵ayi. Ne heini is bahi mulà, midlùlùan din is menge paa ku te menge luhè din ne midterepuwan din te menge vulvul zin. 
LUK.7.45	Ne minsan te iyan betasan tew te kegalewg̵alew is kedhezeki ta te meg̵eliyug ta, ne wazà midhazek kedì te kebpekeuma ku. Ne heini is bahi, puun pa te kebpekeuma ku midtulungan din hezeki is menge paa ku. 
LUK.7.46	Ne wazè nu zaan itisi is ulu ku te lana, iyan, heini is bahi, mahal he mehemut he agwa is imbusbus din dini te menge paa ku! 
LUK.7.47	Umba migkag̵i ku heini kenikew su egketuusan ta kayi te vahi he mezakel is menge ulaula zin he mezaat he nengepesaylu en te Megbevayà su utew a mahal ziyà te g̵ehinawa zin. Ne ke zuen etew he zeisek dà is menge ulaula zin he mezaat he nepesaylu te Megbevayà, wazè din utew g̵ehinawa te Megbevayà.” 
LUK.7.48	Ne zutun migkeg̵iyan ni Jesus haazà is bahi te, “Bayi, nepesaylu en te Megbevayà is menge salè nu.” 
LUK.7.49	Ne is menge etew zutun he egkaan duma ki Jesus, neisip dan is, “Hentei heini etawa he minsan is menge salà, ne ebpeseyluwen din en?” 
LUK.7.50	Ne mid-uman megkag̵i si Jesus dutun te vahi, ke sikandin te, “Na, ulì ke en, Bayi, ne mebmelinawen en is kebpekesavuk nu. Nelibri ke en te silut tenged te midsarig ka te Megbevayà.”
LUK.8.1	Nepipira pa zutun he andew ne mibeyaan ni Jesus is mezakel he menge inged, dekelà wey se zeisek, ne impesavut din te menge etew zutun is Meupiya he Tudtulanen mehitenged te kedhedii te Megbevayà te menusiyà. Ne sikan is sepulù wey zezuwa he sumusundan din, miduma zan daan kandin. 
LUK.8.2	Ne zuen daan menge vahi zutun he eduzumazuma kandin. Ne heini he menge vahi, neulian din dengan te menge zaru wey is duma kandan ne mibpeg̵uwaan din te menge mezaat he mulin-ulin he edlalung kandan. Is sevaha zutun te menge vahi ne si Maria Megdelina, sikan is mibpeg̵uwaan ni Jesus te pitu he menge mezaat he mulin-ulin. 
LUK.8.3	Ne elin daan dutun te menge vahi si Juana he esawa ni Kusa. Si Kusa, ne sinerig̵an ni Hadì Hirudis. Ne zutun daan si Susana wey mezakel pa he menge zuma he vahi he nemenduma su midtevangan dan ensi Jesus pinaag̵i te menge ketig̵eyunan dan.
LUK.8.4	Ne zutun he timpu layun duen menge etew he egkengetig̵um diyà te ki Jesus he ebpemuun diyà te langun he menge inged. Ne hein nengetig̵um is utew mezakel he menge etew impezineg kandan ni Jesus is sempità, ke sikandin te, 
LUK.8.5	“Duen etew he midhendiyà te pemuleey zin su ebpemula. Ne haazà is benì din, duen dutun nengeulug diyà te zalan ne nengeg̵iekan te etew ne migkaan te menge tagbis. 
LUK.8.6	Ne zuen daan benì din he nengeulug he nemekeuntud diyà te menipis he tana he nekeapid te vatu ne midtuvù haazà, iyan, petuluy zà neg̵angu su nemezahan haazà is tanà. 
LUK.8.7	Ne zuen daan dutun benì din he nengeulug diyà te tanà he menge zug̵iyen is menge sagbet dutun. Ne hein mibmelayat haazà is menge pinemula, mibmelayat daan haazà is menge sagbet ne mibpengulembezan dan haazà is pinemula. 
LUK.8.8	Ne zuen daan benì din he ziyà mengeulug te meupiya he tanà ne midtuvù ne mibpemeg̵as mebpurung te tignenggatus.” Ne ke si Jesus te, “Sevuta niw heini is nezineg niw.”
LUK.8.9	Is menge sumusundan ni Jesus, in-insè dan ke hengkey is kehulug̵an dutun te sempità. 
LUK.8.10	Ne midtavak si Jesus te, “Sikan is in-eles dengan mehitenged te kedhadì te Megbevayà, ibpesavut ku en keniyu te menge sumusundan ku, iyan, is menge zuma he menge etew he kenè dan edsundan kedì, ibpenurù ku kandan pinaag̵i te menge sempità su wey minsan edtengteng dan, kenè dan ebpekeahà ne minsan ebpemineg dan ne kenè dan ebpekesavut.”
LUK.8.11	Ne ke si Jesus te, “Ibpesavut ku keniyu is kehulug̵an kayi te sempità. Haazà is benì, ne iyan is Lalag te Megbevayà. 
LUK.8.12	Ne haazà is benì he ziyà mengeulug te zalan, ne iyan is Lalag te Megbevayà he nezineg te menge etew ne zutun ebpekeuma si Setanas ne edhimuwen din he egkelipatan dan haazà is lalag he nezineg dan su wey kenè dan meketuu ne kenà melibri te silut. 
LUK.8.13	Ne haazà is benì he ziyà mengeulug te menipis he tanà he zivavew te vatu, ne iyan is Lalag te Megbevayà he is nemekezineg duen, ne utew zan egkesuati te ebpemineg ne edtuuwan dan. Iyan, kenà egkeheg̵et is kedtuu zan ne kenè en utew egkeug̵et dutun emun egezaman ni Setanas is kedtuu zan, ne edlikù dan diyà te zaan he ulaula zan. 
LUK.8.14	Ne haazà is benì he ziyà mengeulug te tanà he zug̵iyen is menge sagbet dutun, ne iyan is Lalag te Megbevayà he nezineg te menge etew, iyan, tenged te menge seeng dan wey is suat dan te selapì, wey is menge kelipey he kayi te kelibutan, egkelipatan dan is nezineg dan ne kenà ebpulus diyà te kandan is Lalag te Megbevayà. 
LUK.8.15	Ne haazà is benì he ziyà mengeulug te meupiya he tanà, ne iyan egkeg̵iyen dutun is Lalag te Megbevayà he nezineg te menge etew ne midawat dan, ne midtuman dan haazà, ne mibpeniguduwan dan te edtuman taman te mibpulus te zekelà is Lalag te Megbevayà diyà te kandan.”
LUK.8.16	Ne zuen pa sempità he migkag̵i ni Jesus, ke sikandin te, “Is etew he edtemtem te sulù, ne kenà egkehimu he ebpelengkevan din te revan wey ke idsihung din be te vangkù he hizeg̵aan su idsavuk din diyà te selevukà. Ne emun duen etew he edseled ne egketeyawan.” 
LUK.8.17	Ne ke si Jesus maan te, “Ne iring din ded daan is minsan hengkey he in-eles guntaan su ibpeg̵awag̵awa zed keuzemà, ne is minsan hengkey he penurù ku he kenè niw egkesavut guntaan, ne egkesavut niw zed keuzemà.
LUK.8.18	Umba, purungi niw te ebpemineg is ibpenurù ku su is etew he edewaten din is ibpesavut kandin te Megbevayà, ed-umanan pa te Megbevayà is kedsavut din, iyan, is etew he kenè din edewaten is ibpesavut te Megbevayà, id-awà diyà te kandin haazà is kunaan din ke nesavut din en.”
LUK.8.19	Is iney ni Jesus wey is menge hazi zin, ne edhendiyè dan te kandin, iyan, wazè dan meuvayi su nepurung en sikandin melingut te mezakel he etew. 
LUK.8.20	Ne zuen etew zutun he midtazem ki Jesus, ke sikandin te, “Keniyà te g̵awas is iney nu wey is menge hazi nu ne ebpengahaan ke zan.” 
LUK.8.21	Ne migkag̵i si Jesus diyà te menge etew zutun te, “Duen ku pa iney wey menge hazi su is langun he ebpemineg̵en dan is Lalag te Megbevayà ne ebpezumdumahan dan, iyan daan sikandan iney ku wey menge suled ku.”
LUK.8.22	Sengeandew zutun ne mid-untud si Jesus wey is menge sumusundan din te avang. Ne ke sikandin te, “Kuwa kew en su edlayun kiw ziyà layun.” Ne zutun migenat dan is ed-aavang. 
LUK.8.23	Ne zutun te ked-aavang dan ne nekelipezeng si Jesus. Ne nesug̵at haazà is ranew te mevendes he keramag ne egketeg̵uan en te wahig haazà is avang dan ne amaama zan kenà melavu. 
LUK.8.24	Ne mid-uvayan dan si Jesus ne mibpukew zan, ke sikandan te, “He Zatù, egkengeg̵erè kiw en!” Ne nepukew zutun si Jesus ne mid-enew ne migkeg̵iyan din haazà is keramag wey haazà is menge zekelà he vag̵el he mebpeeneng-eneng dan, ne zutun ne mibmelinew utew haazà is ranew. 
LUK.8.25	Ne migkag̵i dutun si Jesus diyà te menge sumusundan din te, “Maan is wazè niw kedsarig kediey?” Ne utew zan nengeinuinu wey nengehandek. Ne zutun neked-iinseey sikandan te, “Hentei heini vuwa he etew? Maan is minsan keramag wey vag̵el ne ebpemineg te lalag din?”
LUK.8.26	Ne zutun midlaus dan is ed-aavang taman te nekezunggù dan diyà te tanà he iyan ed-ubpaan te menge etew he Geresinen he ziyà te zehipag te prubinsya he Geliliya. 
LUK.8.27+LUK.8.28+LUK.8.29	Ne zutun te kegaun ni Jesus neuma zin is etew he zaan he meg̵inged dutun te inged te menge Geresinen. Ne midsuukan sikandin te menge mezaat he mulin-ulin. Ne haazà is etew, neug̵et en utew he wazè din seseberen. Kenà ed-ubpà diyà te valey, kekenà, diyà ed-ubpà te penlevengà he menge surung. Kenà kepipira zà uwita haazà is maama zutun te ebpemekaid kandin. Ne minsan pa te layun sikandin edhiketan ne ibpenagkes te kedina ne ebentayan pa te menge etew, iyan, melemu zin dà he ebpemidtawen is kedina ne ed-uwiten sikandin dutun te mezaat he mulin-ulin pehendiyà te tanà he wazà ubpai te menge etew. Ne hein neehè din si Jesus, mid-erang ne midlangkeb diyà te etuvangan din is egkag̵i he utew mezag̵ing te, “Sikew, Jesus he Anak te utew lavew he Megbevayà, ebmenuwen a kenikew? Ebpengemuyù a kenikew he kenè e pa kenikew siluti!” Nekag̵i zin heini su migkeg̵iyan ni Jesus haazà is mezaat he mulin-ulin he ibpaawà diyà te kandin. 
LUK.8.30	Ne mid-insaan ni Jesus haazà is etew te, “Hentei is ngazan nu?” Ne midtavak te, “Iyan ngazan ku si Liblibuwen.” Umba nekag̵i zin heini su utew zan mezakel is mezaat he mulin-ulin he nemen-ulin dutun te etew. 
LUK.8.31	Ne haazà is menge mezaat he mulin-ulin, midhangyù dan ki Jesus he kenè din pa sikandan iagbur ziyà te vitu he wazà pidtemanan te kezalem din.
LUK.8.32	Ne zutun te kenà utew meziyù, duen layud he menge vavuy he ebpemenuwal ziyà te kelendig̵an. Ne midhangyù ki Jesus haazà is menge mezaat he mulin-ulin he zutun dan ipehalin te menge vavuy. Ne midtug̵utan sikandan ni Jesus. 
LUK.8.33	Ne iyan dà haazà, ne mid-awè dan dutun te maama ne midhalin dan dutun te menge vavuy. Ne haazè dà ne nemelelag̵uy haazà is menge vavuy petupang dutun te utew mesilid he kelendig̵an ne mid-agbur zan diyà te ranew ne naamin dan mengelened.
LUK.8.34	Ne zuen menge maama he ebpemen-elima zutun te menge vavuy; ne hein neehè dan is nehitavù, ne henduen dan te midhiyup he vulvul is nemelag̵uy ne mibpenudtul zan diyà te inged wey ziyà te menge unayan is neulaula. 
LUK.8.35	Ne is menge etew he nekezineg dutun te tudtul, ne nemenhendutun dan te ki Jesus su ed-ahaan dan. Ne neehè dan dutun kes neulian he ziyà mebpinuu te etuvangan ni Jesus he midsun-ud en te ugelingen, ne hustu en is ked-isip-isip din. Ne tenged dutun utew zan en nengeinuinu. 
LUK.8.36	Ne sikan is menge etew he nekeahà ki Jesus te kebewii zin dutun te etew, ne mibpenudtulan dan is menge etew he sikan pa mekeuma ke nemenumenu is kegkeulii zutun te etew he midlalung te menge mezaat he mulin-ulin. 
LUK.8.37	Ne zutun, haazà is langun he menge etew he meg̵inged dutun te tanà te menge Geresinen, ne midhangyù dan ki Jesus he med-awà sikandin dutun te kandan su utew zan ingkehandek sikandin. Ne iyan dà haazà, ne mid-untud ensi Jesus te avang su egenat dan. 
LUK.8.38	Ne zutun, haazà is etew he veg̵u he neulian, midhangyù sikandin ki Jesus, ke sikandin te, “Egkesuat a he eduma kenikew.” Iyan, wazà ipezuma ni Jesus, kekenà, impeulì din. Ke si Jesus te, 
LUK.8.39	“Ulì ke en ne tudtula nu ke hengkey is utew meupiya he midhimu te Megbevayà kenikew.” Ne zutun, mid-ulì haazà is maama ne mibpenudtul zin duen te langun he menge meg̵inged dutun ke hengkey is midhimu ni Jesus diyà te kandin.
LUK.8.40	Ne hein nekezunggù ensi Jesus dutun te ebpuunan dan ne utew nengeg̵alew is utew mezakel he menge etew he nengetig̵um dutun su edtag̵ad dan kandin. 
LUK.8.41	Ne zutun duen maama he egngezanan ki Hayru he pengulu te sevaha he simbahan te menge Hudiyu. Ne mid-uvey heini ziyà te ki Jesus ne midluhud diyà te etuvangan din is edhangyù kandin he zumahi zin sikandin diyà te valey zin. 
LUK.8.42	Su zuen budtung he anak din he rag̵arag̵a he menge sepulù pa wey zezuwa is penuig̵en din, ne egkezeruwan ne edluwàluwè en te g̵ehinawa. Ne miduma kandin si Jesus. Ne zutun te kedhipanew zan ebpenelektelek dan dà su egkengelipitlipit dan te utew mezakel he menge etew zutun. 
LUK.8.43	Ne zuen dutun bahi he utew en nerasey su midsepulù en wey zezuwa he tuig is kedlengesahi kandin ne kenà ed-engked. Ne wazà minsan hentei he nekeulì kandin. 
LUK.8.44	Ne mibpenlietliet medhendiyà te egkeiniyug̵an ni Jesus ne midsengkawad din kevita is sidsid te kumbalà ni Jesus. Ne zutundutun ne mid-engked is kegkevusbusi kandin. 
LUK.8.45	Ne redsà dutun ne migkag̵i si Jesus te, “Hentei is migawed kedì?” Ne is menge etew zutun, pudu mibarew he wazè dan mekeg̵awed. Ne migkag̵i si Pedro te, “Datù, maan is ebpenginginsè ke pa te iring keniyan, te hanu man mezakel utew he menge etew is edlilipitlipit diyan te kenikew.” 
LUK.8.46	Iyan, migkag̵i si Jesus te, “Duen iyan migawed kedì su neg̵ezam ku he zuen etew he neulian te zaru pinaag̵i te g̵ehem ku.” 
LUK.8.47	Ne hein nesavut dutun te vahi he netuenan ni Jesus haazà is mid-ulaula zin, mid-uvey ziyà te ki Jesus is egkerkeren su utew nahandek. Midluhud sikandin diyà te ki Jesus, dutun te etuvangan te langun he menge etew. Ne midtudtul zin ke hengkey is ketezengan ke maan is migawed sikandin te kumbalà ni Jesus ne midtudtul zin daan he segugunà dutun neulii is daru zin. 
LUK.8.48	Ne migkag̵i kandin si Jesus te, “Bayi, umba neulian ka te zaru nu su midsarig ka kedì. Ulì ke en ne mebmelinawen is kebpekesavuk nu.”
LUK.8.49	Ne te kemulu pa si Jesus egkag̵i zutun ne zuen nekeuma he ebpuun diyà te valey ni Hayru. Ne migkag̵i diyà te ki Hayru te, “Kenè nu en bigbigata te eduma pa maan si Jesus su kenè niw en egkesepenan is gehinawa zuen te anak nu.” 
LUK.8.50	Ne hein nezineg ni Jesus haazà ne migkag̵i sikandin te, “Kenè ka meseeng, kekenà, sarig ke zà kedì, ne egkeuyag is anak nu.” 
LUK.8.51	Ne hein nekeuma zan diyà te valey ni Hayru, ne wazà ipemeseled ni Jesus is menge etew. Iyan din dà dutun impeseled ensi Pedro, si Juan, si Santiago, wey is menge g̵inikanan dutun te vatà. 
LUK.8.52	Ne zutun, is langun he menge etew he nerivurun dutun, egkengeg̵isaweg sikandan ne ebpemenineg̵ew su nengeseeng. Ne migkeg̵iyan sikandan ni Jesus te, “Kenè niw sineg̵awi su wazà mebpatey heeyan is batà, kekenà, midlipezeng dà!” 
LUK.8.53	Ne te kegkezineg̵a zan dutun te migkag̵i ni Jesus, ne và dan dà mid-engiti su netuenan dan he minatey en iyan haazà is batà. 
LUK.8.54	Ne mid-uvayan ni Jesus haazà is batà ne migewezan din diyà te velad ne mid-umew zin he ke sikandin te, “Bayi, enew kad.” 
LUK.8.55	Ne zutundutun nekesunggud is gehinawa zutun te vatà ne mid-enew. Ne migkag̵i si Jesus dutun te g̵inikanan te vatà he ipekaan dan haazà is anak dan. 
LUK.8.56	Ne utew ingkeinuinu te g̵inikanan dutun te vatà haazà is midhimu ni Jesus. Ne migkeg̵iyan sikandan ni Jesus he kenè dan tudtula haazà ziyà te minsan hentei.
LUK.9.1	Ne midtig̵um ni Jesus sikan is sepulù wey zezuwa he menge sumusundan din. Ne kada sevaha kandan, mibeg̵ayan din te g̵ehem su wey zan mevewii is egkengezeruwan wey ikepemeg̵uwè is menge mezaat he mulin-ulin. 
LUK.9.2	Ne zutun ne impehipanew zin sikandan su wey zan ikepesavut is Meupiya he Tudtulanen te keag̵i te kedhadì te Megbevayà ne wey zan daan mekepemawì te minsan hengkey he egezamen te etew. 
LUK.9.3	Ne midteleenan din sikandan he ke sikandin te, “Kenè kew uwit te menge azen niw te kedhipanew niw; minsan tuked, ne kenè niw uwita; kenè kew kekempilù, kenè kew lulutù, kenè kew uwit te selapì, ne minsan is ed-ilisan, ne kenè niw zaan uwita. 
LUK.9.4	Ke hendei is baley he zuen egalewg̵alew keniyu ne zutun kew zà uliulì taman te kegenat niw. 
LUK.9.5	Ne emun duen inged he wazà dutun etew he egalewg̵alew keniyu, ne ewai niw ne penektaka niw is menge eliyavuk diyà te menge paa niw he iyan lag̵uy he edsilutan sikandan te Megbevayà.” 
LUK.9.6	Ne zutun migenat haazà is menge sumusundan ne mibpesusuwayè dan ne midtukid dan is menge inged te ebayà te ebpenudtul te Meupiya he Tudtulanen ne mibpemewian dan daan is egkengezeruwan diyà te kada inged.
LUK.9.7	Ne heini is nengeulaula eni Jesus, nezineg ni Gubirnedur Hirudis diyà te prubinsya he Geliliya ne ingkesamuk te g̵ehinawa zin su zuen egkag̵i he iyan si Jesus si Juan Megbebewtismu he nevanhew. 
LUK.9.8	Ne zuen daan egkag̵i he mibpeetew mebpeuman si Elias, kes ebpeneuven dengan te Megbevayà, ne iyan en si Jesus. Ne zuen daan egkag̵i he nevanhew is sevaha zuen te menge ebpeneuven dengan ne iyan si Jesus. 
LUK.9.9	Neisip ni Hirudis is: “Si Juan, ne mibpepungelan ku en te ulu, iyan, hentei etawa heini is egkeg̵iyen dan?” Ne mibpen-ahà sikandin te paag̵i wey zin maahà si Jesus.
LUK.9.10	Ne mid-ulì sikan is sepulù wey zezuwa he epustul ni Jesus ne midtudtul zan kandin is langun he mid-ulaula zan. Ne zutun miduma zin sikandan he iyan dan dà pehendiyà te inged he Bitsayda. 
LUK.9.11	Ne netuenan te nerivurun he mezakel he menge etew he midhipanew ensi Jesus ne nemenelukun dan. Ne migalewg̵alew sikandan ni Jesus ne impesavut din kandan is mehitenged te kedhadì te Megbevayà ne mibpemewian din daan is menge etew zutun te minsan hengkey he ebpenggezamen dan.
LUK.9.12	Ne hein mahapun en mid-uvayan si Jesus te sepulù wey zezuwa he menge sumusundan din. Ke sikandan te, “Ipeg̵enat nu en is menge etew wey zan mekehendiyà te menge unayan wey menge inged su wey zan mekepen-ahà te egkekaan dan wey egkehizeg̵aan dan su wazà egkekuwa zan dini te wazà duen ed-ubpà he etew.” 
LUK.9.13	Iyan, midtavak si Jesus te, “Iyan kew mebeg̵ey te egkekaan dan.” Ne midtavak haazà is menge sumusundan din te, “Lelelima zà he vuuk he supas wey zezuwa he zezeisek he pait is naazen tew he egkeenen. Kela ke egkesuatan nu he edhipanew key te kebpemasa te ibpekaan tew kayi te utew mezakel he menge etew,” egkag̵i zan. 
LUK.9.14	Menge lelima he libu he menge maama is nengetig̵um dutun 
LUK.9.15	Ne zutun impemepinuu zan haazà is langun he menge etew. 
LUK.9.16	Ne migkuwa zutun ni Jesus haazà is lelima he supas wey haazà is dezuwa he pait ne midlingahà diyà te langit ne mibpeselematan din te Megbevayà. Ne mibpenevìtevì din. 
LUK.9.17	Ne is kada sevaha zutun te menge etew, nekekaan ne nahantey. Ne haazà is egkeenen, ne nesemaan pa te sepulù wey zezuwa he vinevey is nehimes he menge tevì te supas te menge sumusundan din.
LUK.9.18	Sengeandew zutun ne ed-ampù si Jesus he sebsevaha zin diyà te Megbevayà ne is menge sumusundan din, diyè dan te uvey zin. Ne ke sikandin diyà te kandan te, “Hentei e kun sumalà te ked-isipa kediey te menge etew?” 
LUK.9.19	Ne midtavak dan te, “Iyan ke kun si Juan Megbebewtismu he nevanhew, ne zuen daan egkag̵i te iyan ka si Elias, ne zuen pa egkag̵i te sevaha ka zuen te menge tipehuna he ebpeneuven te Megbevayà.” 
LUK.9.20	Ne migkag̵i si Jesus te, “Ne sikiyu zaan, hentei e man sumalà is ked-isipa niw kediey?” Ne midtavak si Pedro te, “Iyan ka sikan is mibpilì te Megbevayà he ibpahadì din te menusiyà.”
LUK.9.21	Ne zutun mibpeketelteleenan sikandan ni Jesus he kenè dan tudtula haazà diyà te minsan hentei.
LUK.9.22	Ne ke sikandin daan te, “Siak is Kakey te Menusiyà, kinahanglan he mezakel is menge kemeresayan he ibpaantus kediey. Edsumpeliten a te menge ebmeg̵urangen te menge Hudiyu wey te menge punuan he memumuhat wey te menge menunudlù te kesug̵uan. Edhimetayan e zan ne seled te tetelu he andew zutun egkevanhew a.”
LUK.9.23	Ne mid-uman si Jesus megkag̵i diyà te kandan te langun, ke sikandin te, “Ke zuen egkesuat he edsundan kedì ne kinahanglan he iawè din diyà te isip din is kandin he paag̵i ne tianga zin te kada andew is krus din, 
LUK.9.24	Su ke zuen etew he egkenug̵unan din is untung din, ebpatey g̵ihapun. Iyan, ke zuen etew he minsan ibpatey zin pa is kedsunud din kedì, id-ulì te Megbevayà diyà te kandin is untung din ne kenè en sikandin ebpatey te wazà pidtemanan. 
LUK.9.25	Minsan ke maangken pa te etew heini is tivuuk he kelibutan, wazà pulus diyà te kandin ke kenà sikandin egkeveg̵ayan te untung he wazà pidtemanan ne edsilutan pa sikandin. 
LUK.9.26	Is minsan hentei he igkeeled e zin wey igkeeled din is ibpenurù ku, siak is Kakey te Menusiyà, igkeeled ku zaan sikandin keuzemà ke edlikù a he zekelà is gehem te ked-anlag ku wey edsun-uzan ad te mekeg̵eg̵ehem he anlag te Amey ku he Megbevayà wey te anlag te menge velinsug̵uen te Megbevayà. 
LUK.9.27	Tentenuzi niw heini,” ke si Jesus, “duen menge zuma tew kayi he kenà ebpatey taman te timpu he ibpaahà kandan te Megbevayà is keg̵ehem din te kedhadì.”
LUK.9.28	Ne menge sengesimana puun dutun te kegkag̵i kayi ni Jesus, miduma zin ensi Pedro, si Santiago, wey si Juan ne midtekezeg dan te vuvungan su wey mekeampù diyà te Megbevayà. 
LUK.9.29	Ne zutun te ked-ampù ni Jesus, netik-ew mahalin is dagwey zin ne mibpengenamag te keputì is ugelingen din ne ebpekesirang te mata. 
LUK.9.30	Ne netekewtekew mekepeg̵awag̵awa is dezuwa he maama he ebpekidlalag kandin he iyan si Moises wey si Elias, kes menge tipehuna he ebpeneuven te Megbevayà. 
LUK.9.31	Midsun-uzan daan sikandan te mekeg̵eg̵ehem he anlag, ne iyan imbitiyara zan ki Jesus is mehitenged te meg̵aan din en kedhimuwa te sug̵ù te Megbevayà su edhimetayan sikandin diyà te Hiruselim. 
LUK.9.32	Ne si Pedro wey is menge zuma zin, ne nemekelipezeng dan ne hein nepukew zan neehè dan is mekeg̵eg̵ehem he anlag ni Jesus wey haazà is dezuwa he maama he zuma ni Jesus. 
LUK.9.33	Ne hein ed-awè en diyà te kandin haazà is dezuwa, migkag̵i si Pedro te, “Nengazen, utew meupiya te zini key. Ebeelan dey is tetelu he lawig; sevaha is kenikew, sevaha zaan is ki Moises, ne sevaha is ki Elias.” Wazà metentenuzi ni Pedro he nengekag̵i zin heini is lalag. 
LUK.9.34	Ne zutun te kemulu pa egkag̵i si Pedro, neselikuvungan sikandan te g̵apun ne utew zan nengehandek is tetelu he sumusundan dutun te kegkeselikuvungi kandan te g̵apun. 
LUK.9.35	Ne nezineg dan is midtik-ew megkag̵i he ebpuun dutun te g̵apun te, “Iyan heini Anak ku he mibpilì ku he ibpahadì. Pemineg̵a niw is menge lalag din.” 
LUK.9.36	Ne hein mid-engked haazà is egkag̵i ne iyan dà maan dutun si Jesus neehè dan. Ne puun dutun he timpu wazè pa minsan sevaha he etew he midtudtulan dan te neehè dan.
LUK.9.37	Ne hein mid-ilis he andew, midtupang dan dutun te vuvungan ne utew mezakel he menge etew is nemenelavuk ki Jesus. 
LUK.9.38	Ne zuen maama zutun he nengumew ki Jesus, ke sikandin te, “He Zatù, ahaa nu pa kedì heini is anak ku he maama. Sebsevaha heini he anak ku! 
LUK.9.39	Ahaa nu su edlelungen te mezaat he mulin-ulin ne emun ebpekeume en is edlalung kandin ne ebpeketik-ew ebpekeerang ne egkerkeren ne eburvuraan is bèbè din ne edsiguduwan sikandin ed-eyuwa te edlalung kandin taman te egkevug̵el is lawa zin ne egkeug̵et sikandin ed-engkezi te mezaat he mulin-ulin. 
LUK.9.40	Midhangyù a ziyà te menge sumusundan nu he vewii zan, iyan, wazè dan meulii.” 
LUK.9.41	Ne zutun migkag̵i si Jesus te, “Sikiyu is menge etew g̵untaan, utew zekelà is menge sayep niw; wazè niw iyan kedtuu te Megbevayà. Utew ves egkeug̵et is kebpekiduma ku keniyu! Utew ves egkeug̵et is kebpekeantus ku keniyu ne human kew edtuu. Ihengkayi nu heeyan is anak nu.” 
LUK.9.42	Ne hein uvey en haazà is batà diyà te ki Jesus, ne neumahan en maan dutun te edlalung kandin ne nepiley sikandin ne migkerker te utew mezesen. Ne migkeg̵iyan ni Jesus haazà is mezaat he mulin-ulin he ewai zin haazà is edlelungen din. Ne zutundutun neulian haazà is batà. Ne migkag̵i si Jesus dutun te amey te vatà te, “Kuwaa nu en heini is anak nu.” 
LUK.9.43	Ne langun he menge etew zutun, ne utew nengeinuinu tenged dutun te nehimu ni Jesus pinaag̵i te zekelà he g̵ehem te Megbevayà.
LUK.9.43	Ne zutun te kemulu pa egkeinuinu is menge etew zutun te langun he ed-ul-ulahan ni Jesus, ne migkag̵i sikandin diyà te menge sumusundan din te, 
LUK.9.44	“Kenè niw lipati heini is egkeg̵iyen ku keniyu, duen timpu keuzemà he siak is Kakey te Menusiyà, ibpalad a ziyà te menge kuntada ku,” ke sikandin. 
LUK.9.45	Ne is menge sumusundan din, wazè dan dutun mesavut is ibpesavut ni Jesus. Wazà ipesavut te Megbevayà kandan su wey kenè dan metueni. Ne wazè dan mekeaku he ed-insà kandin ke hengkey is kehulug̵an dutun.
LUK.9.46	Sevaha he andew zutun ebpelewlewanà is menge sumusundan ke hentei is lavew kandan. 
LUK.9.47	Ne netuenan ni Jesus ke hengkey is diyà te isip dan, ne tenged dutun, migkuwa zin is batà ne impehitindeg din diyà te uvey zin 
LUK.9.48	ne ke sikandin te, “Is etew he tenged te kedtuu zin kedì, edewaten din ne ebpurungan din heini is deisek he vatà, ne nezawat e zin en daan. Ne is minsan hentei he edawat kediey, nezawat din en daan is Amey ku he Megbevayà he midsug̵ù kedì. Su is minsan hentei keniyu he ebpevayàbayà te menge zuma zin, iyan sikandin tutuu he lavew keniyu.”
LUK.9.49	Ne zutun migkag̵i si Juan te, “Duen etew he neuma zey he ebewian din is menge etew he edlelungen te mezaat he mulin-ulin ne egemiten din is gehem te ngazan nu te kebpemawì. Ne midawey zey su kenà ebpekiduma kenitew.” 
LUK.9.50	Ne migkag̵i si Jesus diyà te kandin te, “Kenè niw zewaya is ed-ulaula te iring dutun su is etew he kenè tew kuntada, ne edtavang kenitew.”
LUK.9.51	Ne hein egkeuvayan en is andew te kebpeewaa ki Jesus dini te kelibutan su ed-ulì en diyà te langit ne netivuuk is gehinawa zin te kedhendiyà te Hiruselim ne zutun migenat dan. 
LUK.9.52	Duen menge etew he impehuna ni Jesus ne migenat dan ne midhendiyè dan te inged diyà te prubinsya he Semarya su edteg̵enahan dan is egkinehenglanen eni Jesus. 
LUK.9.53	Iyan, is menge meg̵inged dutun, wazè dan ikesuat he edtuluy si Jesus su netuenan dan he Hudiyu sikandin he ziyà ebpetandang te inged he Hiruselim. 
LUK.9.54	Ne hein netuenan ni Santiago wey ni Juan he wazà edawat kandan dutun te inged, migkeg̵iyan dan si Jesus te, “Egkesuatan nu ve he ebuyù key te hapuy he ebpuun te langit he ibpetanà dini su wey meg̵erà heini he menge etew?” 
LUK.9.55	Iyan, si Jesus, midsinaru ziyà te kandan ne midawey zin sikandan. 
LUK.9.56	Ne midlaus dan diyà te zuma he inged.
LUK.9.57	Ne zutun te kedhipanew zan, duen etew he migkag̵i ziyà te ki Jesus te, “Eduma a kenikew minsan hendei ka ebpevayà.” 
LUK.9.58	Ne migkag̵i si Jesus diyà te kandin te, “Is laku, ne zuen surung he egkeubpaan din, ne is menge tagbis, ne zuen kandan he salag, iyan, siak, is migeraran te Kakey te Menusiyà, ne wazà hustu he egkehimelayan ku.” 
LUK.9.59	Ne migkag̵i si Jesus diyà te sevaha he etew, ke sikandin te, “Sundan ka kedì.” Iyan, migkag̵i haazà is migkeg̵iyan din te, “Datù, ed-ulì e zè pa su kenè e pa ebpekezuma kenikew taman te kenè pa egketapus is umur te amey ku. Ne emun igkeleveng ku en ne human a eduma kenikew.” 
LUK.9.60	Ne midtavak si Jesus dutun te etew te, “Iyan nu ipeleveng te menge minatey sikan is wazà mekezawat te untung he wazà pidtemanan su iyan ku ibpeveelan kenikew is kebpenudtul te Meupiya he Tudtulanen te kedhedii te Megbevayà te menge etew.” 
LUK.9.61	Ne zuen pa zutun sevaha he etew he egkag̵i zaan diyà te ki Jesus te, “Datù, edsundan a kenikew, iyan, ed-ulì e pa su ibpesayud ku is bevelayan ku.” 
LUK.9.62	Ne midtavak si Jesus te, “Emun ed-eradu ka he layun ka edlilingey ne kenà heeyan meupiya. Iring din ded daan is etew he edsundan kedì wey zuen din igkelilingey ne kenà sikandin dait he edhedian te Megbevayà.”
LUK.10.1	Ne hein neipus heini, duen daan kepituwan wey zewuwa he menge maama he nepilì te Nengazen he si Jesus su ibpehuna zin ibpehipanew te tigduwazuwa ziyà te langun he menge inged he ebpemeyaan din daan. 
LUK.10.2	Ne migkag̵i sikandin diyà te kandan te, “Mezakel pezem is edawat te Meupiya he Tudtulanen. Iring sikandan te kamet he nelutuan en. Utew meluag is kamet, iyan, deisey kiw zà is ebpemenlegtey. Iampù niw ziyà te Nengazen he sug̵ua zin pa ziyà te kamet din is duma pa he ebpekelegtey. 
LUK.10.3	Genat kew en, iyan, andam kew su edsug̵uen ku sikiyu ziyà te menge etew he kumekaid. Iring kew te menge nati he kerehidu ne sikandan ne iring te menge erimaung. 
LUK.10.4	Kenè kew med-uwit te selapì, wey kempilù, wey sepatus he ed-ilisan niw. Ne kenà utew melug̵ayad is kedlelag̵i niw te etew he egkeuma niw ziyà te zalan.
LUK.10.5	Ne ke hendei is baley he ebpemenehikan niw ne penelehuzan kew. Kag̵i kew te, ‘Sikiyu is meg̵inged kayi, tuvazi kew te Megbevayà.’ 
LUK.10.6	Ne emun dait he edtuvazan is etew zutun dekelà is tuvad te Megbevayà kandan. Ne emun kenà, ne kenà sikandan edleusan edtuvazi te Megbevayà. 
LUK.10.7	Ne haazà is baley he zuen etew he egalewg̵alew keniyu, ne zutun kew pundu taman te kegenat niw. Ne zewata niw is minsan hengkey he ibpekaan dan wey ibpeinum dan keniyu su iring te suhul zan keniyu. Dait is edterebahu he edsuhulan. Kenè kew en penhalinhalin pa maan diyà te zuma pa he menge valey. 
LUK.10.8	Ne emun ebpekeuma kew ziyà te inged ne zuen egalewg̵alew keniyu, minsan hengkey is keenen dan he ibpekaan dan keniyu, ne keena niw. 
LUK.10.9	Pemewii niw is egkengezeruwan dutun te inged. Ne keg̵iyi niw is menge etew zutun he meg̵aan en is timpu te kedhedii kandan te Megbevayà. 
LUK.10.10	Iyan, emun ebpekeuma kew ziyà te inged ne wazà egalewg̵alew keniyu zutun, ne peehè kew te menge etew zutun, ne ke sikiyu te, 
LUK.10.11	‘Minsan is menge eliyavuk kayi te inged niw he nemendeket te menge paa zey, edtektaken dey en 
LUK.10.12	Egkeg̵iyen ku keniyu,” ke si Jesus, “he lavew pa is idsilut te Megbevayà dutun te inged emun egkeuma keuzemà is andew te kedsilut, kenà te silut din dengan diyà te menge lalung he etew he meg̵inged diyà te inged he Suduma.”
LUK.10.13	Ne mid-uman megkag̵i si Jesus te, “Mekehizuhizu kew keuzemà is menge tigKurasin! Mekehizuhizu kew zaan keuzemà is menge tigBitsayda. Su is menge egkein-inuwan he impeehè ku ziyan te inged niw te menge Hudiyu, angin ke midhimu ku haazà diyà te menge inged he Tiru wey Sidun he kenà menge Hudiyu is meg̵inged dutun, su nekekukumbalè dan en pezem te saku ne nepen-evuwan dan en is ulu zan 
LUK.10.14	Kenè niw lipati he zutun keuzemà te andew te kedsusi te Megbevayà te menusiyà, lavew is silut din keniyu kenà te menge etew ziyà te Tiru wey Sidun. 
LUK.10.15	Ne sikiyu zaan,” ke si Jesus, “is menge tigKepirnaum, iyan egkesuatan niw pezem is delig̵a kew te minsan hentei, iyan, igketimbag kew ziyà te Impirnu.”
LUK.10.16	Ne zutun migkeg̵iyan din haazà is menge sumusundan din te, “Is minsan hentei he etew he ebpemineg te ibpenurù niw, ne iring te iyan e zin nepemineg. Ne sikan is etew he kenè kew zin edseg̵ipaan, ne iring te iyan a wazè din seg̵ipaa. Ne sikan is etew he kenà edseg̵ipà kedì, ne iyan wazè din seg̵ipaa is Megbevayà he midsug̵ù kedì.”
LUK.10.17	Ne nepipira pa he andew zutun hein nemekeulì sikan is kepituwan he midsug̵ù, utew zan nengelipey su ke sikandan diyà te ki Jesus te, “Minsan is menge mezaat he mulin-ulin ne ebpemineg̵en key zan ke ibpaawè dey sikandan pinaag̵i te g̵ehem te ngazan nu!” 
LUK.10.18	Ne zutun migkeg̵iyan sikandan ni Jesus te, “Si Setanas, is egalen te menge mezaat he mulin-ulin, neehè ku is kegkezaag̵a niw kandin ne utew meg̵aan su iring te kilat he ebpuun te langit. 
LUK.10.19	Tentenuzi niw heini he mibeg̵ayan ku sikiyu te g̵ehem he minsan ke ebpekeg̵iek kew te uled wey venayew ne kenè kew edhereg̵en. Ne kenè kew zaan egkezaag te g̵ehem te ukag tew he si Setanas ne wazà minsan hengkey he ebpekekaid keniyu. 
LUK.10.20	Iyan, kenè niw iyan ikelipey is kebpemineg̵a keniyu te menge mezaat he mulin-ulin, kekenà, ikelipey niw is menge ngazan niw he impelista te Megbevayà diyà te langit.”
LUK.10.21	Ne zutun midlipey si Jesus te Wag̵as he Mulin-ulin ne mid-ampù diyà te Megbevayà, ke sikandin te, “Amey ku he Nengazen te langit wey tanà, dekelà is kebpeselemati ku kenikew su is in-eles nu su wey kenà mesavut te menge uluwanen wey uvag en memetau ne impesavut nu en diyà te menge etew he wazè dan menge hanew. Amey ku, umba ebpeselematan ku su midhimu nu heini te iring kayi su iyan egkesuatan nu tenged te g̵ag̵ew nu.”
LUK.10.22	Ne zutun mid-uman megkag̵i si Jesus diyà te menge etew te, “Is minsan hengkey, insarig kediey te Amey ku he Megbevayà. Wazà nesayud kedì te Anak te Megbevayà, kekenà, iyan dà is Amey ku he Megbevayà. Ne wazà daan nesayud te Amey ku he Megbevayà, kekenà, iyan e zà is Anak din wey sikan is menge etew he mibpengelinteuwan ku he mesayud dan kandin.”
LUK.10.23	Ne midsineruwan ni Jesus is menge sumusundan din hein iyan dan dà, ne ke sikandin te, “Deyzey kew he menge etew su nemetmetahan niw en heini is langun he edhimuwen ku. 
LUK.10.24	Su tutuu is egkeg̵iyen ku keniyu he kenà pira zà is menge ebpemeneuven te Megbevayà dengan wey menge hadì dengan he egkesuat pezem he mekeahà kayi te nengeehè niw g̵untaan, iyan, wazà ipaahà kandan. Ne egkesuatan dan daan he ebpemineg̵en heini is nengezineg niw g̵untaan, iyan, wazà ipepemineg kandan.”
LUK.10.25	Ne zutun duen sevaha he etew he menunudlù te menge kesug̵uan te menge Hudiyu he midhitindeg su egezaman din edekepa is ketezengan ni Jesus pinaag̵i te menge insà, ne ke sikandin te, “He Zatù, hengkey is ed-ul-ulahan ku wey a meveg̵ayi te untung he wazà pidtemanan?” 
LUK.10.26	Ne midtavak si Jesus te, “Hengkey is nekag̵i te kesug̵uan te Megbevayà he imbilinbilin ni Moises? Hengkey is kedsevuta nu te nengevasa nu?” 
LUK.10.27	Ne midtavak haazà is etew te, “Is Megbevayà he Nengazen tew, kinahanglan he iyan tew sikandin ebmahalen dini te g̵ehinawa tew. Iyan sikandin mahal zini te g̵ehinawa tew, isip tew, kedsavut tew, wey tivuuk he ulaula tew. Ne kinahanglan daan he ebpurungan tew is duma tew; ed-isipen tew sikandin he iring en te kenitew he g̵ehinawa.” 
LUK.10.28	Ne zutun migkag̵i si Jesus diyà te kandin te, “Benar is nekag̵i nu. Ne iyan ul-ulaha nu ne ebeg̵ayan ka te untung he wazà pidtemanan.”
LUK.10.29	Iyan, haazà is menunudlù te kesug̵uan, egkesuatan din pezem he meisip ni Jesus he hustu is menge ulaula zin, umba migkag̵i sikandin te, “Hentei is nekag̵i he zuma ku?” 
LUK.10.30	Ne ke si Jesus te, “Duen sevaha he etew he Hudiyu he midhipanew ebpuun diyà te inged he Hiruselim he sebsevaha zin su edtupang pehendiyà te inged he Hiriku. Ne ziyà te zalan neuma sikandin te menge tulisan ne mibug̵el zan sikandin ne midlevasan dan, ne wey zan ewai hein deisek dà is gehinawa zin. 
LUK.10.31	Ne te kegkeipus dutun te menge tulisan, nekeuma zutun is Hudiyu he memumuhat te Megbevayà, iyan, hein neehè din haazà is midruug he nekehidhizeg̵à, mid-elig̵u zin ne midlaus te hipanew zin.
LUK.10.32	Ne iring din ded daan is nekesunud he nekeuma zutun. Hudiyu zed daan he kevuwazan ni Levi he edtavangtavang te menge memumuhat diyà te simbahan he Valey te Megbevayà, iyan, hein neehè din haazà is nekehidhizeg̵à ne mid-elig̵u zin daan ne midlaus te hipanew zin.
LUK.10.33	Ne wazà utew meug̵et ne nekeuma zutun daan is sevaha he kenà Hudiyu su tigSemarya. Ne hein neehè din haazà is nekehidhizeg̵à he midruug ne utew sikandin nehizu. 
LUK.10.34	Ne mid-uvayan din ne mibewian din te lana wey vinu is menge palì dutun ne mibukusan din te manggad. Ne zutun mibitbit din ne in-untud din te kudè din ne mid-uwit din diyà te valey he hulevungà te menge etew ne zutun mibpurungan din elimahi. 
LUK.10.35	Ne te nepawà dutun ne mibeg̵ey te selapì dutun te teg̵ig̵aked te valey ne migkag̵i te, ‘Elimahi nu kedì heini is midruug te tulisan ne emun duen selapì nu pa he egkeg̵astu nu kandin he liyu kayi te ibeg̵ey ku, ne zutun te kedlikù ku ne ed-ilisan ku ziyan te kenikew.’ ”
LUK.10.36	Ne ke si Jesus diyà te menunudlù te, “Hentei zutun te tetelu he etew is nehimu he hustu he zuma zutun te midruug te menge tulisan?” 
LUK.10.37	Ne midtavak haazà is menunudlù te, “Iyan nehimu he hustu he zuma zutun te midruug te menge tulisan haazà is nehizu kandin he etew ne midtavang kandin.” Ne ke si Jesus te, “Iyan haazà ul-ulaha nu is iring dutun.”
LUK.10.38	Ne hein midlaus ensi Jesus, ne nekeuma zan diyà te sevaha he inged he zuen dutun bahi he egngezanan ki Marta. Impepemenahik ni Marta si Jesus dutun te valey zin. 
LUK.10.39	Ne zuen dutun hazi ni Marta he egngezanan ki Maria. Ne mibpinuu si Maria ziyà te uvey ni Jesus su ebpurung ebpemineg te menge penurù ni Jesus. 
LUK.10.40	Ne si Marta, ne iyan dà sikandin diyà te avu su ebaal te egkekaan dan ne mezakel is igkesamuk din he ebeelan din. Ne zutun mid-uvey sikandin diyà te ki Jesus he ke sikandin te, “Meupiya ve te g̵ehinawa nu he iyan e zà egkeviyuviyu he ebaal te egkekaan tew? Sug̵ua nu si Maria he ug̵upi e zin.” 
LUK.10.41	Iyan, migkag̵i si Jesus te, “Marta, utew mezakel is igkesemuki nu he kenà utew ebpulus. 
LUK.10.42	Sevaha zà is dekelà is pulus din he iyan mibpilì ni Maria ne kenà heini igkeawà diyà te kandin.”
LUK.11.1	Sengeandew, ne ed-ampù si Jesus diyà te Megbevayà. Ne te nekeipus sikandin te ed-ampù migkag̵i is sevaha zuen te menge sumusundan din, ke sikandin te, “Datù, penurua key te ked-ampù su si Juan Megbebewtismu, mibpenurù din is menge sumusundan din te ked-ampù.” 
LUK.11.2	Ne migkag̵i si Jesus te, “Iyan heini iringi niw ke ed-ampù kew; ke sikiyu te,
LUK.11.2	‘Amey zey ziyà te langit,
LUK.11.2	berakat he tehuza te menusiyà is ngazan nu.
LUK.11.2	Berakat he medhadì ka te menusiyà.
LUK.11.3	Beg̵ayi key te egkeenen
LUK.11.3	he egkinehenglanen dey
LUK.11.3	te kada andew.
LUK.11.4	Peseyluwa key te menge salè dey
LUK.11.4	su sikami, ebpeseyluwen dey
LUK.11.4	is langun he nekesalà diyà te kenami.
LUK.11.4	Ne ipekeziyù key kenikew te mezesen he penuley.’ ”
LUK.11.5	Ne mid-uman megkag̵i si Jesus te, “Penenglitan is sevaha keniyu, duen emig̵u zin he edhendutun te kandin te metaneb en is kezukileman ne ke sikandin te, ‘He Geli, ipesambey e pa kenikew te egkekaan. 
LUK.11.6	Su zuen meg̵eliyug ku he ziyà ebpuun te meziyù ne wazè ku igkepeg̵ana kandin.’ 
LUK.11.7	Ne zutun, edtavak sikandin dutun te valey zin te, ‘Es! egkepeg̵ulan ad he ed-enew su midlekevan ku en heeyan is gemawan ne nemekelipezeng en heini is menge anak ku kayi te hulid ku. Ne kenè e en ebpekeenew he ebeg̵ey ziyan te kenikew te egkekaan.’ 
LUK.11.8	Ne haazà,” ke si Jesus, “minsan ke kenà sikandin egkesuat he ed-enew he edtavang te emig̵u zin, iyan, ke kenà ed-engked haazà is edhangyù, ebpeketeg̵el sikandin ebpekeenew ne ibeg̵ey zin kandin is langun he kinahanglan din. 
LUK.11.9	Ne venar is egkeg̵iyen ku keniyu he penigudu kew vuyù diyà te Megbevayà ne ebeg̵ayan kew zin; penigudu kew pen-ahà ne ibpeturedu zin keniyu is ebpen-ahaan niw; penigudu kew penelehuzan ne ebpuwasan kew zin. 
LUK.11.10	Su is langun he ebuyù diyà te Megbevayà, ebpekezawat; ne sikan is ebpen-ahà, ebpeketuredu; ne sikan is ebpenelehuzan, ebpuwasan daan te Megbevayà. 
LUK.11.11	Sikiyu is menge g̵inikanan, ke zuen ebuyuen te anak niw he pait, ne kenà egkehimu he uled is ibeg̵ey niw. 
LUK.11.12	Ne emun impis is ebuyuen din, kenà daan egkehimu he venayew is ibeg̵ey niw. 
LUK.11.13	Ne sikiyu is menusiyà he kenà memetazeng, emun meupiya is ibeg̵ey niw ziyà te menge anak niw, iyan pe be is Amey tew he Megbevayà diyà te langit kenà mebeg̵ey keniyu te Wag̵as he Mulin-ulin ke ebuyuen niw.”
LUK.11.14	Ne zuen timpu he mibewian ni Jesus is maama he midhimu he emew te mezaat he mulin-ulin he edlalung kandin. Ne hein impaawà ni Jesus haazà is mezaat he mulin-ulin ne segugunà nekekag̵i haazà is maama. Ne utew nengeinuinu is langun he menge etew he nengetig̵um dutun. 
LUK.11.15	Iyan, duen dutun migkag̵i te, “Iyan mibeg̵ey kandin te g̵ehem te kebpenegseg te menge mezaat he mulin-ulin si Endedaman, sikan is egalen te menge mezaat he mulin-ulin.” 
LUK.11.16	Ne zuen pa zutun menge etew he egezaman dan si Jesus. Midhangyù dan he ibpeehè din is egkein-inuwan su ed-ahaan dan ke tutuu ve he midsug̵ù sikandin te Megbevayà. 
LUK.11.17	Iyan, netuenan ni Jesus ke hengkey is seled te g̵ehinawa zan ne migkag̵i sikandin te, “Penenglitan ke zuen hadì ne ebpetebtebekà is menge sakup din ne meg̵aan egkeawà is gehem din te kedhadì. Ne ke zuen edlingahaan te sengepemilya ne ebpekungkuntedahà is menge sakup din, ne egkevengkag haazà is pemilya. 
LUK.11.18	Ne emun egketebek ni Setanas is menge sakup din egkezeetan is gehem din. Kenà egkehimu is migkag̵i niw he pinaag̵i te g̵ehem ni Endedaman egkezaag ku is menge sakup din. 
LUK.11.19	Emun iyan igkesegseg̵a ku te menge mezaat he mulin-ulin is gehem he ebpuun diyà te ki Setanas ne hendei ves ebpuun is gehem te menge zuma niw he ebpenegseg te mezaat he mulin-ulin? Pinaag̵i te menge ulaula te menge sumusundan niw egketuusan he nengesayep kew. 
LUK.11.20	Su heini is gehem ku te kebpemug̵ew te mezaat he mulin-ulin, ne ziyà ebpuun te Megbevayà. Ne pinaag̵i kayi egketuusan niw he iyan en heini sikan is timpu te kedhadì te Megbevayà.”
LUK.11.22	Iyan, ke zuen tuwas pa he mezesen he ebpekeuma, egkezaag din haazà is nehuna, ne ed-eg̵awan din te menge g̵umaan he iyan edserig̵an dutun te etew ne ebpeneltelazen din haazà is netavan din diyà te menge sakup din.”
LUK.11.23	Ne mid-uman megkag̵i si Jesus te, “Sikan is kenè ku zuma, ne kuntada ku; sikan is kenà edtavang kedì, ne edsanggen kediey.
LUK.11.24	Ke ed-awà is mezaat he mulin-ulin he ebpuun diyà te etew he edlelungen din, diyà ebayà te memaza he tanà su ebpen-ahà te egkeubpaan din. Ne emun wazè din egkeahà, egkag̵i sikandin te, ‘Edlikù a nasì diyà te neubpaan ku.’ 
LUK.11.25	Ne edlikù ne egkeehè din haazà is neubpaan din he midtines en is menge vutang dutun, ne nepurung melumpiyuwi. 
LUK.11.26	Ne zutun edlikù edhipanew su ebpengakat te pitu he zuma zin he menge mezaat he mulin-ulin he tuwas pa he memezaat kenà sikandin. Ne ed-ahuk dan ne ed-ubpè dan dutun te etew. Ne zutun ed-iseg pa ebmezaat is kebpekesavuk dutun te etew, kenà te nehuna he kebpekesavuk din.”
LUK.11.27	Ne zutun hein neipus ni Jesus haazà is migkag̵i zin ne zuen dutun bahi he midhabet megkag̵i te, “Dekelà is kelipey te vahi he mid-anak kenikew wey nekepesusu kenikew!” 
LUK.11.28	Iyan, midtavak si Jesus te, “Lavew pa he zekelà is kelipey te etew he ebpemineg te Lalag te Megbevayà ne ebpezumdumahan din!”
LUK.11.29	Ne zutun hein egkengehasekhasek en is utew mezakel he menge etew he ed-uvey ziyà te ki Jesus, migkag̵i sikandin diyà te kandan te, “Sikiyu is menge etew g̵untaan, utew mezaat is menge ulaula niw. Egkesuatan niw he meehè niw is singyal he ebpuun te Megbevayà diyà te langit he tuus he midsug̵ù e zin, iyan, iyan dà singyal he ibpaahà keniyu is iring te impeulaula zengan duen te tipehuna he ebpeneuven he si Jonas. 
LUK.11.30	Su si Jonas, hein nekeuma sikandin dengan diyà te inged he Ninivi, impeehè din is singyal he tuus te silut te Megbevayà diyà te menge tigNinivi. Ne iring din ded daan, siak is Kakey te Menusiyà, egkehimu is penurù ku he tuus te meg̵aan en is ed-ul-ulahan keniyu te Megbevayà. 
LUK.11.31	Keuzemà te andew te kedhukum te Megbevayà, sikan is tipehuna he bai he ebpuun te inged he Siba, edsewayen kew zin is menge etew g̵untaan su utew meziyù is midhipenawan din te kebpemineg dà te penurù ni Hadì Sulumun te utew metau. Ne g̵untaan, duen lavew pa kenà si Sulumun dini te keniyu ne wazè niw zewata is penurù din. 
LUK.11.32	Keuzemà te andew te kedhukum te Megbevayà, edsewayen kew is menge etew g̵untaan te menge tigNinivi zengan su hein nezineg dan is penurù ni Jonas, mid-iniyug̵an dan is memezaat he ulaula. Ne g̵untaan duen ebpeneuven he lavew pa kenà si Jonas dini te keniyu, ne sikiyu mulà, wazè niw zewata is penurù din.”
LUK.11.33	Ne mid-uman megkag̵i si Jesus te, “Wazà etew he edtemteman din is sulù ne id-eles din, ne emun kenà, ne ebpelengkevan din te revan, kekenà, diyè din idsavuk te sevukà, ne emun duen etew he edseled ne egketeyawan. 
LUK.11.34	Is mata te etew, ne iring te sulù diyà te lawa zin su emun merayag is ked-ehè din, 
LUK.11.35	Iring din ded daan is sulù te isip te etew, 
LUK.11.36	he ulaula zin, ne henduen be te utew merayag is egkeulaula zin iring te egketeyawan sikandin te sulù.”
LUK.11.37	Ne hein nekeipus dutun si Jesus is ebpenurù ne zuen sevaha zutun he Perisiyu he mid-umbita kandin te kegkaan diyà te valey zin. Ne midhendiyà si Jesus ne migkaan. 
LUK.11.38	Ne naahà dutun te Perisiyu he migkaan si Jesus he wazè din lùlui is belad din. Ne utew sikandin neinuinu su nesupak ni Jesus is betasan te menge Perisiyu. 
LUK.11.39	Ne migkag̵i si Jesus diyà te kandin te, “Sikiyu is menge Perisiyu, ebpurungan niw ebentayi is menge vetasan niw, iyan, diyà te isip niw wey g̵ehinawa niw ne zuen keheheramham wey kelelalung. Iring kew te vasu wey pinggan he nelumpiyuwan diyà te g̵awas, iyan, meremerik is diyà te seled. 
LUK.11.40	Menge wazè niw isip! Is Megbevayà he midlimbag din is gawas te lawa niw, midlimbag din daan is gehinawa wey isip niw. Ne kinahanglan he lumpiyu is gehinawa niw wey isip niw iring te g̵awas te lawa niw. 
LUK.11.41	Ne sumalà is egkehimu niw, beg̵ayi niw is menge egkengeayuayu ne human egkehimu he egkelumpiyuwan kew egkepurungi.
LUK.11.42	Kehizu niw te menge Perisiyu su ibeg̵ey niw te Megbevayà is ikepulù he vahin minsan te menge perehemut te egkeenen iring te yirbebuyna wey vawing wey is langun he menge edlumbayen, iyan, is metazeng he ulaula wey is kebmahala niw te Megbevayà diyà te g̵ehinawa niw, ne wazè niw isipa. Kinahanglan he iveg̵ey niw is ikepulù, iyan, kenè niw zaan ipeliyu heini is menge lavew pa he sug̵ù.
LUK.11.43	Kehizu niw te menge Perisiyu su emun diyè kew te simbahan egkesuatan niw he ibpepinuu kew ziyà te menge pinuuwà te menge egalen. Ne emun diyè kew te tiyenggiyan, utew ibmeupiya te g̵ehinawa niw ke edtehuzen kew te menge etew. 
LUK.11.44	Kehizu niw te menge Perisiyu su iring kew te menge leveng he kenà egketuusan ne egkeg̵iekan te etew, 
LUK.11.45	Ne zutun duen menunudlù te kesug̵uan dutun he migkag̵i ziyà te ki Jesus te, “Datù, heeyan is menge lalag nu, ne nesug̵at key zaan keniyan.” 
LUK.11.46	Ne ke si Jesus te, “Sikiyu zaan is menge menunudlù te kesug̵uan, kehizu niw zaan su utew mezakel is mereg̵en he tulumanen he ibpetuman niw te menge etew, iyan, wazà minsan hengkey he idtavang niw kandan wey zan meketuman dutun te ibpetuman niw kandan. 
LUK.11.47	Mekehizuhizu kew utew keuzemà su mideyzeyanan niw is mibpenlevengan duen te ebpemeneuven dengan te Megbevayà, iyan, menge kevuwazan kew te nememunù kandan. 
LUK.11.48	Is menge kepuun niw, ne iyan mibunù, ne midhimasad niw haazà is mezaat he mid-ulaula zan su iyan kew midayandayan te midlevengan; mid-ulaula niw heini he tuus te egkesuatan niw is mezaat he vaal te menge kepuun niw. 
LUK.11.49	Is Megbevayà he utew metau, migkag̵i sikandin dengan te, ‘Ibpehendiyan ku pa te kandan is ebpemeneuven wey is menge epustul. Ne edhimetayan dan is duma ne is duma ebpesipelahan dan.’ Umba migkag̵i heini te Megbevayà su netuenan din he sikiyu is menge Hudiyu, nesevaha is gehinawa niw te g̵ehinawa te menge kepuun niw. 
LUK.11.50	Umba sikiyu is menge etew g̵untaan, elin kew zaan edsilutan te kebpemunua te langun he menge ebpemeneuven te Megbevayà he nengevunù dengan 
LUK.11.51	puunè pa te kedhimetayi ki Abel pehendiyà te kedhimetayi ki Zacarias he mibunù diyà te pid-elangan te simbahan he Valey te Megbevayà wey vangkù he pemuhatà. Benar is egkeg̵iyen ku he sikiyu is menge etew g̵untaan, elin kew zaan edsilutan tenged kayi!
LUK.11.52	Mekehizuhizu kew keuzemà sikiyu is menge menunudlù te kesug̵uan su ed-elangan niw is menge etew wey zan kenà metueni is hustu he ibpevayà pehendiyà te Megbevayà. Kenè kew egkesuat he ed-ikul te hustu he ibayà, iyan, ed-eg̵enen niw is etew he egkesuat he ed-ikul zutun!”
LUK.11.53	Ne hein mid-awà si Jesus dutun te valey te Perisiyu, midreg̵enreg̵en sikandin te menge Perisiyu wey menge menunudlù te kesug̵uan. Mezakel is menge insè dan kandin su edteg̵elen dan sikandin wey meketavak 
LUK.11.54	su ebpengahaan dan is paag̵i wey mehimu si Jesus he igkesumbung dan.
LUK.12.1	Ne sevaha he andew, utew mezakel he menge etew is edhahasekhasek he ed-uvey ziyà te ki Jesus. Ne zutun migkag̵i si Jesus, asal iyan egkeg̵iyan din is menge sumusundan din, ke sikandin te, “Andam kew wey niw melikayi is tapey te menge Perisiyu, he ke và dà egkeg̵iya, is tarù he kedtuu zan te Megbevayà. 
LUK.12.2	Kunaan dan ke kenà egketuenan he tarù is kedtuu zan, iyan, is langun he midtembunan he ed-ul-ulahan te etew, ne egketuenan ded wey is minsan hengkey he nekeeles ne ibpeg̵awag̵awa g̵ihapun. 
LUK.12.3	Is langun he ednèneesen niw te mezukilem, ne egkezineg ke maandew wey is minsan hengkey he egkegkeg̵iyen niw he meeles diyà te rug̵u niw, ne egketuenan ded te mezakel he menge etew ziyà te tiyenggiyan.
LUK.12.4	Ne sikiyu is menge emig̵u ku, iyan egkeg̵iyen ku keniyu is: kenè kew mahandek te menge etew zà duen su iyan dà egkepatey zan is lawa niw, iyan, is gimukud niw, kenè dan egkepatey. 
LUK.12.5	Egkeg̵iyen ku keniyu ke hentei is engayan he igkehandek niw. Iyan niw ikehandek is Megbevayà su kenè din iyan dà egkepatey is lawa niw su zuen din keg̵ehem he ebpeketimbag te g̵imukud niw ziyà te Impirnu. Uya, iyan niw sikandin ikehandek!”
LUK.12.6	Ne ke si Jesus te, “Duen tagbis he egkepemasa te etew is lelima he vuuk te dezuwa zà he tumbag̵a. Ne minsan pa zutun, is Megbevayà, kenè din id-awà diyà te isip din is minsan sevaha kandan. 
LUK.12.7	Ne iyan kew pe be is minsan ke edtigselimbahan te ebilang is bulvul niw ne netuenan din en is kezakel. Umba, kenè kew mahandek su lavew kew he mahal ziyà te kandin kenà te minsan utew mezakel he menge tagbis.”
LUK.12.8	“Utew venar is egkeg̵iyen ku,” ke si Jesus, “he sikan is etew he egkag̵i ziyà te menge etew he iyan a egalen din, ne siak is Kakey te Menusiyà, ed-engkenen ku zaan sikandin diyà te etuvangan te menge velinsug̵uen te Amey ku he Megbevayà he ziyà te langit. 
LUK.12.9	Ne sikan is etew he egkag̵i ziyà te menge etew he kenà a iyan egalen din, ne kenè ku zaan sikandin ed-engkenen diyà te etuvangan te menge velinsug̵uen te Amey ku he ziyà te langit.
LUK.12.10	Ne sikan is edsumpalit kedì te Kakey te Menusiyà, ne egkepesaylu pa; iyan, sikan is edsumpalit te Wag̵as he Mulin-ulin, kenè en egkepesaylu.
LUK.12.11	Ne emun tenged te kedtuu niw kedì ed-uwiten kew te menge etew ziyà te menge simbahan dan su edhukuman kew zan ne emun ed-imbistigahan kew zaan diyà te etuvangan te menge hadì wey huwis, kenè kew meseeng ke hengkey is idtavak niw kandan wey ke hengkey is paag̵i niw zutun. 
LUK.12.12	Su is Wag̵as he Mulin-ulin, iyan ebpenurù keniyu zutun he timpu; ne egketag̵ù diyà te g̵ehinawa niw is ibpekag̵i zin keniyu.”
LUK.12.13	Ne zuen sevaha he maama zutun te nengevurun he menge etew. Ke sikandin te, “Datù, iyan ka metau te kakey ku he vehini e zin te menge azen he kevilin dey te amey zey he minatey en.” 
LUK.12.14	Ne midtavak si Jesus te, “Wazè ku kelavet keniyan su kenà a iyan edhusey keniyu.” 
LUK.12.15	Ne migkag̵i si Jesus diyà te menge etew te, “Purungi niw ventayi is ulaula niw su wey wazà keleleg̵ed diyan te keniyu. Su is ibmeupiya te untung te etew, kenà ebpuun te mezakel he menge azen.” 
LUK.12.16	Ne zutun impezineg ni Jesus kandan is sempità. Ke sikandin te, “Duen etew he utew egketig̵ayun su zuen tanè din he utew uuzaran. 
LUK.12.17	Ne neisip dutun te etew is, ‘Hengkey is ed-ul-ulahan ku kayi te langun he uzar ku? Su kenà egkeamin kayi te menge budiga ku ne wazè en egketeg̵uan ku.’ 
LUK.12.18	Ne ke sikandin te, ‘Edrundusen ku heini is menge budiga ku ne ed-uman a ebevaley te utew zekelà su wey ku zuen meteg̵ui te langun he egkerag̵un ku wey zuma pa he menge azen ku. 
LUK.12.19	Ne zutun, geina te utew meupiya is kebpekesavuk ku he etew, kenà ad maan edterebahu su naazen ku en is minsan hengkey he egkinehenglanen ku taman te pira pa he tuig. Ne tenged kayi ebperenggey e zà is ebpurung egkaan, ed-inum, wey edlipeylipey,’ ke sikandin. 
LUK.12.20	Iyan, dutun migkag̵i ziyà te kandin is Megbevayà te, ‘Utew ka tulebung he etew! Guntaan dà te mezukilem egkeumuran ke en ne ebpatey kad, ne hentei vuwa is ebpekeangken te langun he menge azen nu he intag̵ù nu keniyan te valey nu?’ ” 
LUK.12.21	Ne mid-uman megkag̵i si Jesus diyà te mezakel he menge etew, ke sikandin te, “Iring kayi te sepian he etew is minsan hentei he edtipig te zekelà he ketig̵eyunan, iyan, wazà diyà te kandin is minsan hengkey he igkesuat te Megbevayà.”
LUK.12.22	Ne migkag̵i si Jesus diyà te menge sumusundan din te, “Ne tenged kayi egkeg̵iyen ku keniyu te menge sumusundan ku he kenè kew meseeng te egkeenen he igkeuyag niw. Ne kenè kew zaan meseeng te ugelingen he idsun-ud te lawa niw. 
LUK.12.23	Su mibeg̵ayan kew te Megbevayà te g̵ehinawa wey lawa he mahal utew; ne wey pe be kenà mehimu he ebeg̵ayan kew zin daan te egkeenen wey ugelingen? 
LUK.12.24	Isipa niw is menge uwak; kenè dan ebpemula; kenè dan edrag̵un ne wazè dan daan lawig he ederengdengan dan. Ne minsan pa zutun ebpengelintau is Megbevayà te egkekaan dan. Ne iyan kew pe be is etew he lavew pa he mahal ziyà te kandin kenà is menge uwak! 
LUK.12.25	Ne minsan sengemenu is kegkenug̵uni te etew te untung din, wazà minsan hengkey he paag̵i he egkesumpatan din te minsan deisey zà. 
LUK.12.26	Ne emun pinaag̵i te kegkeseeng niw wazè niw egkehimu te minsan kayi te utew zeisey he ebeelan, hengkey is pulus te kedseengseeng niw pa maan te zuma he ebeelan? 
LUK.12.27	Ahaa niw is menge kevukazan ke hengkey is kedtuvù dan. Kenè dan edterebahu ne kenè dan daan ebpengavel. Ne minsan pa zutun, egkeg̵iyen ku keniyu he minsan si Hadì Sulumun dengan he utew sepian wey nevantug, ne wazà mekesusuluwan is kezagwey te menge bisti zin te kezagwey kayi te menge kevukazan. 
LUK.12.28	Is sagbet, ne wazè din bali; egkeehè ta g̵untaan ne kenè en utew egkeug̵et ne egkeg̵angu en, ne ebinsulan en. Iyan, ke edhimuwen te Megbevayà he mekempet minsan heini is menge sagbet, iyan kew pe be kenè din daan meveg̵ayi te igkeuugelingen! Maan is utew zeisek is kedsarig niw kandin? 
LUK.12.29	Kenè kew meseeng! Kenè niw iyan isipa ke hengkey is egkekaan niw wey egkeinum. 
LUK.12.30	Su is iring keniyan, ne iyan igkengeseeng te menge etew he wazà medtuu te tutuu he Megbevayà, iyan, sikiyu mulà, kenè niw ikeseeng is iring dutun su is Amey niw he Megbevayà, netuenan din he egkinehenglanen niw heini is langun. 
LUK.12.31	Iyan niw ul-ulaha is ibpeulaula keniyu te Megbevayà he iyan edhadì keniyu ne ibeg̵ey zin diyà te keniyu is langun he egkinehenglanen niw.
LUK.12.32	Sikiyu is menge sumusundan ku, kenè kew mahandek. Minsan pa te zeisey kew zà, is Amey niw he Megbevayà, egkesuatan din he medhadì kew iring te edhadì daan sikandin. 
LUK.12.33	Ivelegyè niw is langun he azen niw ne ipemeg̵ey niw is halin diyà te menge egkengeayuayu. Pinaag̵i kayi egkehimu he zuen ketig̵eyunan niw ziyà te langit. Is menge azen niw ziyà te langit, ne kenà egkezeetan ne kenà egketerinan su wazà ebpenakew ne wazà ipes he ebpekeketket. 
LUK.12.34	Ne ke hendei is egketeg̵uan te ketig̵eyunan niw ne zutun daan is gehinawa niw.”
LUK.12.35	Ne impezineg en maan ni Jesus is sempità, ke sikandin te, “Andam kew he zaan su wey kenè kew metingkemed te minsan hengkey. Iringi niw is sulug̵uen he edtag̵ad te egalen dan he ebpuun te eseweey he midtelavuk din. 
LUK.12.36	Su haazà is menge sulug̵uen, ne layun dan ed-andam ne kenè dan ed-evukan is sulù dan ne emun ebpekeuma haazà is egalen dan ne ebpenelehuzan diyà te pultahan ne petuluy zan egkepuwasi. 
LUK.12.37	Utew meupiya is kegeg̵ehinawa zutun te menge sulug̵uen emun ebpekeuma haazà is egalen dan ne zaan dan neendami haazà is kebpekeuma zin. Benar is egkeg̵iyen ku he haazà is egalen dan, ibpepinuu zin sikandan diyà te lemisahan ne iyan sikandin ebpekaan kandan. 
LUK.12.38	Utew egkengelipey sikandan ke ebpekeuma is egalen dan he kemulu zan pa sikandin edteg̵azi minsan ke liwazè en is kezukileman wey minsan ke egkepkepawè en be.” 
LUK.12.39	Ne ke si Jesus maan te, “Kenè niw heini lipati he emun egketuenan te teg̵ivaley ke keenu ebpekeuma is tekawen ne ebpekepurung sikandin ebpekevantey ne kenà ebpekeseled dutun te valey zin haazà is tekawen. 
LUK.12.40	Ne sikiyu zaan, kinahanglan he mebpekevantey kew su siak is Kakey te Menusiyà, ebpekeuma a te uras he wazè niw isipa he ebpekeuma a.”
LUK.12.41	Ne zutun, mid-insà si Pedro, ke sikandin te, “Heini is sempità he migkag̵i nu, iyan key zè be kenikew ebpenuruen is menge sumusundan nu, wey ke elin be is menge etew?” 
LUK.12.42	Ne midtavak is Nengazen te, “Sikan is sulug̵uen he uluwanen wey metinumanen, iyan ibpevayàbayà te egalen din te menge zuma zin he sulug̵uen. Ne iyan ebpekaan te menge zuma zin he sulug̵uen dutun te uras te kegkaan. 
LUK.12.43	Emun ed-ulì haazà is egalen din, utew zekelà is kelipey zutun te sulug̵uen ke egkeahà te egalen din he midtuman din is langun he ebpeveelan kandin. 
LUK.12.44	Egkeg̵iyen ku keniyu he is sulug̵uen he metinumanen, idsarig kandin is langun he menge azen te egalen din. 
LUK.12.45	Iyan, kehizu zin ke iyan diyà te isip din is menaney pa ed-ulì haazà is egalen din ne ebpemug̵elen din is menge zuma zin he sulug̵uen he maama wey vahi ne iyan dà baal zin is egkaan wey ed-inum ne egkelangut. 
LUK.12.46	Su zutun te andew he wazè din peebuta wey te uras he wazè din metueni, ebpekeulì haazà is egalen din. Ne haazà is sulug̵uen, ebeelan diyà te kandin is iring te ebeelan diyà te menge sulug̵uen he kenà egkeserig̵an ne edhimetayan sikandin te egalen din.
LUK.12.47	Ne sikan is sulug̵uen he netuenan din en is ibpeveelan kandin te egalen din, iyan, wazà med-andam ne wazà medtuman te ibpeveelan kandin te egalen din, ne kenà sikandin ed-uraman te ebug̵el zutun te egalen din. 
LUK.12.48	Ne sikan is sulug̵uen he wazè din pa metueni is ibpeveelan kandin te egalen din, iyan, duen mid-ulaula zin he igkepeuki kandin te egalen din, ne kenà utew sikandin ebug̵elen.” Ne mid-uman megkag̵i si Jesus te, “Is etew he zekelà is insarig kandin, dekelà daan is ebperetengen diyà te kandin. Ne emun utew pa zekelà is insarig kandin ne utew en daan dekelà is ebperetengen diyà te kandin.”
LUK.12.49	Ne migkag̵i si Jesus te, “Iyan ku impehendini su wey dini te kelibutan duen hapuy, 
LUK.12.50	Duen ibewtismu kedì 
LUK.12.51	Kunaan niw vuwa ke iyan impehengkayi ku te kelibutan is wey wazè en samuk te menusiyà. Iyan kenà! Su heini is kebpekehendini ku, ne zuen kebpemekedsusuwey te g̵ehinawa te menge etew. 
LUK.12.52	Puun guntaan tenged kedì emun duen lelima he etew ziyà te sengepeningaan, egkevahin sikandan. Ebpekigkuntada is tetelu te zezuwa. Ne iring din ded daan ebpekigkuntada haazà is dezuwa zutun te tetelu. 
LUK.12.53	Ebpekigkuntada is maama te anak din he maama ne is anak, ne ebpekigkuntada te amey zin. Ne is bahi, ne ebpekigkuntada te anak din he vahi ne is anak din, ne ebpekigkuntada zaan te iney zin. Ne ke zuen bahi, ne ebpekigkuntada te ambey zin. Ne egkuntedahan daan sikandin te ambey zin.”
LUK.12.54	Ne migkag̵i med-uman si Jesus diyà te menge etew te, “Dini te kenitew ke egkeehè niw is kivel ziyà te edsenlepan ne ke sikiyu te, ‘Ed-uzan heini,’ ne ed-uzan iyan. 
LUK.12.55	Ne emun ebpengeramag he ebpuun te zapit te zivavà ne ke sikiyu te, ‘Ebmeinit utew g̵untaan,’ ne ed-andew iyan. 
LUK.12.56	Tarù is ulaula niw! Su emun ed-ahaan niw is langit wey tanà egketuenan niw ke hengkey is egkehitavù te timpu, iyan, kenè niw uvag egkesavut ke hengkey is ed-ul-ulahan guntaan te Megbevayà pinaag̵i kedì.”
LUK.12.57	Ne ke si Jesus te, “Deyzey ke ed-isipen niw is hustu he ed-ul-ulahan. 
LUK.12.58	Penenglitan duen etew he idsumbung kew zin, ne ed-uwiten kew zin diyà te hukmanan. Himuwa niw is taman te egkehimu niw su wey kew kandin mebpekidhusey te kenè kew pa ebpekeetuvang te huwis. Su emun ebpekeetuvang kew en te huwis, kela ke izata kew zin diyà te pulis ne egkepirisu kew. 
LUK.12.59	Ne zutun kew ebpekeubpà taman te kenè niw pa egkeg̵empusan is multa keniyu.”
LUK.13.1	Ne zutun he timpu zuen nemekeuma he menge etew ne mibpenudtul zan diyà te ki Jesus is mehitenged te menge etew he tigGeliliya he impehimetayan ni Gubirnedur Pilatu zutun te timpu te kebpelengesa zutun te menge etew te langgam diyà te simbahan he Valey te Megbevayà. 
LUK.13.2	Ne migkag̵i kandan si Jesus te, “Kunaan niw vuwa ke lavew pa he mekesesalà haazà is menge tigGeliliya, kenà is menge zuma zan he tigGeliliya, ne tenged dutun intug̵ut te Megbevayà he edhimetayan sikandan. 
LUK.13.3	Kenà heeyan iyan! Su egkeg̵iyen ku keniyu he emun kenè niw ed-iniyug̵an is menge ulaula niw he memezaat, ebpatey kew zaan is langun, iring kandan. 
LUK.13.4	Ne isipa niw zaan is sepulù wey walu he menge etew he nemematey hein nepilayan sikandan te metikang he valey ziyà te Siluwi. Kunaan niw vuwa ke iyan kandan ingkepilayi su utew lavew sikandan he mekesesalà kenà te langun he menge zuma zan he tigHiruselim. 
LUK.13.5	Kenà daan. Egkeg̵iyen ku keniyu he emun kenè niw ed-iniyug̵an is memezaat he menge ulaula niw ne ebpatey kew zaan is langun iring kandan.”
LUK.13.6	Ne zuen en maan sempità he impezineg ni Jesus kandan. 
LUK.13.7	Ne migkeg̵iyan din is impeelima zin dutun te kayu, ke sikandin te, ‘Nemenu vuwa heini is kayu he kenè en ebeg̵asbeg̵as? Su tetelu en he tuig is kebperetenga ku ke ebeg̵as ne kenè en iyan ebeg̵as. Pilaya nu nasì su ebpekehenung dà kayi te zuma he pinemula.’ 
LUK.13.8	Iyan, migkag̵i haazà is impeelima zutun te, ‘Kenè te pa zè pa, Anggam, ebpilayen su ebpeseseg̵azen te pa seled te sengetuig. Edhig̵ewanan ku pa is pelingut ne ebukbukan ku pa te pelambù te pinemula. 
LUK.13.9	Ne emun ebeg̵as te ilis he tuig ne meupiya, ne emun kenà ebeg̵as ne ebpilayen ku.’ ”
LUK.13.10	Ne sevaha he andew he Sebadu, diyà si Jesus ebpenurù te simbahan te menge Hudiyu. 
LUK.13.11	Ne zuen dutun te simbahan bahi he nevekut su midlalung te mezaat he mulin-ulin. Ne menge sepulù en wey walu he tuig haazà is kegkevekut din ne kenè en iyan egkevulug egkeketeng te minsan deisey zà. 
LUK.13.12	Ne zutun te kegkeahaa ni Jesus kandin, mid-umew zin ne ke sikandin te, “Ayà, egkeulian ke en keniyan te zaru nu.” 
LUK.13.13	Ne midsamsam ni Jesus is peka zutun te vahi ne zutundutun ne neketeng is peka zin. Ne nekezaligdalig haazà is bahi te Megbevayà. 
LUK.13.14	Ne is egalen dutun te simbahan, utew nepauk dutun te kebpemawì ni Jesus dutun te Andew te Kedhimeley. Ne ke sikandin diyà te menge etew te, “Seled te heenem he andew is kedterebahu tew te sengesimana. Emun ebpevawì kew zutun he timpu ne meupiya, iyan, kenè kew pevawì guntaan te Andew te Kedhimeley!” 
LUK.13.15	Ne midtavak kandin si Jesus te, “Tarù is menge ulaula niw! Ke zuen baka ne emun kenà ne kudà te minsan hentei keniyu, kenà egkehimu he kenè din edhekazan haazà emun Andew te Kedhimeley, kekenà, edhekazan din ne edtuyuken din pehendiyà te wahig su ibpeinum din. 
LUK.13.16	Ne heini g̵untaan is bahi he kevuwazan daan ni Abraham, ne mibakus ni Setanas te sepulù en wey walu he tuig, ne kenè niw ves ebpehekazan kayi te Andew te Kedhimeley!” 
LUK.13.17	Ne haazà is tavak ni Jesus, utew ingkeeled te menge kuntada zin. Ne is duma zutun he mezakel he menge etew, utew zan nengelipey te langun he menge egkengein-inuwan he mibeelan din.
LUK.13.18	Ne impenurù en maan ni Jesus is selakew en maan he sempità, ke sikandin te, “Hengkey is meupiya he ebpetug-iringan te kebmezakel te menge etew he edhedian te Megbevayà? 
LUK.13.19	Is kebmezakel zan te edhedian te Megbevayà, ne iring te pinemula he utew zeisey is lisu zin. Ibpemula heini te etew ziyà te kamet din ne ke edtuvù ne edekelà ne egkehimu he iring kezekelà te kayu ne egkeletunan te menge tagbis ne egkeseselag̵an dan is menge subpang din.”
LUK.13.20	Ne mid-uman megkag̵i si Jesus te, “Hengkey pa is meupiya he ebpetug-iringan te kebmezakel te menge etew he edhedian te Megbevayà? 
LUK.13.21	Is kebmezakel zan te edhedian te Megbevayà, ne iring daan te tapey. Su ke zuen bahi he ebaal te supas, egkuwaan din haazà is tapey ne idsahug din te sengebisin he erina. Ne ed-ensak haazà is tapey zutun te erina ne edtulin haazà is erina.”
LUK.13.22	Midhipanew si Jesus pehendiyà te inged he Hiruselim ne zutun te kedhipanew zin ne mibpenuluytuluy ziyà te zuma pa he menge inged su ebpenurù te menge etew. 
LUK.13.23	Ne zuen mid-insà kandin te, “Datù, deisey zè be is menge etew he ebeg̵ayan te untung he wazà pidtemanan?” Ne midtavak si Jesus te, 
LUK.13.24	“Himuwa niw is taman te egkehimu niw wey kew mekeseled te melig̵et he g̵emawan he idselang dutun te valey he iyan is untung he wazà pidtemanan su egkeg̵iyen ku keniyu he mezakel is egkesuat pezem he edseled dutun, iyan, kenè dan ebpekeseled. 
LUK.13.25	Su edlekevan te teg̵ivaley haazà is gemawan. Ne emun diyè kew pa te g̵awas ebpenelehuzan kew is egkag̵i te, ‘Puwasi key kenikew!’ Ne iyan dà idtavak dutun te teg̵ig̵aked is, ‘Kenè ku egketuenan ke hentei kew wey ke hendei kew ebpuun.’ 
LUK.13.26	Ne zutun edtavak kew te, ‘Dengan migkaan key wey mid-inum key zuma kenikew ne mibpenurù ka ziyà te inged dey!’ 
LUK.13.27	Ne edtevaken kew zin te, ‘Kenè ku iyan egketuenan ke hentei kew wey ke hendei kew ebpuun. Sikiyu is memezaat is ulaula, awè kew en dini.’ 
LUK.13.28	Ne zutun,” ke si Jesus, “utew zekelà he erang niw ne ebpemekengingitel kew tenged te utew ibmesakit pezem te g̵ehinawa niw su kenè kew ebpekeragkes dutun te edhedian te Megbevayà, ne ziyà te seled, ne egkeehè niw is menge kepuun niw zengan, ensi Abraham wey sikan is anak din he si Isaak wey sikan is apù din he si Hakub wey elin daan dutun is langun he ebpemeneuven te Megbevayà. 
LUK.13.29	Mezakel zaan dutun is menge etew he kenà menge zuma niw he Hudiyu he ebpemuun diyà te heepat he pesag̵i kayi te kelibutan. Ne ebpemekepinuu sikandan dutun te keemuran te langun he edhedian te Megbevayà. 
LUK.13.30	Duen guntaan menge etew he kunaan niw ke egkengehuziyan su kenà menge zuma niw he Hudiyu, iyan, emun egkeume en haazà he andew ne iyan sikandan egkehuna te langun he edhedian te Megbavayà. Ne zuen daan menge etew g̵untaan he kunaan niw ke egkengehuna, iyan, emun egkeume en haazà he andew ne iyan sikandan egkengehuziyan te langun.”
LUK.13.31	Ne zutun daan he andew ne zuen menge Perisiyu he midhinguma zan si Jesus, ne ke sikandan te, “Laus ke en ne kenè ke en tuluy zini te kenami su edhimetayan ke kun ni Hadì Hirudis.” 
LUK.13.32	Ne migkag̵i si Jesus diyà te kandan te, “Si Hirudis, haazà is utew metau he ed-akal, keg̵iyi niw sikandin he kenè e pa ed-awà dini su g̵untaan wey keeselem ebpenegseg̵en ku pa is menge mezaat he mulin-ulin he ebpenlalung te menge etew, ne ebewian ku is egkengezeruwan. Ne mekezuwa pa g̵untaan ne human egkeipus heini is menge vaal ku zini. 
LUK.13.33	Iyan, egkeg̵iyen ku keniyu he kinahanglan he ednaneynaney e zè pa edlaus guntaan wey keeselem wey te mekezuwa pa su kenà egkehimu he edhimetayan a zini su is ebpeneuven te Megbevayà, ne kenà tekew en edhimetayan ke kenà diyà te seled te inged he Hiruselim.”
LUK.13.34	Ne zutun netenuzan ni Jesus is menge ulaula te menge meg̵inged te Hiruselim ne ke sikandin te, “Igkeseeng ku sikiyu is menge meg̵inged diyà te Hiruselim su ebpemunuen niw is ebpemeneuven te Megbevayà ne is menge sulug̵uen te Megbevayà he ibpehendiyàn, ebpenulengen niw te vatu he edhimetayan niw. Utew zekelà is suat ku pezem he ed-uyemuwen ku sikiyu; ke và dà manuk, iring a te upa he edlekupan din is menge piyak din ne kenè kew ebpelekup. 
LUK.13.35	Ne g̵untaan, utew mekevulungbulung heini is simbahan niw su mid-iniyug̵an kew en te Megbevayà. Su egkeg̵iyen ku he kenà ad maan keniyu egkeahà taman dutun te timpu keuzemà he ebpekekag̵i kew te, ‘Delig̵a is nekeuma he midsug̵ù te Nengazen.’ ”
LUK.14.1	Ne sevaha maan he Andew te Kedhimeley, ne mid-umbite en maan si Jesus te sevaha he pengulu te menge Perisiyu he ziyà ibpekaan te valey zin. Ne is menge kuntada ni Jesus, mibpurungan dan sikandin bentayi ke egkesupak din is kesug̵uan. 
LUK.14.2	Ne zuen dutun maama he egkezeruwan su midlevag is menge paa zin wey velad din ne mid-uvey heini ziyà te ki Jesus. 
LUK.14.3	Ne si Jesus, mid-insaan din is menge menunudlù te kesug̵uan wey is menge Perisiyu, ke sikandin te, “Sumalà is ibpenurù kenitew te insurat he kesug̵uan, ebpekesalè ki ve ke ebpemawì ki ke Andew te Kedhimeley?” 
LUK.14.4	Iyan, wazè dan tevaka si Jesus, ne zutun migewezan ni Jesus haazà is egkezeruwan ne zutundutun ne neulian. Ne impeulì sikandin ni Jesus. 
LUK.14.5	Ne zutun migkag̵i si Jesus diyà te menge etew zutun te, “Hengkey ve is ed-ul-ulahan niw ke zuen niw anak, ne emun kenà, ne vaka niw he egkeulug diyà te mezalem he vudsi emun Andew te Kedhimeley. Siguradu, edtevangan niw minsan ke Andew te Kedhimeley.” 
LUK.14.6	Ne zutun ne wazè dan meketavak.
LUK.14.7	Ne zuen daan dutun menge etew he mid-umbita zaan dutun te Perisiyu. Ne hein ebpememinuu zan en is egkaan ne naahà ni Jesus he ebpilien te menge etew is ebpinuuwan dan he meupiya he ebpinuuwan he zutun ibpepinuu is menge lavew he menge etew. Ne tenged kayi impezineg ni Jesus kandan is penurù din, ke sikandin te, 
LUK.14.8	“Emun egkeumbita ki ziyà te keemuran, kenè ki edhuna ebpinuu ziyà te meupiya he ebpinuuwan. Su kela ke zuen pa ebpekeuma he lavew is ked-etew zin kenè ki. 
LUK.14.9	Ne egkeg̵iyan ki zutun te midtukud te keemuran te, ‘Ibpahalin ki su ebpepinuuwan dutun te lavew kenè ki, haazà is mibpinuuwan ta.’ Ne utew ki zutun egkeeled ke ziyè ki ibpepinuu te kenà utew meupiya he ebpinuuwan. 
LUK.14.10	Iyan, ke egkeumbita ki ziyà te keemuran, kenè ki ebpemilì te meupiya he ebpinuuwan. Ne emun ebpinuu ki en, diyè ki ebpinuu te kenà utew meupiya he ebpinuuwan. Ne zutun, haazà is midtukud te keemuran, ebpekekag̵i kenita te, ‘He Geli, kenè ka keniyan mebpinuu su kayi ka pinuu te meupiya he ebpinuuwan.’ Ne zutun, kenè ki egkeeled, kekenà, egketahud ki te menge etew. 
LUK.14.11	Sikan is etew he ed-isipen din he lavew is pid-etawan din ne ebminusen heini te Megbevayà. Iyan, sikan is etew he ed-isipen din he minus is pid-etawan din ne ebpeketikangen te Megbevayà is pid-etawan din.”
LUK.14.12	Ne migkag̵i si Jesus dutun te midtukud te keemuran te, “Ne sikew zaan, Mama, emun edtukud ka te keemuran ne kenè nu iyan dà umbitaha is menge kilala nu wey is menge suled nu wey menge siringan nu he sepian su sikandan, ne neezenan dan mulà ne edsembayan ke zan ed-umbitaha ke edtukud dan te keemuran ne zutun ebpekevales dan en te meupiya he mid-ulaula nu kandan. 
LUK.14.13	Iyan, emun edtukud ka te keemuran ne iyan nu umbitaha is egkengeayuayu wey is menge pigket, menge pungkul, wey is menge lakap. 
LUK.14.14	Ne emun iyan heini ulaula nu ne utew zekelà is kelipey nu su kenè dan ebpekesambey he ed-umbita kenikew ne kenè dan egkevelesan is meupiya he mid-ulaula nu kandan, ne iyan is Megbevayà ebales kenikew te utew meupiya he egkeulaula zutun keuzemà te kegkengevanhew te menge etew he memeupiya is ulaula.”
LUK.14.15	Ne is sevaha zutun te menge maama he ebpememinuu ziyà te uvey ni Jesus, hein nezineg din haazà is penurù ni Jesus ne migkag̵i te, “Utew zekelà is kelipey te menge etew he ebpeketelavuk dutun keuzemà te keemuran he zutun ibpekaan is langun he menge etew he edhedian te Megbevayà!” 
LUK.14.16	Ne zutun impezineg ni Jesus kandin is sempità. Ke sikandin te, “Duen sevaha he etew he midtukud te zekelà he keemuran. Ne haazà is etew, ne mezakel is menge etew he mid-umbita zin. 
LUK.14.17	Ne hein netuman en haazà is keemuran ne midsug̵ù din is sulug̵uen din he ibpetukew en is menge etew su nengelutù en is igastu. Ne ke sikandin diyà te menge sulug̵uen din te, ‘Keg̵iyi niw sikandan he medhendini zan en su naandam en is langun!’ 
LUK.14.18	Iyan, is menge etew he mid-umbita zin, ne wazà diyà te g̵ehinawa zan haazà is keemuran. Is kada sevaha zutun ne mibpemituwà te kenà ebpeketelavuk dutun. Is duma ne egkag̵i te, ‘Kenè dà mebmezaat is gehinawa nu kedì su kenà a ebpeketelavuk su zuen tanà he veg̵u ku pa he nepemasa ne edleuyen ku g̵untaan.’ 
LUK.14.19	Ne is sevaha pa maan dutun ne migkag̵i te, ‘Kenè dà mebmezaat is gehinawa nu kedì su kenà a ebpeketelavuk te keemuran su zuen sepulù he vaka he sikan ku pa mepemasa ne igezam ku id-edadu!’ 
LUK.14.20	Ne is sevaha pa he etew zutun, ne egkag̵i te, ‘Kenà a ebpeketelavuk su sikan pa meipus is kebpeesewaa kediey ne umba kenà a ebpekehendiyan.’ 
LUK.14.21	Ne zutun mid-ulì haazà is midsug̵ù te edtukud te keemuran ne midtudtul zin diyà te egalen din haazà is langun he menge pituwà te menge etew he impeveyaan kandin. Ne haazà is egalen din, ne utew mibmezaat is gehinawa zin. Ne migkeg̵iyan din haazà is sulug̵uen din te, ‘Hendiyè ka te inged ne ikula nu is menge kersada wey menge zalan dutun ne pendumaha nu zini is menge etew he egkengeayuayu, sikan is menge piang, menge pungkul, wey menge lakap.’ Ne zutun midhipanew haazà is sulug̵uen. 
LUK.14.22	Ne hein nekeulì en haazà is midsug̵ù ne migkeg̵iyan din haazà is egalen din te, ‘Nemekeume en is menge etew he impeveyaan nu, iyan, wazè pa meenget heini is baley.’ 
LUK.14.23	Ne midtavak haazà is egalen din te, ‘Hendiyè ka te menge unayan wey vuntud ne ikula nu is menge zalan dutun ne teg̵ela nu is menge etew zutun he medtelavuk dan kayi te keemuran ku su wey mepurung meenget te menge etew heini is baley ku. 
LUK.14.24	Benar is egkeg̵iyen ku kenikew he haazà is nengehuna he mid-umbita ku, ne kenè dan ebpekekaan te minsan deisey zà kayi te g̵astu ku te keemuran!’ ”
LUK.14.25	Ne sengeandew zutun te edhipanew si Jesus ne utew mezakel is menge etew he ebpemenduma kandin. Ne midsineruwan din sikandan te egkag̵i te, 
LUK.14.26	“Sikan is etew he egkesuat he edsundan kediey, iyan, iyan dekelà diyà te g̵ehinawa zin is ginikanan din, esawa zin, menge anak din, menge suled din, ne emun kenà, ne iyan dekelà diyà te g̵ehinawa zin is keugelingen din he lawa, ne kenà egkehimu he tutuu sikandin he sumusundan ku. 
LUK.14.27	Ne iring din ded daan sikan is etew he egkesuat he edsundan kediey, iyan, kenà edtiang te krus din, 
LUK.14.28	Penenglitan, ke zuen sevaha keniyu he ebevaley te utew metikang he valey, ne zutun te kenè pa sikandin ebpuun ne egkuwintahan din is selapì he egkeg̵astu zin su wey zin metueni ke egkeveleveg din be haazà is baley he ibpehitindeg din wey ke kenà. 
LUK.14.29	Su emun kenè din egkuwintahan is selapì he igkeg̵astu zin ne kela ke tekew zin en ikepasek is menge tukud ne zutun dà taman. Ne is mezakel he menge etew he ebpekeahà dutun ne ebpemenggemenggemen is edsudì su haazà is baley, ne tekew en tukud he ingkepasek. 
LUK.14.30	Ne ebpelelelag̵è dan te, ‘Tumù pa ke wazè en sikandin mebulug mebpasek te ebelayen su kenè din bes egkehimu.’ ” 
LUK.14.31	Ne migkag̵i si Jesus te, “Iring din ded daan is hadì. Su is hadì he ebpekidtebek te sengehahadì ne kinahanglan he edhuna sikandin ebelansi ke ebpekezaag is sepulù he libu he menge sundaru zin te keluwaan he libu he ebpemekeuma he sundaru te kuntada zin he sengehahadì. 
LUK.14.32	Ne emun egkevelansi zin he kenà ebpekesukul is menge sundaru zin, ne meupiya pa ke edsug̵uen din is menge sulug̵uen din dutun te kuntada zin te meziyù pa is menge sundaru te kuntada zin su wey zan mebpehusayà te wazè pa mekevulug mekedtebek is menge sundaru zan. 
LUK.14.33	Ne iring din ded daan,” ke si Jesus, “su sikiyu is edsundan kediey, kenè kew egkehimu he tutuu he menge sumusundan ku emun kenè egkeawà diyà te g̵ehinawa niw is ked-engkezi niw te langun he egkenug̵unan niw.”
LUK.14.35	Ne wazè en iyan pulus din su kenà egkeg̵amit te minsan ebunu he pelambù te tanà ne ed-engkezan dà. Kinahanglan he sevuta niw heini is nezineg niw.”
LUK.15.1	Ne zutun he timpu, duen mezakel he menge mekesesalà he etew he menge menunukut te vuhis wey menge mesinupaken te kesug̵uan, ne nemenhendiyè dan te ki Jesus su ebpemineg̵en dan is penurù din. 
LUK.15.2	Ne utew heini ingkeepes te menge Perisiyu wey menge menunudlù te kesug̵uan he zutun daan, ne ke sikandan te, “Heini si Jesus, ne ebpemekiduma kayi te menge etew he utew mesinupaken te kesug̵uan tew ne egkaan daan sikandin duma kandan.”
LUK.15.3	Ne zutun impezineg ni Jesus kandan heini is sempità, ke sikandin te, 
LUK.15.4	“Penenglitan, is sevaha keniyu ke zuen din nenggatus he ayam he kerehidu, ne netazin is sevaha zutun, hengkey is ed-ul-ulahan din? Siguradu egkeewaan din haazà is kesiyawan wey siyew he ebpemenabtab su ebpengahaan din haazà is sevaha he netazin taman te egketuredu zin. 
LUK.15.5	Ne emun egketuredu zin ne utew sikandin egkelipey. Ne edsepipiyen din haazà su ed-ulì. 
LUK.15.6	Ne ke ebpekeuma sikandin diyà te valey zin ne ebpenewag̵en din is menge zuma zin wey menge siringan din ne ke sikandin te, ‘Edlipey kiw en su neehè ku zed heini is netazin he kerehidu ku.’ ” 
LUK.15.7	Ne ke si Jesus te, “Egkeg̵iyen ku keniyu he iring din ded daan, utew zekelà is kelipey ziyà te langit ke zuen sevaha he mesinupaken he ed-iniyug̵an din is memezaat he ulaula zin, kenà dutun te kesiyawan wey siyew he menge etew he kunaan dan ke memetazeng is ulaula zan wey kenà kinahanglan he ed-iniyug̵an dan haazà is mezaat he ulaula zan.”
LUK.15.8	Ne zuen pa maan sempità he impezineg ni Jesus kandan. Ke sikandin te, “Duen sevaha he vahi he midtipig te sepulù he elad he selapì he mahal su pudu pelata. Hengkey is ed-ul-ulahan din ke egketezinan haazà te sengeelad? Iyan ed-ul-ulahan din is edhuna edtemtem te sulù. Ne ebpeyupasan din is baley zin, ne ebpurungan din te ebpen-ahà taman te egkeehè din. 
LUK.15.9	Ne emun egkeehè din ne ebpenewag̵en din is menge zuma zin wey menge siringan din, ne ke sikandin te, ‘Edlipey kiw en su neehè ku zed heini is selapì he netazin ku.’ ” 
LUK.15.10	Ne migkag̵i si Jesus med-uman te, “Egkeg̵iyen ku keniyu he iring kayi is kedlipey ziyà te langit te menge velinsug̵uen te Megbevayà emun duen sevaha he mesinupaken he ed-iniyug̵an din is memezaat he ulaula zin.”
LUK.15.11	Ne impelaus ni Jesus is egkeg̵iyen din, ke sikandin te, “Duen sevaha he etew he zezuwa is anak din he pudu maama. 
LUK.15.12	Ne migkag̵i is hazi ziyà te amey zin te, ‘Amà, iveg̵ey nu en kedì is kediey he vahin kayi te menge azen tew.’ Ne iyan dà haazà ne mibahin dutun te amey is menge azen din dutun te zezuwa he vuuk he anak din. 
LUK.15.13	Ne wazà utew meug̵et dutun ne imbelegyè en dutun te hazi is kandin he vahin ne midhipanew is ed-uwit te selapì din. Diyà sikandin medtandang te meziyù he inged ne zutun migastu zin is selapì din te wazà pulus. 
LUK.15.14	Ne zutun naamin is selapì din. Ne nekeuma is utew mepait he vitil zutun te tanà, ne sikandin, wazè din en egkekuwaan te kinahanglan din. 
LUK.15.15	Ne midhangyù sikandin te terebahu ziyà te sevaha he meg̵inged dutun. Ne mibeg̵ayan sikandin te terebahu he kebpenamak te vavuy ziyà te unayan. 
LUK.15.16	Egkesuatan din pezem he mahantey sikandin te minsan ukap dà he idsamak te menge vavuy, iyan, wazà dutun mibeg̵ey kandin. 
LUK.15.17	Ne hein neug̵et dutun ne nekepurung sikandin mekeisip-isip. Ke sikandin te, ‘Langun te menge sulug̵uen te amey ku ne idsegkayè dan is egkeenen, iyan, siaken heini, ne egkeumes e en te vitil. 
LUK.15.18	Iyan tumù ne ed-ulì e zed diyà te amey ku, ne iyan egkeg̵iyen ku ziyà te kandin is: Amà, dekelà utew is salè ku ziyà te Megbevayà wey zini te kenikew te amey ku. 
LUK.15.19	Kenà ad dait he ed-isipen nu pa maan he anak nu, kekenà, isipe e zà kenikew he sevaha te menge sulug̵uen nu.’ 
LUK.15.20	Ne iyan dà haazà neisip din ne zutun midtandang sikandin med-ulì.
LUK.15.20	Ne meziyù pa sikandin ne nepantew en dutun te amey zin. Ne utew nehizu haazà is amey zin he ed-ahà kandin. Ne mibpelelag̵uy is amey zin he edsinug̵ung kandin ne migkepkepan ne midhezekan sikandin te amey zin. 
LUK.15.21	‘Amà,’ egkag̵i haazà is kenakan, ‘utew zekelà is salè ku ziyà te Megbevayà wey ziyan te kenikew te amey ku. Kenà ad dait he ed-isipen nu pa maan he anak nu. Ne himuwe e zà he sevaha te menge sulug̵uen nu.’ 
LUK.15.22	Iyan, haazà is amey zin, mid-umew zin is menge sulug̵uen din dutun te valey, ne ke sikandin te, ‘Ihated niw pa zini sikan is meupiya he ugelingen, ne isun-ud niw ziyà te kandin. Sisingi niw is tezù din wey sun-uzi niw te sepatus is menge paa zin. 
LUK.15.23	Ne kuwaa niw sikan is nati he vaka he impelambù ku ne lepaa niw su egkaan kiw ne edlipey kiw. 
LUK.15.24	Su heini is anak ku, iring te minatey sikandin ne g̵untaan neuyag̵an. Netazin sikandin ne g̵untaan neturedu en.’ Ne zutun nebibu zan.
LUK.15.25	Ne haazà maan,” ke si Jesus, “is kakey he anak dutun te etew, diyà sikandin te unayan dan. Ne hein ebpelpelinggume en sikandin is ed-ulì ne nezineg din is edtambur wey is leletepak te paa te ebpemenayew. 
LUK.15.26	Ne mid-umew zin is sevaha zutun te menge sulug̵uen te amey zin ne mid-insà te, ‘Hengkey is igkebibu te menge etew keniyan te valey?’ 
LUK.15.27	Ne midtavak haazà is sulug̵uen te, ‘Nekeulì sikan is hazi nu. Ne impelapà te amey nu sikan is nati he impelambù su nekeulì sikandin he wazè ded mekeizi.’ 
LUK.15.28	Ne zutun utew neepes haazà is kakey ne wazà mebpemenahik dutun te valey. Ne zutun mibpenaug haazà is amey zan he ednayùnayù is egkag̵i ziyà te kandin te, ‘Laus ke man dini, Mama.’ 
LUK.15.29	Ne midtavak haazà is anak din te, ‘Tenuzi nu, Amà, ke sengemenu is keug̵et te kedterebahu ku kayi he iring te sulug̵uen nu. Wazè nu egketenuzan he sug̵ù nu he wazè ku pemineg̵a te minsan hengkey he timpu. Ne minsan pa zutun ne wazà a kenikew veg̵ayi te minsan kambing dà duen wey a mekelipeylipey zuma te menge emig̵u ku. 
LUK.15.30	Iyan, heini is anak nu he nekelaga te menge azen nu tenged te kebpengumpadi zin te menge vahi, ne iyan nu mulà midlepaan te impelambù nu he nati!’ 
LUK.15.31	‘Mama,’ egkag̵i haazà is amey zin, ‘sikew, dini ka mulà layun duma ku. Ne is langun he azen ku, ne kenikew. Ne iyan ka teg̵ig̵aked te langun. 
LUK.15.32	Ne kenè ta egkeeg̵en is kelipey ta, su heini is hazi nu, ne iring sikandin te minatey, ne g̵untaan neuyag̵an en. Netazin sikandin, ne g̵untaan neturedu en.’ ”
LUK.16.1	Ne impezineg en maan ni Jesus is menge sumusundan din te selakew pa maan he sempità. Ke sikandin te, “Duen sepian he etew he impezumala zin is sevaha he sulug̵uen din te menge ketig̵eyunan din. Ne zuen daan etew he midsumbung dutun te sepian he haazà is impezumala, ne ebpenggestuwen din is selapì dutun te egalen din. 
LUK.16.2	Ne hein nezineg haazà dutun te sepian, ne midtawag din haazà is sulug̵uen din ne migkeg̵iyan din te, ‘Tutuu heini is sumbung mehitenged kenikew. Iulì nu kediey is langun he insarig ku kenikew su kenè en egkehimu he iyan ka ibpezumala kayi te menge ketig̵eyunan ku.’ 
LUK.16.3	Ne neisip dutun te sulug̵uen is, ‘Id-awè e ves kayi te terebahu ku. Hengkey is meupiya he ed-ul-ulahan ku? Su siak, ne kenè e en ebpekehimu he edterebahu te meveg̵at iring te kegkalut ne egkeeled a he ebpemumuyù te limus. 
LUK.16.4	A,’ ke sikandin, ‘iyan heini ed-ul-ulahan ku su wey zuen duma ku he egkepeveyaan ku ke egkeawè e en kayi te terebahu ku.’ 
LUK.16.5	Ne zutun midtawag din te tigselimbaha is langun he nekeutang dutun te egalen din. Ne ke sikandin diyà te nehuna te, ‘Pira is kenikew he utang diyà te egalen ku?’ 
LUK.16.6	Ne midtavak haazà is mid-insaan te, ‘Nenggatus he lata te lana.’ Ne migkag̵i haazà is sulug̵uen te, ‘Heini zed is listahan te utang nu. Pinuu ka kayi ne is insurat nu kayi he utang nu ne ilisi nu te kelimahan dà he lata.’ 
LUK.16.7	Ne nekeuma is sevaha zutun. Ne mid-insaan dutun te sulug̵uen ke pira is kandin he utang, ne midtavak sikandin te nengkelibu he vinevey he trigu. Ne migkeg̵iyan sikandin te sulug̵uen te, ‘Heini zed is listahan te utang nu. Pinuu ka kayi ne ilisi nu te walu he g̵atus dà he vinevey.’ 
LUK.16.8	Ne zutun,” ke si Jesus, “hein nezineg haazà dutun te egalen din ke hengkey is mid-ulaula zutun te sulug̵uen din, ne nekekag̵i te, ‘Hey, utew metau sikandin su ebpeneg̵ane en sikandin he zaan te keuyag̵an din keuzemà.’ ” Ne ke si Jesus te, “Is menge etew he kenà ebpemineg te menge lalag te Megbevayà, utew metau te paag̵i te kegkezeyzey zan. Iyan, is menge etew he sakup te Megbevayà, kenè dan bes mulà utew metau te paag̵i wey mezeyzey sikandan keuzemà diyà te langit.
LUK.16.9	Umba,” ke si Jesus, “egkeg̵iyen ku keniyu he g̵emita niw is ketig̵eyunan niw zini te kelibutan wey metevangi is egkengeayuayu ne emun egkeuma haazà is timpu keuzemà he kenè niw en egkeg̵amit is menge azen niw, edsuhulan kew te Megbevayà diyà te langit. 
LUK.16.10	Benar is egkeg̵iyen ku keniyu he emun egkeserig̵an ka te zeisek he azen, egkeserig̵an ka zaan te zekelà he azen. Ne emun limbungan ka te minsan deisek dà, ne wey ke pe be kenà medlimbung duen te zekelè en he ebpeg̵ewezan kenikew. 
LUK.16.11	Emun kenè ka egkeserig̵an he ibpeg̵awed te menge ketig̵eyunan he kayi te kelibutan, ne kenè ke en iyan ibpeg̵awed te Megbevayà te menge tutuu he ketig̵eyunan diyà te langit. 
LUK.16.12	Ne emun kenè ka egkeserig̵an he ibpeg̵awed te menge azen te zuma, kenè ke en iyan ebeg̵ayan dutun te tutuu he azen he ziyà te langit.”
LUK.16.13	Ne mid-uman megkag̵i si Jesus te, “Is uripen, kenà egkehimu he zezuwa is teg̵iuripen kandin. Su emun dezuwa is ebayàbayà kandin, edtehuzen din is sevaha ne egkepeukan din is sevaha. Ne emun kenà, ne egkeepesan din is sevaha, ne ebmahalen din is sevaha. Ne iring din ded daan emun iyan mahal ziyà te g̵ehinawa nu is ketig̵eyunan, su kenà egkehimu he mahal zaan diyà te g̵ehinawa nu is Megbevayà.”
LUK.16.14	Ne zuen dutun menge Perisiyu he iyan dekelà diyà te g̵ehinawa zan is selapì. Ne hein nezineg dan haazà is penurù ni Jesus ne midsumpalit dan sikandin. 
LUK.16.15	Ne zutun migkag̵i si Jesus diyà te kandan te, “Iyan kew sikan is henduen be te meupiya is ulaula ke ziyà te etuvangan te menge etew, iyan, wazà mekeeles te Megbevayà ke hengkey is diyà te isip niw. Is ed-isipen te etew he utew mahal, ne wazè din bali ziyà te Megbevayà.
LUK.16.16	Is kedtumana te kesug̵uan he imbilinbilin dengan ni Moises wey is kedtumana te menge lalag he insurat te menge ebpeneuven dengan te Megbevayà, ne impesavut heini taman dà te timpu ni Juan Megbebewtismu. Puun dutun iyan ibpesavut diyà te langun he menge etew is Meupiya he Tudtulanen te keag̵i te g̵inhedian te Megbevayà. Ne edteg̵el is minsan hentei wey meg̵aan pezem sikandan mekeseled dutun te g̵inhedian. 
LUK.16.17	Iyan, kenà egkehimu he edhelinen is kesug̵uan he imbilinbilin ni Moises. Egkehanew pa is langit wey tanà, iyan, is minsan deisek dà he ibpenurù te kesug̵uan ne kenà egkehalin.”
LUK.16.18	Ne elin daan migkag̵i ni Jesus is, ke sikandin te, “Ke zuen maama he ebpengesawa te sengevevahi su mid-engkezan din is esawa zin, ebpekesalà sikandin dutun te mid-engkezan din he esawa. Ne ebpekesalà daan is maama he ebpengesawa zutun te vahi he mid-engkezan te esawa zin.”
LUK.16.19	Ne mid-uman megkag̵i si Jesus te, “Duen sevaha he etew he sepian utew. Ne haazà is sepian, utew menge mahal he manggad is idsun-ud din. Ne kada andew ne iyan dà ibpekaan kandin is utew mahal wey metaam he egkeenen. 
LUK.16.20	Ne zuen daan sevaha he etew he egkeayuayu he egngezanan ki Lazaro. Ne haazà si Lazaro, ne neeneb is lawa zin te vekukang. Ne kada andew zutun ne idhated sikandin te menge zuma zin dutun te vunsuzan te valey zutun te sepian 
LUK.16.21	su ebperateng he ebeg̵ayan sikandin te minsan menge mumu zà he egkengeulug dutun te lemisahan te sepian wey mahantey is getek din dutun. Ne is menge asu zutun, ne ebpemendilaan dan haazà is menge vekukang ni Lazaro. 
LUK.16.22	Ne wazà utew meug̵et dutun ne minatey haazà is ayuayu he si Lazaro ne mid-angey sikandin te menge velinsug̵uen te Megbevayà ne insavuk dan diyà te uvey ni Abraham te kepuun te menge Hudiyu. Ne zutun daan he timpu ne minatey zaan haazà is sepian he etew ne inleveng sikandin. 
LUK.16.23	Ne mid-uwit sikandin diyà te Iveyaan. Ne zutun ne utew sikandin nerasey ne hein nekelingahà, neehè din si Abraham, iyan, utew meziyù. Ne neehè din daan si Lazaro zutun te uvey ni Abraham. 
LUK.16.24	Ne mid-umew sikandin diyà te ki Abraham, ke sikandin te, ‘He Apù Abraham, kehizuwi a kenikew! Ipehengkayi nu pa si Lazaro wey zin egkepetig̵isi te wahig heini is bèbè ku su utew e en nerasey kayi te hapuy!’ 
LUK.16.25	Iyan, midtavak ni Abraham haazà is mid-umew te, ‘Apù, tentenuzi nu he hein uuyag ke pa, ne mid-em-eminan nu en is kedlipeylipey nu. Iyan, si Lazaro mulà, ne neem-eminan din en is kemeresayan. Ne g̵untaan, si Lazaro, edlipayen; ne sikew, edresayen. 
LUK.16.26	Ne ikezuwa zin daan ne kawangkawang heini is pid-eletan tew. Ne wazà ebpekelayun dini he ebpuun diyan; ne iring din ded daan dini te kenami su wazà ebpekelayun pehendiyan he ebpuun dini.’ 
LUK.16.27	Ne zutun mid-uman megkag̵i haazà is sepian te, ‘Ne emun iyan heeyan, Apù, ne iyan dà edhengyuen ku is ipelikù nu si Lazaro ziyà te valey te amey ku 
LUK.16.28	su zuen lelima he hazi ku he maama. Ne kinahanglan he metueni zan he zaan wey zan kenà mekehendini te ubpeey te ebpenresayen.’ 
LUK.16.29	Ne midtavak si Abraham te, ‘Duen diyà te kandan menge surat he impesurat te Megbevayà ki Moises wey te ebpemeneuven te Megbevayà dengan. Egkehimu he ebpemineg̵en haazà dutun te menge hazi nu.’ 
LUK.16.30	Ne midtavak haazà is sepian te, ‘Kenè dan, Apù, haazà ebpemineg̵en, iyan, emun duen minatey he egkevanhew he edhendiyà te kandan, ne ed-iniyug̵an dan is memezaat he ulaula zan.’ 
LUK.16.31	Ne migkag̵i zutun si Abraham te, ‘Emun kenè dan ebpemineg̵en is menge surat ni Moises wey te ebpemeneuven te Megbevayà dengan, kenè dan daan ebpemineg minsan ke zuen egkevanhew he minatey he edhendiyà te kandan.’ ”
LUK.17.1	Ne zuen migkag̵i ni Jesus diyà te menge sumusundan din, ke sikandin te, “Kenà egkehimu he wazà igkeawà te kedsarig te etew kedì, iyan kehizu utew te etew he pinaag̵i kandin egkeawà is kedsarig te minsan hentei he midtuu kedì, su utew meveg̵at is silut kandin te Megbevayà. 
LUK.17.2	Meupiya pa ziyà te kandin ke idhiket diyà te lieg din is dekelà he g̵elingan he vatu ne id-agbur ziyà te lawed te zag̵at, kenà is silut kandin emun pinaag̵i kandin egkeawà is kedsarig te minsan sevaha zà kayi te menge vatà. 
LUK.17.3	Umba, mebpekevantey kew layun!”
LUK.17.3	Ne migkag̵i si Jesus med-uman te, “Emun duen duma nu he nekesalà kenikew, ne keg̵iyi nu wey sembag̵i nu, ne emun ibmesakit haazà te g̵ehinawa zin ne ebuyù te pesaylu, ne peseyluwa nu. 
LUK.17.4	Ne minsan kepipitu pa sikandin mekesalà kenikew te sengeandew, ne kepipitu zaan sikandin ebuyù te pesaylu ziyà te kenikew, ne peseyluwa nu sikandin.”
LUK.17.5	Ne migkag̵i haazà is menge epustul diyà te ki Jesus te, “Heg̵eta nu is kedtuu zey.” 
LUK.17.6	Ne midtavak si Jesus te, “Emun duen kedtuu nu he minsan iring dà kezekelà te sengevuuk he lisu te mustasa he utew zeisek ne egkekeg̵iyan nu heini is dekelà he kayu te, ‘Awè ka keniyan ne halin ka ziyà te zag̵at.’ Ne iyan dà haazà, ne ebpezumazuma kenikew.”
LUK.17.7	Ne migkag̵i en maan si Jesus te, “Penenglitan, ke zuen sulug̵uen te sevaha keniyu ne iyan baal zin is ed-eradu ne emun kenà ne ed-elima te menge ayam nu. Ne emun sikan pa ed-ulì te mahapun, kenà egkehimu he egkeg̵iyan nu te, ‘Huna ka kaan ne human a.’ 
LUK.17.8	Kenà, su iyan egkeg̵iyen nu is, ‘Penlùlù ke pa ne subai a kenikew wey a mekekaan. Ne wey ka mekekaan ke egkeipus a he egkaan.’ ” 
LUK.17.9	Ne mid-uman megkag̵i si Jesus te, “Ne haazà is sulug̵uen, ne kenà igkezelig̵i kandin is kedtuman din su ketengdanan din is kedtuman te menge sug̵ù kandin te egalen din. 
LUK.17.10	Ne iring kew zaan dutun. Ne emun egkepasad niw is ebpeveelan keniyu te Megbevayà, ne itag̵ù niw ziyà te isip niw he menge sulug̵uen kew zà te Megbevayà ne midtuman niw zà is menge sug̵ù din keniyu.”
LUK.17.11	Ne zutun te kebpehendiyè en ni Jesus te inged he Hiruselim ne ziyà sikandin mebayà te pid-elangan te menge prubinsya he Semarya wey Geliliya. 
LUK.17.12	Ne nekeuma sikandin diyà te sevaha he inged ne zuen dutun sepulù he maama he it-iten he nemeninug̵ung kandin. Ne tenged te it-iten sikandan wazè dan uvayi si Jesus, kekenà, diyè dan dà te meziyù. 
LUK.17.13	Ne mid-umew zan ki Jesus te, “He Zatù Jesus, ikehizu key kenikew!” 
LUK.17.14	Ne hein neehè din sikandan ne migkag̵i sikandin te, “Hendiyè kew en te menge memumuhat te Megbevayà wey zan maahà he nengeulian kew.” Ne nemenhipanew zan ne zutun te kegenat dan nengeulian segugunà sikandan. 
LUK.17.15	Ne is sevaha zutun, hein neehè din he wazè en it-it din, midlikù diyà te ki Jesus is ebpempemensag is edalig te Megbevayà. 
LUK.17.16	Ne midluhud diyà te etuvangan ni Jesus ne utew zekelà is kebpeselemati zin kandin. Ne haazà is neulian, ne kenà Hudiyu su tigSemarya he etew. 
LUK.17.17	Ne migkag̵i si Jesus diyà te kandin te, “Kenè be sepulù kew man is nengeulian? Maan is wazà mekelikù is siyew he menge zuma nu? 
LUK.17.18	Maan is iyan ke zà is tigSemarya midlikù he edalig te Megbevayà?” 
LUK.17.19	Ne migkeg̵iyan ni Jesus te, “Mama, hitindeg ke en ne hipanew kad. Is kedsarig nu te Megbevayà ne iyan nekelibri kenikew te silut.”
LUK.17.20	Sengeandew zutun ne zuen menge Perisiyu he mid-insà ki Jesus te, “Keenu egketuman is egkeg̵iyen nu he kedhedii te Megbevayà te menusiyà?” Ne midtavak si Jesus te, “Kenà egkeahà te etew is kegketuman din 
LUK.17.21	su kenà egkehimu he zuen etew he ebpekekag̵i te, ‘Ahaa niw su heini en!’ Ne emun kenà, ne ‘Dutun sikan is ibpahadì te Megbevayà!’ Su,” ke si Jesus, “diyè dà te g̵ehinawa te etew sikan is kedhedii kandin te Megbevayà ne kenà egkeahà te mata.”
LUK.17.22	Ne migkag̵i si Jesus diyà te menge sumusundan din te, “Egkeuma is andew he utew zekelà pezem diyà te g̵ehinawa niw he meg̵aan metuman is timpu te kedlikù ku te Kakey te Menusiyà, iyan, kenè pa egkehitavù. 
LUK.17.23	Ne emun duen egkag̵i keniyu he ziyà a is Kakey te Menusiyà te uvey wey ke ziyà a te meziyù ne kenè kew mebpemineg. 
LUK.17.24	Su is kedlikù ku, ne iring te kilat he ebpeketayew te tivuuk he tanà, ne egkeahà te minsan hentei. 
LUK.17.25	Iyan, siak is Kakey te Menusiyà, kinahanglan he egkehuna pa egkeuma is kedresaya kedì, wey is kenà kedewata te menge etew te menge penurù ku. 
LUK.17.26	Ne keuzemà te timpu te kedlikù ku zini te kelibutan, ebpekeiring is menge ulaula te menge etew zutun duen te menge ulaula zengan te menge etew zuen te timpu ni Noe. 
LUK.17.27	Su zengan te keazen pa ni Noe, iyan dà neisip te menge etew is kegkebibu ne migkaan dan ne mid-inum dan ne mibpees-eseweey zan taman te midseled ensi Noe zuen te utew zekelà he avang he egngezanan te arka ne hein midlapey is dag̵at nengelened maamin haazà is menge etew. 
LUK.17.28	Ne elin daan egkeiringan te timpu te kedlikù ku, is timpu zengan te keazen pa ni Lut. Su zutun wazà rintas te kegkebibu te menge etew te kebpemengaan wey kebpemenginum. Mibpenigudu zan he ebpememasa wey ebpememelegyà wey ebpememula wey ebpemevaley. 
LUK.17.29	Ne haazà he andew te ked-awà ni Lut dutun te inged din he egngezanan te Suduma, is langun he menge etew he meg̵inged dutun, ne nelimas te hapuy wey esupri he mid-ulug te Megbevayà ebpuun te langit. 
LUK.17.30	Iring ded dutun keg̵aan is kegketik-ew te kedlikù ku te Kakey te Menusiyà keuzemà.
LUK.17.31	Ne zutun he andew,” ke si Jesus, “sikan is etew he egkeserengà diyà te g̵awas te valey zin, ne ziyè pa te seled is menge azen din ne kenè en medseled dutun te valey te kegkuwa te minsan hengkey. Ne iring din ded daan is etew he egkeserengà diyà te pemuleey zin; wazè en kinahanglan he medlikù sikandin diyà te valey zin. 
LUK.17.32	Tentenuzi niw ke hengkey is nehitavù duen te esawa ni Lut. 
LUK.17.33	Sikan is etew he egkenug̵unan din is untung din kenà is kedsundan din kedì, ne nasì kenà ebpekeangken te untung he wazà pidtemanan. Ne sikan is etew he kenè din egkenug̵unan is untung din tenged te kedsundan din kedì, ebeg̵ayan sikandin te untung he wazà pidtemanan. 
LUK.17.34	Ne zutun he timpu emun egketuman is kedlikù ku te mezukilem ne ke zuen ebpehulizey he zezuwa he etew ne egkuwaan is sevaha ne is sevaha ne egketag̵ak. 
LUK.17.35	Ne iring ded daan dutun su ke zuen zezuwa he vahi he ebpeug̵upà te kebpenggaling, ne egkuwaan te menge velinsug̵uen ku is sevaha ne egketag̵ak is sevaha. 
LUK.17.36	Ne iring din ded daan ke zuen dezuwa he etew he ebpeug̵upey ziyà te pemuleey, su egkuwaan is sevaha ne is sevaha ne egketag̵ak.” 
LUK.17.37	Ne zutun mid-insà ki Jesus is menge sumusundan din, ke sikandan te, “Hendei heini egkehitavù?” Ne midtavak si Jesus te, “Ke hendei is minatey ne zutun daan is menge tagbis he egkaan te nemahù,” 
LUK.18.1	Ne zuen en maan sempità he impezineg ni Jesus te menge sumusundan din. Ibpesavut din kandan dutun he kinahanglan he kenè dan bungasa te layun ked-ampù ne kenà daan med-engked he edsarig te Megbevayà. 
LUK.18.2	Ne ke sikandin te, “Duen huwis diyà te sengeinged; ne haazà is huwis, ne kenà egkehandek te Megbevayà ne wazè din daan kedtahud te minsan hentei he etew. 
LUK.18.3	Ne zutun te inged ne zuen daan balu he vahi he layun ebpehendutun te huwis su edhangyù he ebpetavang. Ke sikandin dutun te huwis te, ‘Tevangi a kenikew su wey kenà meileg te kuntada ku is menge azen ku.’ 
LUK.18.4	Ne neug̵et en haazà he kenà edseg̵ipaan dutun te huwis is hangyù dutun te vahi. Ne g̵eina te neug̵et en is layun kedlikùlikù dutun te vahi he edhangyù diyà te kandin, ne neisip dutun te huwis is, ‘Minsan wazè ku kehandek te Megbevayà ne wazè ku zaan kedtahud te minsan hentei etawa, 
LUK.18.5	edtevangan ku nasì heini is bahi su wey mekeengked is ed-uringer kedì.’ ” 
LUK.18.6	Ne ke si Jesus te, “Isipa niw is mid-ulaula zutun te huwis he kenà pezem metazeng is kedhusey zin. 
LUK.18.7	Su emun nehimu he midtevangan din haazà is bahi, iyan pe be kenà tevangi te Megbevayà sikiyu is menge nengepilì din he etew he ebpenigudu ed-ampù diyà te kandin te mezukilem wey maandew. 
LUK.18.8	Egkeg̵iyen ku keniyu he utew meg̵aan is kedtevangi zin keniyu. Kenà ebungasen is Megbevayà he edtavang keniyu. Iyan, keuzemà emun edlikù a is Kakey te Menusiyà dini te kelibutan mezelag dà is etew zutun he neketuu kedì.”
LUK.18.9	Ne sengeandew maan dutun ne impezineg ni Jesus is sempità. Ne heini is sempità, ne iyan egkesug̵at is menge etew he kunaan dan ke iyan dan dà memeupiya is ulaula ne edsudien dan is langun he menge zuma he etew. 
LUK.18.10	Ne ke si Jesus te, “Duen dezuwa he etew he midhendiyà te zekelà he simbahan he Valey te Megbevayà su ed-ampù dan. Ne is sevaha zutun, ne Perisiyu, ne is sevaha, ne menunukut te vuhis. 
LUK.18.11	Ne midhitindeg haazà is Perisiyu ne mid-ampù pinaag̵i te g̵ehinawa zin, ke sikandin te, ‘Megbevayà, ebpeselamat a kenikew su kenà a iring te zuma. Kenà a leg̵ezen; kenà a ebpenlimbung; kenè ku edselselaan is esawa ku. Ebpeselamat a zaan kenikew su kenà a iring keniyà te limbungan he menunukut te vuhis. 
LUK.18.12	Kezezuwa a edsalang te kegkaan te sengesimana ne ibeg̵ey ku ziyà te kenikew is ikesepulù he vahin te langun he egketig̵eyunan ku!’ ke sikandin. 
LUK.18.13	Iyan, haazà is sevaha he etew he menunukut te vuhis, ne mibpekeziyù sikandin is ebpekezuzungul ne egkepenempaling din is kumeng din su utew neseeng. Ne mid-ampù sikandin diyà te Megbevayà he egkag̵i te, ‘Megbevayà, ikehizu a utew kenikew is sevaha he etew he mekesesalà!’ ” 
LUK.18.14	Ne ke si Jesus dutun te, “Benar is egkeg̵iyen ku he haazà is menunukut te vuhis, hein mid-ulì diyà te valey zin ne wazè en isipa te Megbevayà is salè din su nepesaylu en. Iyan, kenà iring dutun haazà is gelbuwen he Perisiyu su is etew he kunaan din ke utew lavew sikandin diyà te etuvangan te Megbevayà, ne ebminusen sikandin te Megbevayà, iyan, is etew he netuenan din he utew sikandin mekesesalà, ne ibpelavew sikandin te Megbevayà.”
LUK.18.15	Ne sevaha maan he andew ne zuen menge etew he mid-uwit dan is menge anak dan he zezeisey pa ziyà te ki Jesus wey zin mezepeneti te palad din wey mepenubtuvazi. Ne is menge sumusundan ni Jesus, midawey zan haazà is menge etew. 
LUK.18.16	Iyan, si Jesus, mid-umew zin diyà te kandin haazà is menge vatà ne ke sikandin diyà te menge sumusundan din te, “Ipehendini niw te kediey heeyan is menge vatà; ne kenè niw zewaya su is etew he zuen din kedsarig he iring te kedsarig te vatà ne iyan ebpekepahadì te Megbevayà. 
LUK.18.17	Benar is egkeg̵iyen ku keniyu he ke zuen etew he kenà iring is kedsarig din te Megbevayà te kedsarig te zezeisey he vatà, ne kenà egkehedian haazà is etew te Megbevayà.”
LUK.18.18	Ne zuen timpu he zuen sevaha he punuan he Hudiyu he mid-insà ki Jesus te, “He Zatù, utew meupiya is menge ulaula nu. Hengkey is ed-ul-ulahan ku wey a meveg̵ayi te untung he wazà pidtemanan?” 
LUK.18.19	Ne midtavak si Jesus, ke sikandin te, “Maan is egkag̵i ka he meupiya is ulaula ku su sebsevaha zà is meupiya is menge ulaula zin ne iyan is Megbevayà. 
LUK.18.20	Netuenan nu sikan is menge sug̵ù te Megbevayà he imbilinbilin kenitew he iyan is: kenè nu selselai is esawa nu; kenè ka mebunù; kenè ka mebpenakew; kenè ka medtarùtarù diyà te hukmanan; ne tehuza nu is amey nu wey iney nu.” 
LUK.18.21	Ne midtavak haazà is maama ziyà te ki Jesus, ke sikandin te, “Menunudlù, is langun keniyan, mibenteyanan ku ne wazè ku nesupak puun pa te vatè e pa.” 
LUK.18.22	Ne hein nezineg ni Jesus haazà, migkeg̵iyan din te, “Duen nu pa kurang; iyan is: ulì ka ne ivelegyè nu is langun he azen nu, ne is halin, ipemeg̵ey nu ziyà te egkengeayuayu ne edsepian ka ziyà te langit. Ne ke egkeipus nu heeyan, likù ka zini wey ka mekesundan kediey.” 
LUK.18.23	Ne hein nezineg dutun te etew is sambag ni Jesus ne utew mibmesakit is gehinawa zin su zekelà is ketig̵eyunan din.
LUK.18.24	Ne zutun midtengtengan sikandin ni Jesus ne ke si Jesus te, “Utew mereg̵en te sepian he etew is kebpesakup din te Megbevayà wey mehedii sikandin te Megbevayà. 
LUK.18.25	Kenè din egkehimu su melemu pa te langgam he kemilyu is kedseled din diyà te vudsi te rag̵um, kenà te sepian he etew te kebpesakup din te Megbevayà wey sikandin mehedii.” 
LUK.18.26	Ne hein nezineg heini te menge etew, ke sikandan te, “Ne emun kenà egkehimu te sepian ne kenè bes egkehimu te minsan hentei is ked-angken te untung he wazà pidtemanan.” 
LUK.18.27	Ne midtavak si Jesus te, “Kenà iyan egkehimu te etew, iyan, egkehimu mulà te Megbevayà he meveg̵ayi sikandan te untung he wazà pidtemanan su egkehimu zin is langun.”
LUK.18.28	Ne zutun migkag̵i si Pedro te, “Sikami, mid-ewaan dey is langun he menge azen dey wey key mekesunud kenikew.” 
LUK.18.29	Ne ke si Jesus te, “Benar is egkeg̵iyen ku he emun duen etew he mid-ewaan din is baley zin, is esawa zin, is menge suled din, is menge g̵inikanan din, wey is menge anak din su wey zin ikepesavut te menge etew is kedhedii kandan te Megbevayà, 
LUK.18.30	ne utew zekelà is suhul te Megbevayà kandin te kemulu pa sikandin dini te kelibutan ne keuzemà te timpu te kedhukum te Megbevayà, ebeg̵ayan sikandin te untung he wazà pidtemanan.”
LUK.18.31	Ne zutun migkeg̵iyan ni Jesus haazà is sepulù wey zezuwa he menge sumusundan din he medtapid dan ne ke sikandin dutun te, “Netuenan niw he edhendiyè kiw te inged he Hiruselim ne emun ebpekeuma kiw zutun ne sikan is langun he insurat he nengetagnà te ebpemeneuven dengan te Megbevayà mehitenged kedì, ne egkengetuman en. 
LUK.18.32	Siak is Kakey te Menusiyà, ne ibpalad a ziyà te menge etew he kenà menge Hudiyu ne haazà he menge etew, ne edsumpeliten e zan, ed-el-elezen e zan, ne ebpengilevan e zan. 
LUK.18.33	Ebug̵elen e zan, ne human e zan edhimetayi. Iyan, seled te tetelu he andew zutun ne ebenhawen a te Megbevayà,” ke si Jesus. 
LUK.18.34	Iyan, haazà is menge sumusundan din, ne wazè dan mekesavut dutun te egkeg̵iyen din. In-eles kandan haazà is kehulug̵an dutun ne wazè dan metueni ke hengkey haazà is ibpesavut kandan ni Jesus.
LUK.18.35	Ne hein uvey zan en diyà te inged he Hiriku ne zuen dutun lakap he ebpimpinuu ziyà te kilid te zalan ne iyan dà baal zin is edtepayà su ebpemumuyù te limus. 
LUK.18.36	Ne hein nezineg dutun te lakap is dabekdabek te mezakel he menge etew he edsag̵ad ne nekeinsà ke hengkey en haazà. 
LUK.18.37	Ne zuen migkag̵i ziyà te kandin te, “Iyan si Jesus he tigNeserit is edsag̵ad.” 
LUK.18.38	Ne hein nezineg din haazà, ne mid-umew sikandin te, “He Jesus he kevuwazan te hadì dengan he si David, kehizuwi a kenikew!” 
LUK.18.39	Ne haazà is menge etew he edhuhuna ki Jesus, ne midawey zan haazà is etew wey med-engked sikandin, iyan, nasì en ebpekezag̵ing sikandin he egkag̵i te, “He kevuwazan te hadì dengan he si David, kehizuwi a kenikew!” 
LUK.18.40	Ne zutun midteren si Jesus ne migkag̵i he ipehendutun te kandin haazà is lakap. Ne hein impeetuvang dan en ki Jesus ne migkag̵i si Jesus te, 
LUK.18.41	“Hengkey is egkesuatan nu he ebeelan ku?” Ne midtavak haazà is lakap te, “Iyan egkesuatan ku is: mekeahà is menge mata ku.” 
LUK.18.42	Ne migkag̵i si Jesus te, “Mekeehè ke en; is kedsarig nu kediey, ne iyan igkeulii te menge mata nu.” 
LUK.18.43	Ne segugunà nekeahà haazà is lakap. Ne zutun midumazuma en sikandin ki Jesus is utew nekezalig te Megbevayà. Ne haazà is menge etew he nemekeahà dutun, ne nemekezalig dan daan te Megbevayà.
LUK.19.1	Ne nekeuma ensi Jesus diyà te inged he Hiriku ne zutun dan ebayà su edlaus dan pa. 
LUK.19.2	Ne zuen dutun maama he tigHiriku he egngezanan ki Sekiyu. Ne haazà si Sekiyu, ne iyan egalen te menge menunukut te vuhis dutun; ne sepian daan utew sikandin. 
LUK.19.3	Egkesuat pezem sikandin he mekeahà ki Jesus, iyan, kenè din egkeahà geina te nepurung en si Jesus melinguti te menge etew ne mevavà daan he etew si Sekiyu. 
LUK.19.4	Ne iyan mid-ulaula ni Sekiyu is: mibpelelag̵uy ziyà te egkehunaan ne mibpemenahik te kayu he egngezanan te sikemur he egkeseg̵azan ni Jesus su wey zin mepurungi te ed-ahà si Jesus ke edsag̵ad dutun. 
LUK.19.5	Ne hein nekeuma si Jesus dutun te puun te kayu he mibpemenehikan ni Sekiyu ne midteren ne midlingahà ne ke sikandin te, “He Sekiyu, gaanggaan ke en penaug keniyan su kinahanglan he ziyan a ebpemenahik te valey nu g̵untaan.” 
LUK.19.6	Ne zutun ne migaanggaan mebpenaug si Sekiyu ne midlimùlimù ki Jesus he utew egkelipey. 
LUK.19.7	Ne hein nezineg haazà te menge etew is lalag ni Jesus diyà te ki Sekiyu ne wazè dan mesuati ne pesikag̵i sikandan te, “Maan is ebpemenahik si Jesus diyà te valey te etew he utew mesinupaken te Megbevayà?” 
LUK.19.8	Ne si Sekiyu, hein nekeuma zan engki Jesus diyà te valey zin ne midhitindeg sikandin is egkag̵i te, “Ibeg̵ey ku is ketengà kayi te ketig̵eyunan ku ziyà te menge ayuayu. Ne minsan hentei he etew he nelimbungan ku zengan, ne id-ulì ku ziyà te kandin is keheepat egketakep haazà is nekuwa ku.” 
LUK.19.9	Ne migkag̵i si Jesus diyà te kandin te, “Sikew wey menge zuma nu zini te valey, edlibriyen kew g̵untaan te Megbevayà te silut tenged te menge salè niw su mid-iringan niw g̵untaan is kepuun niw he si Abraham su midtuu kew te Megbevayà. 
LUK.19.10	Ne siak is Kakey te Menusiyà, iyan inhendini ku te kelibutan su wey ku melibri te silut is langun he nemekesuwey te hustu he ibayà.”
LUK.19.11	Ne haazà is menge etew he nemekezineg dutun te menge lalag ni Jesus, impezineg din pa kandan is sempità. Uvey zan en te inged he Hiruselim ne tenged dutun kunaan te menge etew ke ebpuunè en si Jesus edhadì. 
LUK.19.12	Ne tenged dutun migkag̵i zin heini is sempità. Ke sikandin te, “Duen sevaha he prinsipi he midtawag te lavew he hadì diyà te sengeg̵inhedian su edhimuwen sikandin he hadì dutun te kandin he inged. Ne emun egketapus haazà ne human ebpekeulì. 
LUK.19.13	Ne hein meg̵aan en sikandin edhipanew pehendiyà te sengeg̵inhedian, mid-umew zin is sepulù te menge sulug̵uen din ne kada sevaha zutun, mibeg̵ayan din te selapì. Ne neked-iiring is kezekelà te selapì he imbeg̵ey zin te kada sevaha. Ne migkag̵i sikandin diyà te kandan te, ‘Heini ve is selapì he ibpiyal ku keniyu, ne iyan kew en metau te ked-iseg din kedekelà taman te kenè e pa ebpekeulì dini,’ ke sikandin. 
LUK.19.14	Iyan, is menge meg̵inged dutun te inged te prinsipi, ne ingkeepes dan sikandin, ne hein migenat en, duen midsug̵ù dan he ibpetelukun kandin wey zan ikepesayud is lavew he hadì dutun te ebeyaan te prinsipi he kenè dan igkesuat he iyan mekehadì kandan haazà is prinsipi.
LUK.19.15	Ne minsan pa zutun nehimu g̵ihapun he hadì haazà is prinsipi ne zutun te kebpekeulì din ne segugunè din mid-umew sikan is sepulù he impetipig din te selapì su ed-ahaan din ke sengemenu is uswag te selapì te kada sevaha. 
LUK.19.16	Ne migkag̵i is nehuna te, ‘Hadì, kesepulù metakep is selapì nu.’ 
LUK.19.17	Ne midtavak haazà is hadì te, ‘Utew meupiya heeyan. Meg̵ied ke ves iyan. Ne g̵eina te egkeserig̵an ka te minsan deisek he selapì ne iyan suhul ku kenikew is iyan ku sikew ibpezumala te sepulù he inged.’ 
LUK.19.18	Ne migkag̵i haazà is ikezuwa he sulug̵uen te, ‘Hadì, kelelima metakep is selapì nu.’ 
LUK.19.19	Ne midtavak haazà is hadì te, ‘Iyan ku sikew ibpezumala te lelima he inged.’ 
LUK.19.20	Ne zutun mid-uvey haazà is iketelu he sulug̵uen ne ke sikandin te, ‘Heini zed sikan is selapì nu he impiyal nu kedì. Midtegteg̵aman ku tengesa ne intag̵ù ku 
LUK.19.21	su ingkehandek ku sikew, su is egkekag̵i nu ne idteg̵el nu, ne ebperateng ka te uswag te ibpiyal nu te zuma nu. Ne iring ded daan te ibpepemula nu su ebperetengen nu is abut.’ 
LUK.19.22	Ne midtavak haazà is hadì te, ‘Lalung ke ves he sulug̵uen! Heeyan dà te menge lalag nu ne mibpesavut he nekesalè ke en kediey. Su netuenan nu ves he is egkekag̵i ku, ne idteg̵el ku, ne is ibpiyal ku, ne ebperetengen ku is uswag din, ne is ibpepemula ku ne ebperetengen ku is abut din. Ne utew venar heeyan. 
LUK.19.23	Ne maan is wazè nu ipeutang is selapì ku wey mebpursintuwi wey medekelà is egkekuwa ku kayi te kedlikù ku?’ 
LUK.19.24	Ne zutun migkag̵i haazà is hadì diyà te menge etew he ebpemenhithitindeg dutun te, ‘Kuwaa niw is selapì diyà te kandin ne iveg̵ey niw ziyà te nekepeuswag te kesepulù metakep!’ 
LUK.19.25	Ne migkag̵i zan te, ‘Duen en kandin su kesepulù metakep sikan is uswag te impetipig̵an nu kandin.’ 
LUK.19.26	Ne midtavak haazà is hadì te, ‘Benar is egkeg̵iyen ku keniyu he sikan is egkeserig̵an te insarig kandin, ed-umanan pa. Iyan, sikan is kenà egkeserig̵an, edhewien pa ziyà te kandin minsan is deisek he insarig kandin.’ 
LUK.19.27	Ne mid-uman megkag̵i haazà is hadì te, ‘Ne sikan is menge etew he kenè dan egkesuat he iyan a mekehadì kandan, ne uwita niw zini ne penhimetayi niw sikandan dini te etuvangan ku.’ ”
LUK.19.28	Ne hein neipus ni Jesus te egkag̵i haazà is sempità ne midlaus dan is edhipanew petekezeg diyà te Hiruselim. 
LUK.19.29	Ne hein uvey zan en diyà te inged he Bitpagi wey ziyà te inged he egngezanan te Bitanya he ebpeketekezeg dutun te vuvungan he egngezanan te Ulivuwan, ne midsug̵ù ni Jesus is dezuwa te menge sumusundan din. 
LUK.19.30	Ke sikandin te, “Hendutun kew te inged he egkeumahan tew ne emun ebpekeuma kew zutun, ne egkeehè niw is intagkes he asnu he nati he wazè pa meuntuzi. Hekazi niw ne uwita niw zini. 
LUK.19.31	Ne ke zuen ed-insà keniyu ke maan is edhekazan niw, kag̵i kew te, ‘Egkinehenglanen heini te Nengazen tew he si Jesus.’ ” 
LUK.19.32	Ne haazà is midsug̵ù din, hein nekeuma zan dutun ne wazè en medhehelinà sumalà is nekag̵i ni Jesus. Ne neehè dan haazà is asnu zutun. 
LUK.19.33	Ne hein edhekazan dan en haazà is asnu ne migkag̵i is menge teg̵ig̵aked dutun te, “Maan is edhekazan niw heeyan?” 
LUK.19.34	Ne midtavak dan te, “Egkinehenglanen heini te Nengazen tew he si Jesus.” 
LUK.19.35	Ne zutun mid-uwit dan diyà te ki Jesus haazà is asnu. Ne mibelhenan dan haazà te menge kumbalè dan ne impeuntud dan sikandin. 
LUK.19.36	Ne zutun tenged te ibpaahà te menge etew is dekelà he kedtahud dan ki Jesus, impendempas dan is menge impenamput dan diyà te ibayè din. 
LUK.19.37	Ne hein edtupang dan en dutun te vuvungan he Ulivuwan su uvey zan en diyà te inged he Hiruselim, ne langun dutun te menge sumusundan din he nemenduma kandin, utew zan nengelipey he edhabet edalig te Megbevayà tenged te langun he nengeehè dan he menge egkengein-inuwan he mibeelan ni Jesus. 
LUK.19.38	Ke sikandan is edalig te, “Delig̵a is hadì he ebpekeuma he midsug̵ù te Nengazen! Melinew en is kedepitè tew te Megbevayà! Delig̵a is Megbevayà diyà te langit!”
LUK.19.39	Ne zutun te mezakel he menge etew he nengetig̵um dutun, duen menge Perisiyu. Ne migkag̵i zan diyà te ki Jesus te, “Dewaya nu heeyan is menge sumusundan nu.” 
LUK.19.40	Ne zutun midtavak si Jesus te, “Kenà egkehimu su emun ed-engked dan is ebpendalig ne iyan edsambey he ebpendalig is langun keniyan te menge vatu 
LUK.19.41	Ne midlaus ensi Jesus pehendutun te inged he Hiruselim ne hein neehè din en haazà is inged ne midsineg̵awan din su utew sikandin nehizu te menge meg̵inged dutun. 
LUK.19.42	Ke sikandin te, “Angin pezem ke netuenan niw zà ke hengkey is hustu he ed-ul-ulahan su wey zuen kelinew ziyan te inged niw, iyan, kenè niw en guntaan egketuenan! 
LUK.19.43	Ne zuen andew he zutun egkeumahan kew te menge kuntada niw ne egkelingutan kew ne edtebeken kew zan ne kenè kew ebpekeg̵awas dutun. 
LUK.19.44	Ne edèdeetan dan is menge valey niw wey kutè niw ne langun niw te menge etew, ne egkeg̵erà ne wazà edresik keniyu. Ne is menge vatu he imbevaley keniyan, wazà minsan sevaha he ebpekeuntud diyà te sevaha su egkewag̵ey is langun. Ne egkeulaula heini su wazè niw seg̵ipaa he iyan heini sikan is timpu te kegkehizu keniyu te Megbevayà.”
LUK.19.45	Ne hein nekeuma si Jesus diyà te Hiruselim ne midlaus sikandin diyà te zekelà he simbahan he egngezanan te Valey te Megbevayà. Ne midseled sikandin dutun ne impemeawè din is menge etew he ebpememelegyà dutun. 
LUK.19.46	Ne ke sikandin diyà te kandan te, “Awè kew kayi su zuen insurat he Lalag te Megbevayà he edhenduen te, ‘Is baley ku, ne egngezanan he Valey he Elempuanan.’ Ne sikiyu,” ke si Jesus, “nasì niw veeli he ubpeey te ebpemenlimbung.”
LUK.19.47	Igenat dà dutun ne kada andew ne ebpenurù si Jesus dutun te zekelà he simbahan. Ne is menge punuan dutun te menge memumuhat te Megbevayà, wey is menge menunudlù te kesug̵uan, wey is ebmeg̵urangen te menge Hudiyu, ne egkesuatan dan pezem si Jesus te edhimatey. 
LUK.19.48	Iyan, kenè dan egkeg̵aanggaan te edhimatey sikandin su is langun he menge etew, ne utew zan egkengevenari he ebpememineg kandin.
LUK.20.1	Ne sevaha he andew zutun ne midlikù si Jesus diyà te zekelà he simbahan he egngezanan te Valey te Megbevayà ne mibpenurù din is menge etew, ne impesavut din kandan is Meupiya he Tudtulanen. Ne zutun mibeyaan sikandin te punuan te menge memumuhat wey menge menunudlù te kesug̵uan wey is menge ebmeg̵urangen te menge Hudiyu, 
LUK.20.2	ne mid-insè dan kandin te, “Heini is langun he ed-ul-ulahan nu zini te simbahan, hengkey is ketenged nu te ked-ulaula kayi, wey hentei is mibeg̵ey kenikew te ketenged wey nu meulaula?” 
LUK.20.3	Ne midtavak si Jesus te, “Duen daan id-insè ku keniyu, ne huna kew tavak te insè ku. 
LUK.20.4	Hentei is mibeg̵ey ki Juan Megbebewtismu te ketenged te kebpemewtismu. Megbevayè be wey ke etew zà?” 
LUK.20.5	Ne zutun mibpein-inseey zan is egkag̵i te, “Emun egkeg̵iyen tew he impenaub ki Juan te Megbevayà ne id-insè din ke maan is wazè tew tuuwi si Juan. 
LUK.20.6	Ne emun egkeg̵iyen tew he isip dà te etew, ne egkepeukan kiw te menge etew. Ne edtulengen kiw zan te vatu wey kiw zan mehimetayi su is menge etew, edtuuwan dan he ebpeneuven si Juan te Megbevayà.” 
LUK.20.7	Ne zutun iyan dà ingketavak dan ki Jesus is, “Kenè dey egketuenan.” 
LUK.20.8	Ne migkag̵i si Jesus diyà te kandan te, “Kenè ku zaan egkeg̵iyen keniyu ke hengkey is ketenged ku te kebaal kayi te langun.”
LUK.20.9	Ne zutun impezineg ni Jesus te menge etew is sempità su ibpesavut din kandan is keag̵i te ed-ul-ulahan te Megbevayà. Ke sikandin te, “Duen etew he zuen din bevesukà he mibpemulaan din te menge g̵awed he paras. Ne mibpeelimahan din te menge etew ne midhipanew ziyà te sengeg̵inhedian ne neug̵et sikandin dutun. 
LUK.20.10	Ne hein tirag̵un en dutun, midsug̵ù din is sulug̵uen din diyà te impemeelima zin su wey meveg̵ayi sikandin te vahin din dutun te paras. Iyan, hein nekeuma haazà is sulug̵uen ne mibpemug̵el zutun te menge ed-elima ne impeulì dan he wazà beg̵ayi. 
LUK.20.11	Ne haazà is teg̵ig̵aked, midsug̵ù en maan te sevaha pa he sulug̵uen din he impehendutun din te menge impeelima zin. Ne mibpemug̵el zan ded maan haazà, ne mid-eled-eled dan, ne impeulì dan he wazà daan beg̵ayi. 
LUK.20.12	Ne mid-uman en maan medsug̵ù haazà is teg̵ig̵aked te sevaha pa maan he sulug̵uen din ne mibug̵el zan en maan haazà taman te nengepelian ne zutun midsegseg dan sikandin. 
LUK.20.13	Ne migkag̵i haazà is teg̵ig̵aked te perasan te, ‘Hengkey is ed-ul-ulahan ku? Iyan is: iyan ku en edsug̵uen is mahal ku he anak su kenè dan egkeaku te ebpesipala sikandin, kekenà, edtehuzen dan.’ 
LUK.20.14	Iyan, hein naahà dutun te menge impeelima te perasan haazà is anak te teg̵ig̵aked ne mibpevitbitiyereey zan te, ‘Na! Iyan en heini sikan is anak din; kuwa kew en su edhimetayan tew ne iyan kiw ebpekeangken kayi te perasan!’ 
LUK.20.15	Ne migewezan dan ne mid-uwit dan diyà te g̵awas te perasan ne midhimetayan dan.”
LUK.20.15	Ne zutun migkag̵i med-uman si Jesus te, “Ne g̵eina te iyan haazà mid-ulaula zutun te impemeelima te perasan, hengkey is ed-ul-ulahan kandan dutun te teg̵ig̵aked? 
LUK.20.16	Iyan is: ebeyaan din haazà is menge etew ne ebpenhimetayan din, ne ebpeelimahan din haazà is perasan din te selakew en maan he menge etew.” Ne hein nezineg dutun te menge etew he ebpemineg ki Jesus ne utew zan neseeng ne ke sikandan te, “Kenà heeyan ed-ul-ulahan te Megbevayà!” 
LUK.20.17	Iyan, midtengtengan ni Jesus sikandan ne ke sikandin te, “Emun iyan egkeisip niw he kenà heini ed-ul-ulahan te Megbevayà hengkey is kedsevuta niw zuen te insurat dengan he Lalag te Megbevayà he edhenduen te,
LUK.20.17	‘Sikan is batu he idhiman te valey,
LUK.20.17	mid-engkezan te menge pandey su kunaan dan ke wazè din pulus,
LUK.20.17	iyan, nehimu heini g̵untaan he vatu he iyan dà ebpekepurung te valey.’ ”
LUK.20.17	Ne impelaus ni Jesus is lalag din te, 
LUK.20.18	“Ne haazà he vatu, ne emun egkeulug̵an te etew ne egkepurung egkerupet is egkeulug dutun. Iyan, ke zuen etew he egkeulug̵an dutun te vatu ne egkepurung egkeapug is lawa zutun te egkeulug̵an.”
LUK.20.19	Ne zutun, is menge menunudlù te kesug̵uan wey menge punuan te menge memumuhat te Megbevayà, nesavut dan he iyan din sikandan egkeg̵iyen dutun te sempità, ne ed-isipen dan dutun pezem edekepa si Jesus, iyan, nahandek dan te mezakel he menge etew. 
LUK.20.20	Umba, puun dutun ne ebpengahaan dan ke ebmenmenuwen dan te kedekepa sikandin. Duen menge sinuhulan dan he ibpepeniid dan ki Jesus. Ne zuen daan menge insà kayi te etew ki Jesus he uvag kun menge hustu he insà. Ne iyan tuyù dan is: emun ebpekesupak si Jesus te kesug̵uan dan pinaag̵i te menge tavak din ne egkehimu he ibpalad sikandin diyà te gubirnedur he Rumanu wey mehukumi sikandin. 
LUK.20.21	Ne haazà is menge etew he ibpepeniid ki Jesus, migkag̵i zan diyà te kandin te, “He Zatù, netuenan dey he wazè nu ibpelavi he minsan hentei he etew ne tutuu is egkeg̵iyen nu wey hustu is kebpenurù nu te ebpeveelan kenitew te Megbevayà. 
LUK.20.22	Hengkey is isip nu? Ebpekesupak ki ve te kesug̵uan tew ke ebayad ki te vuhis diyà te hadì tew ziyà te inged he Ruma?” 
LUK.20.23	Ne netuenan ni Jesus is mezaat he ed-ul-ulahan dan ne ke sikandin diyà te kandan te, 
LUK.20.24	“Ipeehè niw kediey is selapì he ibayad niw te vuhis.” Ne hein naahà ni Jesus haazà ke sikandin te, “Hentei ki zagwey kayi wey hentei ki ngazan heini is nekesurat kayi?” Ne ke sikandan te, “Dagwey wey ngazan te hadì diyà te inged he Ruma.” 
LUK.20.25	Ne ke si Jesus te, “Ne emun kandin, ne iyan egkesuatan din, iveg̵ey niw ziyà te kandin; ne iveg̵ey niw zaan diyà te Megbevayà is kandin he azen.” 
LUK.20.26	Ne haazà is menge etew he ibpepeniid ki Jesus, wazè dan dutun te etuvangan te menge etew neg̵ewezan te intavak ni Jesus he igkehimuwa zan kandin te edakep. Umba, wazè en nekag̵i zan, ne utew zan nengeinuinu te tavak din kandan.
LUK.20.27	Ne zutun mid-uvey ziyà te ki Jesus is menge Sedusiyu. Ne is menge Sedusiyu, iyan kes menge Hudiyu he edtuu he kenà egkengevanhew keuzemà is minsan hentei. Ne migkag̵i zan diyà te ki Jesus, 
LUK.20.28	ke sikandan te, “Menunudlù, impenurù dengan ni Moises he penenglitan, ke zuen maama he zuen din esawa ne ebpatey haazà is maama he wazà mevuwad, kinahanglan he ebpemeluwen te suled dutun te maama haazà is ipag din su wey mevuwad haazà is minatey pinaag̵i kandin. 
LUK.20.29	Ne zengan duen pitu he menge maama he teltelehazi. Mibpengesawa haazà is kakey, iyan, minatey he wazà med-anak. 
LUK.20.30	Ne mibpemalu zutun te ikezuwa haazà is ipag dan ne minatey zaan he wazà mevuwad. 
LUK.20.31	Ne iring din ded daan haazà is iketelu. Ne henduen dà duen su naamin haazà is pitu ikevalu zutun te vahi ne wazà mevuwad. 
LUK.20.32	Ne te huziyan dutun minatey zaan haazà is bahi. 
LUK.20.33	Ne keuzemà te kegkevanhew te menge etew, hentei is hustu he esawa zutun te vahi? Su haazà is pitu he teltelehazi, pudu zan man nekeesawa kandin.”
LUK.20.34	Ne migkag̵i si Jesus te, “Is menge etew kayi te kelibutan, ne ebpees-eseweey, 
LUK.20.35	iyan, haazà is menge etew he ed-isipen te Megbevayà he zait he ebenhawen he ibpeubpà diyà te langit, kenè dan mulà keuzemà diyà te langit ebpees-eseweey. 
LUK.20.36	Iyan dan kenà ibpees-eseweey su iring dan en te menge velinsug̵uen te Megbevayà ne kenè dan en ebpatey. Menge anak dan en te Megbevayà su nevanhew zan en. 
LUK.20.37	Ne pinaag̵i te insurat dengan ni Moises, egkesavut ta he egkengevanhew is menge minatey 
LUK.20.38	. Su is langun he menge minatey, kemulu zan pa uuyag diyà te Megbevayà.” 
LUK.20.39	Ne zutun migkag̵i is duma he menge menunudlù te kesug̵uan, ke sikandan te, “Utew venar heeyan is migkag̵i nu.” 
LUK.20.40	Umba nekag̵i zan heini su kenè dan en ebpekesukul pa maan he ed-insà ki Jesus.
LUK.20.41	Ne migkag̵i si Jesus diyà te kandan te, “Maan is egkehimu he ibpenurù te menge menunudlù te kesug̵uan he sikan is edteg̵azan he ibpahadì, ne kevuwazan dà ni Hadì David? 
LUK.20.42	Su ziyà te libru he Salmo, duen insurat ni Hadì David he edhenduen te,
LUK.20.42	‘Migkag̵i is Megbevayà diyà te Nengazen ku te,
LUK.20.42	“Kayi ka pinuu te zapit te egkekewanan ku
LUK.20.43	taman te kenè ku pa ibpeluhud diyà te kenikew
LUK.20.43	is menge kuntada nu.” ’ ”
LUK.20.44	Ne impelaus ni Jesus haazà is lalag din, ke sikandin te, “Emun migkag̵i ni David he Nengazen din sikan is ebperetengen he ibpahadì, ne egkehimu ve he kevuwazan dà duen ni David?”
LUK.20.45	Ne zutun te kemulu pa ebpemineg te lalag ni Jesus haazà is mezakel he menge etew, ne ke sikandin diyà te menge sumusundan din te, 
LUK.20.46	“Andam kew limbe wey kew kenà mekeiring te menge menunudlù te kesug̵uan su iyan dà egkesuatan dan is kedhiphipanew he memelayat is kemisula he edtehuzen sikandan te menge etew emun diyè dan te mirkadu. Ne emun diyè dan te simbahan egkesuatan dan he iyan sikandan ibpepinuu ziyà te ebpepinuuwan te lavew he menge etew. Ne egkesuatan dan daan he utew zan metahud ke edtelavuk dan te keemuran. 
LUK.20.47	Ne heini is menge menunudlù te kesug̵uan, edlimbungan dan is menge valu he vahi wey zan maangken is menge valey zutun te menge vahi. Ne utew melug̵ayad is ked-ampù dan he iyan idtambun dan te mezaat he vaal zan. Utew edekelà is silut te Megbevayà kandan keuzemà.”
LUK.21.1	Naahà ni Jesus is menge sepian he etew he ed-ulug te halad dan diyà te teleg̵uey te halad he selapì. 
LUK.21.2	Ne naahà daan dutun ni Jesus is sevaha he vahi he valu he utew egkeayuayu ne iyan dà in-ulug dutun te vahi is dezuwa he sintabus. 
LUK.21.3	Ne migkag̵i zutun si Jesus diyà te menge zuma zin te, “Benar is egkeg̵iyen ku he heeyà is balu he vahi, ne sumalà is ked-isipa te Megbevayà, utew lavew is inhalad din te langun he inhalad kayi te zuma he menge etew, 
LUK.21.4	su is menge zuma he nemenhalad kayi, subra zà te ketig̵eyunan dan is inhalad dan, iyan, heeyà is egkeayuayu he vahi, minsan pa te edlisedlised sikandin te igkeuyag-uyag din ne inhalad din is namànamè en he ketig̵eyunan din.”
LUK.21.5	Dutun te menge zuma ni Jesus duen egkag̵i ziyà te kandin he utew mekempet haazà is simbahan he Valey te Megbevayà su mideyzeyanan pinaag̵i te menge mahal he menge vatu he imbevaley zutun wey pinaag̵i te utew meupiya wey mahal he menge inhalad te menge etew ziyà te Megbevayà. Ne zutun migkag̵i si Jesus te, 
LUK.21.6	“Egkeuma is andew he langun kayi te egkeehè niw ne egkezeetan. Wazà keuzemà minsan sevaha he vatu he ebpekeuntud diyà te sevaha su egkewag̵ey heeyan is langun he vatu; wazà egkesamà keniyan te nesevukan din su is langunlangun keniyan ne egketempag.”
LUK.21.7	Ne mid-insaan dan si Jesus, ke sikandan te, “Datù, keg̵iyi key ke keenu egkehitavù heini is langun wey ke hengkey is egkeulaula he tuus he iyan en timpu he egketuman heini is langun he migkag̵i nu g̵eina?”
LUK.21.8	Ne midtavak si Jesus te, “Mebpekevantey kew wey kew kenà mekesundan te teruen he etew su mezakel is ebpemenlepew he egamit te ngazan ku he egkag̵i is kada sevaha zutun he iyan sikandin sikan is mibpilì te Megbevayà he ibpahadì. Ne egkag̵i zaan te, ‘Iyan en heini timpu te kedlimasa te Megbevayà te menusiyà,’ ke sikandan. Iyan, kenè niw tuuwi su tarù. 
LUK.21.9	Ne emun egkezineg niw ziyà te uvey niw is meg̵urub tenged te g̵ira ne egkezineg niw zaan is tudtul te menge g̵ira ziyà te meziyù he tanà ne kenè kew mahandek su kinahanglan he egkeulaula is iring kayi, iyan, kenà iyan heini tuus he egketapus en heini is timpu.” 
LUK.21.10	Ne mid-uman megkag̵i si Jesus te, “Su ebpekidtebek is sengeinged te zuma zin he inged, ne egira is sengeg̵inhedian te zuma zin he g̵inhedian. 
LUK.21.11	Egkehitavù diyà te minsan hendei is menge mezesen he linug wey mepait he vitil ne ziyà te mezakel he menge inged ebpekeeneb is daru. Ne zuen egkeehè niw he utew igkeinuinu wey mekehandekhandek he singyal he ebpuun te langit.
LUK.21.12	Iyan, kayi te kenè pa heini egketuman ne edekepen kew te menge etew ne ebpesipelahan kew zan. Ibpeetuvang kew zan te menge punuan te menge simbahan te menge Hudiyu ne egkestiguwen kew zan. Ibpeetuvang kew zaan te menge hadì wey menge gubirnedur tenged te kedsundan niw kediey. 
LUK.21.13	Iyan en heini paag̵i te kebpekepesavut niw te Meupiya he Tudtulanen. 
LUK.21.14	Heg̵eta niw is isip niw he zaan he kenè kew mesemuki ke hengkey is idtavak niw te menge insè dan keniyu. 
LUK.21.15	Su iyan e en metau te idtavak niw te menge insè dan. Ne ibeg̵ey ku zutun keniyu is ketau te ked-isip-isip wey kew meketavak. Ne zutun haazà is menge kuntada niw, kenè dan ebpeketavak te ketezengan niw ne kenè dan daan ebpekepeg̵intarù te tutuu he egkeg̵iyen niw. 
LUK.21.16	Ne zutun he timpu minsan is menge g̵inikanan niw, is tempezè niw en te pused, is menge kezuzumahi niw, wey is menge emig̵u niw, ne ebpalad dan keniyu ziyà te menge hukmanan. Ne zuen duma keniyu he egkehimetayan dan. 
LUK.21.17	Egkuntedahan kew te langun he menge etew tenged te sumusundan ku sikiyu. 
LUK.21.18	Ne minsan pa zutun, wazà egkelaga ziyà te keniyu. 
LUK.21.19	Hamen kew is edsarig kediey su pinaag̵i kayi egkeangken niw is untung he wazà pidtemanan.”
LUK.21.20	Ne mid-uman megkag̵i si Jesus te, “Ne emun egkeehè niw heini is inged he Hiruselim he egkelingutan en te menge kuntada niw he sundaru ne egketuenan niw he meg̵aan en egkezeeti. 
LUK.21.21	Ne zutun, sikan is menge etew he zini te prubinsya he Hudiya, ne mebpelag̵uy zan pehendiyà te menge vuntud. Ne is menge etew kayi te inged he Hiruselim, ne kinahanglan he mebpelag̵uy zan daan. Ne sikan is menge meg̵inged te menge unayan dini te uvey, ne kenè dan med-aput dini te inged. 
LUK.21.22	Su iyan en haazà sikan is timpu he netagnà dengan he zutun edsilutan te Megbevayà is menge kuntada zin he etew. Ne insurat heini zuen te ebpemeneuven dengan te Megbevayà. 
LUK.21.23	Ne zutun he andew, kehizu utew te menge vahi he memeg̵ingey wey ebpemenleg̵imu 
LUK.21.24	Su heini is menge Hudiyu, is duma kandan, ne egkepatey zutun te g̵ira, ne is samà, ne edekepen ne ed-uwiten diyà te menge meziyù he inged. Ne zutun, heini is Hiruselim he inged te menge Hudiyu, ne edtekutakan te menge etew he kenà menge Hudiyu taman te ebpengelinteuwan te Megbevayà he mekeengked dan.
LUK.21.25	Ne zutun duen egkeehè niw he singyal ziyà te andew, vulan, wey menge vituen. Ne zini te kelibutan ne ebpekehuyab is gehinawa te tivuuk he menusiyà su egkezineg dan dutun is utew subra he kedselenuhug te zag̵at wey ebpemeteltelukuney he menge zezekelà he vag̵el. 
LUK.21.26	Ne zuen en dutun menge etew he egkengevidtawan te kegkehandek su egkengeseeng ke hengkey en is egketemanan te langun he ebpeebuten he egkengehitavù dini te kelibutan su egkengehuyung is minsan hengkey he merayag diyà te langit. 
LUK.21.27	Ne zutun, siak is Kakey te Menusiyà, egkeahà a ziyà te menge g̵apun is ebpekeuma he utew zekelà is gehem ku wey utew merayag is ked-anlag ku. 
LUK.21.28	Ne emun egkepuun en heini egkengetuman is langun he migkag̵i ku, ne andam kew wey keg̵alew kew su meg̵aan en is kedlibriya keniyu te Megbevayà.”
LUK.21.29	Ne impezineg kandan ni Jesus is sempità, ke sikandin te, “Isipa niw is menge kayu, lavew en is kayu he igira 
LUK.21.30	su zini te kenita emun ebpeneringsing en is subpang din ne ebpenlumbey en, egketuenan ta he meg̵aan en is gulavung. 
LUK.21.31	Ne iring din ded daan, emun egkeehè niw he egkengetuman en is langun kayi, egketuenan niw he meg̵aan en is kedhedii te Megbevayà te menusiyà. 
LUK.21.32	Tenuzi niw is egkeg̵iyen ku keniyu he emun egkeehè niw he egkengetuman en heini, kenè kew pa egkeamin ebpatey taman te kenè pa egkengetuman heini is langun. 
LUK.21.33	Egkehanew is langit wey tanà, iyan, is migkag̵i ku, ne kenà mulà egkehanew te minsan keenu.”
LUK.21.34	Ne ke si Jesus te, “Uram kew wey kew kenà kayi zà egketaman te kegkebibu wey kebpemenginum wey te kedlag̵ud niw te menge kelibutanen he menge kinahanglan niw. Su emun kenè kew ed-uram ne egketik-awan kew egkesaut te andew te kedlimasa te Megbevayà te menusiyà. Ne egkeiring kew te egketelebpì he rumat. 
LUK.21.35	Su iring keg̵aan kayi is kegkeuma kayi te andew te tivuuk he menusiyà. 
LUK.21.36	Umba, mebpekevantey kew, ne layun kew ampù, su pinaag̵i zà te ked-ampù ne edlig-enan kew te Megbevayà ne kenè kew egkekeizan kayi te langun he egkengeseg̵azan niw, ne human kenè kew zutun egkeeled ke ebpekeetuvang kew kedì,” ke si Jesus. 
LUK.21.37	Ne kada andew zutun ne ebpenurù si Jesus diyà te simbahan he Valey te Megbevayà. Ne te kada mezukilem ne edhendiyà sikandin te vuvungan he egngezanan te Ulivuwan su zutun sikandin edhizeg̵à. 
LUK.21.38	Ne is langun he etew zutun te inged, ne edselemselem dan edhendutun te Valey te Megbevayà su ebpemineg dan te menge penurù din.
LUK.22.1	Ne meg̵aan en dutun egketuman is pista te kegkeena te supas he wazè din tapey he egngezanan te Pista te Kedlevayi. 
LUK.22.2	Ne zutun, is menge punuan he memumuhat wey is menge menunudlù te kesug̵uan, ebpengahà te paag̵i te kegkehimetayi zan ki Jesus he kenà egketuenan te mezakel he menge etew su egkehandek dan te menge etew.
LUK.22.3	Ne zutun he timpu si Hudas, is sevaha zutun te sepulù wey zezuwa he sumusundan ni Jesus, ne mid-ulinan sikandin ni Setanas. 
LUK.22.4	Ne heini si Hudas, ne midhendiyà te menge punuan te menge memumuhat wey menge kepitan te menge ebantey zutun te zekelà he simbahan ne migkeg̵iyan din sikandan he egkehimu he ibpalad din si Jesus diyà te kandan. 
LUK.22.5	Ne utew zan dutun nengesuat ne mibpesarig dan he ebeg̵ayan dan si Hudas te selapì. 
LUK.22.6	Ne mid-uyun dutun si Hudas; ne puun dutun ne mibpengahà sikandin te paag̵i wey zin meekali si Jesus wey zan mezakep he kenà egketuenan te menge mezakel he etew.
LUK.22.7	Ne neume en dutun is andew te pista te kegkeena te supas he wazè din tapey. Ne iyan haazà andew te kedlepaa te menge Hudiyu te ibpemuhat he menge nati he kerehidu he egkeenen dan dutun te Pista te Kedlevayi. 
LUK.22.8	Ne zutun midsug̵ù ni Jesus si Pedro wey si Juan he ibpehuna zin sikandan ne migkeg̵iyan din te, “Huna kew en ne teg̵enaha niw en is idlavung tew kayi te Pista te Kedlevayi.” 
LUK.22.9	Ne mid-insà sikandan ki Jesus te, “Hendei he valey is edhilutuan dey te idlavung te Pista te Kedlevayi?” 
LUK.22.10	Ne midtavak si Jesus te, “Emun ebpekeuma kew en diyà te inged, egkesinug̵ung niw is maama he ed-uwit te umuy he nepenù te wahig. Tundug kew kandin diyà te valey he edselezan din. 
LUK.22.11	Ne keg̵iyi niw,” ke si Jesus, “is teg̵ig̵aked dutun te valey, ke sikiyu te, ‘Ibpeinsà te zatù tew kenikew ke hendei he rug̵u sikandin egkaan duma te menge sumusundan din kayi te Pista te Kedlevayi.’ ” 
LUK.22.12	Ne ke si Jesus maan te, “Ne zutun ibpeehè din keniyu is meluag he rug̵u ziyà te zivavew he zaan he nehimani. Ne zutun niw teg̵enaha is idlavung tew.” 
LUK.22.13	Ne migenat dutun haazà is midsug̵ù din, ne langun dutun te migkag̵i ni Jesus, ne iyan en iyan neehè dan ne zutun dan teg̵enaha is idlavung te pista.
LUK.22.14	Ne hein iyan en uras te kedlavung ne mibpinuu si Jesus wey is menge epustul zin is ebpemengaan. 
LUK.22.15	Ne migkag̵i si Jesus diyà te kandan te, “Utew zekelà dini te g̵ehinawa ku heini is kegkesevaha tew te kegkaan te idlavung kayi te Pista te Kedlevayi te kenè e pa ebpatey. 
LUK.22.16	Su venar is egkeg̵iyen ku, kenà ad maan egkaan te idlavung te kedlevayi taman te timpu keuzemà ke egketuman is hustu he kehulug̵an din dutun te kedhedii te Megbevayà te menusiyà.” 
LUK.22.17	Ne zutun ne migkuwa ni Jesus is tasa he midteg̵uan te vinu ne mibpeselematan din te Megbevayà ne migkag̵i sikandin diyà te menge sumusundan din te, “Med-inum is kada sevaha keniyu. 
LUK.22.18	Ne egkeg̵iyen ku keniyu he kayi zà taman is ked-inum ku kayi te vinu taman dutun keuzemà te egkeume en is kedhadì te Megbevayà.” 
LUK.22.19	Ne zutun mid-amì si Jesus dutun te egkeenen dan he supas ne mibpeselematan din daan haazà te Megbevayà. Ne mibpenevìtevì din ne impenduwal zin kandan, ke sikandin te, “Iyan heini lawa ku he ibelukas keniyu. Emun egkeenen niw heini isipa a keniyu.” 
LUK.22.20	Ne hein neipus dan dutun is egkaan ne migkuwa en maan ni Jesus is tasa ne migkag̵i te, “Heini ve is inumen, ne tuus te veg̵u en he paag̵i te kegkelibri he midtukud te Megbevayà ne egkehimu heini pinaag̵i te lengesa ku he ibpaag̵as tenged keniyu.
LUK.22.21	Sevuta niw heini,” ke si Jesus, “he sikan is etew he ebpalad kedì diyà te menge kuntada ku, ne kayi zed guntaan duma tew te ebpememimpinuu! 
LUK.22.22	Siak is Kakey te Menusiyà, ebpatey e zed gihapun sumalà is imbanglis kedì te Megbevayà, iyan, kehizu utew te etew he ed-akal kedì.” 
LUK.22.23	Ne zutun mibpein-inseey haazà is menge sumusundan din ke hentei kandan haazà is egkeg̵iyen din he ebpalad kandin.
LUK.22.24	Ne zutun mibpelewlewanà haazà is menge sumusundan din ke hentei is lavew kandan keuzemà. 
LUK.22.25	Ne zutun migkag̵i si Jesus te, “Dini te kelibutan, is hadì te kada inged, ne iyan dà ulaula zan is edsug̵ùsug̵ù dà te menge sakup dan su tuus he zekelà is pid-etawan dan. Ne minsan pa zutun egeraran sikandan te, ‘Menenavang te menge Etew.’ 
LUK.22.26	Iyan, sikiyu mulà,” ke si Jesus, “ne kenà egkehimu he iring kayi is ulaula niw. Su sikan is lavew keniyu, ne isipa zin he iyan en sikandin kinevevaan; ne sikan is egalen, ne isipa zin he sulug̵uen sikandin te langun. 
LUK.22.27	Ne penenglitan, hentei is lavew? Iyan be is ebpinuu su egkaan wey ke iyan be haazà is sulug̵uen he edtangel kandin? Ne siguradu iyan lavew is ebpinuu, ne minsan pa zutun, siak is egalen niw, ne iring a te edtangel keniyu.”
LUK.22.28	Ne mid-uman megkag̵i si Jesus te, “Sikiyu, iyan kew nekid-uunungen kedì te langun he menge kemereg̵enan ku. 
LUK.22.29	Mibeg̵ayan a te Amey ku he Megbevayà te ketenged te kedhadì keuzemà. Ne iring din ded daan ne ebeg̵ayan ku zaan sikiyu te ketenged te kedhadì. 
LUK.22.30	Keuzemà ke edhadì a ne ebpinuu kew zuma kedì su ebpetugtug̵enè kiw is egkaan wey ed-inum. Ne ibpehadì ku sikiyu te menge kevuwazan duen te sepulù wey zezuwa he menge anak ni Israyil.”
LUK.22.31	Ne migkag̵i si Jesus diyà te ki Simon Pedro te, “He Simon, duen egkeg̵iyen ku kenikew. Midtug̵utan si Setanas te Megbevayà he ebpenggezam keniyu te langun. Is kebpenggezam din ne iring te ked-ukap te parey su kela ke iring te ukap is kedtuu niw. 
LUK.22.32	Iyan, in-ampù ku sikew, Simon, diyà te Megbevayà he kenà maawà is kedtuu nu kediey. Ne emun melig-en en is kedtuu nu kediey ne himuwa nu he mebmelig-en daan is kedtuu te menge zuma nu.” 
LUK.22.33	Ne midtavak si Pedro te, “Kenà a edsuwey kenikew! Su minsan ke egkepirisu ka ne eduma e en kenikew; ne ke edhimetayan ka ne ed-unung e en kenikew!” 
LUK.22.34	Ne zutun midtavak si Jesus te, “Utew venar, Simon, is egkeg̵iyen ku kenikew he kengkuwan te mezukilem te kenè pa ed-ukarà is manuk ne ketetelu ke en ebpekekag̵i he kenà a kenikew egkekilala.”
LUK.22.35	Ne zutun migkag̵i si Jesus diyà te kandan te, “Hein midsug̵ù ku sikiyu zengan he indawey ku keniyu he wazà med-uwit te selapì, ne wazà med-uwit te ed-ilisan, ne wazà daan med-uwit te ed-ilisan he sepatus, ne hengkey is kurang niw zutun te kedhipanew niw?” Ne midtavak dan te, “Wazè dey kurang.” 
LUK.22.36	Ne migkag̵i si Jesus te, “Iyan, guntaan, emun duen selapì niw wey ed-ilisan niw ne uwita niw en. Ne sikan is wazè din ubpit ne ivelegyè din is kumbalè din wey mekepemasa te sundang. 
LUK.22.37	Su kinahanglan he egketuman en dini te kedì sikan is insurat he Lalag te Megbevayà he edhenduen te, ‘Inragkes sikandin dutun te menge selaan he etew.’ ” 
LUK.22.38	Ne zutun migkag̵i is menge sumusundan din te, “Ahaa nu man su zuen dey en dezuwa he sundang.” Ne ke si Jesus te, “Ne netengkaan en heeyan.”
LUK.22.39	Ne zutun migawas si Jesus puun te valey ne midhendiyà te vuvungan he egngezanan te Ulivuwan su zutun dan layun edhizeg̵à ne nemenduma kandin is menge sumusundan din. 
LUK.22.40	Ne hein nekeuma zan dutun ne migkeg̵iyan ni Jesus haazà is menge sumusundan din te, “Ampù kew wey kew kenà mezaag te penuley keniyu.” 
LUK.22.41	Ne zutun midlaus si Jesus diyà te uvey zà ne midluhud ne mid-ampù diyà te Megbevayà. 
LUK.22.42	Ke sikandin te, “Amey ku, emun iyan egkesuatan nu ne kenè nu en kediey ipeseg̵azi heini is merasey he imbanglis nu kediey, iyan, kenà egkesunud is kediey he egkesuatan, kekenà, iyan egkesunud is kenikew.” 
LUK.22.43	Ne zutun te ked-ampù din ne nekeuma is belinsug̵uen te Megbevayà he ebpuun te langit su edlig-enan din is gehinawa ni Jesus. 
LUK.22.44	Ne utew si Jesus dutun neseeng ne midheg̵etan din is ked-ampù din te Megbevayà ne edteg̵aktak is rimuseng din he iring te lengesa.
LUK.22.45	Ne mid-engked si Jesus is ed-ampù ne midhitindeg ne midlikuan din is menge sumusundan din. Ne langun dutun te menge sumusundan din, ne nemekelipezeng su utew zan mibmeluya tenged te kegkeseeng dan. 
LUK.22.46	Ne zutun migkag̵i si Jesus diyà te kandan te, “Maan is ebpemenlipezeng kew? Enew kew wey med-ampù wey kew kenà mezaag te penuley keniyu.”
LUK.22.47	Ne zutun te kemulu pa egkag̵i si Jesus, ne nekeume en si Hudas, is sevaha zuen te sepulù wey zezuwa he menge sumusundan din. Ne iyan sikandin edhuna te mezakel he menge etew. Ne mid-uvey sikandin diyà te ki Jesus su edhezekan din. 
LUK.22.48	Ne zutun migkag̵i si Jesus diyà te kandin te, “Kenè be tutuu, Hudas, he heini is kedhazek nu kedì te Kakey te Menusiyà, ne iyan en kebpezekepa nu kedì keniyan te menge zuma nu?” 
LUK.22.49	Ne hein netuenan dutun te menge sumusundan ni Jesus ke hengkey is ed-ul-ulahan te menge etew, migkag̵i zan diyà te ki Jesus te, “Menu, Datù, egkesuatan nu ve he edsukul key su heini zed is sundang dey?” 
LUK.22.50	Ne is sevaha zutun te menge sumusundan ni Jesus, midtibas din is sulug̵uen te lavew he memumuhat ne netenaan haazà diyà te kewanan he telinga ne nesapla haazà is telinga zin. 
LUK.22.51	Ne zutun migkag̵i si Jesus diyà te menge sumusundan din te, “Ereg kew!” Ne zutun inlikù ni Jesus haazà is telinga zutun te nelepungan ne henduen te wazà pig̵eyanan gihapun te telinga zin.
LUK.22.52	Ne elin daan dutun te nemenhendutun te kedakep ki Jesus is menge punuan te memumuhat wey is menge kepitan te ebantey zutun te zekelà he simbahan wey is menge ebmeg̵urangen te menge Hudiyu. Ne migkeg̵iyan sikandan ni Jesus te, “Tulisan e ve? Su maan is neg̵umeenan kew te ubpit wey lagkut is edakep kedì? 
LUK.22.53	Ne hein duma a keniyu kada andew ziyà te Valey te Megbevayà is ebpenurù ne wazà a keniyu zutun dà dekepa. Iyan, iyan heini g̵untaan kes timpu he imbanglis keniyu wey niw meveeli is egkesuatan ni Setanas.”
LUK.22.54	Ne zutun midakep dan si Jesus ne mid-uwit dan diyà te valey te lavew he memumuhat. Ne si Pedro, midtinundug daan asal kenà utew ed-uvey. 
LUK.22.55	Ne zuen hapuy ziyà te lama zutun te valey ne zuen menge etew he ebpemenhizazang. Ne mid-uvey zutun si Pedro ne midhizazang daan. 
LUK.22.56	Ne zuen dutun sulug̵uen he vahi ne neehè din si Pedro is edhidhizazang. Ne midtengtengan din si Pedro ne migkag̵i te, “Minsan heeyan is maama ne zuma keniyan te midakep dan.” 
LUK.22.57	Ne midtavak si Pedro te, “Bayi, kenè ku egkekilala heeyan is midakep dan.” 
LUK.22.58	Ne netegteg̵aad dutun ne zuen en maan etew he nekekilala ki Pedro. Ne migkag̵i haazà te, “Sikew, duma ka zaan keniyà te midakep dan.” Ne midtavak si Pedro te, “Mama, kenà a iyan duma zin.” 
LUK.22.59	Ne netegteg̵aad pa maan dutun ne zuen en maan sevaha he etew he nekekilala ki Pedro he ke sikandin te, “Tutuu iyan he zuma zaan heeyan dutun te midakep su egketuusan he tigGeliliya zaan sikandin.” 
LUK.22.60	Iyan, midtavak en maan si Pedro te, “Kenè ku egketuenan heeyan is migkag̵i niw.” Ne zutun te kemulu pa egkag̵i si Pedro ne mid-ukarè en is manuk. 
LUK.22.61	Ne zutun midlilingey ni Jesus si Pedro ne midtengtengan din. Ne zutun human metenuzi ni Pedro sikan is migkag̵i ni Jesus kandin he, “Te kenè pe kan ebpengukarà is manuk, ne ketetelu ke en ebpekekag̵i he kenà a kenikew egkekilala.” 
LUK.22.62	Ne zutun mid-awà si Pedro zutun te menge etew ne nekelelendag is edsineg̵ew.
LUK.22.63+LUK.22.64	Ne haazà is menge etew he ebantey ki Jesus, ne mid-eled-eled dan sikandin. Ne mibagkes dan is menge mata zin ne midsumbag dan sikandin, ne ke sikandan te, “Tegnaa nu ke hentei is midsumbag kenikew.” 
LUK.22.65	Ne kenà iyan dà haazà su mezakel pa is memezaat he lalag dan kandin te kedsumpelita zan kandin.
LUK.22.66	Ne hein nepawà dutun, netig̵um is langun he menge ebmeg̵urangen te menge Hudiyu wey is menge punuan he menge memumuhat, wey is menge menunudlù te kesug̵uan, ne impeetuvang kandan si Jesus. 
LUK.22.67	Ne mid-insaan dan si Jesus te, “Hengkey, iyan ke en be iyan sikan is mibpilì te Megbevayà he ibpahadì?” Ne midtavak si Jesus te, “Minsan ke egkeg̵iyen ku keniyu he iyan a, ne kenè kew edtuu te egkeg̵iyen ku. 
LUK.22.68	Ne emun id-insè ku heini keniyu ne kenè kew zaan edtavak. 
LUK.22.69	Iyan, heini zà is egkekag̵i ku keniyu, ‘Meg̵aan en egketuman is andew he siaken, is netagnà he Kakey te Menusiyà, ne ebpekepinuu e en diyà te zapit te egkekewanan te Megbevayà he utew mekeg̵eg̵ehem.’ ” 
LUK.22.70	Ne migkag̵i zan is langun te, “Ne emun iyan heeyan lalag nu ne hentei ke ve? Anak ke ve te Megbevayà?” Ne midtavak si Jesus te, “Uya, iyan is migkag̵i niw.” 
LUK.22.71	Ne zutun migkag̵i zan te, “Wazè en kinahanglan pa he zuen pa menge edsumbung kandin su nezineg tew en is menge lalag din he utew supak te Megbevayà.”
LUK.23.1	Ne zutun, haazà is langun he menge punuan he nengetig̵um dutun, ne mid-uwit dan si Jesus diyà te ki Gubirnedur Pilatu su wey zin mehukumi. 
LUK.23.2	Ne hein nekeuma zan dutun ne impezineg dan ki Pilatu is menge sumbung dan. Ke sikandan te, “Midsusi zey heini is etew ne netuenan dey he edsinamuk kayi te inged tew su ibpeengked din is menge etew he ebayad te vuhis diyà te lavew he hadì tew ziyà te inged he Ruma. Ne kenà duen dà taman su egkeg̵iyen din he iyan sikandin si Kristu, he ke và dà egkeg̵iya, hadì.” 
LUK.23.3	Ne si Pilatu, mid-insaan din si Jesus te, “Hadì ke ve te menge Hudiyu?” Ne midtavak si Jesus te, “Uya, iyan is migkag̵i nu.” 
LUK.23.4	Ne zutun migkag̵i si Pilatu ziyà te menge punuan he memumuhat wey menge etew te, “Wazà netuenan ku he engayan he idsiluti kayi te etew,” ke sikandin. 
LUK.23.5	Iyan, nasì nememensag is menge etew zutun he egkag̵i te, “Edsinamuk is menge etew he ebpemineg te menge penurù keniyan! Mibpuunan din is kebpenurù din diyà te prubinsya he Geliliya ne midtukid din daan is menge inged dini te prubinsya he Hudiya, Ne g̵untaan, dini en maan sikandin te Hiruselim.”
LUK.23.6	Ne hein nezineg ni Pilatu heini ne mid-insà sikandin te, “TigGeliliya ve heini is etew?” 
LUK.23.7	Ne midtavak dan te, “Uya, tigGeliliya heeyan.” Ne hein netuenan din he sakup si Jesus te prubinsya he ebeyveyaan ni Hirudis ne impeuwit din si Jesus diyà te ki Hirudis. Su neserengà he zutun daan si Hirudis te Hiruselim. 
LUK.23.8	Ne si Hirudis, ne utew nesuatsuat hein neehè din si Jesus su neug̵et dà he egkesuatan din si Jesus te ed-ahà. Egkesuatan din he meehè din is menge egkein-inuwan he nezineg din he ebpemeelan ni Jesus. 
LUK.23.9	Ne zutun mezakel is menge insà ni Hirudis ki Jesus, iyan, wazà si Jesus medtavak. 
LUK.23.10	Ne zutun, haazà is menge punuan he menge memumuhat wey is menge menunudlù te kesug̵uan, ne mid-uvey zan ne utew meinit is gehinawa zan te kedsumbunga zan ki Jesus. 
LUK.23.11	Ne zutun si Hirudis wey is menge sundaru zin, ne mibaleyvaley zan si Jesus ne mid-eled-eled dan sikandin. Ne midsun-uzan dan te meupiya he bisti su uvag kun hadì, ne zutun impelikù dan diyà te ki Pilatu. 
LUK.23.12	Ne iyan haazà andew te kebpeked-emig̵u ni Pilatu wey si Hirudis su zutun te nengehuna he timpu ne kenà meupiya is kedepitè dan.
LUK.23.13	Ne hein diyè en maan si Jesus te ki Pilatu ne midtig̵um ni Pilatu is menge punuan he memumuhat wey is menge ebmeg̵urangen te menge Hudiyu wey is menge mezakel he etew. 
LUK.23.14	Ne ke sikandin diyà te kandan te, “Heini is etew he in-etuvang niw kayi te kedì, migkag̵i niw he edsinamuk sikandin te inged tew, iyan, mibpurungan ku sikandin susiya kayi te etuvangan te langun te sikiyu ne wazè ku egkeahà he salè din. 
LUK.23.15	Ne si Hirudis daan, wazè din egkeahà he salà kayi te etew su impelikù din kayi te kedì. Wazà iyan ulaula kayi te etew he zait he idhimetayi kandin. 
LUK.23.16	Ne ibpevug̵el ku zà sikandin ne ibpeg̵awas ku en.” 
LUK.23.17	Ne iyan ingkekeg̵iya kayi ni Pilatu su neleyaman te menge Hudiyu he kada egketuman haazà is Pista te Kedlevayi ne kinahanglan he ibpeg̵awas ni Pilatu is sevaha he pirisu he Hudiyu. 
LUK.23.18	Ne hein nezineg te mezakel he etew haazà is migkag̵i ni Pilatu ne mibpememensag dan te, “Ipehimetayi nu heeyan he etew, ne iyan nu ipeg̵awas si Berabas!” 
LUK.23.19	Ne heini si Berabas, ne iyan ingkepirisu zin su impepekidtebek din te gubirnu is menge etew ne kenà dutun dà taman su nekevunù daan sikandin te etew. 
LUK.23.20	Ne si Pilatu, ne iyan din egkesuatan he iyan ibpeg̵awas si Jesus, ne mid-uman sikandin med-insà diyà te nengetig̵um he menge etew ke hengkey is egkesuatan dan, 
LUK.23.21	iyan, nasì mid-iseg sikandan mebpememensag he egkag̵i te, “Iransang te krus! Iransang te krus!” 
LUK.23.22	Ne migkag̵i si Pilatu te iketelu, ke sikandin te, “Maan? Duen be mezaat he mid-ulaula zin? Wazè ku man egkeahà he salà he zait he idhimetayi kandin. Ibpevug̵el ku zà ne ibpeg̵awas ku en.” 
LUK.23.23	Ne zutun mid-iseg is kebpememensag dan he ibperansang dan si Jesus diyà te krus. Ne hein neug̵et kenè en ebpeketigker si Pilatu, 
LUK.23.24	ne midtug̵ut sikandin he idransang si Jesus te krus. 
LUK.23.25	Ne zutun midlibri ni Pilatu si Berabas he mibpirisu tenged te kedsinamuk din wey kebunua zin te etew. Ne si Jesus, insug̵ù en ni Pilatu he meulaula ziyà te kandin is egkesuatan te menge etew.
LUK.23.26	Ne zutun migkuwa zan si Jesus ne migenat dan su ed-uwiten dan pehendiyà te g̵awas dutun te inged. Ne ziyà te zalan nesinug̵ung dan is etew he tigSirini he egngezanan ki Simon. Heini si Simon, diyà ebpuun te unayan ne edhendiyà te inged. Ne mibpeg̵es dan ipetiang dutun te krus he edtiangen ni Jesus.
LUK.23.27	Ne zutun te ked-uwita zan ki Jesus, utew mezakel is menge etew he nemenduma. Ne zuen dutun menge vahi he ebpemenlelendag su edsineg̵awan dan si Jesus. 
LUK.23.28	Ne midlilingey si Jesus diyà te kandan ne migkag̵i te, “Sikiyu is menge vahi he tigHiruselim, kenà a iyan keniyu sineg̵awi, kekenà, iyan niw sineg̵awi is egkeulaula niw wey te menge anak niw. 
LUK.23.29	Su egkeuma is andew he egkehitavù kayi te keniyu is dekelà he kemeresayan. Ne zutun egkag̵i is menge etew he utew zeyzey sikan is bahi he wazè din anak wey wazà edleg̵imuwen. 
LUK.23.30	Ne zutun he timpu egkeg̵iyan te menge etew is menge vuntud te, ‘Ketempag̵i key.’ Ne egkeg̵iyan dan daan is menge vuvungan te, ‘Bumbuni key.’ 
LUK.23.31	Su,” ke si Jesus diyà te kandan te, “emun iyan heini ed-ul-ulahan dan kedì te iring te kayu he wazà meg̵angu 
LUK.23.32	Ne zuen daan dutun dezuwa he tulisan he ed-uwiten dan su edhimetayan dan duma ki Jesus. 
LUK.23.33	Ne nekeuma zan dutun te vuvungan he egngezanan te Tulan te Ulu ne zutun dan iransang si Jesus te krus ne inransang dan daan haazà is menge tulisan te zezuwa zaan he krus. Impasek dan is sevaha he krus diyà te egkekewanan ni Jesus, ne is sevaha, impasek dan diyà te egkeg̵ivang din. 
LUK.23.34	Ne zutun te kemulu zan pa idransang si Jesus, ne mid-ampù sikandin diyà te Megbevayà, ke sikandin te, “Amey ku, peseyluwa nu sikandan su wazè dan metueni ke hengkey heini is ed-ul-ulahan dan.” Ne zutun, haazà is midransang kandin, midripa zan ke hentei is ebpekeangken te menge ugelingen ni Jesus. 
LUK.23.35	Ne is menge etew, ne ebpemenhitindeg dan dutun he ebantey; ne is menge punuan te menge Hudiyu, ne ed-undaunda kandin, ke sikandan te, “Wey zè be! Nelibri zin is duma; ne emun tutuu he iyan sikandin sikan is hadì he mibpilì te Megbevayà, ed-ahaan ta ke egkelibri zin is keugelingen din.” 
LUK.23.36	Ne kes menge sundaru zaan, ne ebpen-undaunda zaan kandin. Mid-uvey zan diyà te kandin su ibpeinum dan te vinu. 
LUK.23.37	Ne ke sikandan te, “Emun tutuu iyan he hadì ka te menge Hudiyu ne libriya nu is keugelingen nu!” 
LUK.23.38	Ne impezeket dan is surat te zivavew zin diyà te krus he edhenduen haazà is surat te, “Iyan heini sikan is Hadì te menge Hudiyu.”
LUK.23.39	Ne is sevaha zutun te zezuwa he tulisan he inransang diyà te pesikilizà ni Jesus, ne edsumpalit en daan kandin. Ke sikandin te, “Emun tutuu iyan he iyan ka sikan is hadì he mibpilì te Megbevayà ne hante kun be iyan, libriya nu is lawa nu keniyan ne libriya key zaan kenikew.” 
LUK.23.40	Ne haazà is sevaha, ne migkeg̵iyan din haazà is duma zin te, “Maan is egkag̵i ka te iring keniyan? Wazè nu ve kegkehandek te Megbevayà? Sikitew is tetelu, ne pudu kiw ebpatey kayi, 
LUK.23.41	iyan, sikita is dezuwa, ne engayan en he edhimetayan ki su id-ulì dini te kenita is kelelalung ta. Iyan, heini he etew mulà, ne wazè nehimu zin he mezaat.” 
LUK.23.42	Ne zutun migkeg̵iyan din si Jesus te, “He Jesus, kenà a kenikew lipati zutun te kedhadì nu en keuzemà.” 
LUK.23.43	Ne migkag̵i si Jesus diyà te kandin te, “Benar heini is egkeg̵iyen ku kenikew he g̵untaan dà ebpezumehè ki zutun te inged te edtulusen.”
LUK.23.44	Ne hein neudtu is andew zutun ne midtik-ew mebmerusirem is tivuuk he kelibutan seled te menge tetelu he uras. 
LUK.23.45	Ne zutun te iyan daan haazà he uras, kes utew mekepal he manggad he ingkurtina zuen te simbahan he Valey te Megbevayà, ne netik-ew mevindas diyà te liwezaan. 
LUK.23.46	Ne zutun ne migkulahì si Jesus is egkag̵i te, “Amà, ibpeg̵ewezan ku en kenikew is gimukud ku.” Ne iyan dà haazà ne naawà is gehinawa zin. 
LUK.23.47	Ne zutun, sikan is kepitan te menge sundaru zutun, hein neehè din heini is neulaula ne nekezalig te Megbevayà, ke sikandin te, “Tutuu ves iyan he wazà mezaat he ulaula kayi he etew!” 
LUK.23.48	Ne haazà is menge etew he nengevurun dutun su ebantey zan, ne hein neehè dan haazà is neulaula, mid-ulì dan he utew memeveg̵at is gehinawa. 
LUK.23.49	Ne is langun he menge emig̵u ni Jesus, ragkes is menge vahi he nemendumazuma kandin he ebpemuun te Geliliya, ne ziyè dan te malù meziyù is ebantey zutun te langun he neulaula.
LUK.23.50+LUK.23.51	Ne zuen sevaha zutun he etew he egngezanan ki Jose he meg̵inged diyà te inged he Erimetiya he ziyà te prubinsya he Hudiya. Heini si Jose, ne metazeng he etew ne telehuzen daan. Sevaha sikandin te menge Hudiyu he edtag̵ad te kedhadì te Megbevayà dini te kelibutan. Sevaha zaan sikandin te menge zatù te menge Hudiyu, iyan, wazà sikandin mekeuyun te kedhimetayi ki Jesus. 
LUK.23.52	Ne heini si Jose, ne midhendiyà sikandin te ki Pilatu ne midhangyù din he egkuwaan din is lawa ni Jesus; ne intug̵ut kandin ni Pilatu. 
LUK.23.53	Ne migkuwa ni Jose haazà is lawa ni Jesus ne mibukusan din te malung he meputì. Ne zuen surung he penlevengà he ingkalut diyà te kelendig̵an he pag̵ang he wazè pa meselezi te minatey. Ne zutun iseled ni Jose is lawa ni Jesus. 
LUK.23.54	Mahapun en haazà dutun te andew he Birnis ne emun edsanlep en dutun is andew ne iyan puunà te Andew te Kedhimeley.
LUK.23.55	Ne sikan is menge vahi he ebpemuun diyà te Geliliya he nemenduma ki Jesus, ne miduma zan ki Jose te edleveng dutun te lawa ni Jesus. Ne neehè dan is midsevukan ki Jesus dutun te penlevengà. 
LUK.23.56	Ne zutun mid-ulì dan su ed-endamen dan is menge mehemut he sulù wey lana he idhaplas te lawa ni Jesus.
LUK.23.56	Ne zutun te Andew te Kedhimeley, wazè dan mebaal su edtumanen dan is insug̵ù dutun te kesug̵uan he imbilinbilin kandan.
LUK.24.1	Ne hein neiwas is Andew te Kedhimeley te kegkepawè din dutun te andew he Duminggu, mibpehendiyè en maan haazà is menge vahi te midlevengan ki Jesus ne mid-uwit dan sikan is menge mehemut he idhaplas he mid-andam dan. 
LUK.24.2	Nekeuma zan dutun ne neehè dan he in-awè en sikan is batu he inlekeb dutun te surung he penlevengà. 
LUK.24.3	Ne mid-ahuk dan dutun ne ebpenlenglenguwen dan kes lawa te Nengazen he si Jesus ne wazè en dutun. 
LUK.24.4	Ne zutun utew zan egkengereg̵enan he ebpen-isip-isip; ne netik-ew mebpaahà kandan is dezuwa he maama he ebpemengenamag te keputì is bisti zan. 
LUK.24.5	Ne haazà is menge vahi, ne midluhud dan is edungul su utew zan nengehandek. Ne migkag̵i kandan haazà is menge maama te, “Maan is kayi niw ebpen-ahaa te edlevengan te minatey is etew he uuyag? 
LUK.24.6	Su si Jesus, ne wazè en kayi su nevanhew en. Tentenuzi niw ke hengkey is migkag̵i zin keniyu hein diyè kew pa te Geliliya 
LUK.24.7	su migkag̵i zin he sikandin is Kakey te Menusiyà, ne ibpalad diyà te menge lalung he etew ne idransang sikandin diyà te krus ne seled te tetelu he andew ne egkevanhew sikandin.” 
LUK.24.8	Ne human metenuzi zutun te menge vahi haazà is migkag̵i ni Jesus. 
LUK.24.9	Ne zutun mid-ulì haazà is menge vahi ne mibpenudtulan dan sikan is sepulù wey sevaha he menge epustul ni Jesus wey is duma pa he menge etew. 
LUK.24.10	Haazà is menge vahi, ne iyan si Maria Megdelina, si Juana, wey elin daan si Maria he iney ni Santiago, ne zuen pa menge zuma zan he vahi. Iyan sikandan mibpenudtul ziyà te menge epustul te nengehitavù kandan. 
LUK.24.11	Iyan, sikan is menge epustul ni Jesus, kunaan dan ke kenà tutuu haazà ne wazè dan medtuu zutun te tudtul te menge vahi. 
LUK.24.12	Iyan, si Pedro, hein nezineg din haazà is tudtul ne mibpelelag̵uy sikandin is ebpehendiyà te surung he penlevengà. Ne hein nekeuma zutun ne midsiniling sikandin ne iyan din dà naahà kes meputì he manggad he imbukus te lawa ni Jesus ne mid-awà dutun sikandin is mid-ulì ne utew neinuinu ke maan is wazà dutun is lawa ni Jesus.
LUK.24.13	Ne zutun daan he andew ne zuen dezuwa he sumusundan he ebpuun diyà te Hiruselim he edhendiyà te inged he egngezanan te Imawus. Ne haazà he inged, ne menge sepulù wey tetelu he kilumitru is keziyù din diyà te inged he Hiruselim. 
LUK.24.14	Ne zutun te edhipanew sikandan ne iyan dan edhisgutan is mehitenged te langun he neulaula ki Jesus. 
LUK.24.15	Ne zutun te kebitiyara zan dutun ne midlambag si Jesus kandan ne mibpekiduma kandan. 
LUK.24.16	Neehè dan sikandin, iyan, wazà mebpekilala kandan si Jesus. 
LUK.24.17	Ne migkag̵i si Jesus diyà te kandan te, “Hengkey is edhisgutan niw te edhipanew?” Ne neketeren dan dutun ne egkeahà diyà te kebuvuked dan he utew zan egkeseeng. 
LUK.24.18	Ne midtavak is sevaha zutun he egngezanan ki Keliyupas, ke sikandin te, “Iyan ke zà buwa etew he nekehengkayi te inged he Hiruselim he wazà metau kayi te veg̵u pa he nehitavù.” 
LUK.24.19	Ne mid-uman med-insà si Jesus kandan te, “Maan? Hengkey is nehitavù?” Ne midtavak dan te, “Iyan is nehitavù ki Jesus he tigNeserit. Ebpeneuven sikandin te Megbevayà ne midtuuwan sikandin te langun he menge etew. Dekelà is gehem din te ebpenurù ne mekeg̵eg̵ehem daan sikandin he ebaal te menge egkengein-inuwan. 
LUK.24.20	Is menge punuan he memumuhat wey is menge ebmeg̵urangen tew, ne impalad dan sikandin diyà te ki Pilatu. Ne midhukuman sikandin he edhimetayan. Ne zutun midhimetayan dan pinaag̵i te kedrensanga kandin te krus. 
LUK.24.21	Ne netag̵ù diyà te g̵ehinawa zey he iyan en pezem sikandin kes midsug̵ù te Megbevayà he edlibri te langun he kevuwazan ni Israyil, iyan, seled en guntaan te tetelu he kezukileman is kedhimetayi kandin. 
LUK.24.22	Ne g̵eina te meselem neumanan is kegkeinuinu zey su zuen menge zuma zey he menge vahi he midselem dan diyà te midlevengan kandin. 
LUK.24.23	Ne nekeuma zan dutun ne wazè dan maahà sikan is lawa zin. Ne midlikù dan diyà te kenami ne mibpenudtul zan he zuen menge velinsug̵uen te Megbevayà he mibpaahà kandan. Ne migkag̵i kun dutun te menge velinsug̵uen he nevanhew en si Jesus. 
LUK.24.24	Ne zuen pa zuma zey zutun he midsuvar mebpehendutun te surung he penlevengà ne iring ded daan dutun is neehè dan te migkag̵i zutun te menge vahi, iyan, wazè dan maahà is lawa ni Jesus.”
LUK.24.25	Ne zutun migkag̵i si Jesus diyà te kandan te, “Kurang kew pe bes te ked-isip. Maan is utew mereg̵en diyan te keniyu is kebpeketuu niw te langun he netagnà dengan te menge ebpemeneuven te Megbevayà? 
LUK.24.26	Su kinahanglan he ebpekeag̵i pa te kemeresayan sikan is hadì he mibpilì te Megbevayà ne human ibeg̵ey kandin is kebayàbayà te minsan hengkey.” 
LUK.24.27	Ne zutun midseysey ni Jesus kandan ke hengkey is langun he menge lalag te Megbevayà mehitenged kandin he insurat te langun he menge ebpemeneuven te Megbevayà igenat dà ki Moises dengan taman te huziyan he menge ebpemeneuven.
LUK.24.28	Ne hein ebpekeuma zan en dutun te ebpeveyaan dan he inged ne henduen be te edlaus pa si Jesus, 
LUK.24.29	iyan, migkeg̵iyan dan sikandin te, “Kenè ke pa laus, ne zini ka hulavung su mahapun en utew.” Ne iyan dà haazà, ne mibpekiduma si Jesus kandan. 
LUK.24.30	Ne hein diyè dan en te valey ne mibpinuu zan is egkaan. Ne si Jesus, migkuwa zin is egkeenen dan he supas. Ne mibpeselematan din te Megbevayà ne mibpenevì din ne human din ipemeg̵ey kandan. 
LUK.24.31	Ne zutun, human dan mekilala si Jesus su nemelmeleg̵an dan te ed-ahà. Iyan, netekew maawà dutun si Jesus diyà te ked-ehè dan. 
LUK.24.32	Ne mibpelelag̵à haazà is dezuwa he etew he egkag̵i te, “Umba ves utew ta nesuati g̵eina ziyà te zalan te ebpemineg is kedseysayi zin kenita zuen te Lalag te Megbevayà.”
LUK.24.33	Ne zutun ne midhitindeg dan ne migaanggaan dan medlikù diyà te Hiruselim. Ne hein nekeuma zan ne neumahan dan sikan is sepulù wey sevaha he menge epustul ni Jesus wey is menge zuma he sumusundan he nengetig̵um diyà te sengevaley. 
LUK.24.34	Ne iyan ingketig̵um dan su ebpetudtudtulè dan he egkag̵i te, “Benar ves iyan he nevanhew is Nengazen su mibpaahà ki Pedro.” 
LUK.24.35	Ne zutun, haazà is dezuwa he ebpuun te Imawus, ne mibpenudtul zan ke hengkey is nehitavù kandan diyà te zalan. Ne midtudtul zan daan he zutun dan en mekilala si Jesus hein mibpenevì din en is supas dutun te kegkaan dan.
LUK.24.36	Ne zutun te kemulu zan pa ebpetudtudtulà kayi ne netekewtekew mebpeg̵awag̵awa si Jesus diyà te teliwazè dan. Ne migkag̵i sikandin te, “Kenè kew mengeseeng.” 
LUK.24.37	Ne utew zan dutun nengehandek su kunaan dan ke g̵imukud dà ni Jesus is mibpaahà kandan. 
LUK.24.38	Iyan, migkag̵i zutun si Jesus diyà te kandan te, “Ne maan is egkengehandek kew kedì? Maan is egkezuwazuwa kew kedì? 
LUK.24.39	Ahaa niw man heini is palad ku wey paa ku su iyan e zed! Semsama a keniyu ne egketuenan niw! Su is gimukud, ne wazè din lawa, iyan, siak, ahaa niw man, duen lawa ku,” ke sikandin. 
LUK.24.40	Ne impeehè din kandan is menge imbayà te ransang diyà te menge palad din wey paa zin. 
LUK.24.41	Ne g̵eina te kemulu zan pa eduwazuwa, asal, utew zan nengeg̵alew, mid-insà si Jesus te, “Duen be egkeenen niw kayi?” 
LUK.24.42	Ne mibeg̵ayan dan sikandin te tinuug he pait. 
LUK.24.43	Ne migkuwa zin haazà is pait ne migkaan din.
LUK.24.44	Ne zutun migkag̵i si Jesus diyà te kandan te, “Iyan heini sikan is migkag̵i ku keniyu hein kemulu e pa zuma niw. Is langun mehitenged kedì he impesurat dengan te Megbevayà ki Moises, wey kes langun he impesurat din te zuma pa he ebpemeneuven din, wey minsan kes insurat dengan duen te libru te menge Salmo, ne kinahanglan he egketuman pinaag̵i te neulaula zini te kedì.” 
LUK.24.45	Ne zutun impesavut din human kandan is langun te impemesurat he Lalag te Megbevayà. 
LUK.24.46	Ke sikandin te, “Ibpesavut duen te insurat he Lalag te Megbevayà he kinahanglan he siak is hadì he mibpilì te Megbevayà, ne edhimetayan a ne seled te tetelu he andew zutun ne ebenhawen a te Megbevayà. 
LUK.24.47	Ne ibpesavut daan dutun he kinahanglan he edsug̵uen ku sikiyu te kebpenudtul te Meupiya he Tudtulanen. Ebpuunan niw is kebpenudtul niw zini te Hiruselim ne ieneb niw heini ipesavut te tivuuk he kelibutan. Ipesavut niw he kinahanglan he ed-iniyug̵an te menge etew is memezaat he ulaula ne human dan ebpeseyluwa te Megbevayà. 
LUK.24.48	Ne kinahanglan he iyan kew mebpesavut kayi te langun he impesurat he Lalag te Megbevayà he netuman kayi te kedì su nengeehè niw en. 
LUK.24.49	Ne edsug̵uen ku zini te keniyu is Wag̵as he Mulin-ulin he impesarig te Amey ku he Megbevayà. Iyan, dini kew tag̵ad te inged he Hiruselim taman te kenè kew pa egkevulusan te g̵ehem din he ebpuun te langit.”
LUK.24.50	Ne te nekepasad si Jesus dutun is egkag̵i ne mid-uwit din sikandan diyà te g̵awas te inged he Hiruselim, ne hein diyè dan en te uvey te inged he egngezanan te Bitanya, ne imbayew zin is menge velad din su ebpenubtuvazan din sikandan. 
LUK.24.51	Ne zutun te kemulu pa sikandin ebpenuvadtuvad ne nevatun sikandin pehendiyà te langit. 
LUK.24.52	Ne mid-azap dan sikandin ne utew zan nengelipey is mid-ulì diyà te Hiruselim. 
LUK.24.53	Ne andew-andew ne layun sikandan diyà te simbahan he Valey te Megbevayà is edalig te Megbevayà.
JHN.1.1	Dengan te wazè pa limbag̵a is minsan hengkey, daan en is migeraran te Lalag te Megbevayà. Heini is Lalag te Megbevayà, daan sikandin he zuma te Megbevayà ne iyan en Megbevayà. 
JHN.1.2	Dutun te kedlimbag̵a te langun, daan en sikandin he zuma te Megbevayà. 
JHN.1.3	Is langun he midlimbag te Megbevayà, ne pinaag̵i kayi te Lalag, ne wazà minsan hengkey he midlimbag emun kenà pinaag̵i kandin te Lalag te Megbevayà. 
JHN.1.4	Ne heini is Lalag te Megbevayà, iyan daan sikandin sikan is puunà te untung he wazà pidtemanan, ne heini is untung, iring te kerayag su ebpeketayew te kerusireman te isip te tivuuk he menusiyà. 
JHN.1.5	Neketayew haazà is kerayag te kerusireman kayi te kelibutan. Ne is kerayag, wazà mezaag kayi te kerusireman.
JHN.1.6	Duen etew he migngezanan ki Juan he midsug̵ù te Megbevayà. Umba midsug̵ù heini si Juan te Megbevayà 
JHN.1.7	su wey zin ikepenurù diyà te menge etew he iyan si Jesu Kristu sikan is tutuu he kerayag, su wey meketuu is tivuuk he menusiyà pinaag̵i zutun te penurù. 
JHN.1.8	Heini si Juan, kenà iyan sikandin sikan is kerayag, kekenà, iyan sikan is edseysey ke hentei is kerayag. 
JHN.1.9	Ne zutun he timpu nekeuma zini te kelibutan si Kristu, sikan is tutuu he kerayag. Iyan sikandin sikan is ebpeketayew te isip te tivuuk he menusiyà.
JHN.1.10	Ne nekeuma si Kristu zini te kelibutan. Pinaag̵i kandin midlimbag is kelibutan, iyan, wazà sikandin mekilala te menusiyà. 
JHN.1.11	Minsan te ziyà sikandin mekeuma te keugelingen din he menge inged, wazà utew zutun te menge zuma zin midawat kandin. 
JHN.1.12	Asal is minsan hentei he nekezawat wey midtuu kandin, mibeg̵ayan din sikandan te ketenged wey zan mehimu he menge anak te Megbevayà. 
JHN.1.13	Is paag̵i te kegkehimu zan he anak te Megbevayà, kenà iyan kes paag̵i te kegkevuwad dini te kelibutan su wazè dan dutun ianak pinaag̵i te kegkevuwad te kelibutanen he amey, kekenà, iyan amey zan is Megbevayà.
JHN.1.14	Ne sikan is nekag̵i he Lalag te Megbevayà, nehimu he menusiyà ne mid-amur kenitew. Utew sikandin belig̵eg̵awen wey utew tutuu is menge lalag din. Neehè dey is utew zin kebpekelavew he iyan is kebpekelavew te vudtung he Anak te Megbevayà. Ne haazà is kebpekelavew zin, imbeg̵ey kandin te Amey zin he Megbevayà.
JHN.1.15	Ne heini si Juan, impesavut din ke hentei sikandin. Midhabet si Juan megkag̵i te, “Iyan heini sikan is etew he migkag̵i ku he ke siak te, ‘Duen etew he egkehuziyan kedìey he lavew pa kenà siak, su zengan te wazè e pa ianak, daan en sikandin,’ ” ke si Juan.
JHN.1.16	Ne g̵eina te utew sikandin belig̵eg̵awen kenà egketapus is menge meupiya he idtuvad din kenitew te langun. 
JHN.1.17	Ne pinaag̵i ki Moises imbulus te Megbevayà sikan is menge kesug̵uan, iyan, pinaag̵i ki Jesus imbulus te Megbevayà is gag̵ew zin kenitew wey is tutuu he tuluuwen. 
JHN.1.18	Wazè pa menusiyà he nekeahà te Megbevayà, iyan, sikan is Anak din he vudtung, impetuenan din kenitew is Amey zin he Megbevayà su iyan dan layun telezuma.
JHN.1.19+JHN.1.20	Duen menge memumuhat wey menge kevuwazan ni Levi he midhendiyà te ki Juan Megbebewtismu. Midsug̵ù sikandan te menge punuan te menge Hudiyu puun te Hiruselim wey zan meinsai si Juan ke hentei sikandin. Ne iyan heini migkag̵i ni Juan su wazè din ieles, ke sikandin te, “Siak, kenà a iyan kes mibpilì te Megbevayà wey mekehadì.” 
JHN.1.21	Ne ke sikandan te, “Iyan ke ve kes ebpeneuven dengan he si Elias?” Ne ke si Juan te, “Kenà a zaan.” Ne ke sikandan te, “Kela ke iyan ka sikan is netagnà he mibpenaub te Megbevayà?” Ne ke si Juan te, “Kenà a zaan.” 
JHN.1.22	Ne ke sikandan en maan te, “Keg̵iyi key ke hentei ka su kinahanglan he zuen idtavak dey te midsug̵ù kenami. Hengkey is egkekag̵i nu mehitenged kayi?” 
JHN.1.23	Ne zutun midtavak si Juan. Is tavak din iring te insurat dengan te ebpeneuven he si Esaias. Ke si Juan te,
JHN.1.23	“Iyan a sikan is netagnà he etew
JHN.1.23	he egkezineg is kedwali zin diyà te tanà he wazà duen ed-ubpà.
JHN.1.23	Ke sikandin te,
JHN.1.23	‘Tendanga niw is ibayà he ed-ikulen te Nengazen.’ ”
JHN.1.24	Heini is menge etew he ed-insà ki Juan, ne menge sug̵ù te menge Perisiyu. 
JHN.1.25	Mid-insè dan en maan te, “Emun kenè ka iyan sikan is mibpilì te Megbevayà wey mekehadì, ne kenè ka zaan si Elias, wey kenè ka sikan is netagnà he ebpeneuven, maan is ebpemewtismu ka te menge etew?” 
JHN.1.26	Ne zutun midtavak si Juan te, “Tutuu iyan he ebpemewtismu a, iyan, pinaag̵i zà te wahig, iyan, duen duma niw he wazè niw mekilala 
JHN.1.27	he ebpekeuma he huziyan kediey he utew lavew kenà siak. Siak, minsan is kebpul-ut dà te sepatus din, kenè e pa zait he sulug̵uen din,” ke si Juan.
JHN.1.28	Ne nehitavù heini is langun diyà te inged he Bitanya he ziyà layun te wahig he Hurdan he zutun ebpemewtismu si Juan.
JHN.1.29	Hein mid-ilis he andew zutun, naahà ni Juan si Jesus he edhendiyà te kandin, ne ke si Juan diyà te menge etew, “Iyan heini sikan is etew he egngezanan te ibpemuhat he Nati he Kerehidu he ibeg̵ey te Megbevayà su pinaag̵i kandin egkeawà is menge memezaat he ulaula te menusiyà.
JHN.1.30	Iyan heini kes migkag̵i ku he ke siak te, ‘Duen etew he egkehuziyan kediey, iyan, lavew sikandin kediey su zaan en sikandin te wazè e pa ianak.’ 
JHN.1.31	Hein aney,” ke si Juan, “wazè ku metueni ke hentei sikandin, iyan, umba ebpemewtismu a su wey metueni te menge zuma tew he menge kevuwazan ni Israyil he meg̵aan sikandin ebpekeuma.”
JHN.1.32	Ne mid-uman megkag̵i si Juan te, “Neehè ku is Wag̵as he Mulin-ulin he ebpuun diyà te langit he edlugtanà diyà te ki Jesus iring te merepatik ne wazè din ewai si Jesus. 
JHN.1.33	Ne hein aney zutun,” ke si Juan, “wazè ku pa metueni he iyan sikandin kes netagnà he hadì, iyan, sikan is Megbevayà he iyan midsug̵ù kedì wey a mekepemewtismu pinaag̵i te wahig, migkag̵i kedì he zaan te, ‘Emun egkeehè nu is etew he edtenaan wey kenà ed-ewaan te Wag̵as he Mulin-ulin, iyan en etew he ibpemewtismu zin is Wag̵as he Mulin-ulin.’ 
JHN.1.34	Neehè ku en,” ke si Juan, “ne egkeg̵iyen ku keniyu he iyan sikandin sikan is Anak te Megbevayà.”
JHN.1.35	Ne hein mid-ilis dutun he andew, diyè en maan si Juan duma is dezuwa he menge sumusundan din te naahaan din ki Jesus. 
JHN.1.36	Ne neehè din en maan si Jesus is edsag̵ad. Ke si Juan te, “Iyan heeyan sikan is etew he iring te ibpemuhat he Nati he Kerehidu he imbeg̵ey te Megbevayà!” 
JHN.1.37	Ne hein nezineg heini zutun te menge sumusundan din he zezuwa, miduma zan ki Jesus. 
JHN.1.38	Midteren si Jesus ne midlilingey ne neehè din he eduma sikandan ne ke sikandin te, “Hengkey is tuyù niw?” Ne ke sikandan te, “Rabi,” he ke và dà egkeg̵iya, Menunudlù, “hendei ka ed-ubpà?” 
JHN.1.39	Ne midtavak si Jesus te, “Duma kew kedì wey niw maahà.” Ne miduma zan ne neehè dan is ed-ubpaan din. Mahapun en dutun ne wey zan med-ulì hein mezukilem en.
JHN.1.40	Iyan si Andres sevaha zutun te zezuwa he nekezineg te migkag̵i ni Juan wey miduma ki Jesus. Telesuled si Andres wey si Simon he migeraran ki Pedro. 
JHN.1.41	Ne si Andres, segugunè din mibpen-ahà is suled din he si Simon. “Neehè dey sikan is Misiyas,” ke sikandin. (Ne iyan kehulug̵an kayi te ngazan he Misiyas is Kristu, 
JHN.1.42	Ne miduma zin si Simon ne midhendiyè dan te ki Jesus. Ne si Jesus, midtengtengan din si Simon. “Iyan ka si Simon he anak ni Juan. Egeraran ku sikew ki Sipas,” ke si Jesus. (Is gerar he Sipas ne iyan ded sikan is ngazan he Pedro. 
JHN.1.43	Ne hein mid-ilis he andew zutun neisip ni Jesus he edhendiyà te prubinsya he Geliliya. Mibeyaan din si Felipe ne ke sikandin te, “Duma ka kedì.” 
JHN.1.44	TigBitsayda si Felipe, ne is inged he Bitsayda, iyan daan ed-ubpaan ni Andres wey ni Pedro. 
JHN.1.45	Ne si Felipe, mibeyaan din si Natanael, ne ke sikandin te, “Neehè dey en kes etew he netagnà dengan te ebpemeneuven wey netagnà ni Moises dutun te insurat din diyà te libru he kesug̵uan. TigNeserit sikandin he si Jesus he anak ni Jose.” 
JHN.1.46	Ne zutun migkag̵i si Natanael te, “Duen be etew he zuen din pulus he tigNeserit?” Ne ke si Felipe te, “Edhendiyè ki wey nu maahà.”
JHN.1.47	Ne hein ebpelpelingguma zan en naahà ni Jesus si Natanael, ne ke si Jesus te, “Tutuu heini he kevuwazan ni Israyil su wazè din edtembunan.” 
JHN.1.48	Ne ke si Natanael te, “Maan is egkekilala a kenikew?” Ne ke si Jesus te, “Te wazè ke pa beyai ni Felipe, neehè ku sikew is diyà te sihung te kayu he igira.” 
JHN.1.49	Ne zutun migkag̵i si Natanael te, “Datù, tutuu ves iyan he iyan ka sikan is Anak te Megbevayà; iyan ka sikan is netagnà he hadì dey te menge kevuwazan ni Israyil.” 
JHN.1.50	Ne migkag̵i si Jesus te, “Ebpeketuu ke ve tenged dà te migkag̵i ku kenikew he neehè ku sikew ziyà te sihung te kayu he igira? Duen pa egkeehè nu keuzemà he lavew pa he egkein-inuwan.” 
JHN.1.51	Ne mid-uman si Jesus megkag̵i kandin te, “Benar is egkeg̵iyen ku kenikew he egkeehè niw keuzemà is langit he egkepuwasan ne siak is Kakey te Menusiyà, duen egkengeehè niw he menge velinsug̵uen te Megbevayà he ebpememenahik wey ebpemenaug diyà te etuvangan ku.”
JHN.2.1	Ne nekezuwa zutun duen eseweey ziyà te inged he Kana he ziyà te prubinsya he Geliliya, ne midtelavuk is iney ni Jesus. 
JHN.2.2	Ne zutun daan si Jesus wey is menge sumusundan din, su neumbita zaan sikandan he medtelavuk dan. 
JHN.2.3	Ne naamin is binu he igastu zutun te eseweey, umba mibeyaan si Jesus te iney zin. Ne ke sikandin te, “Wazè dan en binu.” 
JHN.2.4	Ne ke si Jesus te, “Inà, kenè ka kedì mebayàbayà su wazè pa metuman is hustu he timpu te kebpaahaa ku te g̵ehem ku zini te menge etew.” 
JHN.2.5	Ne is iney zin, migkeg̵iyan din is menge sulug̵uen te, “Tumana niw is minsan hengkey he sug̵ù din keniyu.”
JHN.2.6	Sumalà te tuluuwen te menge Hudiyu, kinahanglan he zuen wahig he ibpenlùlù te kenè dan pa egkaan. Ne tenged kayi zuen neteg̵ana zutun he heenem he umuy he vatu. Egketeg̵uan is kada sevaha zutun te menge nenggatus he litru he wahig. 
JHN.2.7	Migkeg̵iyan ni Jesus is menge sulug̵uen te, “Penua niw heini te wahig.” Ne mibpemenù dan haazà is menge umuy taman te vivig. 
JHN.2.8	Ne mid-uman megkag̵i si Jesus te, “Sekilut kew en wey uwita niw ziyà te edumala kayi te keemuran.” Ne mid-uwit dan, 
JHN.2.9	ne is edumala, migezaman din haazà is wahig he mibaluy en he vinu. Wazè din metueni ke hendei ebpuun haazà is binu asal netuenan te menge sulug̵uen he midsekilut dutun. Ne haazà is edumala, mid-umew zin haazà is ebpengesawa, 
JHN.2.10	ne migkeg̵iyan din te, “Sumalà te vetasan tew, ke zuen keemuran, ibpenag̵ey idhuna is utew metaam he vinu, ne emun dekelè en is egkeinum te menge etew human ebpeneg̵aya is kenà utew metaam. Iyan, sikew, guntaan nu en peneg̵aya heini is binu he utew metaam!” ke sikandin.
JHN.2.11	Iyan haazà nehuna he egkein-inuwan he mibeelan ni Jesus; midhimu zin diyà te inged he Kana ziyà te prubinsya he Geliliya, ne pinaag̵i zutun impeehè din is dekelà he g̵ehem din ne midtuu kandin is menge sumusundan din.
JHN.2.12	Neiwas haazà, si Jesus wey is iney zin wey menge suled din wey is menge sumusundan din, midhendiyè dan te inged he Kepirnaum ne wazè dan med-awà dutun seled te nepipira he andew.
JHN.2.13	Meg̵aan en dutun edtumana te menge Hudiyu ziyà te inged he Hiruselim is Pista te Kedlevayi. Ne tenged kayi midhendiyà ensi Jesus te Hiruselim. 
JHN.2.14	Ne ziyà te zekelà he simbahan he egngezanan te Valey te Megbevayà neehè din is ebpemelegyà te menge ibpemuhat he vaka, wey menge kerehidu, wey menge merepatik. Ne neehè din daan is ebpemenliwà te menge selapì he ziyà te lemisahan dan. 
JHN.2.15	Ne mibaal sikandin te letigu he pisì ne mid-avug din pehendiyà te g̵awas dutun te Valey te Megbevayà is menge vaka wey kerehidu. Ne mibpemiley zin is menge lemisahan te ebpemenliwà te selapì, ne is selapì dan, mid-ulaan din. 
JHN.2.16	Ne migkeg̵iyan din is ebpemelegyà te merepatik te, “Iawè niw heeyan! Kenè niw himuwa he tiyenggiyan heini is Baley te Amey ku he Megbevayà.” 
JHN.2.17	Ne zutun netenuzan te menge sumusundan din is ingkesurat dengan he tagnà he edhenduen te, “Utew zekelà is kegkenug̵uni ku te valey nu te Megbevayà umba egkehimu he ibmesakit utew te g̵ehinawa ku.”
JHN.2.18	Ne zutun mid-insaan si Jesus te menge punuan te menge Hudiyu, ke sikandan te, “Duen be egkein-inuwan he igkepeehè nu wey key meketuu he mibeg̵ayan ka te Megbevayà te keg̵ehem he ibpaawè nu heini is menge etew puun kayi te valey zin?” 
JHN.2.19	Ne midtavak si Jesus te, “Rundusa niw heini is baley te Megbevayà ne seled te tetelu he andew egkevangun ku en maan!” 
JHN.2.20	Ne midtavak dan te, “Kepatan wey heenem he tuig is kebeeli kayi he valey ne egkevangun nu ve seled dà te tetelu he andew?”
JHN.2.21	Iyan, wazè dan mesavut he is baley he egkeg̵iyen ni Jesus iyan is lawa zin. 
JHN.2.22	Ne neug̵et pa zutun hein nevanhew en si Jesus, netenuzan te menge sumusundan din heini is migkag̵i zin dutun, ne human dan dutun mesavut he tutuu is netagnà te insurat he Lalag te Megbevayà 
JHN.2.23	Ne zutun te timpu te Pista te Kedlevayi hein diyè pa ensi Jesus te inged he Hiruselim, mezakel is nemeketuu kandin su neehè dan is menge egkein-inuwan he midhimu zin. 
JHN.2.24	Iyan, wazà si Jesus mevenari te kedtuu zan kandin su netuenan din ke hengkey is diyà te g̵ehinawa te tivuuk he menusiyà. 
JHN.2.25	Ne minsan te wazà edtazem kandin ke hengkey is neseled te g̵ehinawa te menge etew netuenan din en su nesayud sikandin he zaan ke hengkey is gehinawa te menusiyà.
JHN.3.1	Duen etew he egngezanan ki Nikudimu. Sevaha sikandin he sakup te upakat he egngezanan te Peresiyu. Heini si Nikudimu, ne sevaha he punuan te menge Hudiyu. 
JHN.3.2	Midhendiyà sikandin te ki Jesus dutun te mezukilem ne migkeg̵iyan din si Jesus te, “Datù, netuenan dey he menunudlù ka he sug̵ù te Megbevayà su is menge egkein-inuwan he ebeelan nu, iyan dà ebpekehimu te iring kayi is etew he ebeg̵ayan te g̵ehem te Megbevayà.” 
JHN.3.3	Ne midtavak si Jesus te, “Benar is egkeg̵iyen ku kenikew he wey zà ebpekeragkes is etew ziyà te menge etew he edhedian te Megbevayà ke ebpaanak sikandin ebpeuman.” 
JHN.3.4	Ne mid-insà si Nikudimu ke, “Ebmenmenuwen te etew he meg̵urang en is kebpaanak kebpeuman su kenè en man sikandin ebpekelikù te g̵etek te iney zin wey iuman ianak.” 
JHN.3.5	Ne ke si Jesus te, “Utew venar is egkeg̵iyen ku kenikew he wey zà ebpekeragkes is etew ziyà te menge etew he edhedian te Megbevayà ke id-anak sikandin pinaag̵i te wahig wey pinaag̵i te g̵ehem te Wag̵as he Mulin-ulin. 
JHN.3.6	Is id-anak pinaag̵i te etew, ne etew zà daan, iyan, is id-anak pinaag̵i te g̵ehem te Wag̵as he Mulin-ulin, diyà ed-ubpà te kandin is Wag̵as he Mulin-ulin. 
JHN.3.7	Kenè ka meinuinu te migkag̵i ku kenikew he kinahanglan he ebpaanak kew ebpeuman. 
JHN.3.8	Is keramag, minsan hendei zà duen ebpevayà ne egketuusan ta su egkezineg ta is dag̵ing din, iyan, kenè ta egketuenan ke hendei ebpuun wey ke hendei ebpevayà. Iring din ded daan is gehem te Wag̵as he Mulin-ulin diyà te etew he id-anak pinaag̵i te g̵ehem din su kenà heini egkesavut te etew zà duen.” 
JHN.3.9	Ne zutun mid-insà si Nikudimu te, “Egkemenumenu heini?” 
JHN.3.10	Ne ke si Jesus te, “Punuan ka he menunudlù kayi te menge zuma tew he menge kevuwazan ni Israyil, ne kenè nu ves egkesavut heini is egkeg̵iyen ku? 
JHN.3.11	Kenè nu lipati he is egkeg̵iyen dey, kenà tarù. Netuenan dey he tutuu is ibpesavut dey su neehè dey en, iyan, kenè niw mulà edtuuwan is egkeg̵iyen dey. 
JHN.3.12	Ne emun kenè kew edtuu kediey ke ibpesavut ku keniyu is egkengeulaula zini te tanà, wey kew pe be meketuu ke ibpesavut ku keniyu is ed-ul-ulahan diyà te langit? 
JHN.3.13	Hentei is nekehendiyà te langit? Iyan e zà is Kakey te Menusiyà su ziyà a ebpuun te langit.”
JHN.3.14	Ne mid-uman megkag̵i si Jesus te, “Dengan te kemulu pa ensi Moises diyà te tanà he wazà duen ed-ubpà he etew mibeelan din is uled he g̵alang ne intaud din te kayu ne imbayew zin. Siak is Kakey te Menusiyà, iring din ded daan is egkehitavù kedì keuzemà su idtaud a zaan te kayu ne ibayew a. 
JHN.3.15	Umba egkehitavù heini su wey is langun he edtuu kediey meveg̵ayi te untung he wazà pidtemanan. 
JHN.3.16	Utew mahal ziyà te g̵ehinawa te Megbevayà is tivuuk he menusiyà, ne tenged kayi minsan sikan is budtung he Anak din wazè din menug̵uni, kekenà, impehendini zin su wey is langun he edtuu kandin, kenà mesiluti is gimukud dan, kekenà, meveg̵ayi sikandan te untung he wazà pidtemanan. 
JHN.3.17	Is Megbevayà, wazè e zin is Anak din sug̵ua zini te kelibutan te kedsilut te menusiyà, kekenà, su wey pinaag̵i kedì melibri is menusiyà.
JHN.3.18	Is minsan hentei he edtuu kedì kenè en sikandin edsilutan te Megbevayà, iyan, is kenà edtuu kediey, netuenan en he zaan he edsilutan sikandin su siak is budtung he Anak te Megbevayà, wazè e zin tuuwi. 
JHN.3.19	Umba edsilutan sikandin su hein nekeuma a is migeraran te kerayag dini te kelibutan, midtumù din is kerusireman, 
JHN.3.20	Sikan is ed-ulaula te mezaat, kenè din egkesuatan is kerayag wey kenè din ed-uvayan is kerayag su kenè din egkesuatan he metueni is menge ulaula zin he mezaat. 
JHN.3.21	Iyan, sikan is edtuman te tutuu he tuluuwen, edhendiyà mulà te kerayag. Umba edhendiyà sikandin te kerayag su wey metueni he pinaag̵i te g̵ehem te Megbevayà nehimu zin is metazeng he ulaula.”
JHN.3.22	Ne neiwas heini, midhendiyà si Jesus wey is menge sumusundan din te prubinsya he Hudiya. Ne zutun dan med-ubpà taman te nepipira he andew su ebpemewtismu si Jesus te menge etew. 
JHN.3.23	Ne si Juan Megbebewtismu, ebpemewtismu zaan asal ziyà sikandin ebpemewtismu te inged he Inun he uvey te inged he Salim su mezakel is menge wahig dutun. Ne nemenhendutun is menge etew ne mibpebewtismu sikandan. 
JHN.3.24	(Wazè pa zutun pirisuwa si Juan.)
JHN.3.25	Ne zutun duen menge sumusundan ni Juan he ebpekidlewanà te sevaha he etew he Hudiyu. Iyan edlewenaan dan is tuluuwen dan te menge Hudiyu te kebpemewtismu. 
JHN.3.26	Ne midhendiyè dan te ki Juan ne ke sikandan te, “Menunudlù, sikan is etew he zuma nu hein diyè ka layun te wahig he Hurdan, sikan is migkag̵i nu, ebpemewtismu zaan sikandin ne mezakel he etew is edsundan kandin.” 
JHN.3.27	Ne midtavak si Juan te, “Wazà gehem te minsan hentei ke wazà iveg̵ey kandin te Megbevayà. 
JHN.3.28	Iyan kew ebpeketistig̵us he migkag̵i ku he kenà a iyan sikan is mibpilì te Megbevayà wey mekehadì, kekenà, midsug̵ù a te Megbevayà wey a mehuna mekeuma, ne human sikan is hadì. 
JHN.3.29+JHN.3.30	Penenglitan ke zuen mibpengesawa, ne naangken din en haazà is mid-esawa zin. Sikan is kumekag̵un dutun, utew meupiya is gehinawa zin emun egkezineg din haazà is mibpengesawa he ebpekidlalag en dutun te mid-esawa zin. 
JHN.3.31	Is ebpuun diyà te langit ne lavew sikandin te minsan hentei. Is menusiyà, ne zini zà ebpuun te kelibutan ne kelibutanen dà is egkeg̵iyen din. Iyan, sikan is ebpuun te langit, lavew sikandin te langun. 
JHN.3.32	Egkeg̵iyen din is neehè din wey nezineg din diyà te langit, iyan, mezelag duen ebpekezawat te egkeg̵iyen din. 
JHN.3.33	Iyan, is minsan hentei he edawat kayi ebpekepenistig̵us he tutuu is egkeg̵iyen te Megbevayà. 
JHN.3.34	Ne is midsug̵ù te Megbevayà, egkeg̵iyen din is ibpekag̵i kandin te Megbevayà su is Megbevayà, mibpepurungan din sikandin peulini te Wag̵as he Mulin-ulin. 
JHN.3.35	Utew mahal ziyà te g̵ehinawa te Amey tew he Megbevayà is Anak din, ne insarig din kandin is kebayàbayà te langun. 
JHN.3.36	Is minsan hentei he edtuu te Anak te Megbevayà, ebeg̵ayan sikandin te untung he wazà pidtemanan; is minsan hentei he kenà ebpemineg te menge sug̵ù te Anak te Megbevayà, kenà egkeveg̵ayan te untung he wazà pidtemanan, kekenà, wazà pidtemanan te kegkepeuki kandin te Megbevayà.
JHN.4.1+JHN.4.2+JHN.4.3	Nezineg te menge Perisiyu is tudtul he mezakel is nengehimu ni Jesus he menge sumusundan wey mezakel is nengebewtismuwan ni Jesus kenà te ki Juan; asal wazà iyan si Jesus mebewtismu, kekenà, iyan is menge sumusundan din. Ne hein nezineg daan ni Jesus haazà he tudtul, mid-awà diyà te prubinsya he Hudiya ne mid-ulì diyà te prubinsya he Geliliya. 
JHN.4.4	Ne zutun te ked-ulì eni Jesus, kinahanglan he ziyè dan ebpekevayà te prubinsya he Semarya.
JHN.4.5	Ne nekeuma zan diyà te sevaha he inged diyà te Semarya he egngezanan te Sikar he uvey te tanà he imbeg̵ey zengan ni Hakub diyà te anak din he si Jose. 
JHN.4.6+JHN.4.7+JHN.4.8	Ne zutun daan sikan is kalut he mibeelan dengan ni Hakub, ne si Jesus, geina te utew neveley te kedhipanew zin, mibpinuu zutun te uvey te kalut. Ne zutun neudtu is andew. Wazè din duma su is menge sumusundan din, midhendiyè dan te inged su ebpemasa te egkeenen. Ne zuen nekeuma zutun he vahi he tigSemarya su edsekezu ne migkeg̵iyan sikandin ni Jesus te, “Bayi, ipeinum e kun.” 
JHN.4.9	Ne migkag̵i haazà is bahi te, “Hudiyu ka ne siak, tigSemarya a. Maan is ebuyù ka te wahig kayi te kedì?” Umba nekag̵i zin heini su is menge Hudiyu, kenè dan ebpekidlalag te minsan hentei he tigSemarya. 
JHN.4.10	Ne zutun midtavak si Jesus te, “Bayi, angin ke netuenan nu is ibeg̵ey kenikew te Megbevayà wey ke hentei a is ebuyù te wahig su ebpekevuyù ka pezem dini te kediey te wahig ne egkeveg̵ayan ka te wahig he ebpekeveg̵ey te untung he wazà pidtemanan.” 
JHN.4.11	Ne zutun migkag̵i haazà is bahi te, “Mama, wazè nu man sekilut ne mezalem heini is kalut. Hendei nu man egkekuwa heeyan is wahig he ebpekeveg̵ey te untung? 
JHN.4.12	Is kepuun tew zengan he si Hakub, iyan mibaal kayi te kalut. Ne kayi med-inum sikandin wey is menge anak din wey is menge ayam din. Lavew ke ve ki Hakub?” 
JHN.4.13	Ne midtavak si Jesus te, “Ke zuen egkemezahan he ed-inum kayi te wahig egkemezahan pa, 
JHN.4.14	iyan, ke zuen ed-inum te wahig he ibeg̵ey ku kandin kenè en maan sikandin egkemezahan te minsan keenu. Su is wahig he ibeg̵ey ku kandin, egkehimu ziyà te kandin he ulu te wahig he ebpekeveg̵ey kandin te untung he wazà pidtemanan.” 
JHN.4.15	Ne migkag̵i haazà is bahi te, “Mama, beg̵ayi e kun keniyan te wahig he migkag̵i nu su wey kenà ad maan memezahi wey kenà ad daan maan ebpekesekezu zini.” 
JHN.4.16	Ne ke si Jesus te, “Umawa nu is esawa nu ne likù ka zini.” 
JHN.4.17	Ne migkag̵i haazà is bahi te, “Wazè ku esawa.” Ne migkag̵i si Jesus te, “Tutuu heeyan is migkag̵i nu he wazè nu esawa, 
JHN.4.18	su lelima en is nekeesawa kenikew, ne is maama he ziyà te kenikew g̵untaan, benar iyan he kenè nu esawa.” 
JHN.4.19	Ne mid-uman megkag̵i haazà is bahi te, “Ebpeneuven ke ves te Megbevayà? 
JHN.4.20	Sikan is menge kepuun ku he tigSemarya, kayi zan te vuntud ed-ezapa is Megbevayà, iyan, sikiyu is menge Hudiyu, ibpenurù niw he kinahanglan he ziyè tew te Hiruselim ed-ezapa is Megbevayà.” 
JHN.4.21	Ne migkag̵i si Jesus te, “Benar, Bayi, is egkeg̵iyen ku kenikew he egkeuma is timpu he kenè en maan dini zà te vuntud wey minsan diyà te Hiruselim ed-ezapa is Amey tew he Megbevayà. 
JHN.4.22	Sikiyu is menge tigSemarya, kenè niw egketuenan ke hentei is ed-ezapen niw, ne sikami is menge Hudiyu, netuenan dey mulà ke hentei is ed-ezapen dey su pinaag̵i kenami te menge Hudiyu edlibriyen te Megbevayà is menusiyà. 
JHN.4.23	Duen ebperetengen he timpu ne netuman en guntaan he is menge etew he egkesuat he ed-azap te Amey tew he Megbevayà, ne kinahanglan he ezapa zan pinaag̵i te g̵ehem te Wag̵as he Mulin-ulin wey tutuu is ked-ezapa zan kandin. Iyan heini menge etew he edewaten te Megbevayà wey zan mekeazap kandin. 
JHN.4.24	Mulin-ulin is Megbevayà ne wazè din lawa; umba is langun he ed-azap kandin, kinahanglan he ezapa zan sikandin pinaag̵i te g̵ehem te Wag̵as he Mulin-ulin wey tutuu is ked-ezapa zan kandin.”
JHN.4.25	Ne zutun migkag̵i haazà is bahi te, “Netuenan ku he ebpekeuma keuzemà is mibpilì te Megbevayà wey mekehadì, sikan is migeraran ki Kristu. Ne emun ebpekeuma en, ibpesavut din kenitew is langun.” 
JHN.4.26	Ne midtavak si Jesus te, “Siak is ebpekidlalag kenikew, iyan ad sikan is migeraran ki Kristu.”
JHN.4.27	Ne zutun te kemulu pa ebpekidlalag si Jesus dutun te vahi, nekeuma is menge sumusundan din. Utew zan nengeinuinu su maan is ebpekidlalag si Jesus dutun te vahi; iyan, wazà minsan sevaha kandan he mid-insà diyà te ki Jesus ke hengkey is kinahanglan din dutun te vahi. Ne wazè dan daan insai ke maan is ebpekidlalag sikandin dutun te vahi.
JHN.4.28	Ne zutun intag̵ak te vahi is sekezu zin ne midlikù diyà te inged. Migkeg̵iyan din is menge etew, ke sikandin te, 
JHN.4.29	“Hendiyè kiw en wey niw maahà is etew he neketagnà te langun he nengeveelan ku. Kela ke iyan sikandin sikan is mibpilì te Megbevayà he ibpahadì.” 
JHN.4.30	Ne migenat dan su edhendiyè dan te ki Jesus.
JHN.4.31	Ne zutun te kemulu pa haazà is bahi ziyà te inged, migkeg̵iyan si Jesus te menge sumusundan din te, “Datù, kaan ka.” 
JHN.4.32	Ne midtavak si Jesus te, “Duen egkeenen ku he wazè niw metueni.” 
JHN.4.33	Ne zutun mibpein-inseey zan te, “Duen be vuwa nekeveg̵ey kandin te egkeenen?” 
JHN.4.34	“Iring te egkekaan ku,” ke si Jesus, “is kedtumana ku te egkesuatan te Megbevayà he midsug̵ù kediey wey is kedhimesaza ku te impeveelan din kediey 
JHN.4.35	Egkag̵i kew he heepat pa he vulan guntaan ne human is tirag̵un! Iyan, emun iyan a egkag̵i, ne tirag̵un en guntaan; su ahaa niw man heini is mezakel he menge etew. Iring sikandan te pinemula he hustu en he edreg̵unen 
JHN.4.36	Ne sikan is edrag̵un, 
JHN.4.37	Utew tutuu is erubasa he edhenduen te, ‘Ebpemula is sevaha ne selakew is edrag̵un.’ 
JHN.4.38	Imperag̵un ku sikiyu zutun te tanà he wazè niw pemulai; su selakew is midsangyew te Lalag te Megbevayà ne tenged te vaal zan iyan kew ebpekepesavut te menge etew wey zan meketuu,” ke si Jesus.
JHN.4.39	Ne mezakel is menge tigSemarya zutun he nemeketuu ki Jesus tenged te migkag̵i zutun te vahi he ke sikandin te, “Netagnè din is langun he nengeulaula ku.” 
JHN.4.40	Ne hein nemekeuma haazà is menge tigSemarya ziyà te ki Jesus, midhengyuan dan sikandin he kenà petuluy medlaus te kedhipanew zin. Umba mid-ubpà ensi Jesus dutun seled te zezuwa he andew.
JHN.4.41	Ne mezakel pa is nemeketuu ki Jesus tenged te impesavut din kandan, 
JHN.4.42	ne migkeg̵iyan dan sikan is bahi te, “Nemeketuu key, kenà tenged dà te migkag̵i nu, kekenà, tenged daan te nezineg dey is menge lalag din, ne netuenan dey en he tutuu iyan he iyan sikandin sikan is Menluluwas te menusiyà.”
JHN.4.43	Ne hein netapus dutun is dezuwa he andew, mid-awà ensi Jesus ne midlaus dan diyà te prubinsya he Geliliya. 
JHN.4.44	Migkag̵i si Jesus te, “Is ebpeneuven te Megbevayà, kenà edtehuzen te menge etew ziyà te kandin he keugelingen he inged.” 
JHN.4.45	Ne minsan pa zutun, is menge tigGeliliya, hein nekeuma ensi Jesus dutun, nengeg̵alew zan su mezakel zan is nemeketelavuk te Pista te Kedlevayi ziyà te inged he Hiruselim, ne nengeehè dan is langun he nengehimu ni Jesus dutun.
JHN.4.46	Ne midlikù si Jesus diyà te inged he Kana he ziyà te Geliliya. Iyan haazà kes inged he impevaluy zin he vinu is wahig. Ne zuen dutun etew he zekelà is ketengdanan din diyà te hadì. Ne zuen anak din diyà te inged he Kepirnaum he egkezeruwan. 
JHN.4.47	Ne hein nezineg din is tudtul he nekeuma si Jesus diyà te Geliliya he ebpuun te Hudiya, midhendiyà te ki Jesus ne midhengyuan din he medhendiyà te Kepirnaum su wey zin mevewii haazà is anak din su ebpatey en. 
JHN.4.48	Ne migkeg̵iyan ni Jesus haazà is etew te, “Kenè kew ves ebpeketuu kediey emun kenè kew ebpekeahà te menge egkengein-inuwan wey menge singyal.” 
JHN.4.49	Ne zutun migkag̵i haazà is etew te, “Datù, duma ka kediey su wey kenà mebpatey is anak ku.” 
JHN.4.50	Ne midtavak si Jesus te, “Ulì ke en su neulian en is anak nu!” Ne midtuu haazà is etew kayi te migkag̵i ni Jesus ne zutun migenat. 
JHN.4.51	Ne hein ed-ulì en haazà is etew midsinug̵ung sikandin te menge sulug̵uen din, ne ke sikandan te, “Neulian en is anak nu.” 
JHN.4.52	In-insè din kandan ke keenu mezeyzey haazà is anak din, ne ke sikandan te, “Gevii te kegkepulid te andew midhimemasan sikandin.” 
JHN.4.53	Ne zutun netenuzan te etew he iyan haazà kes timpu he migkag̵i si Jesus diyà te kandin te neulian en is anak din. Ne tenged dutun neketuu haazà is etew zuma is pemilya zin.
JHN.4.54	Iyan heini ikezuwa he egkein-inuwan he mibeelan ni Jesus. Mibeelan din heini zutun te kedlikù din diyà te prubinsya he Geliliya he ebpuun sikandin te prubinsya he Hudiya.
JHN.5.1	Neiwas heini, duen pista te menge Hudiyu; ne tenged kayi midhendiyè en maan si Jesus te Hiruselim. 
JHN.5.2	Ne ziyà te Hiruselim duen linew uvey te idselang te kutà he egngezanan te Idselang te Menge Ayam he Kerehidu. Ne ziyà te kilid dutun te linew, duen lelima he helungà. Ne haazà is linew, egngezanan te Bitsata te kineg̵iyan he Hibriyuhanen. 
JHN.5.3	Mezakel is egkengezeruwan he zutun dan en ebpemen-ubpàubpà te menge helungà. Menge lakap, menge piang, wey menge minatey is divaluy he lawa, 
JHN.5.5	Ne zuen dutun etew he neug̵et en he egkezeruwan su ketluan en wey walu he tuig is kegkezeruwi zin. 
JHN.5.6	Naahà sikandin ni Jesus is dutun edhidhizeg̵à ne netuenan ni Jesus he neug̵et en haazà is daru zin. Ne mid-insaan ni Jesus te, “Mama, egkesuat ke ve he meulii ka?” 
JHN.5.7	Ne midtavak haazà is etew te, “Datù, wazà duma ku he ebpekeagbur kedì keniyan te wahig emun egurig̵awen en ne layun a egkehunai te zuma te kenè e pa ebpekeagbur.” 
JHN.5.8	Ne migkag̵i si Jesus te, “Enew ka, ne luluna nu heeyan is ikam nu; ne hiphipanew ka.” 
JHN.5.9	Ne zutundutun dà neulian haazà is etew; midlulun din haazà is ikam din ne midhiphipanew.
JHN.5.9	Nehitavù haazà te andew he Sebadu he iyan Andew te Kedhimeley. 
JHN.5.10	Umba, haazà is etew he neulian, nepeukan sikandin te menge punuan he Hudiyu; ke sikandan te, “Iyan heini Andew te Kedhimeley ne ebpekesupak ka te kesug̵uan tew ke ed-uwiten nu heeyan is ikam.” 
JHN.5.11	Ne midtavak haazà is etew te, “Sikan is mibawì kediey, migkeg̵iyan e zin he luluna ku is ikam ku wey medhiphipanew a.” 
JHN.5.12	Ne in-insè dan te, “Hentei he etew is migkag̵i kenikew he luluna nu is ikam nu wey medhiphipanew ka?” 
JHN.5.13	Iyan, wazà mekilala si Jesus dutun te etew he neulian su medmezakel is nengetig̵um he menge etew zutun ne wazè en dutun si Jesus.
JHN.5.14	Ne netegteg̵aad dutun naahà sikandin ni Jesus diyà te simbahan he egngezanan te Valey te Megbevayà, ne migkeg̵iyan ni Jesus te, “Meupiya su neulian ke en; iniyug̵i nu en is menge mezaat he ulaula nu su wey kenè nu meeg̵iyi is tuwas pa he mezaat.” 
JHN.5.15	Ne zutun mid-awà haazà is neulian ne migkeg̵iyan din is menge punuan he menge Hudiyu he iyan si Jesus mibawì kandin.
JHN.5.16	Umba puun dutun nepeukan si Jesus te menge punuan he menge Hudiyu su utew zan ingkeepes haazà is kebewii zin te egkezeruwan dutun te andew he Sebadu.
JHN.5.17	Iyan, duen ketezengan ni Jesus, ke sikandin te, “Is Amey ku he Megbevayà, kenà sikandin edhimeley he ebaal, ne siak, ebpenigudu a zaan ebaal.” 
JHN.5.18	Ne zutun mid-iseg is suat te menge punuan he menge Hudiyu te kegkehimetayi kandin su ke sikandan te, “Kenè dà taman te kedsupaka zin te Andew te Kedhimeley, kekenà, edsupaken din daan is Megbevayà su egkeg̵iyen din he Amey zin is Megbevayà, he ke và dà egkeg̵iya, Megbevayè sikandin.”
JHN.5.19	Ne zutun midtavak si Jesus te, “Utew venar is egkeg̵iyen ku keniyu he siak is Anak te Megbevayà, wazà egkehimu ku te kediey zà duen he g̵ehem; iyan dà edhimuwen ku is egkeehè ku he edhimuwen te Amey ku. Is ebeelan din, iyan daan ebeelan ku. 
JHN.5.20	Siak is Anak din, utew a mahal ziyà te g̵ehinawa te Amey ku, ne ibpeehè din kediey is langun he ebeelan din. Ne kenà duen dà taman su keuzemà, lavew pa he mekeg̵eg̵ehem is ibpenurù din kediey, ne ebeelan ku wey kew meinuinu. 
JHN.5.21	Is Amey ku, ebenhawen din is menge minatey ne ibeg̵ey zin kandan is untung. Ne siak is anak din, untung daan is ibeg̵ey ku ziyà te minsan hentei he ebpilien ku. 
JHN.5.22	Is Amey ku, kenà iyan sikandin edsusi keuzemà te nengeveelan te tivuuk he menusiyà su siak is anak din, mibeg̵ayan e zin te ketenged te kedsusi te nengeveelan te menusiyà, 
JHN.5.23	su egkesuatan din he edtehuzen a te langun he menge etew iring te kedtehuza zan kandin. Ne is minsan hentei he kenè e zin edtehuzen, is kenè din kedtahud kediey, iyan daan kenè din kedtahud te Amey ku he Megbevayà he midsug̵ù kedì.
JHN.5.24	Utew venar is egkeg̵iyen ku he is minsan hentei he ebpemineg te menge lalag ku ne edtuu te Megbevayà he midsug̵ù kediey zini, iyan ebpekeangken te untung he wazà pidtemanan. Kenà sikandin keuzemà edsilutan su nekelikey en te kemetayen is gimukud din wey naangken din en is untung he wazà pidtemanan. 
JHN.5.25	Utew venar is egkeg̵iyen ku keniyu he egkeuma is andew ne neume en guntaan he siak is Anak te Megbevayà, egkezineg te menge etew he wazè pa meveg̵ayi te untung is menge lalag ku kandan, ne haazà is ebpemineg, ebeg̵ayan ku te untung he wazà pidtemanan. 
JHN.5.26	Mekeg̵eg̵ehem is Amey ku ne ebpekeveg̵ey te untung, ne siak daan is anak din, tenged te mibeg̵ayan e zin te g̵ehem, ebpekeveg̵ey ad daan te untung he wazà pidtemanan. 
JHN.5.27	Ne siak, tenged te migeraran a he Kakey te Menusiyà, mibeg̵ayan a te Amey ku te ketenged wey ku keuzemà mesusi is nengeveelan te tivuuk he menusiyà. 
JHN.5.28	Kenà kew meinuinu kayi su egkeuma is andew keuzemà he zutun is langun he menge minatey, egkezineg dan is ked-umawa ku kandan 
JHN.5.29	ne egkengevanhew zan. Ne is nemekevaal mulà te meupiya, duen dan untung he wazà pidtemanan. Ne is nemekevaal te mezaat, egkengevanhew sikandan wey mesiluti.
JHN.5.30	Wazà egkehimu ku te sebsevaha ku; su is paag̵i te kedsusiya ku te nengeveelan te menusiyà, impenurù kediey te Amey ku he Megbevayà. Ne metazeng mulà is kediey he kedsusi kandan su kenè ku ebpengahaan is kediey he egkesuatan, kekenà, is egkesuatan te Amey ku he midsug̵ù kediey.
JHN.5.31	Emun iyan e zà ebpenistig̵us te kedì he keugelingen, kenà egkeserig̵an is kediey he kebpenistig̵us. 
JHN.5.32	Iyan, selakew is ebpenistig̵us te menge vaal ku. Iyan is Amey ku ebpenistig̵us kediey, ne netuenan ku he egkeserig̵an is kebpenistig̵us din. 
JHN.5.33	Duen midsug̵ù niw ziyà te ki Juan Megbebewtismu, ne tutuu is kebpenistig̵us ni Juan kediey. 
JHN.5.34	Kenà a egkinahanglan he zuen etew zà duen he ebpenistig̵us kediey, iyan, midhimu ku he metenuzi niw is kebpenistig̵us ni Juan su wey kew meketuu kediey ne egkeveg̵ayan kew te untung. 
JHN.5.35	Su si Juan, iring sikandin te sulù he merayag is sig̵a zin, ne meg̵aan dà utew is kelipey niw te kedteyawi zin keniyu, 
JHN.5.36	Iyan, duen kebpenistig̵us he lavew pa kenà is ki Juan, su is langun he mibpeveelan kediey te Amey ku he Megbevayà he ed-ul-ulahan ku, iyan edtistig̵us he midsug̵ù a te Amey ku he Megbevayà. 
JHN.5.37	Iyan sikandin midsug̵ù kediey ne edtistig̵usan e zin. Wazè niw mezineg is kegkag̵i zin ne wazè niw zaan maahà is dagwey zin. 
JHN.5.38	Ne netuenan ku he kenè niw edewaten is lalag din su siak is midsug̵ù din, wazà a keniyu tuuwi. 
JHN.5.39	Ed-istudiyuwan niw is ingkesurat he lalag din su kunaan niw ke tenged dutun ebpekeangken kew te untung he wazà pidtemanan. Edtistig̵usan a te insurat he Lalag te Megbevayà, 
JHN.5.40	iyan, kenè kew edtuu kediey. Angin ke ebpeketuu kew su ebeg̵ayan kew te untung he wazà pidtemanan.
JHN.5.41	Kenà ku iyan ebpengahaan is kegkezelig̵a kedì te menge etew 
JHN.5.42	su nesayud a keniyu; kenà mahal is Megbevayà diyà te g̵ehinawa niw. 
JHN.5.43	Midsug̵ù a zini te Amey ku he Megbevayà, ne egemiten ku is gehem din ne minsan pa kayi kenà a keniyu edewaten. Ke zuen selakew he ebpekeuma ne kandin dà he g̵ehem is egemiten din, ne edewaten niw mulà. 
JHN.5.44	Egkemenumenu is hustu he kebpeketuu niw emun ebpengahaan niw te kada sevaha is kegkezelig̵i keniyu te menge zuma niw, ne is kegkezelig̵i pezem keniyu te sebsevaha zà he Megbevayà, kenè niw egkesuatan? 
JHN.5.45	Kenè niw isipa he iyan a edsumbung keniyu keuzemà diyà te etuvangan te Amey ku he Megbevayà. Su kes lukes niw he si Moises, edsarig kew te insurat he menge lalag din, ne nasì iyan sikandin edsumbung keniyu zutun he andew. 
JHN.5.46	Angin ke venar is kedtuu niw kandin su ebpeketuu kew zaan kediey su insurat din dutun is keag̵i ku. 
JHN.5.47	Ne tenged kayi emun kenè kew edtuu te lalag he insurat ni Moises, kenè kew zaan edtuu te kediey he lalag.”
JHN.6.1	Ne neipus heini mid-awà si Jesus dutun ne midhendiyà te tanà he ziyà layun te ranew he Geliliya, he migngezanan daan te Tibiryu. 
JHN.6.2	Ne zuen utew mezakel he menge etew he ebpemenduma kandin su nengeehè dan is menge egkein-inuwan he mibeelan din te kebewii zin te menge egkengezeruwan. 
JHN.6.3	Ne midtekezeg si Jesus wey haazà is menge sumusundan din te vuvungan ne zutun dan mebpinuu. 
JHN.6.4	Egkesipeg̵an dutun is andew he edsilibrahan te menge Hudiyu is pista he egngezanan te Kedlevayi. 
JHN.6.5	Ne mibpememantew si Jesus ne neehè din is utew mezakel he menge etew he ebpemehendiyà te kandin. Ne migkeg̵iyan din si Felipe te, “Hendei kiw ebpekekuwa te egkeenen he ibpekaan tew kayi te menge etew?” 
JHN.6.6	(Umba migkag̵i zin heini su egezaman din si Felipe su si Jesus, netuenan din en man ke hengkey is ebeelan din dutun.) 
JHN.6.7	Ne midtavak si Felipe te, “Minsan ke utew zekelà is egestuwen tew he selapì, minsan dezuwa he g̵atus he dinaryu, ne ebeg̵ayan tew is kada sevaha te minsan sengepindut dà he egkeenen, kenè pa ebpeketukid.” 
JHN.6.8	Ne zutun migkag̵i si Andres. Si Andres, hazi ni Simon Pedro wey sevaha zutun te menge sumusundan ni Jesus, ne ke sikandin te, 
JHN.6.9	“Duen kayi vatà he midlulutù te lelima he supas he erina he sibada wey zezuwa he pait, iyan, ebmenuwen tew zè be kayi te utew medmezakel he menge etew!” 
JHN.6.10	Ne migkag̵i si Jesus te, “Ipemepinuu is menge etew.” Ne zutun impemepinuu sikandan. Meluag haazà is perekpekan dutun ne menge lelima he libu is kezakel te menge maama zà. 
JHN.6.11	Ne migkuwa ni Jesus haazà is menge supas ne mibpeselematan din te Megbevayà, ne impepenalad din dutun te impemepinuu he menge etew. Ne iring din ded daan sikan is menge pait, taman te nengehantey haazà is menge etew. Ne minsan pa zutun, wazà maamin haazà is supas wey pait. 
JHN.6.12	Ne hein nengehantey en dutun is langun, migkeg̵iyan ni Jesus haazà is menge sumusundan din te, “Himesa niw is nengesamà he egkeenen su wey kenà mezeeti.” 
JHN.6.13	Ne zutun nehimes dan is sepulù wey zezuwa he vinevey he nepenù te menge tevì te lelima he supas he sibada.
JHN.6.14	Ne hein naahà te menge etew is egkein-inuwan he nehimu ni Jesus migkag̵i zan te, “Tutuu ves iyan he iyan en heini sikan is netagnà he ebpeneuven te Megbevayà he ibpehendini zin te kelibutan!” 
JHN.6.15	Ne si Jesus, geina te netuenan din he ebeyaan dan sikandin su edteg̵elen dan sikandin edhimuwa he hadì dan, mid-awà dutun te sebsevaha zin ne midtekezeg diyà te vuvungan.
JHN.6.16	Ne hein mahapun en dutun, midhendiyà is menge sumusundan din te veyvey te ranew, 
JHN.6.17	ne mid-untud dan te avang su edrapas dan diyà te inged he Kepirnaum. Mezukilem en dutun haazà is ked-untud dan, ne wazè pa si Jesus mekelikù diyà te kandan. 
JHN.6.18	Ne ebpengeramag dutun ne zezekelà is menge vag̵el zutun te wahig. 
JHN.6.19	Ne hein menge lelima en he kilumitru is imbayè dan dutun te lawed te ranew, neehè dan si Jesus is edhendiyà te kandan he edhipanew zutun te wahig. Utew zan nengehandek, 
JHN.6.20	iyan, migkag̵i si Jesus kandan te, “Iyan a; kenè kew mahandek.” 
JHN.6.21	Ne zutun nelipey zan ne impeuntud dan sikandin. Ne zutundutun te kebpeuntuza zan ki Jesus, nekezunggù dan dutun te inged he ebeyaan dan.
JHN.6.22	Ne hein nepawà dutun, diyè pa te layun te ranew sikan is mezakel he menge etew. Netuenan dan he sevaha zà is avang dutun ne iyan kes mid-untuzan te menge sumusundan ni Jesus. Netuenan daan te menge etew he wazà sikandin med-untud dutun te kegenat te menge sumusundan din su neewaan sikandin. 
JHN.6.23	Ne zutun te uvey te lugar he zutun nemekekaan sikan is menge etew te supas he mibpeselematan te Nengazen he si Jesus, duen nemekezunggù he menge avang he ziyà ebpemuun te inged he Tibiryu. 
JHN.6.24	Ne hein netuenan te menge etew he wazè en dutun si Jesus wey is menge sumusundan din, nemen-untud dan dutun te menge avang su ebpen-ahaan dan si Jesus diyà te inged he Kepirnaum.
JHN.6.25	Ne hein nekezunggù dan neehè dan sikandin. Ne mid-insè dan te, “He Menunudlù,” ke sikandan, “keenu ka mekeuma zini?” 
JHN.6.26	Ne midtavak si Jesus te, “Benar is egkeg̵iyen ku keniyu he, umba ebpen-ahaan a keniyu kenà tenged te tutuu is kedsavut niw te menge egkein-inuwan he nengeehè niw, kekenà, tenged te nengehantey is getek niw te supas he nekaan niw g̵evii. 
JHN.6.27	Kenè niw pen-ahaa is egkeenen he meg̵aan dà egkehanew, kekenà, hag̵ù kew wey niw mekuwa is egkeenen he ebpekeveg̵ey te untung he wazà pidtemanan. Siak is Kakey te Menusiyà, iyan heini egkeenen he igkeveg̵ey ku keniyu su impeehè en te Amey ku he Megbevayà he ingkesuat din is menge vaal ku.” 
JHN.6.28	Ne zutun mid-insaan si Jesus te menge etew, ke sikandan te, “Hengkey is ebeelan dey emun edtumanen dey is ebpeveelan kenami te Megbevayà?” 
JHN.6.29	Ne midtavak si Jesus te, “Iyan heini ebpeveelan keniyu te Megbevayà: siak is midsug̵ù te Megbevayà kayi te kelibutan, tuu kew kediey.” 
JHN.6.30	Ne zutun migkeg̵iyan dan en maan te, “Hengkey is egkein-inuwan he igkepeehè nu kenami wey key meketuu kenikew? 
JHN.6.31	Su zengan is menge kepuun tew, hein diyè dan te tanà he kenà ed-ubpaan te etew, mana is egkeenen he imbeg̵ey kandan te Megbevayà, su zuen insurat he Lalag te Megbevayà he egkag̵i te, ‘Egkeenen he ebpuun te langit is imbeg̵ey kandan ni Moises.’ ” 
JHN.6.32	Ne midtavak dutun si Jesus te, “Benar is egkeg̵iyen ku keniyu, kenà iyan si Moises nekeveg̵ey te egkeenen he nengeulug he ebpuun te langit, kekenà, iyan is Amey ku he Megbevayà. Ne is tutuu he egkeenen he ebpuun te langit, ibeg̵ey keniyu te Amey ku. 
JHN.6.33	Sikan is egkeenen he ibeg̵ey te Megbevayà, ebpenaug he ebpuun te langit ne iyan ebpekeveg̵ey te untung diyà te tivuuk he menusiyà.” 
JHN.6.34	Ne migkeg̵iyan dan si Jesus te, “Beg̵ayi key en keniyan te egkeenen he egkeg̵iyen nu ne kenà guntaan dà, kekenà, wazè en pidtemanan.” 
JHN.6.35	Ne midtavak si Jesus te, “Iyan a egkeenen he ebpekeveg̵ey te untung he wazà pidtemanan. Sikan is edsundan kediey, kenè en egkevitil wey sikan is edtuu kediey, kenè en maan egkemezahan.
JHN.6.36	Iring te migkag̵i ku en keniyu he minsan te neehè niw en is menge egkein-inuwan he nehimu ku, kenè kew edtuu kediey. 
JHN.6.37	Is langun he menge etew he ibeg̵ey kediey te Amey ku he Megbevayà, ebpekesundan dan kediey, ne is edsundan kediey, edewaten ku. 
JHN.6.38	Iyan igkeg̵iya ku kayi keniyu su midhendini a he ebpuun te langit wey ku metuman is egkesuatan te Megbevayà he midsug̵ù kediey; kenè ku iyan edtumanen is kediey zà he egkesuatan. 
JHN.6.39	Ne is Amey ku he Megbevayà he midsug̵ù kediey, iyan din egkesuatan is: edlig-enan ku is langun he menge etew he imbeg̵ey zin kediey su wey wazà minsan sevaha kandan he kenà egkeveg̵ayan te untung. Ne ebenhawen ku sikandan keuzemà dutun te ketepusan he andew. 
JHN.6.40	Is langun he nesayud ke hentei a is anak din, ne edtuu kediey, egkesuatan te Amey ku he meveg̵ayi te untung he wazà pidtemanan ne ebenhawen ku keuzemà dutun te ketepusan he andew.”
JHN.6.41	Ne zutun nengepauk ki Jesus haazà is menge punuan he menge Hudiyu tenged te migkag̵i zin he ke sikandin te, “Iyan a sikan is egkeenen he ebpuun diyà te langit.” 
JHN.6.42	Ne migkag̵i zan te, “Si Jesus dà duen heini. Anak sikandin ni Jose. Maan is egkeg̵iyen din he ebpuun sikandin diyà te langit he wazà mekeeles kenitew ke hentei is amey zin wey iney zin?” 
JHN.6.43	Ne midtavak si Jesus te, “Maan is egkepeukan a keniyu? 
JHN.6.44	Wazà minsan hentei he ebpekesundan kediey emun wazà sikandin ulini te Amey ku he iyan midsug̵ù kediey. Ne ke zuen edsundan kediey, ebenhawen ku sikandin keuzemà dutun te ketepusan he andew. 
JHN.6.45	Duen netagnà he insurat dengan te ebpeneuven te Megbevayà he edhenduen te, ‘Ebpenuruen te Megbevayà is tivuuk he menusiyà.’ Umba,” ke si Jesus, “is langun he ebpemineg te ibpenurù kandin te Amey ku he Megbevayà, edsundan kediey. 
JHN.6.46	Kenè ku iyan ibpesavut he zuen etew he nekeahà te Megbevayà su siak is midsug̵ù dini te Amey ku he Megbevayà, iyan e zà nekeahà kandin.
JHN.6.47	Utew venar is egkeg̵iyen ku he is etew he edtuu kediey, naangken din en is untung he wazà pidtemanan. 
JHN.6.48	Iyan a kes egkeenen he ebpekeveg̵ey kayi te untung. 
JHN.6.49	Is egkeenen he mana, migkaan te menge kepuun niw zengan, hein diyè dan pa te tanà he kenà ed-ubpaan, iyan, nemematey zan gihapun, 
JHN.6.50	iyan, heini is egkeenen he ebpuun te langit, emun egkeenen heini te minsan hentei, duen din untung he wazà pidtemanan. 
JHN.6.51	Iyan a egkeenen he ebpuun te langit wey ebpekeveg̵ey te untung; ne ke zuen egkaan kediey kenè en ebpatey is gimukud din. Is egkeenen he ibeg̵ey ku, iyan is lawa ku. Ibeg̵ey ku heini su wey maangken te tivuk he menusiyà is untung he wazà pidtemanan,” ke si Jesus.
JHN.6.52	Ne zutun egkesumpakì is menge punuan he menge Hudiyu. Ke sikandan te, “Ebmenmenuwen kayi te etew is kebeg̵aya zin kenitew te lawa zin su wey tew mekaan?” 
JHN.6.53	Ne migkag̵i si Jesus te, “Utew venar is egkeg̵iyen ku keniyu, siak is Kakey te Menusiyà, emun kenè kew egkaan te lawa ku wey emun kenè kew ed-inum te lengesa ku, wazè niw untung he wazà pidtemanan. 
JHN.6.54	Su is egkaan te lawa ku wey ed-inum te lengesa ku, nekeangken en te untung he wazà pidtemanan ne ebenhawen ku sikandin keuzemà dutun te ketepusan he andew; 
JHN.6.55	su is lawa ku wey is lengesa ku, egkehimu he keuyag̵an wey inumen te wazà pidtemanan. 
JHN.6.56	Is egkaan te lawa ku wey ed-inum te lengesa ku, kenà ed-awà dini te kediey ne siak, kenà a zaan ed-awà diyà te kandin. 
JHN.6.57	Is Amey ku he iyan midsug̵ù kediey, duen din untung, ne tenged dutun duen ku zaan untung. Ne iring din ded daan is egkaan kediey su ebeg̵ayan ku sikandin te untung he wazà pidtemanan. 
JHN.6.58	Heini is egkeenen he egkeg̵iyen ku, ne ziyà ebpuun te langit. Kenà iring te egkeenen he mana he migkaan te menge kepuun tew su nemematey zan gihapun; iyan, is minsan hentei he egkaan kayi te egkeenen he egkeg̵iyen ku, kenè en ebpatey is gimukud din te minsan keenu.” 
JHN.6.59	Iyan heini impenurù ni Jesus dutun te simbahan te menge Hudiyu ziyà te inged he Kepirnaum.
JHN.6.60	Ne hein nezineg te menge sumusundan din haazà is kebpenurù din, mezakel kandan is migkag̵i te, “Mereg̵en egkezawat heini is penurù din, ne hentei zà buwa is ebpekepemineg kayi?” 
JHN.6.61	Ne netuenan ni Jesus he zuen menge sumusundan din he neepes te impenurù din, ne ke sikandin diyà te kandan te, “Igkeepes niw ve heini is migkag̵i ku? 
JHN.6.62	Hengkey vuwa is egkekag̵i niw emun siak is Kakey te Menusiyà, egkeahà a keniyu is ebetunen pehendiyà te zivavew, diyà te langit he mibpuunan ku. 
JHN.6.63	Iyan dà ebpekeveg̵ey te untung he wazà pidtemanan is Wag̵as he Mulin-ulin. Wazà egkehimu te lawa zà duen. Is menge lalag he migkag̵i ku keniyu, diyà ebpuun te Wag̵as he Mulin-ulin, ne ebpekeveg̵ey te untung he wazà pidtemanan. 
JHN.6.64	Duen duma keniyu he wazà medtuu kediey,” ke si Jesus. (Umba migkag̵i zin haazà su netuenan din he zaan ke hentei is wazà medtuu, ne netuenan din daan ke hentei is ed-akal kandin.) 
JHN.6.65	Ne impelaus din haazà is egkeg̵iyen din, ke sikandin te, “Tenged kayi egkeg̵iyen ku keniyu he wazà minsan hentei he ebpekesundan kediey emun wazà sikandin ulini te Amey ku he Megbevayà.”
JHN.6.66	Ne puun dutun mezakel is menge sumusundan he midsuwey kandin ne wazè en sikandan mebpekiduma kandin. 
JHN.6.67	Ne zutun migkeg̵iyan ni Jesus sikan is sepulù wey zezuwa he menge epustul, ke sikandin te, “Sikiyu zaan, edsuwey kew ve kedì?” 
JHN.6.68	Ne midtavak si Simon, sikan is migeraran ki Pedro, ke sikandin te, “Wazà duma he egkesundanan dey su iyan ke zà ebpenurù te paag̵i te kebpekeangken te untung he wazà pidtemanan. 
JHN.6.69	Edtuu key kenikew su netuenan dey he iyan ka sikan is mibpilì te Megbevayà he ibpahadì.” 
JHN.6.70	Ne migkag̵i kandan si Jesus te, “Siak, mibpilì ku sikiyu is sepulù wey zezuwa, iyan, sakup ni Setanas is sevaha keniyu.” 
JHN.6.71	Iyan egkeg̵iyen din si Hudas he anak ni Simon he tigKeriyuti su sevaha sikandin dutun te sepulù wey zezuwa, ne iyan si Hudas ed-akal kandin.
JHN.7.1	Ne hein nepasad ni Jesus haazà is kebpenurù midhendiyà sikandin te prubinsya he Geliliya ne zutun sikandin medrig̵urig̵u. Kenà egkesuat he edrig̵urig̵u ziyà te prubinsya he Hudiya su is menge punuan he menge Hudiyu zutun, ne edhimatey pezem kandin. 
JHN.7.2	Ne meg̵aan dutun edsilibraha te menge Hudiyu is pista he egngezanan te Pista te Menge Lawig. 
JHN.7.3	Ne migkeg̵iyan si Jesus te menge hazi zin, ke sikandan te, “Deyzey ke ed-awè ka kayi ne telavuk ka te pista ziyà te prubinsya he Hudiya su wey maahà te menge sumusundan nu ziyà is menge egkein-inuwan he ebeelan nu. 
JHN.7.4	Su ke zuen etew he egkesuat he egkevantug, kenà egkehimu he id-eles din is menge vaal zin. Su emun egkehimu nu is menge egkein-inuwan, deyzey ke ibpeehè nu ziyà te langun.” 
JHN.7.5	(Iyan heini menge lalag he idsumpalit dan kandin su minsan pa te menge hazi zin sikandan, wazè dan sikandin tuuwi.) 
JHN.7.6	Ne migkag̵i si Jesus diyà te kandan te, “Wazè pa metuman is hustu he timpu wey ku ikepaahà is menge vaal ku, iyan, sikiyu, layun niw egkeveeli is egkeisip niw he ebeelan niw. 
JHN.7.7	Kenè kew egkepeukan te menge etew he kuntada te Megbevayà, iyan, siak, egkepeukan e zan mulà su pinaag̵i te ibpenurù ku egketuenan he mezaat is menge ulaula zan. 
JHN.7.8	Huna kew en diyà te pista. Kenè e pa edhendiyà su wazè pa metuman is kedì he timpu te kedhendiyà.” 
JHN.7.9	Ne zutun mibpetag̵ak si Jesus diyà te Geliliya.
JHN.7.10	Ne hein migenat en haazà is menge hazi zin he ebpemenelavuk dutun te pista, midtelukun si Jesus, asal wazà mebpekiduma te mezakel he menge etew su kenè din egkesuatan he metueni. 
JHN.7.11	Ne zutun te pista, ebpen-ahaan sikandin te menge punuan he menge Hudiyu. Ke sikandan te, “Hendei vuwa sikandin?” 
JHN.7.12	Ne egkesumpakì is mezakel he menge etew he nengetig̵um diyà te inged he Hiruselim. Egkag̵i is duma kandan te, “Meupiya sikandin he etew.” Ne edtavak daan is duma te, “Kenà, su tarù is ibpenurù din te menge etew.” 
JHN.7.13	Ne g̵eina te egkengehandek is menge etew te menge egalen dan te menge Hudiyu, kenè dan ibpezineg te zuma pa he etew haazà is menge lalag dan.
JHN.7.14	Ne zutun te egkeliwliwazè en is kebibuwan, midhendiyà si Jesus te simbahan he Valey te Megbevayà, ne mibpenurù din is menge etew zutun. 
JHN.7.15	Utew ingkeinuinu sikandin te menge punuan he menge Hudiyu, ne migkag̵i zan te, “Hendei vuwa ebpuun is ketau kayi he etew su kenè man metikang is netunghaan din?” 
JHN.7.16	Ne midtavak kandan si Jesus te, “Kenà kediey zà he ketau is ibpenurù ku, kekenà, diyà ebpuun te Megbevayà he iyan midsug̵ù kediey. 
JHN.7.17	Is etew he egkesuat he edtuman te ebpeveelan te Megbevayà, iyan egkesayud ke ziyè be ebpuun te Megbevayà is ibpenurù ku wey ke zini zè be ebpuun te isip ku. 
JHN.7.18	Su ke zuen etew he ibpenurù din is kandin dà he isip, ebpevantug dà te menge etew, iyan, is etew he ibpenurù din is kegkevantug te midsug̵ù kandin, egkeserig̵an is lalag din su kenà tarù is ibpenurù din. 
JHN.7.19	Is apù tew zengan he si Moises, iyan mibeg̵ey keniyu te menge kesug̵uan. Ne netuenan ku he wazà minsan sevaha keniyu he edtuman te kesug̵uan su maan is egkeisip niw he edhimetayan a keniyu?” 
JHN.7.20	Ne midtavak haazà is menge etew te, “Kela ka midsuukan ka te mezaat he mulin-ulin su wazè man egkesuat he edhimatey kenikew?” 
JHN.7.21	Ne migkag̵i kandan si Jesus te, “Duen etew he neulian ku te zaru zin, ne pudu kew nengeinuinu su neulian ku te Andew te Kedhimeley. 
JHN.7.22	Insug̵ù keniyu ni Moises dengan he medsirkunsidar kew te menge anak niw, asal kenà diyè dà ebpuun te ki Moises heini is betasan he kedsirkunsidar su zaan heini he ulaula te menge kepuun tew zengan. Ne egkehimu he edsirkunsidaren niw is etew minsan ke Andew te Kedhimeley. 
JHN.7.23	Ne emun egkehimu he edsirkunsidaren is lawa te etew te timpu te Andew te Kedhimeley su wey kenà mesupak is insug̵ù kenitew ni Moises, maan is egkepeukan a keniyu tenged te neulian ku is tivuuk he lawa te etew zutun te timpu te Andew te Kedhimeley? 
JHN.7.24	Kenè niw isipa he mezaat is ulaula te etew emun wazè niw pa mesusi, kekenà, susiya niw is ulaula zin su wey niw metueni is hustu.”
JHN.7.25	Ne is duma te menge etew zutun te inged he Hiruselim, hein nezineg dan haazà is migkag̵i ni Jesus, migkag̵i sikandan te, “Kenè be iyan heini sikan is etew he ebpen-ahaan te menge punuan wey zan mehimetayi? 
JHN.7.26	Ahaa niw man! Ebpenurù ded sikandin te mezakel he menge etew! Kela ke tutuu iyan he netuenan te menge punuan tew he iyan sikandin sikan is netagnà he mibpilì te Megbevayà he ibpahadì su maan is kenè dan edewayen sikandin! 
JHN.7.27	Iyan, emun iyan en sikandin sikan is hadì ne maan is netuenan tew is ebpuunan din, su emun ebpekeuma haazà is ibpahadì te Megbevayà, kenà egketuenan te minsan hentei ke hendei ebpuun, iyan, heini he etew, netuenan tew ke hendei ebpuun.”
JHN.7.28	Ne nezineg ni Jesus haazà, ne zutun te kebpenurù din diyà te simbahan he Valey te Megbevayà mibpekezag̵ing is egkag̵i te, “Kunaan niw ke netuenan niw ke hentei a wey ke hendei a ebpuun, iyan, wazà, su wazà a medhendini te kediey zà he egkesuatan su impehendini a te Megbevayà. Iyan sikandin sikan is tutuu he Megbevayà, iyan, wazè niw metueni ke hentei sikandin. 
JHN.7.29	Netuenan ku mulà ke hentei sikandin, su ziyà a ebpuun te kandin, ne iyan midsug̵ù kedì.” 
JHN.7.30	Ne edekepen dan pezem si Jesus dutun, iyan, wazà nekeaku he egawed kandin su wazè pa itug̵ut te Megbevayà. 
JHN.7.31	Duen mezakel he menge etew he nemeketuu he iyan si Jesus kes netagnà he hadì he mibpilì te Megbevayà. Ke sikandan te, “Iyan si Jesus sikan is hadì su wazà duma he ebpekevaal te lavew pa he menge egkein-inuwan duen te mibeelan din.”
JHN.7.32	Ne hein nezineg te menge Perisiyu heini is egkeg̵iyen te menge etew, sikandan wey is menge punuan he memumuhat, midsug̵ù dan is menge guwardya te zekelà he simbahan wey zan mezakep si Jesus. 
JHN.7.33	Ne migkag̵i si Jesus te, “Kenè en utew egkeug̵et ne ed-ewaan ku sikiyu su ed-ulì a ziyà te Megbevayà he midsug̵ù kedì. 
JHN.7.34	Ebpen-ahaan a keniyu, iyan, kenà a keniyu egketuredu su kenè kew ebpekehendiyà te egkeubpaan ku.” 
JHN.7.35	Ne zutun mibpein-inseey is menge Hudiyu, ke sikandan te, “Hendei vuwa ebpevayà sikandin he kenè tew egketuredu? Kela ke edhendiyà te menge inged te kenà menge Hudiyu he mid-ulian te menge zuma tew he Hudiyu, su ebpenurù sikandin te menge etew he kenà menge Hudiyu! 
JHN.7.36	Su maan is migkag̵i zin he, ‘Ebpen-ahaan a keniyu, iyan, kenà a keniyu egketuredu.’ Ne migkag̵i zaan sikandin te, ‘Kenè kew ebpekehendiyà te egkeubpaan ku.’ Hengkey vuwa pezem is ibpesavut din?” ke sikandan.
JHN.7.37	Utew mahal ziyà te menge Hudiyu is ketepusan he andew te kedsilibra zan te pista. Ne hein netuman en haazà, midhitindeg si Jesus ne midhabet megkag̵i te, “Is etew he egkemezahan, medhendini te kediey ne ibpeinum ku sikandin. 
JHN.7.38	Su,” ke si Jesus, “sumalà is insurat he Lalag te Megbevayà, ‘Ke zuen edtuu kediey, ne edtudà puun te g̵ehinawa zin is wahig he ebpekeveg̵ey te untung he wazà pidtemanan.’ ” 
JHN.7.39	(Is wahig he ebpekeveg̵ey te untung he migkag̵i ni Jesus iyan is Wag̵as he Mulin-ulin. Egkezawat heini te minsan hentei he edtuu ki Jesus, asal zutun he timpu wazè pa iveg̵ey is Wag̵as he Mulin-ulin su wazè pa si Jesus med-ulì diyà te langit.)
JHN.7.40	Nezineg haazà is menge lalag ni Jesus te utew mezakel he menge etew zutun, ne migkag̵i is duma te, “Tutuu iyan he iyan heini he etew sikan is ebpeebuten tew he netagnà he ebpeneuven te Megbevayà!” 
JHN.7.41	Ne migkag̵i is duma pa kandan dutun te, “Iyan en iyan heini sikandin sikan is hadì he mibpilì te Megbevayà.” Iyan, migkag̵i is duma pa te, “Kenà, su kenà egkehimu he ziyà ebpuun is hadì te prubinsya he Geliliya! 
JHN.7.42	Su,” ke sikandin, “impesavut te insurat he Lalag te Megbevayà he is hadì he mibpilì te Megbevayà, ne kevuwazan te hadì dengan he si David, ne ziyè kun id-anak te inged he Bitlihim he inged daan dengan ni Hadì David.” 
JHN.7.43	Ne zutun kenà egkengeuyun is ked-isipa te menge etew mehitenged ki Jesus. 
JHN.7.44	Ne is duma he etew zutun, egkesuatan dan he mezakep dan si Jesus, iyan, wazà nekeaku he egawed kandin.
JHN.7.45	Ne is menge Perisiyu wey menge punuan he menge memumuhat, hein midlikù is menge guwardya he midsug̵ù dan, mid-insaan dan ke maan is wazè dan mezakep si Jesus. 
JHN.7.46	Ne midtavak is menge guwardya te, “Iyan wazè dey ikezekepa kandin su utew meupiya is kedwali zin; wazè pa etew he nekewali iring te ked-wali zin!” 
JHN.7.47	Ne migkag̵i kandan is menge Perisiyu te, “Neketuu kew en bes daan te menge tarù din? 
JHN.7.48	Sikami is menge egalen niw, duen be minsan sevaha kenami he neketuu kandin? Wazà! Duen be Perisiyu he neketuu kandin? Wazà daan! 
JHN.7.49	Ne heini is menge mezakel he etew he edsundan kandin, wazè dan mesavut is kesug̵uan tew. Id-agbur sikandan diyà te Impirnu!” ke sikandan. 
JHN.7.50	Ne zutun migkag̵i is sevaha kandan he si Nikudimu. Iyan sikandin kes etew he mibpenumbaley ziyà te ki Jesus hein mezukilem. 
JHN.7.51	Ke sikandin te, “Wazà itug̵ut kenitew te kesug̵uan tew he edhukuman ta te silut is etew emun wazè te pa mesusi is menge ulaula zin, ne wazè pa sikandin mekepengetezengan.” 
JHN.7.52	Ne midtavak is menge zuma zin te, “Tulebung ke ves daan he tigGeliliya? Purungi nu susiya is insurat he menge tagnà, ne egketuenan nu he wazà minsan sevaha he ebpeneuven te Megbevayà he ziyà ebpuun te prubinsya he Geliliya.”
JHN.7.53	Ne zutun mibpemen-ulì is kada sevaha kandan,
JHN.8.1	ne si Jesus, midtekezeg sikandin diyà te vuvungan he egngezanan te Ulivuwan. 
JHN.8.2	Ne hein nepawà dutun, midhendiyè en maan si Jesus te simbahan he Valey te Megbevayà, ne hein midtig̵um diyà te kandin is langun he menge etew, mibpinuu zutun ne mibpenurù din sikandan. 
JHN.8.3	Ne is menge Perisiyu wey menge menunudlù te kesug̵uan, mid-uwit dan diyà te kandin is bahi he nesekazan dan dutun te kedselselai zin te esawa zin. Ne impeetuvang dan ki Jesus dutun te teliwazà te menge etew haazà is bahi. 
JHN.8.4	Ne migkeg̵iyan dan si Jesus te, “Menunudlù, heini is bahi, nesekazan dey sikandin he edselselaan din is esawa zin. 
JHN.8.5	Ne sumalà is kesug̵uan tew he insurat dengan ni Moises, kinahanglan he edhimetayan pinaag̵i te kedtulenga kandin te vatu. Ne hengkey is kenikew he kukuman kayi?” 
JHN.8.6	Iyan ingkeg̵iya zan dutun su ebpen-ahaan dan si Jesus te sayep su wey zan ikesumbung sikandin. Iyan, midtikintikin si Jesus dutun, ne insurat din is tezù din diyà te tanà. 
JHN.8.7	Ne g̵eina te kenè dan ed-engked he ed-insà, midhitindeg sikandin ne migkag̵i te, “Is sevaha keniyu he wazà mekevaal te mezaat te minsan keenu, iyan medhuna medtuleng kandin te vatu.” 
JHN.8.8	Ne hein nekag̵i ni Jesus haazà, midtikintikin en maan, ne midsurat en maan diyà te tanà. 
JHN.8.9	Ne hein nezineg te menge Perisiyu haazà is migkag̵i zin, nemen-awè dan dutun he tigseselimbaha. Midhuna is utew meg̵urang ne henduen dà duen. Ne hein naamin dan en, netag̵ak haazà is bahi ziyà te etuvangan ni Jesus. 
JHN.8.10	Ne midlingahà ni Jesus haazà is bahi ne ke sikandin te, “Bayi, hendei en sikandan is midsumbung kenikew? Wazè bes ebpeketuleng kenikew te vatu?” 
JHN.8.11	Ne midtavak sikan is bahi te, “Wazè en, su migenat dan en.” Ne migkag̵i si Jesus te, “Siak, kenà a zaan edhukum kenikew te kemetayen. Ulì ke en ne kenè kad maan mebaal te mezaat.”
JHN.8.12	Ne mid-uman megkag̵i si Jesus diyà te menge etew, ke sikandin te, “Iyan a sikan is kerayag he ebpeketayew te isip te tivuuk he menusiyà. Ne is etew he edsundan kediey, kenà en sikandin egkesakup te g̵ehem te kerusireman, kekenà, egketeyawan is kedsavut din te kerayag he ebpekeveg̵ay te untung he wazà pidtemanan.” 
JHN.8.13	Ne hein nezineg heini te menge Perisiyu, migkag̵i zan te, “Kenà egkeserig̵an is kebpenistig̵us nu te keugelingen nu. Umba kenè key ebpeketuu te lalag nu su iyan ka ebpenistig̵us te keugelingen nu.” 
JHN.8.14	Ne midtavak si Jesus te, “Minsan ke iyan a ebpenistig̵us te keugelingen ku, egkeserig̵an is kebpenistig̵us ku su netuenan ku ke hendei a ebpuun wey ke hendei a ebpevayà. Iyan, sikiyu, kenè niw egketuenan ke hendei a ebpuun wey ke hendei a ebpevayà. 
JHN.8.15	Emun edsusi kew te ulaula te etew, kenà egkeserig̵an is kedhukum niw, su pinaag̵i te kelibutanen dà he isip is kedhukum niw. Siak, kenà a edhukum te minsan hentei. 
JHN.8.16	Ne minsan ke zuen ibpezayag ku he kedhukum, egkeserig̵an mulà is kedì su kenà kediey zà he kedhukum, kekenà, hukum he ziyà ebpuun te Megbevayà he iyan midsug̵ù kediey. 
JHN.8.17	Duen insurat diyà te kesug̵uan niw he edhenduen te, ‘Egkeserig̵an is kebpenistig̵us te zezuwa emun egkeuyun.’ 
JHN.8.18	Ebpenistig̵usan ku is keugelingen ku, ne is Amey ku he midsug̵ù kedì, ebpenistig̵usan e zin daan.” 
JHN.8.19	Ne migkag̵i kandin is menge Perisiyu te, “Hendei is Amey nu?” Ne midtavak si Jesus te, “Wazè niw metueni ke hentei is Amey ku, ne siak daan, kenè niw egketuenan ke hentei a. Angin ke netuenan niw ke hentei a su egketuenan niw zaan ke hentei is Amey ku.”
JHN.8.20	Heini migkag̵i ni Jesus dutun te kebpenurù din diyà te simbahan he Valey te Megbevayà, diyà te rug̵u he egngezanan te Selevukà te Lugbak. Wazà midakep kandin dutun su wazè pa itug̵ut te Megbevayà.
JHN.8.21	Ne mid-uman megkag̵i si Jesus diyà te menge egalen te menge Hudiyu, ke sikandin te, “Ed-ewaan ku sikiyu ne ebpen-ahaan a keniyu, iyan, ebpematey kew zà duen he kenà egkepeseylu is menge salè niw. Ne ke hendei a ebpekepevayà kenè kew ebpeketelukun.” 
JHN.8.22	Ne zutun mibpein-inseey zan te, “Kela ke edhiket su maan is egkag̵i sikandin te ke hendei sikandin ebpevayà, kenè kiw ebpeketelukun?” 
JHN.8.23	Ne migkag̵i en maan si Jesus te, “Meg̵inged kew zini te kelibutan; siak, meg̵inged a ziyà te langit. Dini kew ebpuun te tanà, iyan, siak, diyà a ebpuun te zivavew. 
JHN.8.24	Umba migkag̵i ku keniyu he ebpematey kew he kenà egkepeseylu is menge salè niw su tutuu iyan haazà emun kenè kew edtuu he iyan a sikan is mibpilì te Megbevayà he ibpahadì.” 
JHN.8.25	Ne migkag̵i zan te, “Hentei ka?” Ne midtavak si Jesus te, “Iyan a sikan is layun ku en egkeg̵iya keniyu puun pa te puunà te kebpenurù ku kayi. 
JHN.8.26	Mezakel pa pezem,” ke si Jesus, “is menge lalag ku keniyu mehitenged te menge ulaula niw wey niw mesavut he mezaat is menge vaal niw, iyan, iyan dà ibpesavut ku zè pa te menusiyà is nezineg ku ziyà te midsug̵ù kedì, ne egkeserig̵an is menge lalag din.”
JHN.8.27	Wazà dutun mesavut te menge Hudiyu ke hentei is midsug̵ù kandin he egkeg̵iyen din; wazè dan mesavut he iyan kes Amey zin he Megbevayà. 
JHN.8.28	Ne tenged dutun migkag̵i en maan si Jesus te, “Siak is Kakey te Menusiyà, dutun te kedrensanga niw kedì keuzemà diyà te kayu he ibpehitindeg, egketuenan niw human he iyan a sikan is mibpilì te Megbevayà he ibpahadì. Egketuenan niw zutun he is langun he mibeelan ku, impeveelan kedì te Amey ku he Megbevayà wey is ibpekag̵i zin kedì, iyan nekag̵i ku. 
JHN.8.29	Ne is Amey ku he midsug̵ù kedì, duma ku zaan; kenè e zin ed-ewaan su kenà a ed-engked he edtuman te egkesuatan din.” 
JHN.8.30	Ne zutun te kegkeg̵iya zin kayi, mezakel kandan is nemeketuu kandin.
JHN.8.31	Ne migkeg̵iyan ni Jesus is menge Hudiyu he nemeketuu kandin, ke sikandin te, “Emun kenè niw ed-engkezan is kedtumana niw te menge penurù ku keniyu, ne human tutuu he menge sumusundan ku sikiyu. 
JHN.8.32	Egketuenan niw is tutuu he tuluuwen, ne pinaag̵i kayi egkengevelukasan kew.” 
JHN.8.33	Ne midtavak dutun is menge punuan te, “Iyan kepuun dey si Abraham, ne wazè key meuripen te minsan hentei; maan is migkag̵i nu he egkevelukasan key?” 
JHN.8.34	Ne midtavak si Jesus te, “Utew venar is egkeg̵iyen ku keniyu he is minsan hentei he ebaal te mezaat, uripen iyan sikandin te mezaat he ulaula. 
JHN.8.35	Ne is uripen, egkehimu he ibpaawà sikandin dutun te valey he ed-ubpaan din, iyan, is anak te teg̵ivaley, kenà mulà ibpaawà. 
JHN.8.36	Umba, ke ebelukasan kew te Anak te Megbevayà, tutuu iyan he kenè kew en maan egkeveyveyaan te zaan he teg̵iuripen keniyu. 
JHN.8.37	Netuenan ku he menge kevuwazan kew ni Abraham; ne minsan pa zutun edhimetayan a pezem keniyu su kenà ed-ereg diyà te g̵ehinawa niw is ibpenurù ku keniyu. 
JHN.8.38	Is impaahà kedì te Amey ku, iyan egkeg̵iyen ku, ne sikiyu, ebeelan niw mulà is nezineg niw ziyà te keniyu he amey.”
JHN.8.39	Ne midtavak dan te, “Iyan kepuun dey si Abraham.” Ne migkag̵i si Jesus te, “Angin ke tutuu kew he kevuwazan ni Abraham su ebeelan niw is mibeelan dengan ni Abraham. 
JHN.8.40	Siak, impenurù ku keniyu is tutuu he tuluuwen he impesavut kediey te Megbevayà, ne nasì a edhimetayi keniyu, iyan, wazà mid-ulaula ni Abraham he iring dutun! 
JHN.8.41	Iyan ebeelan niw is mibeelan dengan te amey niw.” Ne mibensag dan te, “Wazè key ikeg̵ingey zà! Sikami, netuenan dey he sebsevaha zà is Amey zey he iyan is Megbevayà!” 
JHN.8.42	Ne migkag̵i kandan si Jesus te, “Angin pezem ke amey niw is Megbevayà su mahal a g̵eina ziyan te g̵ehinawa niw su te kedhendini ku, diyà a ebpuun te kandin. Kenà kediey zà he suat is kedhendini ku, kekenà, midsug̵ù e zin. 
JHN.8.43	Umba kenè kew ebpekesavut te egkeg̵iyen ku su kenè niw egkesuatan te edtuman is ibpenurù ku. 
JHN.8.44	Iyan amey niw si Setanas, ne is egkesuatan te amey niw, iyan daan egkesuatan niw he meveeli niw. Puun pa te puunà ne memumunù en si Setanas. Ne wazè din kelavet te tutuu he tuluuwen su wazà diyà te kandin is minsan hengkey he tutuu. Emun egkag̵i sikandin, ne tarù is lalag din su tarù dà is egkeisip din. Teruen man sikandin wey ziyà te kandin ebpuun is minsan hengkey he tarù. 
JHN.8.45	Tutuu mulà is kediey he lalag keniyu, ne tenged kayi kenè niw edtuuwan is egkeg̵iyen ku. 
JHN.8.46	Ne hentei keniyu is ebpeketistig̵us te mezaat he mibeelan ku? Wazà! Emun tutuu is egkeg̵iyen ku, maan is kenè kew ebpeketuu? 
JHN.8.47	Emun anak te Megbevayà is etew, ebpeming̵en din is menge lalag te Megbevayà. Umba kenè niw ebpemineg̵en su kenè kew menge anak din.”
JHN.8.48	Ne zutun midtavak ki Jesus is menge punuan he menge Hudiyu, ke sikandan te, “Tutuu ves iyan he tigSemarya ka he memeremerik is betasan! Kela ke midsuukan ka te mezaat he mulin-ulin!” 
JHN.8.49	Ne midtavak daan si Jesus te, “Wazà a suuki. Emun ebentug̵en ku is Amey ku he Megbevayà, maan is edsulaan a keniyu? 
JHN.8.50	Kenà a ebpevantug te minsan hentei, iyan, egkesuatan te Megbevayà he ebentug̵en a te menusiyà. Ibpeehè din he venar is menge ketezengan ku. 
JHN.8.51	Utew venar is egkeg̵iyen ku keniyu he is minsan hentei he edtuman te ibpenurù ku kandin, kenè en ebpekeag̵i te kemetayen!” 
JHN.8.52	Ne migkag̵i kandin is menge Hudiyu te, “Netuenan dey he tutuu iyan he edlelungen ka te mezaat he mulin-ulin! Minsan si Abraham wey is langun he menge ebpeneuven dengan te Megbevayà, minatey zan en pudu, ne maan is egkag̵i ka he is minsan hentei he edtuman te ibpenurù nu kandin, kenè en ebpekeag̵i te kemetayen! 
JHN.8.53	Lavew ke ve te kepuun dey zengan he si Abraham? Sikandin wey is menge ebpeneuven dengan, nemematey zan gihapun. Ne sikew, kunaan nu vuwa ke ebpekelavew ka kandan.” 
JHN.8.54	Ne midtavak si Jesus te, “Emun ebpevantug a wazà pulus te kegkevantug kedì. Iyan ebantug kedì is Amey ku he Megbevayà. Egkeg̵iyen niw he iyan niw sikandin ed-ezapen, 
JHN.8.55	iyan, wazè niw metueni ke hentei sikandin. Siak mulà, netuenan ku ke hentei sikandin. Ke migkag̵i ku he wazè ku sikandin mekilala, teruen a iring keniyu. Iyan, netuenan ku ke hentei sikandin ne edtumanen ku is menge lalag din kediey. 
JHN.8.56	Sikan is kepuun niw he si Abraham, utew sikandin nelipey zengan su netuenan din he ibpehendini a te kelibutan umba nelipey sikandin su ebpeebuten e zin.” 
JHN.8.57	Ne zutun migkag̵i ki Jesus haazà is menge Hudiyu te, “Wazè pa megkelimahan he tuig is penuig̵en nu, ne hengkey is kegkeseuta nu ki Abraham?” 
JHN.8.58	Ne midtavak si Jesus te, “Utew venar is egkeg̵iyen ku keniyu he te wazè pa ianak si Abraham daan e en.” 
JHN.8.59	Ne zutun migkuwa zan te menge vatu su idtuleng kandin 
JHN.9.1	Ne zutun te kedhiphipanew ni Jesus, neehè din is etew he puun pa te ked-enaka kandin ne lakap en. 
JHN.9.2	Ne mid-insaan si Jesus te menge sumusundan din, ke sikandan te, “He Menunudlù, hentei vuwa is mid-ulaula te mezaat, iyan be heini is lakap wey ke iyan be is iney zin wey ke amey zin be su maan is te ked-enaka kandin daan en he lakap?” 
JHN.9.3	Ne midtavak si Jesus te, “Kenà tenged te salè din is kegkelakap din wey kenà daan tenged te salà te amey zin wey iney zin, kekenà, iyan ingkelakap din su wey ikepaahà pinaag̵i kandin is gehem te Megbevayà. 
JHN.9.4	Te kemulu pa maandew, 
JHN.9.5	Kayi te zini e pa te kelibutan, iyan a kerayag he ebpeketayew te tivuuk he menusiyà.” 
JHN.9.6	Ne te nekag̵i ni Jesus haazà, mid-ilevan din is tanà ne migkuwa zin sikan is basak he neveelan dutun te ileb din ne indazas din diyà te mata zutun te lakap. 
JHN.9.7	Ke sikandin te, “Hendiyè ka te linew he egngezanan te Siluwi ne pendapug ka zutun.” (Is kehulug̵an te lalag he Siluwi, iyan is: midsug̵ù.) Ne midhendutun haazà is lakap ne mibpendapug. Ne hein midlikù ebpekeehè en.
JHN.9.8	Is menge siringan din wey is menge etew he layun ebpekeahà kandin te lilimusan he lakap, migkag̵i zan te, “Henduen be te iyan sikandin kes iyan dà baal zin is ebpimpinuu he ebpelimus.” 
JHN.9.9	Ne migkag̵i is duma pa te, “Iyan iyan sikandin.” Ne migkag̵i zaan is duma te, “Kenà iyan, iyan, henduen be te iyan sikandin.” Ne midtavak haazà is neulian he lakap te, “Iyan a iyan sikan is lakap.” 
JHN.9.10	Ne migkag̵i is menge etew te, “Emun iyan ka, nemenumenu is kegkeulii te mata nu?” 
JHN.9.11	Ne midtavak haazà is neulian te, “Sikan is etew he egngezanan ki Jesus, mid-ilevan din is tanà ne indazas din is neveelan he vasak dini te mata ku, ne migkeg̵iyan e zin he medhendiyà a te linew he Siluwi ne mebpendapug a. Ne midhendiyà a te egkeg̵iyen din he linew ne mibpendapug a, ne puun dà dutun ebpekeahà ad.” 
JHN.9.12	Ne mid-insà is menge etew te, “Hendei sikandin?” Ne midtavak haazà is etew te, “Wazè ku metueni.”
JHN.9.13	Ne zutun miduma zan diyà te menge Perisiyu haazà is neulian he lakap. 
JHN.9.14	Andew te Kedhimeley haazà is kebeeli ni Jesus dutun te vasak he imbawì din dutun te mata te lakap. 
JHN.9.15	Ne is menge Perisiyu, in-insè dan iuman dutun te etew is paag̵i te kegkeulii zutun te ked-ehè din. Ne ke sikandin te, “Indazas ni Jesus is basak dini te mata ku, ne mibpendapug a ne zutun ebpekeahà ad.” 
JHN.9.16	Ne zutun migkag̵i is duma zutun te menge Perisiyu, ke sikandan te, “Heini si Jesus, kenà iyan sikandin sug̵ù te Megbevayà su edsupaken din layun is kesug̵uan mehitenged te Andew te Kedhimeley.” Iyan, migkag̵i zaan is duma pa he menge Perisiyu te, “Emun mesinupaken he etew, kenè din egkehimu is menge egkein-inuwan he iring kayi!” Ne zutun kenè dan egkengeuyun.
JHN.9.17	Ne tenged dutun mid-insaan dan en maan haazà is neulian he lakap, ke sikandan te, “Sikew, hengkey is kenikew he isip mehitenged kandin su kenikew he menge mata is mibewian din?” Ne midtavak haazà is etew te, “Ebpeneuven sikandin te Megbevayà.” 
JHN.9.18	Ne is menge punuan he menge Hudiyu, wazè dan dutun meketuu he lakap sikandin he neulian. Umba, impetawag dan is iney wey amey zutun te neulian he lakap, 
JHN.9.19	ne mid-insaan dan sikandan. Ke sikandan te, “Anak niw ve heini? Benar ve is egkeg̵iyen he lakap sikandin he zaan puun pa te ked-enaka kandin? Nemenumenu is kegkeulii te menge mata zin?” 
JHN.9.20	Ne midtavak is menge g̵inikanan dutun te neulian, ke sikandan te, “Netuenan dey he anak dey heini; ne netuenan dey zaan he lakap en sikandin puun pa te ked-enaka kandin. 
JHN.9.21	Iyan, ke nemenumenu is kebpekeehè din wey ke hentei is nekevawì te menge mata zin, wazè dey metueni. Deyzey ke iyan niw sikandin insai su meg̵urang en sikandin; egkehimu he iyan sikandin edtavak.” 
JHN.9.22	Umba iyan haazà tavak dutun te menge g̵inikanan din su nahandek dan te menge punuan he Hudiyu su neuyun en he zaan is menge punuan he ke zuen egkag̵i he iyan si Jesus sikan is mibpilì te Megbevayà he ibpahadì, ne haazà is egkag̵i, kenè dan en ibpeseled te menge simbahan dan. 
JHN.9.23	Ne tenged dutun migkag̵i haazà is menge g̵inikanan din te, “Meg̵urang en sikandin; iyan niw insai.”
JHN.9.24	Ne zutun mid-umanan dan umawa haazà is neulian he lakap ne migkeg̵iyan dan te, “Iyan nu keg̵iya is tutuu su kayi ka te etuvangan te Megbevayà. Netuenan dey he heini si Jesus, mesinupaken sikandin te sug̵ù te Megbevayà.” 
JHN.9.25	Ne midtavak is etew te, “Kenè ku egketuenan ke mesinupaken be sikandin wey ke kenà. Iyan dà egketuenan ku is: hein aney, lakap a iyan, ne g̵untaan ebpekaahà ad!” 
JHN.9.26	Ne mid-uman dan megkag̵i te, “Hengkey is mibeelan din kenikew? Mibmenumenu zin is kebewii zin te mata nu?” 
JHN.9.27	Ne midtavak haazà is neulian te, “Nekag̵i ku en keniyu ne wazè kew mebpemineg. Maan is egkesuatan niw te ed-uman ebpemineg? Kela ke egkesuatan niw he mehimu kew zaan he menge sumusundan ni Jesus!” 
JHN.9.28	Ne nepauk dan dutun ne mezaat is menge lalag dan kandin, ke sikandan te, “Iyan ka sumusundan din; sikami mulà, sumusundan key te ebpeneuven dengan he si Moises! 
JHN.9.29	Netuenan dey he zengan midlelag̵an si Moises te Megbevayà, iyan, heini he etew, wazè dey hanew ke hendei sikandin ebpuun.” 
JHN.9.30	Ne midtavak maan haazà is etew te, “Utew ku heini igkeinuinu! Duen gehem ni Jesus ne mibewian din is menge mata ku, ne minsan pa zutun wazè niw ves metueni ke hendei sikandin ebpuun! 
JHN.9.31	Netuenan tew he is Megbevayà, kenè din edtevangan is mesinupaken he etew, iyan, ke zuen etew he ed-azap kandin wey edtuman te egkesuatan din, iyan edtevangan din. 
JHN.9.32	Puun pa te kedlimbag̵a te kelibutan taman en guntaan sikan tew pa mezineg is etew he ebpekevawì wey meulii is mata te etew he zaan en he lakap puun pa te ked-enaka kandin. 
JHN.9.33	Ke kenà sug̵ù si Jesus te Megbevayà wazà egkehimu zin.”
JHN.9.34	Ne midtavak dutun is menge punuan te, “Ebpenurù ke ve kenami he mesinupaken ke man utew puun pa te ked-enaka kenikew!” Ne zutun migkeg̵iyan dan sikandin he kenè dan en maan ebmehimuwen he ebpekeseled sikandin diyà te menge simbahan dan te menge Hudiyu.
JHN.9.35	Ne nezineg ni Jesus haazà is mid-ulaula te menge punuan he menge Hudiyu zutun te neulian he lakap, ne mibpen-ehè din, ne hein neehè din mid-insaan din te, “Edtuu ke ve te Kakey te Menusiyà?” 
JHN.9.36	Ne midtavak haazà is etew te, “Keg̵iya nu kediey ke hentei sikandin su wey a meketuu kandin.” 
JHN.9.37	Ne midtavak si Jesus te, “Neehè nu en su siak is ebpekidlalag kenikew, iyan a.” 
JHN.9.38	Ne egkag̵i haazà is etew te, “Emun iyan heeyan, edtuuwan ku sikew.” Ne zutun mid-azap din si Jesus.
JHN.9.39	Ne migkag̵i si Jesus diyà te kandin te, “Umba midhendini a te kelibutan su wey mesusi is nengeulaula te menge etew. Ne is etew he netuenan din he lakap is kedsavut din, ebewian ku wey mebmeupiya is kedsavut din. Ne is etew he egkeg̵iyen din he kenà lakap is kedsavut din, utew pa ed-iseg is kegkelakap te kedsavut din.” 
JHN.9.40	Ne zuen menge Perisiyu he nekezineg dutun te menge lalag din, ne ke sikandan te, “Lakap bes is kedsavut dey?” 
JHN.9.41	Ne midtavak si Jesus te, “Emun wazè niw metueni he lakap is kedsavut niw, wazè niw g̵eina salà, iyan, geina te egkag̵i kew he meupiya is kedsavut niw te hustu, kenà egkeawà is salè niw.”
JHN.10.1	Ne impenurù ni Jesus is sempità, ke sikandin te, “Utew venar is egkeg̵iyen ku he ke zuen etew he edseled te tudil te menge kerehidu ne kenà diyà ebayà te g̵emawan su ziyà ebayà te selakew en he ibayà, ne haazà he etew, tekawen wey tulisan. 
JHN.10.2	Ne is etew he ziyà ebayà te g̵emawan, iyan sikan is ed-elima te kerehidu. 
JHN.10.3	Emun edseled sikandin, ebpuwasan te ebantey zutun te g̵emawan. Ne is menge kerehidu zin he ziyà te seled, egkekilala zan is lag̵eng din ne ed-umawen din sikandan pinaag̵i te menge ngazan dan, ne ibpeg̵uwè din sikandan. 
JHN.10.4	Ne emun ibpeg̵awas en te ed-elima is kandin he menge kerehidu, iyan sikandin edhuna ne edsunud dan kandin su neleyaman dan is lag̵eng din. 
JHN.10.5	Kenè dan edsunud te selakew he etew, kekenà, ebpeleg̵uyan dan su wazè dan meleyami is lag̵eng dutun te selakew he etew.”
JHN.10.6	Sempità heini he impezineg kandan ni Jesus, iyan, wazè dan mesavut ke hengkey is ibpesavut din. 
JHN.10.7	Umba, migkag̵i en maan diyà te kandan te, “Utew venar is egkeg̵iyen ku keniyu he iring a te g̵emawan te tudil te menge kerehidu. 
JHN.10.8	Duen menge ebpenurù he midhuna kediey zini, iyan, iring dan dà te menge tulisan wey tekawen; iyan, is menge kerehidu ku, 
JHN.10.9	Iyan a sikan is gemawan; ke zuen minsan hentei he edseled pinaag̵i kediey edlibriyen sikandin te silut. Iring sikandin te kerehidu ku he edseled te tudil ne egawas he ebpen-ahà te egkeenen. 
JHN.10.10	Umba edhendutun te tudil is tekawen su wey mekepenakew, ne wey mekehimatey, ne wey mekezezaat. Siak mulà, midhendini a te kelibutan wey meveg̵ayi is menusiyà te untung he wazà pidtemanan wey wazè en kurang dutun te untung.
JHN.10.11	Iyan a sikan is ed-elima te menge kerehidu he utew meelima. Ibelavag ku is untung ku wey kenà mekeizi is menge kerehidu ku. 
JHN.10.12	Is etew he sinuhulan dà, kenà tutuu he ed-elima su kenà kandin is menge kerehidu. Ne emun egkeehè din is ebpekeuma he leew he asu he egngezanan te lubu, ed-ewaan din haazà is menge kerehidu ne ebpelag̵uy. Ne ebengaan dutun te lubu is sevaha he kerehidu ne is duma, ne ebpekedsusuwey. 
JHN.10.13	Umba ebpelag̵uy haazà is sinuhulen su kenà iyan sikandin sikan is tutuu he ed-elima, ne kenà daan mahal ziyà te g̵ehinawa zin haazà is menge kerehidu. 
JHN.10.14+JHN.10.15	Iyan a kes ed-elima te menge kerehidu he utew meelima. Netuenan ku ke hentei is Amey ku, ne netuenan din daan ke hentei a is anak din. Iring din ded daan is menge etew he g̵aked ku, netuenan dan ke hentei a ne egketuenan ku zaan ke hentei sikandan, ne ebpehimatey a he elili te menge etew he g̵aked ku. 
JHN.10.16	Ne zuen pa menge kerehidu ku, 
JHN.10.17	Umba utew a mahal ziyà te g̵ehinawa te Amey ku he Megbevayà su ebpehimatey a he elili te menge g̵aked ku he etew ne ebenhawen e zin. 
JHN.10.18	Wazà a teg̵ela te minsan hentei he etew su ebpehimatey a te kediey he g̵ustu. Kediey zà he ketenged is kebpehimatey ku, ne kediey zà daan he ketenged is kebenhawa kediey su insug̵ù heini kediey te Amey ku he Megbevayà.”
JHN.10.19	Ne hein nezineg te menge Hudiyu heini he penurù ni Jesus, kenè dan en egkengeuyun. 
JHN.10.20	Mezakel kandan is egkag̵i te, “Ebuneg̵en sikandin wey mid-ulinan te mezaat he mulin-ulin. Kenè tew ebpemineg̵en sikandin.” 
JHN.10.21	Ne egkag̵i is duma te, “Emun mid-ulinan sikandin te mezaat he mulin-ulin, kenà iring kayi is kebpenurù din. Is mid-ulinan te mezaat he mulin-ulin, kenà ebpekevawì te lakap!”
JHN.10.22	Ne ziyà te inged he Hiruselim iyan en haazà timpu te pista te menge Hudiyu he zutun edsilibrahan dan is kedlumpiyu zengan te simbahan dan he Valey te Megbevayà. 
JHN.10.23	Tipenguzan haazà ne ziyà si Jesus edhiphipanew te Valey te Megbevayà, diyà te migngezanan te Helungà ni Hadì Sulumun. 
JHN.10.24	Ne midtig̵um diyà te kandin is menge punuan he menge Hudiyu, ne mid-insaan dan sikandin te, “Maan is kemulu nu pa id-eles kenami ke hentei ka? Keg̵iyi key. Iyan ke ve sikan is mibpilì te Megbevayà he ibpahadì?” 
JHN.10.25	Ne midtavak si Jesus te, “Migkag̵ì ku en keniyu ne wazè niw tuuwi. Is menge egkein-inuwan he midhimu ku he iyan insug̵ù te Amey ku he Megbevayà, iyan tuus ke hentei a. 
JHN.10.26	Ne wazè niw tuuwi su kenè kew menge g̵aked ku he etew. 
JHN.10.27	Su is menge g̵aked ku he etew, ebpemineg dan te menge lalag ku. Egkekilala ku sikandan ne edsundan dan kediey. 
JHN.10.28	Ebeg̵ayan ku sikandan te untung he wazà pidtemanan, ne kenè en ebpatey is gimukud dan ne wazà minsan hentei he ebpekeag̵ew kandan dini te kedì. 
JHN.10.29	Is Amey ku he Megbevayà he lavew te langun, imbeg̵ey zin sikandan kediey, ne wazà minsan hentei he ebpekeag̵ew kandan diyà te kandin. 
JHN.10.30	Sevaha key zà, siak wey is Amey ku he Megbevayà.”
JHN.10.31	Ne hein nezineg haazà te menge Hudiyu mibpengamì dan en maan te menge vatu he idtuleng dan kandin su edhimetayan dan pezem. 
JHN.10.32	Ne migkag̵i ziyà te kandan si Jesus te, “Mezakel is impeehè ku keniyu he menge meupiya he vaal he insug̵ù kedì te Amey ku he Megbevayà. Hendei zapit kayi te menge vaal ku is idtulenga niw kediey?” 
JHN.10.33	Ne midtavak diyà te kandin haazà is menge Hudiyu te, “Kenà iyan dey idtulenga kenikew is meupiya he vaal, kekenà, geina te edsupaken nu is Megbevayà su maan is egkag̵i ka he Megbevayà ka te etew ke zà duen!” 
JHN.10.34	Ne midtavak si Jesus te, “Duen insurat he Lalag te Megbevayà diyà te kesug̵uan tew he edhenduen te, ‘Migkag̵i ku he menge megbevayè kew.’ ” 
JHN.10.35	Ne ke si Jesus te, “Kenà egkehimu he edhelinen is insurat he Lalag te Megbevayà. Umba, ke migngezanan din te menge megbevayà is menge kepuun tew zengan he mibeg̵ayan te lalag din, 
JHN.10.36	maan is egkag̵i kew he edsupaken ku is Megbevayà emun egkag̵i a he Anak a te Megbevayà? Iyan a sikan is mibpilì te Megbevayà wey a mekehendini te kelibutan. 
JHN.10.37	Is menge vaal te Amey ku he Megbevayà, iyan ebeelan ku. Emun kenà, kenà a keniyu tuuwi. 
JHN.10.38	Ne emun iyan ebeelan ku is ebeelan daan te Amey ku, minsan ke kenè kew edtuu te menge lalag ku, tuu kew te ibpesavut te menge vaal ku su wey niw metueni he sevaha key zà, siak wey is Amey ku, su zini sikandin te kedì ne ziyà a zaan te kandin.”
JHN.10.39	Ne edekepen dan en maan pezem si Jesus dutun, iyan, nekelikey sikandin.
JHN.10.40	Ne mid-awà si Jesus dutun te Hiruselim, ne midrapas te wahig he Hurdan ne midhendiyà te tanà he zutun mebpemewtismu si Juan Megbebewtismu zengan. Ne zutun med-ubpà si Jesus. 
JHN.10.41	Mezakel he menge etew is midhendiyà te kandin su egkeisip dan he, “Minsan ke wazà egkein-inuwan he mibeelan dengan ni Juan, utew venar is langun he migkag̵i zin mehitenged ki Jesus.” 
JHN.10.42	Ne mezakel is nemeketuu ki Jesus dutun.
JHN.11.1	Duen maama he nezeruwan. Is ngazan din si Lazaro he tigBitanya. Duen dezuwa he etevey zin he zutun daan ed-ubpà te Bitanya, si Maria wey si Marta. 
JHN.11.2	Iyan si Maria kes bahi he inhaplas din is agwa ziyà te menge paa ni Jesus, ne interapu zin dutun is menge vulvul zin. Ne meemahan dutun haazà is egkezeruwan he si Lazaro. 
JHN.11.3	Ne mibpesug̵uan si Jesus dutun te zezuwa he vahi ne ke sikandan te, “Datù, egkezeruwan si Lazaro, is mahal ziyà te g̵ehinawa nu.” 
JHN.11.4	Ne hein nezineg haazà ni Jesus migkag̵i te, “Kenà ibpatey ni Lazaro is daru zin, kekenà, iyan ketezengan ke maan is egkezeruwan sikandin su wey mevantug is Megbevayà ne wey e zaan mevantug is Anak te Megbevayà.”
JHN.11.5	Minsan pa te mahal ziyà te g̵ehinawa ni Jesus ensi Marta, si Maria, wey si Lazaro, 
JHN.11.6	hein nezineg din haazà is kegkezeruwi ki Lazaro, wazè pa sikandin medwaleng seled te zezuwa he andew zutun te neubpaan din. 
JHN.11.7	Ne hein netapus haazà, migkeg̵iyan din is menge sumusundan din te, “Edlikù kiw ziyà te prubinsya he Hudiya.” 
JHN.11.8	Ne migkeg̵iyan sikandin te menge sumusundan din te, “Menunudlù, deyzey ke kenè ka edlikù diyà te Hudiya su wazè pa mepirai he edhimetayan ka pezem te menge Hudiyu.” 
JHN.11.9	Ne midtavak si Jesus te, “Sepulù wey zezuwa he uras is sengeandew, ne ke zuen edhipanew te maandew kenà ebpekesipà su egketeyawan sikandin te andew. 
JHN.11.10	Ne ke zuen edhipanew te mezukilem, ebpekesipà su kenè en merayag.” 
JHN.11.11	Ne mid-uman megkag̵i si Jesus te, “Nekelipezeng en is emig̵u tew he si Lazaro. Umba edhendiyà a te kandin su wey ku sikandin mepukew.” 
JHN.11.12	Ne migkag̵i haazà is menge sumusundan din te, “Emun nekelipezeng en, meupiya su egkeulian en.” 
JHN.11.13	Iyan ibpesavut dutun ni Jesus is: minatey en si Lazaro, iyan, kunaan te menge sumusundan din ke kedlipezeng dà duen is egkeg̵iyen din. 
JHN.11.14	Ne zutun migkag̵i si Jesus kandan te, “Minatey en si Lazaro. 
JHN.11.15	Ne tenged keniyu inmeupiya heini te g̵ehinawa ku te wazà a ziyà te kebpatey zin su zuen ibpeehè ku keniyu wey med-iseg is kedtuu niw kediey. Ne kuwa kiw en su edhendiyè kiw te kandin.” 
JHN.11.16	Ne si Tomas, kes migeraran dan te Sereping, migkag̵i ziyà te menge zuma zin he sumusundan te, “Edhendiyè kiw en su wey kiw mebpatey zuma ki Jesus.”
JHN.11.17	Ne zutun te kebpekeuma eni Jesus diyà te Bitanya, nezineg din he heepat en he andew zutun is kedlevenga ki Lazaro. 
JHN.11.18	Is inged he Bitanya, uvey zà te inged he Hiruselim su menge tetelu zà he kilumitru is elang. 
JHN.11.19	Mezakel is menge Hudiyu he midhendutun te ki Marta wey ki Maria su edlangan dan kandan tenged dutun te meemahan dan he minatey.
JHN.11.20	Ne hein nezineg ni Marta he ebpekeuma en si Jesus, midtelavuk din, ne si Maria, diyè pa sikandin te valey. 
JHN.11.21	Migkag̵i si Marta ziyà te ki Jesus te, “Angin ke zini ka su kenà pezem ebpatey kes meemahan ku. 
JHN.11.22	Ne netuenan ku he minsan guntaan ke zuen ebuyuen nu ziyà te Megbevayà, ibeg̵ey zin kenikew.” 
JHN.11.23	Ne migkag̵i si Jesus te, “Egkevanhew zed is kakey nu.” 
JHN.11.24	Ne migkag̵i si Marta te, “Uya, netuenan ku he egkevanhew sikandin keuzemà ke ebpemenhawen is menge minatey zutun te ketepusan he andew.” 
JHN.11.25	Ne migkag̵i si Jesus te, “Iyan a sikan is ebpemanhew; iyan a kes ebeg̵ey te untung. Ke zuen etew he edtuu kedì, minsan ke ebpatey, uuyag gihapun is gimukud din. 
JHN.11.26	Su is etew he edtuu kedì, duen din untung he wazà pidtemanan ne kenè en ebpatey is gimukud din. Bayi, edtuu ke ve kayi?” 
JHN.11.27	Ne midtavak si Marta te, “Uya, edtuu a he iyan ka sikan is Anak te Megbevayà; iyan ka kes netagnà he hadì he ebperetengen dey he edhendini te kelibutan.”
JHN.11.28	Ne te nekag̵i ni Marta haazà, mibeyaan din sikan is suled din he si Maria ne midnèneesan din te, “Nekeuma en si Jesus ne ibpehendiyè ke zin.” 
JHN.11.29	Ne hein nezineg ni Maria haazà, neketik-ew sikandin mekehitindeg ne midsinug̵ung ki Jesus. 
JHN.11.30	Ne wazè pa si Jesus mekeuma ziyà te inged su zutun pa sikandin te nesinug̵ungan kandin ni Marta. 
JHN.11.31	Ne is menge Hudiyu he edlangan kandan, diyè pa sikandan te valey he zuma ni Maria. Ne hein neehè dan si Maria is neketik-ew mekehitindeg he midlawang, midtelukun dan su kunaan dan ke edhendiyà te penlevengà su edsineg̵ew zutun.
JHN.11.32	Hein nekeuma si Maria ziyà te ki Jesus, mid-uvey ziyà te kandin ne midluhud. Ne ke sikandin te, “Angin ke zini ka pezem su kenà ebpatey kes meemahan ku.” 
JHN.11.33	Ne hein naahà ni Jesus he edsineg̵ew si Maria wey is menge Hudiyu he zuma zin, utew mibmezaat is gehinawa zin su neseeng. 
JHN.11.34	Ne migkag̵i sikandin te, “Hendei niw ileveng?” Ne midtavak dan te, “Ebeyaan tew.” 
JHN.11.35	Ne zutun mibpenig̵is is menge luhà ni Jesus. 
JHN.11.36	Umba, migkag̵i is menge Hudiyu te, “Utew mahal ziyà te g̵ehinawa ni Jesus si Lazaro.” 
JHN.11.37	Iyan, duen dutun menge etew he migkag̵i te, “Maan is wazè din bewii si Lazaro wey kenà mebpatey? Su emun nevewian din is mata te lakap siguradu egkehimu zin daan heini.”
JHN.11.38	Ne zutun mid-iseg is kegkeseeng ni Jesus, ne mid-uvayan din haazà is midlevengan. Su haazà is penlevengà, surung diyà te pangpang. Duen inlekeb dutun he vatu te g̵emawan din. 
JHN.11.39	“Iawè niw heini is batu!” ke si Jesus. Ne si Marta, is etevey zutun te minatey, migkag̵i sikandin te, “Memahù en su heepat en guntaan he andew is kedlevenga kandin.” 
JHN.11.40	Ne migkag̵i ziyà te kandin si Jesus te, “Migkag̵i ku en kenikew he ke edtuu ka, egkeehè nu is utew igkeventug̵a te Megbevayà.” 
JHN.11.41	Ne in-awè dan dutun haazà is batu he inlekeb te surung. Ne midlingahà si Jesus diyà te langit ne migkag̵i te, “Amey ku, ebpeselamat a kenikew su ebpemineg̵en nu is ebuyuen ku. 
JHN.11.42	Netuenan ku he layun ka ebpemineg te egkeg̵iyen ku, iyan, tenged te menge etew kayi te uvey ku ed-ampù a kenikew g̵untaan wey zan meketuu he midsug̵ù a kenikew zini te kelibutan.” 
JHN.11.43	Ne te nekag̵i zin heini, midhabet megkag̵i te, “He Lazaro, gawas ka keniyan!” 
JHN.11.44	Ne migawas si Lazaro he nevanhew. Nevukusan is lawa zin wey menge velad din wey paa zin te manggad. Ne is ulu zin, nevukusan te penuwilu. Ne migkag̵i si Jesus te, “Bedbazi niw wey ipaawà.”
JHN.11.45	Ne haazà is menge Hudiyu zutun he miduma ki Maria, hein neehè dan haazà is mibeelan ni Jesus, mezakel kandan is midtuu ki Jesus. 
JHN.11.46	Iyan, is duma kandan, midhendiyà te menge Perisiyu ne mibpenudtul zan is mibeelan ni Jesus. 
JHN.11.47	Ne zutun midtig̵um te menge punuan he memumuhat wey menge Perisiyu is menge ebmeg̵urangen te menge Hudiyu. Ne hein netig̵um dan en, migkag̵i zan te, “Ebmenumenu kiw su heini si Jesus, mezakel is menge egkein-inuwan he ebeelan din. 
JHN.11.48	Emun ebpesegdanen tew, edtuuwan te langun he menge etew he iyan sikandin sikan is mibpilì te Megbevayà he ibpahadì. Ne emun iyan en heini vag̵ad, ebeyaan kiw te menge sundaru te hadì tew ziyà te Ruma, ne edèdeetan dan is simbahan tew he Valey te Megbevayà wey is gubirnu tew.” 
JHN.11.49	Ne zutun migkag̵i is sevaha kandan he si Keyipas. Iyan sikandin lavew he memumuhat dutun he tuig. Ke sikandin te, “Wazè niw menge isip! 
JHN.11.50	Wazè niw ves mesavut he kinahanglan he zuen sevaha zà he etew he ebpatey he elili te tivuuk he kehudiyuwan su wey kenà mezeeti is kebpekesavuk tew te menge Hudiyu,” ke sikandin. 
JHN.11.51	Kenà kandin dà he isip haazà is kegkeg̵iya zin dutun su g̵eina te iyan sikandin lavew he memumuhat, impinted kandin te Megbevayà. Netagnè din he ebpatey si Jesus he elili te tivuuk he kehudiyuwan. 
JHN.11.52	Ne kenà tenged te menge Hudiyu zà su netagnè din daan he pinaag̵i te kebpatey ni Jesus egkesevaha is langun he menge etew he egkehimu he menge anak te Megbevayà minsan hendei he inged. 
JHN.11.53	Ne puun dutun he andew, ebpengahaan te menge punuan is paag̵i wey zan mehimetayi si Jesus. 
JHN.11.54	Ne tenged dutun wazè en maan si Jesus mebpeg̵awag̵awa zutun te menge inged te menge Hudiyu, kekenà, midhendiyà te inged he egngezanan te Ipraim he uvey te tanà he kenà ed-ubpaan te etew. Ne zutun sikandin med-ubpà duma te menge sumusundan din.
JHN.11.55	Meg̵aan en dutun is pista te menge Hudiyu he egngezanan te Kedlevayi, ne te wazè pa meuma haazà is pista, ne mezakel he menge etew is nemenekezeg diyà te Hiruselim he ebpemuun te menge zuma he inged su edtumanen dan is tuluuwen te menge Hudiyu te kebpelumpiyu. 
JHN.11.56	Ebpen-ahaan dan si Jesus ne ebpelelelag̵è dan diyà te simbahan he Valey te Megbevayà, ke sikandan te, “Hengkey is isip niw; edtelavuk be si Jesus kayi te pista wey ke kenà?” 
JHN.11.57	Ne insug̵ù he zaan te menge punuan he memumuhat wey menge Perisiyu he ke zuen egketau ke hendei si Jesus keg̵iya zin kandan wey zan ikepezakep.
JHN.12.1	Mekeenem pa zutun is Pista te Kedlevayi, ne nekeuma si Jesus diyà te Bitanya he inged ni Lazaro, kes mibanhew ni Jesus. 
JHN.12.2	Ne ziyà te Bitanya midtukud dan te keemuran su neg̵alew zan tenged te kebpekeuma eni Jesus. Iyan si Marta mengengenat kandan, ne elin si Lazaro zuma ni Jesus dutun te ebpemengaan. 
JHN.12.3	Ne si Maria, migkuwa zin is sengesalmun he agwa te nardu he utew mahal, ne mid-uvayan din si Jesus ne inhaplas din diyà te menge paa ni Jesus ne interapu zin is menge vulvul zin te paa ni Jesus. Ne nekeeneb dutun te tivuuk he seled te valey is mehemut. 
JHN.12.4	Ne si Hudas he tigKeriyuti, is sevaha he sumusundan ni Jesus, iyan sikandin ed-akal ki Jesus ne migkag̵i sikandin te, 
JHN.12.5	“Es, Es! Pira vuwa he g̵atus is bali kayi? Deyzey ke imbelegyà heeyan is agwa wey ikeveg̵ey is halin din diyà te menge egkengeayuayu.” 
JHN.12.6	Iyan ingkekeg̵iya zin dutun, kenà te hizu zin te menge egkengeayuayu, kekenà, tenged te tekawen sikandin. Iyan sikandin ibpetipig eni Jesus te selapì dan ne ebpenekawen din is duma zutun. 
JHN.12.7	Ne zutun migkag̵i si Jesus te, “Pesegdana niw si Maria. Petipig̵i kandin is samà kayi te agwa wey ikehaplas te lawa ku emun idleveng ad. 
JHN.12.8	Is menge egkengeayuayu, layun niw egketevangi sikandan, iyan, siak, kenà a egkeug̵et dini te keniyu,” ke sikandin.
JHN.12.9	Nezineg te utew mezakel he menge etew he ziyà si Jesus te inged he Bitanya, ne nemenhendutun dan. Kenà iyan dan dà ed-ahaan si Jesus, kekenà, ed-ahaan dan daan si Lazaro sikan is mibanhew zin. 
JHN.12.10	Ne tenged kayi neisip te menge punuan he menge memumuhat he edhimetayan dan daan si Lazaro 
JHN.12.11	su tenged kandin mezakel is menge Hudiyu he midsuwey te impenurù te menge memumuhat su edsunuzen dan si Jesus.
JHN.12.12	Ne nepawà dutun te kedheplasi ki Jesus, sikan is utew mezakel he menge etew he ebpemenelavuk dutun te pista, nezineg dan he edhendiyà si Jesus te Hiruselim. 
JHN.12.13	Ne migkuwa zan te menge zehunen he subpang, ne migawas dan dutun te inged su edsinug̵ungen dan si Jesus. Migkag̵i zan te, “Delig̵a is Nengazen! Delig̵a zaan heini is ebpekeuma he midsug̵ù te Nengazen! Is hadì tew te menge kevuwazan ni Israyil, berakat he tuvazi sikandin te Megbevayà!” 
JHN.12.14	Ne migkuwa ni Jesus is nati te kudà he asnu ne mid-untuzan din. Ne pinaag̵i zutun netuman is insurat he tagnà he migkag̵i te,
JHN.12.15	“Sikiyu is menge meg̵inged te Hiruselim,
JHN.12.15	kenè kew mahandek su ebpekeuma en
JHN.12.15	is hadì niw he ed-untud te nati he asnu.”
JHN.12.16	Ne haazà is kedseled ni Jesus diyà te Hiruselim, wazè pa mesavut te menge sumusundan din he kegketuman haazà te netagnà dengan, asal, hein midlikù en si Jesus diyà te langit, netenuzan dan is mibeelan din ne nesavut dan he neulaula heini sumalà is netagnà dengan diyà te insurat he Lalag te Megbevayà.
JHN.12.17	Is menge etew he nekeahà ki Jesus dutun te ked-umawa zin wey kebenhawa zin ki Lazaro, midsangyew zan is neehè dan dutun. 
JHN.12.18	Umba mibpemenelavuk ki Jesus is utew mezakel he menge etew su nezineg dan he mibanhew zin si Lazaro. 
JHN.12.19	Ne zutun migkag̵i is menge Perisiyu te, “Utew mezakel he menge etew is edsundan kandin! Wazè tew en bes egkehimu.”
JHN.12.20	Ne zuen menge Gerisyahanen he nemenelavuk daan dutun te pista su edsimba zan te Megbevayà diyà te Hiruselim. 
JHN.12.21	Ne midhendiyè dan te ki Felipe. (Ne si Felipe, tigBitsayda, diyà te prubinsya he Geliliya.) Ne ke sikandan te, “Egkesuat key he ebpekidlalag ki Jesus.” 
JHN.12.22	Ne si Felipe, migkag̵i zin heini ziyà te ki Andres, ne zutun mibpezumehè dan pehendiyà te ki Jesus, ne midtudtul zan kandin. 
JHN.12.23	Ne migkag̵i si Jesus te, “Egkesipeg̵an en utew is timpu he ibpeg̵awag̵awa ziyà te minsan hentei is utew ku kebpekelavew te langun. 
JHN.12.24	Utew venar is egkeg̵iyen ku keniyu he emun kenà idleveng is benì diyà te tanà, kenà egkevuwad. Ne emun igkeleveng en ne edtuvù; ne ebeg̵as te mezakel. 
JHN.12.25	Is etew he egkenug̵unan din is untung din dini te kelibutan, ebpatey sikandin gihapun, iyan, is etew he tenged kediey kenè din egkenug̵unan is untung din dini te kelibutan, egkekuwa zin is untung he wazà pidtemanan. 
JHN.12.26	Ke zuen etew he egkesuat he mehimu he sulug̵uen ku, kinahanglan he edsunuzen e zin, su ke hendei a ne zutun daan is sulug̵uen ku. Ne ke zuen edtuman te menge sug̵ù ku, edelig̵en sikandin te Amey ku he Megbevayà.
JHN.12.27	Utew mesakit is gehinawa ku g̵untaan. Hengkey vuwa is egkeg̵iyen ku? Kenà egkehimu he edhengyuen ku ziyà te Amey ku he kenè din ipaantus kediey heini is ebpeebuten ku he utew merasey, su umba midhendini a te kelibutan su wey ku meseg̵azi heini is ibpaantus kedì.” 
JHN.12.28	Ne zutun migkeg̵iyan ni Jesus is Amey zin he Megbevayà, ke sikandin te, “Amà, himuwa nu he mevantug ka te menge etew.” Ne zutun duen lalag he ebpuun te langit he egkag̵i te, “Midhimu ku en, ne ed-umanan ku edhimuwa.”
JHN.12.29	Ne zuen mezakel he menge etew zutun ne hein nezineg dan haazà, ke sikandan te, “Rug̵ung!” Ne egkag̵i is duma te, “Belinsug̵uen te Megbevayà he ebpekidlalag ki Jesus!” 
JHN.12.30	Ne migkag̵i si Jesus te, “Umba mibpekidlalag is Megbevayà, kenà tenged kediey, kekenà, tenged keniyu su wey niw mezineg is egkeg̵iyen din. 
JHN.12.31	Is Megbevayà, puun guntaan edhukuman din te silut is tivuuk he menusiyà he kuntada zin, ne egkezaag din en si Setanas, sikan is ebayàbayà dini te kelibutan. 
JHN.12.32	Ne siak, emun ibayew ad pinaag̵i te tukud he ibpehitindeg, duen ibpekekabig ku te langun he menge etew.” 
JHN.12.33	Iyan ingkekeg̵iya ni Jesus dutun su ibpesavut din is paag̵i te kedhimetayi kandin. 
JHN.12.34	Ne migkag̵i zutun is menge etew te, “Duen impenurù kenami he ebpuun te insurat he Lalag te Megbevayà he kenè en ebpatey is mibpilì te Megbevayà he ibpahadì. Ne sikew, egkag̵i ka he ibayew ziyà te tukud is Kakey te Menusiyà. Hentei heini is egkeg̵iyen nu he Kakey te Menusiyà?” 
JHN.12.35	Ne migkag̵i ziyà te kandan si Jesus te, “Siak is kerayag he ebpeketayew te kedsavut niw, egkesipeg̵an en is ked-ewai ku keniyu. Te kemulu pa merayag, purungi niw susiya is ibayè niw su kela ke egkezukileman kew. Is edhipanew he merusirem is ibayè din, kenè din egketuenan ke hendei sikandin ebpekepevayà. 
JHN.12.36	Siak is kerayag. Te kemulu e pa zini te keniyu, sarig kew kediey te kerayag su wey layun meteyawi is isip niw.”
JHN.12.36	Ne zutun te nekag̵i ni Jesus haazà, mid-ewaan din haazà is mezakel he menge etew ne mid-eles sikandin. 
JHN.12.37	Minsan pa te mezakel is nengeehè dan he menge egkein-inuwan he mibeelan din, wazè dan sikandin tuuwi. 
JHN.12.38	Su pinaag̵i kandan netuman sikan is netagnà dengan ni Esaias, kes ebpeneuven te Megbevayà. Su ke si Esaias te,
JHN.12.38	“Nengazen, wazà edtuu te ibpesavut dey.
JHN.12.38	Wazà nesayud he impeehè nu en kandan is gehem nu.”
JHN.12.39+JHN.12.40	Ne migkag̵i zaan si Esaias te,
JHN.12.39+JHN.12.40	“Is Megbevayà, midhimu zin sikandan
JHN.12.39+JHN.12.40	he lakap wey kenè dan mekeahà.
JHN.12.39+JHN.12.40	Midhimu zin daan he mezesen is gehinawa zan
JHN.12.39+JHN.12.40	wey zan kenà meketuu su kela ke ed-iniyug̵an dan
JHN.12.39+JHN.12.40	is mezaat he ulaula ne ebpetavang dan kandin.”
JHN.12.39+JHN.12.40	Umba wazè dan dutun meketuu ki Jesus. 
JHN.12.41	Umba migkag̵i ni Esaias haazà is menge lalag su netuenan din dengan he utew zekelà is gehem ni Jesus, ne iyan si Jesus egkeg̵iyen din dutun.
JHN.12.42	Ne minsan pa zutun mezakel is nemeketuu ki Jesus he menge punuan he menge Hudiyu, iyan, wazè dan keg̵iya he neketuu zan kandin su nahandek dan te menge Perisiyu su kela ke ewaa is ketenged dan te kedseled te menge simbahan. 
JHN.12.43	Umba wazè dan keg̵iya su iyan dan impelavi is kedelig̵a kandan te menge etew, kenà is kedelig̵a kandan te Megbevayà.
JHN.12.44	Ne zutun mibpekezag̵ing megkag̵i si Jesus te, “Is edtuu kedì, kenà iyan e zà egketuuwan din, kekenà, egketuuwan din daan is Megbevayà he midsugù kedì. 
JHN.12.45	Is nekeahà kediey, nekeahà daan te Megbevayà he midsug̵ù kedì. 
JHN.12.46	Umba midhendini a is kerayag te kelibutan su wey ku meteyawi is isip te menge etew. Ne ke zuen edtuu kedì, kenè en egkerusireman is isip din. 
JHN.12.47	Ne ke zuen etew he nezineg din heini is menge penurù ku ne kenè din edtumanen, kenè ku sikandin edhukuman te silut su wazà a medhendini te kelibutan wey ku mesiluti is menusiyà, kekenà, wey ku melibri te silut is menusiyà. 
JHN.12.48	Is etew he kenà edawat kedì ne kenà edtuman te menge penurù ku, edhukuman sikandin te silut keuzemà dutun te ketepusan he andew, su iyan idsiluti kandin is menge penurù ku he wazè din dewata. 
JHN.12.49	Su is menge penurù ku, kenà dini zà ebpuun te kediey zà he isip, su midsug̵ù a te Amey ku he Megbevayà ne insug̵ù din kediey is ibpenurù ku. 
JHN.12.50	Netuenan ku he is insug̵ù din kediey he menge lalag, iyan ebpekeveg̵ey te untung he wazà pidtemanan. Ne tenged kayi egkeg̵iyen ku is ibpekag̵i zin kediey.”
JHN.13.1	Sengeandew pa zutun ne egketuman en is Pista te Kedlevayi. Netuenan ni Jesus he uvey en is ked-awè din dini te kelibutan su ed-ulì en diyà te Amey zin he Megbevayà. Utew mahal ziyà te g̵ehinawa zin is menge sumusundan din dini te kelibutan, ne zutun ibpeehè din ke hengkey kemahal sikandan diyà te g̵ehinawa zin.
JHN.13.2	Si Jesus wey is menge sumusundan din, ne edlavung dan dutun. Ne si Hudas he tigKeriyuti he anak ni Simon, daan en he impeseled ni Setanas diyà te isip din is ked-ekali zin ki Jesus. 
JHN.13.3	Ne si Jesus, netuenan din he insarig kandin te Amey zin is kebayàbayà te langun. Netuenan din daan he ziyà sikandin ebpuun te Megbevayà ne ziyà daan sikandin ed-ulì. 
JHN.13.4	Ne zutun te edlavung dan, midhitindeg si Jesus ne midluwas din is kumbalè din ne zuen imbevakes din he tualya, 
JHN.13.5	ne midsulug̵an din te wahig is pelenggana. Ne zutun mibpenlùluan din is menge paa te menge sumusundan din, ne mibpenerepuwan din dutun te tualya. 
JHN.13.6	Ne hein iyan en si Simon he migeraran ki Pedro, migkag̵i si Pedro te, “Edlùluan nu ve is menge paa ku?” 
JHN.13.7	Ne midtavak si Jesus te, “Kenè nu egkesavut is ebeelan ku g̵untaan, iyan, keuzemà egkesavut nu.” 
JHN.13.8	Ne migkag̵i si Pedro te, “Kenà egkehimu he iyan ka ebpenlùlù te menge paa ku!” Ne midtavak si Jesus te, “Emun kenè ku sikew egkelùluan, kenè ku sikew sumusundan.” 
JHN.13.9	Ne zutun midtavak si Pedro te, “Ne emun iyan heeyan ne kenà iyan dà is paa ku, kekenà, elin nu zaan lùlui is menge velad ku wey ulu ku!” 
JHN.13.10	Ne migkag̵i si Jesus te, “Sikan is nekepemezig̵ù en, iyan dà kinahanglan he edlùluan is menge paa zin su nelumpiyuwan en is lawa zin. Ne sikiyu zaan, nepurung kew en melumpiyuwi. Asal is sevaha keniyu wazà melumpiyuwi.” 
JHN.13.11	Umba migkag̵i he wazà melumpiyuwi is sevaha su netuenan din ke hentei is ed-akal kandin wey mehimetayi.
JHN.13.12	Ne hein netapus din haazà is kebpenlùlui zin te menge paa zutun te menge sumusundan din, insun-ud din is kumbalè din ne mibpinuu. Migkag̵i sikandin diyà te kandan te, “Egkesavut niw ve is kehulug̵an kayi te mid-ulaula ku keniyu? 
JHN.13.13	Iyan niw id-umew kedì is Menunudlù wey Egalen, ne hustu en heeyan su iyan a iyan egalen niw. 
JHN.13.14	Ne siak is menunudlù wey egalen niw, emun engayan a he ebpenlùlù te menge paa niw te menge sakup ku, kinahanglan he ebpelùlùluey kew te menge paa te uman sevaha keniyu. 
JHN.13.15	Umba mid-ulaula ku heini kayi te keniyu su wey niw meiringi. Kinahanglan he mebpevayàbayà is kada sevaha keniyu te zuma zin. 
JHN.13.16	Utew venar is egkeg̵iyen ku keniyu he is sulug̵uen, kenà lavew sikandin te egalen din, ne is sug̵ù daan, kenà sikandin lavew te midsug̵ù kandin. 
JHN.13.17	Emun egkesavut niw en heini is impenurù ku keniyu, igkelipey niw utew ke edtumanen niw.
JHN.13.18	Kenè kew pudu is egkeg̵iyan ku kayi su netuenan ku ke hengkey is gehinawa te uman sevaha keniyu te menge pinilì ku. Duen sevaha keniyu he ed-ekalan e zin. Umba egkeulaula heini su wey metuman sikan is netagnà dengan diyà te insurat he Lalag te Megbevayà he edhenduen te, ‘Is duma ku he ebpekidtug̵en kediey, iyan nehimu he kuntada ku.’ 
JHN.13.19	Umba,” ke si Jesus, “te kenè pa heini egkehitavù, egkeg̵iyen ku en keniyu he zaan su emun egketuman en, ebpeketuu kew he iyan a sikan is mibpilì te Megbevayà he ibpahadì. 
JHN.13.20	Utew venar is egkeg̵iyen ku keniyu he ke zuen etew he edewaten din is edsug̵uen ku, edewaten e zin daan, ne is edawat kediey, edewaten din daan is Amey ku he midsug̵ù kediey.”
JHN.13.21	Ne te kegkeg̵iya zutun ni Jesus, utew mibmesakit is gehinawa zin ne migkeg̵iyan din is menge sumusundan din te, “Utew venar is egkeg̵iyen ku keniyu he ed-ekalan a te sevaha keniyu wey a mehimetayi.” 
JHN.13.22	Ne mibpetengtengtengà haazà is menge sumusundan din su wazè dan metueni ke hentei is egkeg̵iyen din. 
JHN.13.23	Ne zutun te zurug ni Jesus kes sumusundan din he pinedtayè din utew. 
JHN.13.24	Ne haazà he sumusundan, mid-uyawan ni Simon he iyan kes migeraran ki Pedro. Ke si Pedro te, “Insai nu sikandin ke hentei is egkeg̵iyen din.” 
JHN.13.25	Ne haazà he sumusundan, geina te uvey sikandin ni Jesus, mid-insaan din si Jesus te, “Hentei kenami is ed-akal kenikew?” 
JHN.13.26	Ne midtavak si Jesus te, “Emun igkezehulit ku en heini is supas, ne is ebeg̵ayan ku, iyan sikandin.” Ne indehulit din haazà is supas, ne imbeg̵ey zin ki Hudas he anak ni Simon he tigKeriyuti. 
JHN.13.27	Ne hein nezawat ni Hudas haazà is supas, ne mid-ehukan sikandin ni Setanas ne migkeg̵iyan ni Jesus te, “Gègaani nu is ebeelan nu!” 
JHN.13.28	(Ne wazà minsan hentei kandan te menge sumusundan dutun he nekesavut ke maan is migkag̵i ni Jesus haazà. 
JHN.13.29	Kunaan te zuma he ibpepemasa ni Jesus sikandin te egkinehenglanen dan he idsilibra te pista, ne emun kenà, duen ibpeveg̵ey ni Jesus diyà te menge egkengeayuayu. Umba iyan haazà netag̵ù diyà te g̵ehinawa zan su si Hudas, iyan edtipig te selapì dan.) 
JHN.13.30	Ne hein nekaan ni Hudas haazà is supas, midlawang ne mezukilem en dutun.
JHN.13.31	Ne hein migenat en si Hudas, migkag̵i si Jesus te, “Meg̵aan en egkeahà ke sengemenu is kezekelà te g̵ehem ku te Kakey te Menusiyà, ne pinaag̵i kedì egkeahà daan ke sengemenu is kezekelà te g̵ehem te Amey ku he Megbevayà. 
JHN.13.32	Ne emun pinaag̵i kedì egkeahà guntaan is dekelà he g̵ehem te Amey ku he Megbevayà, kenà utew egkeug̵et ne ibpeehè din daan is kediey he dekelà he g̵ehem. 
JHN.13.33	Sikiyu is menge minahal ku he menge sumusundan, egketegteg̵aad dà guntaan ne egkeawaan ku en sikiyu. Ebpen-ahaan a keniyu ne iring te migkag̵i ku ziyà te menge Hudiyu, egkeg̵iyen ku zaan dini te keniyu he ke hendei a ebpevayà kenè kew ebpekezuma. 
JHN.13.34	Beg̵u en he sug̵ù is ibpetuman ku keniyu. Iyan is: kinahanglan he mahala ziyà te g̵ehinawa te uman sevaha keniyu is minsan hentei keniyu. Iring te mahal kew zini te g̵ehinawa ku, kinahanglan he mahal ziyà te g̵ehinawa te uman sevaha keniyu is minsan hentei keniyu. 
JHN.13.35	Emun ed-ul-ulahan niw heini, egkeahà te langun he menge etew he menge sumusundan ku sikiyu.”
JHN.13.36	Ne zutun migkag̵i ki Jesus si Simon, kes migeraran ki Pedro, ke sikandin te, “Ebpehendei ka?” Ne midtavak si Jesus te, “Ke hendei a ebpevayà kenè kew pa ebpekezuma; iyan, keuzemà ebpeketelukun kew g̵ihapun.” 
JHN.13.37	Ne migkag̵i med-uman si Pedro te, “Maan is kenà a ebpekezuma kenikew g̵untaan? Kenè ku sikew ed-ewaan minsan pa ke kinahanglan he ebpehimatey a tenged kenikew!” 
JHN.13.38	Ne midtavak si Jesus te, “Ebpehimatey ke ve tenged kediey? Benar iyan is egkeg̵iyen ku kenikew he te kenè pe kan ebpengukarà is manuk ne ketetelu ke en ebpekekag̵i he kenà a kenikew egkekilala.”
JHN.14.1	“Kenà mebmesakit is gehinawa niw,” ke si Jesus, “kekenà, sarig kew te Megbevayà ne sarig kew zaan kediey. 
JHN.14.2	Mezakel is menge egkeubpaan diyà te ed-ubpaan te Amey ku, su ke kenà tutuu heini, wazè ku g̵eina sikiyu keg̵iyi he edhendiyà a te ked-andam te egkeubpaan niw. 
JHN.14.3	Ne emun ebpekehendiyà ad su ed-endaman ku sikiyu te egkeubpaan, edlikuan ku sikiyu ne ziyà ku sikiyu ed-uwita te ed-ubpaan ku. Ne zutun, ke hendei a, ne zutun kew zaan. 
JHN.14.4	Ne netuenan niw en is ibayà pehendiyà te ebeyaan ku.” 
JHN.14.5	Ne migkeg̵iyan si Jesus ni Tomas te, “Wazè dey metueni ke hendei ka ebpevayà. Ebmenmenuwen dey ve te kegketureduwa zey te ibayè nu?” 
JHN.14.6	Ne midtavak si Jesus te, “Iyan a sikan is ibayà; iyan a kes tutuu he edtuuwan; iyan a kes ebpuunan te untung he wazà pidtemanan. Wazà ebpekehendiyà te ed-ubpaan te Amey ku emun kenà a iyan ibayè din. 
JHN.14.7	Emun egketuenan niw ke hentei a, egketuenan niw zaan ke hentei is Amey ku. Puun guntaan netuenan niw en ke hentei sikandin su neehè niw en sikandin.”
JHN.14.8	Ne zutun migkag̵i ziyà te kandin si Felipe te, “Ipeehè nu kenami is Amey nu he Megbevayà ne iyan dà egkinehenglanen dey.” 
JHN.14.9	Ne midtavak si Jesus te, “Neug̵et en utew is kebpekiduma ku kenikew, Felipe, ne wazè nu ves metueni ke hentei a? Su is nekeahà kedì, ne nekeehè en daan te Amey ku he Megbevayà. Maan is egkesuat ka he ibpeehè ku kenikew is Amey ku? 
JHN.14.10	Wazè ke ves medtuu he zini te kedì is Amey ku, ne ziyà a zaan te kandin su sevaha key zà? Minsan is menge lalag ku keniyu, kenè ku egkeg̵iyen te kediey zà he isip su is Amey ku he zini ed-ubpà te kediey, kandin he vaal heini. 
JHN.14.11	Tuu kew te egkeg̵iyen ku he ziyà a te Amey ku ne zini sikandin te kediey. Ne emun kenè kew ebpeketuu kayi tenged dà te migkag̵i ku, tuu kew tenged te menge vaal ku su is menge vaal ku, egkeehè niw zutun he tutuu is egkeg̵iyen ku keniyu. 
JHN.14.12	Utew venar is egkeg̵iyen ku keniyu he ke zuen edtuu kediey, egkehimu zin is nengeveelan ku, asal lavew pa he mekeg̵eg̵ehem is egkeveelan din tenged te ed-ulì a ziyà te Amey ku he Megbevayà. 
JHN.14.13	Ke zuen ebuyuen niw kediey tenged te kedtuu niw kediey, ebeelan ku su wey mevantug is Amey ku tenged kediey. 
JHN.14.14	Su is minsan hengkey he ebuyuen niw tenged te kedtuu niw kediey, ebeelan ku.
JHN.14.15	Emun mahal a ziyà te g̵ehinawa niw, edtumanen niw is menge sug̵ù ku keniyu, 
JHN.14.16	ne edhengyuan ku is Amey ku su wey zin ikeveg̵ey keniyu is Menenavang he ed-ilis kediey he kenà edsuwey keniyu te minsan keenu. 
JHN.14.17	Iyan sikandin sikan is Wag̵as he Mulin-ulin he tutuu is ibpenurù din. Kenà heini egkezawat te menge etew zini te kelibutan he kuntada te Megbevayà su kenè dan egkekilala sikandin ne kenè dan egkesavut ke hentei sikandin. Sikiyu mulà, nesavut niw en ke hentei sikandin su ziyà ed-ubpà te keniyu ne kenà daan ed-awà diyà te keniyu.
JHN.14.18	Ne kenè ku sikiyu ed-ewaan he iring te nengeilu su edlikuan ku zed sikiyu. 
JHN.14.19	Kenè en egketegteg̵aad ne kenà ad maan egkeahà te menge kuntada ku he etew zini te kelibutan, iyan, sikiyu mulà, egkeehè e pa egkeuman keniyu. Kenà egkeawà is untung ku te minsan keenu, umba zuen niw en daan untung he kenà egkeawà te minsan keenu. 
JHN.14.20	Ne zutun te andew te kedlikui ku keniyu, egketuenan niw he siak, diyà a te Amey ku wey is Amey ku, dini zaan te kediey, ne sikiyu, dini kew te kediey ne ziyà a zaan te keniyu.
JHN.14.21	Is etew he edewaten din is menge sug̵ù ku ne edtumanen din, iyan sikandin etew he utew a mahal ziyà te gehinawa zin. Ne mahal zaan sikandin dini te g̵ehinawa zey te Amey ku, ne edhimuwen ku he metueni zin he iyan a zuma zin.” 
JHN.14.22	Ne zutun migkag̵i si Hudas (kenà sikan is Hudas he tigKeriyuti), ke sikandin diyà te ki Jesus te, “Maan is edhimuwen nu he metueni zey sikew ne kenè nu edhimuwen he metueni ka te menge etew he wazà medtuu kenikew?” 
JHN.14.23	Ne midtavak si Jesus te, “Ke zuen etew he mahal a ziyà te g̵ehinawa zin, edtumanen din is menge sug̵ù ku, ne zutun mahal sikandin diyà te g̵ehinawa te Amey ku. Ne siak wey is Amey ku, edhendiyè key te kandin ne ziyà key ed-ubpà te kandin. 
JHN.14.24	Ke zuen etew he kenà a mahal ziyà te g̵ehinawa zin, kenè din edtumanen is menge sugù ku. Heini is menge lalag ku, kenà dini zà te isip ku ebpuun, kekenà, diyà ebpuun te Amey ku he iyan midsug̵ù kediey.
JHN.14.25	Egkeg̵iyen ku keniyu heini is langun te kemulu e pa zini te keniyu. 
JHN.14.26	Ne edsug̵uen te Amey ku zini te keniyu is Menenavang he ed-ilis kediey. Iyan sikandin sikan is Wag̵as he Mulin-ulin ne ibpenurù din keniyu is langun, ne ibpetenuzan din keniyu is langun he migkag̵i ku keniyu.
JHN.14.27	Edteg̵akan ku is isip niw te kelinew. Is kelinew he zini te isip ku, iyan idtag̵ak ku keniyu. Is menge etew zini te kelibutan he kenà edtuu, kenè dan ebpekeveg̵ey keniyu te kelinew he iring kayi. Ne kinhanglan he kenà mebmesakit is gehinawa niw ne kenè kew zaan mahandek. 
JHN.14.28	Nezineg niw is migkag̵i ku he ed-ewaan ku sikiyu ne edlikù e zed dini te keniyu. Angin ke tutuu he mahal a ziyà te g̵ehinawa niw su igkelipey niw pezem heini su g̵untaan egkehimu he ed-ulì a ziyà te Amey ku he iyan lavew kenà a. 
JHN.14.29	Ne te wazè pa meuma is ked-ewai ku keniyu, migkag̵i ku en keniyu heini he zaan su emun egkeulaula en, ebpeketuu kew he iyan a sikan is hadì he mibpilì te Megbevayà. 
JHN.14.30	Mevavè dà utew is menge lalag ku keniyu su meg̵aan en ebpekeuma si Setanas is egalen te menge etew zini te kelibutan he kuntada ku. Wazè din keg̵ehem kediey, 
JHN.14.31	iyan, is ed-ul-ulahan ku g̵untaan, ne iyan insug̵ù kediey te Amey ku he Megbevayà. Edtumanen ku heini su wey metueni te menusiyà he mahal zini te g̵ehinawa ku is Amey ku.
JHN.14.31	Ne kuwa kew en su ed-awè kiw kayi.”
JHN.15.1	“Iyan a,” ke si Jesus, “sikan is puun te pinemula he paras ne is Amey ku he Megbevayà, iyan teg̵ipinemula. 
JHN.15.2	Ke zuen subpang ku he kenà ebpemeg̵as, id-awè din. Ne is langun he menge subpang ku he ebpemeg̵as, edlumpiyuwan din su wey mekesigudu mekepemeg̵as. 
JHN.15.3	Nelumpiyuwan kew en pinaag̵i te kedhemeni niw te impenurù ku keniyu. 
JHN.15.4	Kenè kew suwey kediey iring te kenà a zaan edsuwey keniyu. Wazà subpang he ebpekepemeg̵as ke ebpekesuwey ziyà te lawa te pinemula, ne sikiyu zaan, emun edsuwey kew kediey kenè kew ebpekepemeg̵as.
JHN.15.5	Su iyan a sikan is lawa ne iyan kew menge subpang ku. Is etew he kenà edsuwey kedì iring te kenà a zaan edsuwey kandin, iyan ebpekepenigudu ebpekepemeg̵as. Wazà egkehimu niw ke ebpekesuwey kew kediey. 
JHN.15.6	Su ke zuen etew he edsuwey kediey, ed-engkezan sikandin iring te subpang he idtimbag wey meg̵angu. Ne is menge subpang he nengeg̵angu, edtig̵umen ne idtimbag diyà te hapuy wey metutung. 
JHN.15.7	Ne sikiyu, emun kenè kew edsuwey kedì ne edhemenan niw is menge penurù ku, is minsan hengkey he ebuyuen niw kediey, ibeg̵ey ku keniyu. 
JHN.15.8	Emun ebpenigudu kew ebpemeg̵as, 
JHN.15.9	Iring te mahal a ziyà te g̵ehinawa te Amey ku, mahal kew zaan dini te g̵ehinawa ku. Hemeni niw is kebmahala ku keniyu zini te g̵ehinawa ku. 
JHN.15.10	Emun edtumanen niw is menge sug̵ù ku keniyu, ne kenè kew egkeawà te kebmahala ku keniyu zini te g̵ehinawa ku iring te midtuman ku is menge sug̵ù kediey te Amey ku he Megbevayà ne kenà ad daan egkeawà te kebmahala zin kedì diyà te g̵ehinawa zin.
JHN.15.11	Umba migkag̵i ku keniyu heini is langun su wey niw ikelipey is kediey he kelipey ne wey kew utew melipey. 
JHN.15.12	Iyan heini sug̵ù ku keniyu he kinahanglan he mahal ziyà te g̵ehinawa te uman sevaha keniyu is minsan hentei keniyu iring te mahal kew zini te g̵ehinawa ku. 
JHN.15.13	Ke zuen etew he ebpehimatey wey melibri is menge emig̵u zin, tuus heini he utew mahal is menge emig̵u zin diyà te g̵ehinawa zin; wazè en kebmahal he ebpekeiring kayi. 
JHN.15.14	Menge emig̵u ku sikiyu ke edtumanen niw is idsug̵ù ku keniyu. 
JHN.15.15	Kenè ku en maan sikiyu egngezanan te menge sulug̵uen ku su is sulug̵uen, kenà egkeg̵iyan te egalen din ke hengkey is ebeelan te egalen din. Egngezanan ku sikiyu he menge emig̵u ku su is langun he impesavut kediey te Amey ku he Megbevayà, impesavut ku zaan keniyu. 
JHN.15.16	Kenè kew iyan nekepilì kediey, kekenà, iyan a nekepilì keniyu. Intezù ku sikiyu wey kew mekepemeg̵as te menge meupiya he ulaula ne wey kenà daan mahanew is beg̵as niw. Ne is minsan hengkey he ebuyuen niw ziyà te Amey ku he Megbevayà tenged te kedtuu niw kediey, ibeg̵ey zin keniyu. 
JHN.15.17	Iyan sug̵ù ku keniyu is: kinahanglan he mahal ziyà te g̵ehinawa te uman sevaha keniyu is minsan hentei keniyu.
JHN.15.18	Emun egkuntedahan kew te menge etew zini te kelibutan he kuntada te Megbevayà, kenè kew meinuinu su zaan e zan he egkuntedahan. 
JHN.15.19	Emun duma kew te menge kuntada te Megbevayà ebmahalen kew zan, iyan, geina te kenè kew zan duma ne egkuntedahan kew zan su mibpilì ku sikiyu wey kew mekesuwey ziyà te kandan. 
JHN.15.20	Tentenuzi niw is migkag̵i ku keniyu he is sulug̵uen, kenà lavew te egalen din. Su ke mibpesipelahan e zan is egalen niw, iyan kew pe be kenè dan pesipelahi. Ke edtumanen te menge etew is kedì he penurù, edtumanen dan daan is keniyu. 
JHN.15.21	Iyan, ebpesipelahan kew te menge etew tenged te kedtuu niw kediey su wazè dan mekilala is Amey ku he midsug̵ù kediey. 
JHN.15.22	Angin ke wazà a mekehendini te kelibutan ne wazà a zaan mekepesavut kandan su kenà sikandan egkevesulan tenged te salè dan, iyan, guntaan wazè dan en igkepesangil. 
JHN.15.23	Is egkuntada kediey, kenà iyan e zà egkuntedahan din, kekenà, egkuntedahan din daan is Amey ku he Megbevayà. 
JHN.15.24	Duen mibeelan ku he neehè dan he menge egkein-inuwan he kenà egkeveelan te minsan hentei he menusiyà. Angin ke wazè dan maahà heini su kenà sikandan egkevesulan tenged te mezaat he mid-ulaula zan kedì. Iyan, neehè dan en ne minsan pa zutun, siak wey is Amey ku, egkuntedahan key zan. 
JHN.15.25	Pinaag̵i kayi netuman diyà te kandan is tagnà diyà te kesug̵uan he impenurù dengan kandan he edhenduen te, ‘Minsan ke wazè dan ketezengan te igkuntedaha zan kedì, ne egkuntedahan e zan.’ ” 
JHN.15.26	Ne mid-uman megkag̵i si Jesus te, “Is Menenavang he ebpuun te Amey ku, edsug̵uen ku zini te keniyu. Iyan sikandin sikan is Wag̵as he Mulin-ulin he ebpenurù te tutuu he edtuuwan. Ne emun ebpekeuma en dini te kelibutan, ibpesavut din ke hentei a. 
JHN.15.27	Ne ebpekepesavut kew zaan kayi su puun pa te aney ku en kebpenurù, duma ku en sikiyu.”
JHN.16.1	“Umba migkag̵i ku keniyu heini is langun,” ke si Jesus, “su wey kenà mehugkà is kedtuu niw kediey te egkehitavù keniyu keuzemà. 
JHN.16.2	Su id-awè dan is ketenged niw te kedseled diyà te simbahan, ne kenà iyan dà heini su keuzemà ke zuen edhimatey keniyu, kunaan din ke igkesuat te Megbevayà haazà is mibeelan din. 
JHN.16.3	Umba ebeelan dan heini keniyu su siak wey is Amey ku, wazè key zan mekilala. 
JHN.16.4	Umba egkeg̵iyen ku heini keniyu he zaan su emun egkehitavù heini is kebpekeantus niw te kemereg̵enan, egketenuzan niw he inlag̵uy ku en keniyu heini he zaan.
JHN.16.4	Wazè ku sikiyu keg̵iyi kayi zengan hein beg̵u kiw pa he nekeduzuma su kemulu e pa zutun duma niw.
JHN.16.5	Iyan, guntaan ed-ulì ad diyà te Amey ku he midsug̵ù kedì. Ne wazà sevaha keniyu he ed-insà kedì ke hendei a ebpevayà, 
JHN.16.6	kekenà, utew kew egkengeseeng tenged te migkag̵i ku keniyu is egkengeantus niw he kemeresayan keuzemà. 
JHN.16.7	Ne minsan pa kayi, benar iyan is egkeg̵iyen ku he igkezeyzey niw is ked-ewai ku keniyu su emun kenè ku sikiyu ed-ewaan, kenà ebpekehendini te keniyu is Menenavang. Ne emun ed-awà a, edsug̵uen ku sikandin dini te keniyu. 
JHN.16.8	Ne emun dini en sikandin, ibpesavut din te menusiyà he mezaat is ulaula te menusiyà wey ibpesavut din he zuen metazeng he ibayà wey ibpesavut din daan kandan he edsilutan sikandan te Megbevayà. 
JHN.16.9	Iyan ibpesevuta zin kandan he mezaat is ulaula zan su wazè dan medtuu kediey. 
JHN.16.10	Ibpesavut din kandan is metazeng he ibayà su ed-ulì ad diyà te Amey ku ne kenè e en egkeahà keniyu. 
JHN.16.11	Ibpesavut din is kedsiluti kandan te Megbevayà su si Setanas he egalen dan te menge kuntada te Megbevayà, midhukuman en te silut.
JHN.16.12	Mezakel pa is egkeg̵iyen ku pezem keniyu, iyan, kenè niw pa egkesavut. 
JHN.16.13	Ne sikan is Wag̵as he Mulin-ulin he ebpenurù te tutuu he tuluuwen, emun dini en sikandin te keniyu, ibpesavut din keniyu is langun he tutuu. Kenè din iyan ibpesavut is kandin dà he isip, kekenà, iyan ibpesavut din is nezineg din diyà te Amey ku. Ibpesavut din daan keniyu is egkeulaula keuzemà. 
JHN.16.14	Ebentug̵en e zin su ibpesavut din keniyu is penurù ku wey ulaula ku. 
JHN.16.15	Umba migkag̵i ku he ibpesavut din keniyu is penurù ku su is langun he egkeg̵iyen te Amey ku, iyan ku zaan egkeg̵iyen.
JHN.16.16	Nesipeg̵an en is timpu he kenà ad keniyu egkeahà ne kenà daan utew egkeug̵et dutun ne egkeahà a keniyu egkeuman.” 
JHN.16.17	Ne zutun mibpein-inseey is duma he menge sumusundan din te, “Hengkey vuwa is ibpesavut din kayi te lalag din he nesipeg̵an en is timpu he kenè tew en sikandin egkeahà ne kenà daan utew egkeug̵et dutun ne egkeehè tew en maan, wey hengkey is ibpesavut din te migkag̵i zin he ed-ulì sikandin diyà te Amey zin?” 
JHN.16.18	Ne ke sikandan daan te, “Hengkey vuwa is ibpesavut din te migkag̵i zin he nesipeg̵an en is timpu? Kenè tew egkesavut ke hengkey is ibpesavut din.” 
JHN.16.19	Ne netuenan ni Jesus he zuen egkesuatan dan he id-insà kandin umba migkag̵i sikandin te, “Iyan buwa id-insè niw ke hengkey is ibpesavut ku te migkag̵i ku g̵eina he nesipeg̵an en is timpu he kenà ad keniyu egkeahà, ne kenà daan utew egkeug̵et dutun ne egkeahà ad maan keniyu. 
JHN.16.20	Utew venar is egkeg̵iyen ku keniyu he is menge kuntada ku, igkelipey zan utew is egkehitavù kedi, iyan, sikiyu, ebpekesineg̵ew kew su egkeseeng kew. Iyan, egkeilisan is kegkeseeng niw te zekelà he kelipey. 
JHN.16.21	Emun ebeliliten is bahi, egkerasey te mesakit su ed-anak en. Ne emun edlusazan en, egkelipatan din is mesakit su igkelipey zin is beg̵u en he etew he in-anak. 
JHN.16.22	Iring din ded daan, egkeseeng kew g̵untaan, iyan, dutun te kebpeked-uman tew kebpeked-aahà, utew kew zutun egkelipey, ne wazà minsan hentei he egkeawè din is kelipey niw.
JHN.16.23	Ne zutun he andew wazè en kinahanglan he zuen id-insè niw kediey. Utew venar is egkeg̵iyen ku keniyu he ke zuen minsan hengkey he ebuyuen niw ziyà te Amey ku, ibeg̵ey zin keniyu tenged te kedtuu niw kediey. 
JHN.16.24	Wazè niw pa mibuyù diyà te kandin ebpuun te kedtuuwi niw kediey. Buyù kew wey kew mekezawat su wey kew utew melipey.
JHN.16.25	Migamit ku is menge sempità te kebpenurua ku keniyu, iyan, meg̵aan en egkeuma is andew he kenè en maan menge sempitè pa is egemiten ku su zutun, melemu niw en he egkesavut is egkeg̵iyen ku. Ne zutun utew niw egkekeleduwi is egkeg̵iyen ku keniyu mehitenged te Amey ku he Megbevayà. 
JHN.16.26	Ne zutun he andew tenged te kedtuu niw kediey, iyan kew en egkag̵i te ebuyuen niw ziyà te Amey ku, ne kenè en kinahanglan he iyan e pa egkag̵i te ebuyuen niw ziyà te Amey ku 
JHN.16.27	su utew kew mahal ziyà te g̵ehinawa te Amey ku tenged te mahal a zaan diyà te g̵ehinawa niw wey tenged daan te midtuu kew he ziyà a ebpuun te Amey ku he Megbevayà. 
JHN.16.28	Diyà a ebpuun te Amey ku ne midhendini a te kelibutan. Ne g̵untaan ed-ewaan ku heini is kelibutan ne ed-ulì ad diyà te Amey ku.”
JHN.16.29	Ne zutun migkag̵i haazà is menge sumusundan din te, “Ne utew en keladu is egkeg̵iyen nu su kenè en maan sempità. 
JHN.16.30	Nesavut dey en he netuenan nu is langun su minsan is id-insà kenikew, kenè en kinahanglan he egkeg̵iyen pa su netuenan nu en he zaan, umba edtuuwan dey en he sikew, diyà ka ebpuun te Megbevayà.” 
JHN.16.31	Ne migkag̵i kandan si Jesus te, “Human kew ves meketuu? 
JHN.16.32	Egkesipeg̵an en is timpu he zutun ebpekedsusuwey kew is langun; ed-ulì is kada sevaha keniyu ziyà te ed-ubpaan din ne egkeewaan a. Ne minsan pa zutun duen ku pa zuma su iyan duma ku is Amey ku he Megbevayà. 
JHN.16.33	Umba migkag̵i ku keniyu heini is langun su wey mebmelinawen layun is gehinawa niw tenged kediey. Dini te kelibutan ebpesipelahan kew te menge etew he kuntada ku, iyan, kenè kew mahandek su nezaag ku en sikan is egalen te menge kuntada ku!”
JHN.17.1	Ne hein nekepasad si Jesus dutun he egkag̵i, midlingahà diyà te langit ne ke sikandin te, “Amà, iyan en heini sikan is netagnà he timpu. Ipeehè nu en is dekelà he bentug̵an ku te Anak nu wey ku zaan ikepaahà is kezekelà te kenikew he bentug̵an. 
JHN.17.2	Insarig nu kediey is kebayàbayà te tivuuk he menusiyà su wey ku meveg̵ayi te untung he wazà pidtemanan is langun he menge etew he imbeg̵ey nu kediey. 
JHN.17.3	Ne iyan heini paag̵i he egkezawat dan is untung he wazà pidtemanan. Kinahanglan he egkesavut dan ke hentei ka is sevaha zà he tutuu he Megbevayà wey kinahanglan he egkesavut dan daan ke hentei a is Anak nu he si Jesu Kristu. 
JHN.17.4	Dini te kelibutan, impeehè ku is utew zekelà he bentug̵an nu su is menge vaal he insug̵ù nu kediey, nepasad ku en. 
JHN.17.5	Ne guntaan, Amà, iulì nu kediey ziyan te etuvangan nu sikan is daan he utew ku kegkelavew he iyan kes kegkelavew ku zengan hein diyan e pa te kenikew te wazè pa limbag̵a is kelibutan.
JHN.17.6	Is menge etew he imbeg̵ey nu kediey zini te kelibutan, impesavut ku kandan ke hentei ka. Kenikew sikandan he zaan ne imbeg̵ey nu kediey ne midtuman dan en is insug̵ù nu kandan. 
JHN.17.7	Netuenan dan en human he is langun he egkehimu ku, ne ziyè dà ebpuun te kenikew 
JHN.17.8	su is impepenurù nu kediey, impenurù ku en kandan ne netuenan dan he tutuu iyan he ziyan a ebpuun te kenikew. Ne midtuu zan he midsug̵ù a kenikew.
JHN.17.9	Edhengyuan ku sikew tenged kandan; kenè ku sikew edhengyuan he tevangi nu is menge etew he kenà edtuu kedì, kekenà, edhengyuan ku sikew he tevangi nu is menge etew he imbeg̵ey nu kediey su kenikew zaan sikandan. 
JHN.17.10	Ne is menge etew he g̵aked nu, kediey zaan, ne is langun he kediey, kenikew zaan. Ne pinaag̵i kandan egkeahà is bentug̵an ku. 
JHN.17.11	Ne g̵untaan ed-ulì ad diyan te kenikew ne kenè e en ed-ubpà dini te kelibutan, iyan, heini is menge etew he g̵aked ta, dini zan pa te kelibutan. Wag̵as he Amey ku, pinaag̵i te g̵ehem te ngazan nu, ipata nu heini is menge imbeg̵ey nu kediey he etew su wey mesevaha sikandan iring te sevaha ki zà. 
JHN.17.12	Te kemulu e pa zuma zan, is menge etew he imbeg̵ey nu kediey, midlig-enan ku sikandan pinaag̵i te g̵ehem te ngazan nu he iyan daan kes ngazan he imbeg̵ey nu kediey. Mibentayan ku sikandan ne wazà minsan sevaha he egketazin kandan. Sikan is etew he netagnà is kedsiluti kandin, egketazin sikandin su egketuman is tagnà diyà te insurat he Lalag te Megbevayà. 
JHN.17.13	Ne g̵untaan ed-ulì ad diyan te kenikew ne edhengyuen ku kenikew heini te kemulu e pa zini te kelibutan su wey mepurung sikandan mengelipey te kediey he kelipey. 
JHN.17.14	Sikan is lalag nu he ibpepenurù nu kediey, impenurù ku en kandan, ne migkuntada sikandan te menge etew zini te kelibutan he kuntada nu su wazè dan upakat kayi iring te wazà daan kedì he upakat te menge kuntada nu. 
JHN.17.15	Kenè ku iyan edhengyuen he iawè nu zini te kelibutan heini is menge g̵aked ta he etew, kekenà, iyan edhengyuen ku kenikew he ipata nu sikandan wey kenà sikandan mekeizi ni Setanas. 
JHN.17.16	Wazè dan upakat te menge etew he kuntada nu iring te wazè ku zaan upakat dutun te menge kuntada nu. 
JHN.17.17	Heini is menge g̵aked ta he etew, pinaag̵i te tutuu he tuluuwen, himuwa nu sikandan he menge sulug̵uen nu. Is lalag nu, iyan tutuu he tuluuwen. 
JHN.17.18	Iring te midsug̵ù a kenikew zini te kelibutan, edsug̵uen ku zaan sikandan wey zan ikepesavut is tivuuk he menusiyà. 
JHN.17.19	Ne tenged kandan ibpeveyveyaan ku kenikew is gehinawa ku su wey zan daan ikepurung ikepeveyveyai kenikew is gehinawa zan.
JHN.17.20	Edhengyuan ku sikew kenà tenged dà kayi te menge g̵aked ta g̵untaan, kekenà, tenged daan te langun he edtuu kediey keuzemà pinaag̵i te kedwali zan. 
JHN.17.21	Amà, idhangyù ku sikandan pudu wey mesevaha zà is isip dan iring te kegkesevaha ta. Dini ka te kedì ne ziyan a zaan te kenikew. Edhengyuen ku zaan he mesevaha sikandan dini te kenita su wey meketuu is menusiyà he midsug̵ù a kenikew. 
JHN.17.22	Is kegkehimu ku he lavew he imbeg̵ey nu kediey, imbeg̵ey ku zaan kandan wey zan mesevaha te isip iring te kegkesevaha ta. 
JHN.17.23	Su ziyà a te kandan ne zini ka zaan te kedì wey mehustu is kegkesevaha te isip dan su wey metueni te tivuuk he menusiyà he midsug̵ù a kenikew, ne wey metueni zaan te menusiyà he mahal sikandan diyan te g̵ehinawa nu iring daan te mahal a ziyan te g̵ehinawa nu.
JHN.17.24	Amà, is menge etew he imbeg̵ey nu kediey, egkesuatan ku he ziyè dan mekeamur te kediey diyà te ed-ubpaan ku keuzemà wey zan maahà is mekeg̵eg̵ehem he anlag ku he imbeg̵ey nu kediey zengan te wazè pa tukuza heini is kelibutan. Umba mibeg̵ayan a kenikew te anlag su mahal a ziyan te g̵ehinawa nu. 
JHN.17.25	Wag̵as he Amey ku, is menge etew zini te kelibutan he kuntada nu, wazè dan mesavut ke hentei ka, iyan, siak, nesavut ku; ne heini is menge etew he g̵aked ta, nesavut dan he midsug̵ù a kenikew zini. 
JHN.17.26	Impesavut ku kandan ke hentei ka ne ibpenigudu ku pa ibpesavut kandan heini su wey mehimu he ziyà a te kandan ne mahal ziyà te g̵ehinawa te uman sevaha kandan is minsan hentei kandan iring te mahal a zaan diyan te g̵ehinawa nu.”
JHN.18.1	Ne te neketapus si Jesus dutun he ebpengumew-umew, sikandin wey is menge sumusundan din, midrapas dan te zal-ug he egngezanan te Kidrun. Ne zuen menge kayu he impemula zutun ne zutun dan mebpundu. 
JHN.18.2	Ne si Hudas, sikan is ed-akal kandin wey mehimetayi, netuenan din haazà is mibpunduwan dan su si Jesus wey is menge sumusundan din, layun dan edtig̵um dutun. 
JHN.18.3	Ne zutun nekeuma si Hudas he edumahan te sengekumpeniya he sundaru wey pulis he midsug̵ù te menge punuan he memumuhat wey menge Perisiyu. Ne ebpenusulù he nengeg̵umeenan sikandan. 
JHN.18.4	Ne zutun, si Jesus, geina te wazà mekeeles diyà te kandin is langun he egkehitavù kandin, midsinug̵ung din sikandan ne mid-insà te, “Hentei is ebpen-ahaan niw?” 
JHN.18.5	Ne midtavak dan te, “Si Jesus he tigNeserit.” Ne migkag̵i si Jesus te, “Iyan a ebpen-ahaan niw.”
JHN.18.5	Ne zutun en daan si Hudas, kes mid-akal ki Jesus. 
JHN.18.6	Ne hein migkag̵i si Jesus te, “Iyan a,” nemekepemuley-ang dan ne nengepiley zan. 
JHN.18.7	Ne mid-uman med-insà si Jesus te, “Hentei is ebpen-ahaan niw?” Ne midtavak dan med-uman te, “Si Jesus he tigNeserit.” 
JHN.18.8	Ne migkag̵i si Jesus te, “Migkag̵i ku en he iyan a. Emun iyan a ebpen-ahaan niw, kenè niw mulà dekepa heini is menge zuma ku.” 
JHN.18.9	(Umba nekag̵i zin heini su egketuman sikan is in-ampù din he egkag̵i te, “Is minsan sevaha zà te menge etew he imbeg̵ey nu kediey, wazà netazin.”) 
JHN.18.10	Duen ubpit ni Simon Pedro ne midhulavut din ne midtibas din is sulug̵uen te lavew he memumuhat ne netenaan haazà diyà te kewanan he telinga ne nesapla haazà is telinga zin. Is ngazan dutun te sulug̵uen, si Malkus. 
JHN.18.11	Ne midawey ni Jesus si Pedro, ke sikandin te, “Ig̵umè nu heeyan is ubpit nu su is ibpaantus kedì te Amey ku, kenè ku ve ed-entusen?”
JHN.18.12	Ne zutun, haazà is menge sundaru wey is kepitan dan wey elin daan is menge pulis te menge Hudiyu, midakep dan si Jesus ne mibakus dan. 
JHN.18.13	Ne midhunaan dan uwita sikandin diyà te ki Anas su enug̵ang si Anas ni Keyipas te lavew he memumuhat dutun he tuig. 
JHN.18.14	Iyan si Keyipas kes midsambag te menge Hudiyu he kinahanglan he ebpatey is sevaha he etew he elili te tivuuk he kehudiyuwan.
JHN.18.15	Si Pedro wey is sevaha pa he sumusundan, edteltelukun dan ki Jesus. Ne haazà he sumusundan, nekilala sikandin te lavew he memumuhat ne tenged dutun miduma ki Jesus ne midseled dutun te lama te valey te lavew he memumuhat. 
JHN.18.16	Ne si Pedro mulà, diyè dà sikandin te g̵awas uvey te pultahan. Ne zutun midlawang is sevaha he sumusundan he kilala te lavew he memumuhat ne midlelag̵an din haazà is bahi he impevantey zutun te pultahan ne impeseled din si Pedro. 
JHN.18.17	Ne haazà is bahi zutun te pultahan, mid-insaan din si Pedro te, “Sumusundan ke ve zaan keniyan te etew?” Ne midtavak si Pedro te, “Kenà.”
JHN.18.18	Ne midtetavun te uring is menge pulis wey menge sulug̵uen su meg̵enew haazà, ne edhizazang dan dutun. Ne mid-amur zutun si Pedro te kandan su edhizazang.
JHN.18.19	Ne zutun in-insà ki Jesus te lavew he memumuhat is menge sumusundan din wey is penurù din. 
JHN.18.20	Ne midtavak si Jesus te, “Wazà mekeeles is menge penurù ku ziyà te menge etew su ziyà a mebpenurù te menge simbahan wey ziyà daan te Valey te Megbevayà he egketig̵uman te tivuuk he kehudiyuwan. Wazè ku ieles is minsan hengkey he lalag ku. 
JHN.18.21	Maan is iyan a ed-insaan nu? Insai niw is nemekezineg kedì su netuenan dan is migkag̵i ku kandan.” 
JHN.18.22	Ne te nekag̵i ni Jesus haazà, midsumbag sikandin te sevaha he pulis he edhithitindeg dutun te uvey zin ne migkag̵i haazà is pulis te, “Maan is nekeg̵ehem ka he edtavak te iring keniyan diyà te lavew he memumuhat?” 
JHN.18.23	Ne midtavak kandin si Jesus te, “Emun mezaat is migkag̵i ku, keg̵iya nu ke hengkey is mezaat he nekag̵i ku, ne emun ke wazà mezaat, maan is midsumbag a kenikew?”
JHN.18.24	Ne zutun impeuwit ni Anas si Jesus he mibakus diyà te ki Keyipas he iyan tutuu he lavew he memumuhat.
JHN.18.25	Ne kemulu pa si Pedro zutun is edhidhizazang. Ne zuen menge etew zutun he mid-insà kandin te, “Kenè ke ve sumusundan daan ni Jesus?” Iyan, mibarew ni Pedro. Ke sikandin te, “Kenà a iyan.” 
JHN.18.26	Ne zuen daan dutun sevaha he sulug̵uen te lavew he memumuhat. Haazà he sulug̵uen, megeget duen te nelepungan ni Pedro te telinga. Ne migkeg̵iyan din si Pedro te, “Henduen be te neehè ku sikew g̵eina ziyà te midekepan ki Jesus. Duma ke zin buwa?” 
JHN.18.27	Ne mibarew en maan si Pedro ne segugunà mid-ukarà is manuk.
JHN.18.28	Ne zutun mid-uwit dan en maan si Jesus puun dutun te valey ni Keyipas ne midhendiyè dan te turug̵an te gubirnedur he Rumanu. Ne meselem pa utew zutun. Ne ziyè dà is menge punuan he menge Hudiyu te g̵awas su wey kenè dan mekesupak te vetasan dan te kegkelumpiyuwi su ke edseled dan dutun wazà itug̵ut kandan is kedtampu te kegkaan te Idlavung te Kedlevayi. 
JHN.18.29	Tenged dutun migawas si Gubirnedur Pilatu ziyà te kandan ne ke sikandin te, “Hengkey is idsumbunga niw kayi te etew?” 
JHN.18.30	Ne midtavak is menge punuan te, “Emun kenà selaan heini, kenè dey pezem id-etuvang kenikew.” 
JHN.18.31	Ne midtavak si Pilatu te, “Kuwaa niw sikandin dini su iyan kew susi kandin sumalà is ibpenurù te kesug̵uan niw.” Ne migkag̵i is menge Hudiyu te, “Wazà itug̵ut kenami te velaud niw te menge Rumanu is kedhukum te kemetayen.” 
JHN.18.32	(Umba neulaula heini su egketuman is midtagnà ni Jesus he edhimetayan sikandin pinaag̵i te kedrensanga te krus.) 
JHN.18.33	Ne midseled si Pilatu zutun te turug̵an ne mid-umew zin si Jesus. Ne migkag̵i si Pilatu te, “Hadì ke ve te menge Hudiyu?” 
JHN.18.34	Ne midtavak si Jesus te, “Kenikew zè be he isip heini is insè nu ke hadì a wey ke ziyè be ebpuun heini te selakew en he etew?” 
JHN.18.35	Ne midtavak si Pilatu te, “Hudiyu e ve! Is menge zuma nu he Hudiyu wey is menge punuan he memumuhat, iyan mid-uwit kenikew zini. Hengkey is salè nu?” 
JHN.18.36	Ne midtavak si Jesus te, “Is keg̵ehem ku te kedhadì, kenà dini ebpuun te kelibutan. Su ke zini ebpuun mibpekidtebek en geina is menge sakup ku wey a kenà mezakep te menge Hudiyu, iyan, kenà dini te kelibutan ebpuun is keg̵ehem ku te kedhadì.” 
JHN.18.37	Ne migkag̵i si Pilatu te, “Hadì ke ves?” Ne midtavak si Jesus te, “Tutuu heeyan is nekag̵i nu su hadì a. Umba midhendini a te kelibutan. Umba neetew a zini te lumpad. Midhendini a su wey ku ikepesavut ke hengkey is tutuu he tuluuwen. Is langun he menge etew he egkesuatan dan he metueni zan is tutuu he tuluuwen, ebpemineg dan kediey.” 
JHN.18.38	Ne zutun migkag̵i si Pilatu te, “Meupiya pezem ke zuen netau te tutuu he tuluuwen.”
JHN.18.38	Ne zutun te nekag̵i zin heini, midlawang en maan si Pilatu ziyà te menge Hudiyu ne ke sikandin diyà te kandan te, “Wazè ku egketuenan he salè din. 
JHN.18.39	Ne zini te keniyu te menge Hudiyu, duen betasan niw he emun Pista te Kedlevayi, ibpaawà ku is sevaha he egkesuatan niw he pirisu. Egkesuatan niw ve he ibpaawè ku heini is hadì niw te menge Hudiyu?” 
JHN.18.40	Ne mibpememensag dan te, “Kenà iyan sikandin, kekenà, iyan nu ipaawà si Berabas.” (Ne haazà si Berabas, tulisan.)
JHN.19.1	Ne zutun insug̵ù ni Pilatu he ipevug̵el si Jesus. 
JHN.19.2	Ne hein netapus te menge sundaru haazà is kebug̵ela zan kandin, mibengkulè dan is dug̵iyen he g̵awed ne insuup dan diyà te ulu zin. Ne zutun impekukumbalè dan kandin is merig̵à he kumbalà su uvag hadì. 
JHN.19.3	Ne mid-uvayan dan su ebelvelayen dan. Ke sikandan te, “Kumusta ka, sikew is hadì te menge Hudiyu!” Ne midsumbag dan sikandin.
JHN.19.4	Ne zutun midlawang en maan si Pilatu ne migkeg̵iyan din haazà is menge Hudiyu te, “Ibpelawang ku en maan sikandin dini te etuvangan niw su wey niw metueni he wazè ku naahà he salà he neveelan din.” 
JHN.19.5	Ne zutun midlawang si Jesus he kemulu midsuupan is ulu zin te zug̵iyen wey midsun-uzan te merig̵à he kumbalà. Ne migkag̵i si Pilatu te, “Tengtengi niw sikandin!” 
JHN.19.6	Ne is menge punuan he memumuhat wey is menge pulis, hein neehè dan si Jesus, mibpememensag dan te, “Himetayi, iransang te krus!” Ne midtavak si Pilatu te, “Iyan kew medransang kandin te krus su siak, wazè ku egketuenan he salè din!” 
JHN.19.7	Ne migkag̵i ziyà te kandin haazà is menge Hudiyu te, “Sumalà te kesug̵uan dey, kinahanglan he edhimetayan heini he etew su midsupak din is kesug̵uan su migkag̵i zin he iyan sikandin sikan is Anak te Megbevayà.”
JHN.19.8	Ne te kegkezineg̵a ni Pilatu kayi, mid-iseg is kegkehandek din, 
JHN.19.9	ne midseled en maan sikandin dutun te turug̵an ne ke sikandin diyà te ki Jesus te, “Hendei ka ebpuun?” Ne wazà dutun medtavak si Jesus. 
JHN.19.10	Ne mid-uman megkag̵i si Pilatu te, “Maan is kenè ka egkag̵i? Wazè nu ve metueni he zekelà is keg̵ehem ku; igkepaawè ku sikew ne egkehimu zaan he idsug̵ù ku he iransang ka te krus?” 
JHN.19.11	Ne midtavak si Jesus te, “Is keg̵ehem nu te kebayàbayà kediey, ke wazè pa iveg̵ey heini te Megbevayà diyà te kenikew, wazè nu g̵eina egkehimu. Umba sikan is midsug̵ù he uwita a zini te kenikew, iyan edhuna he zekelà is salè din, kenà sikew.” 
JHN.19.12	Ne zutun, mid-iseg is gustu ni Pilatu he edlibriyen din si Jesus, iyan, mibpememensag en maan haazà is menge Hudiyu, ke sikandan te, “Emun ibpaawè nu heeyan he etew, egkuntedahan nu is hadì tew ziyà te Ruma he si Cesar su is etew he iring kayi he ebpahadì, ebpekigkuntada ki Cesar.” 
JHN.19.13	Ne zutun te nezineg haazà ni Pilatu, impelawang din si Jesus ne mibpinuu zutun te pinuuwè din te hukmanan, kes migngezanan dan te Gebata te kineg̵iyan he Hibriyuhanen, 
JHN.19.14	Ne neudtu en dutun. Ne haazà he andew, iyan andew te kedteg̵enahi zan te Pista te Kedlevayi. Ne zutun migkag̵i si Pilatu ziyà te menge Hudiyu te, “Heini en sikan is hadì niw!” 
JHN.19.15	Ne zutun mibpememensag en maan haazà is menge Hudiyu te, “Himetayi en, iransang te krus!” Ne migkag̵i ziyà te kandan si Pilatu te, “Ibperansang ku ve is hadì niw te krus?” Ne midtavak is menge punuan he memumuhat te, “Iyan dà hadì dey si Cesar!” 
JHN.19.16	Ne zutun intug̵ut ni Pilatu he iransang si Jesus diyà te krus.
JHN.19.16	Ne is menge sundaru, mid-uwit dan si Jesus 
JHN.19.17	ne migawas dan dutun te inged ne impetiang dan ki Jesus haazà is krus he edrensangan kandin. Midhendiyè dan te egngezanan te Tulan te Ulu. (Ne te kineg̵iyan he Hibriyuhanen egngezanan te Gulguta.) 
JHN.19.18	Ne zutun inransang si Jesus te menge sundaru. Ne zuen pa zezuwa he inransang dan daan diyà te krus. Impasek dan is krus te sevaha ziyà te egkeg̵ivang, ne is sevaha, diyà te egkekewanan, ne ziyà te teliwazà si Jesus. 
JHN.19.19	Duen insurat ni Gubirnedur Pilatu he impezeket dan dutun te zivavew te krus. Is menge lalag he insurat, edhenduen te, “Si Jesus he TigNeserit he Hadì te Menge Hudiyu.” 
JHN.19.20	Mezakel he menge Hudiyu is nemekevasa zutun su uvey te inged he Hiruselim haazà is midrensangan ki Jesus. Tetelu he kineg̵iyan is kedsurata zutun: Linatin, kineg̵iyan he Gerisyahanen, wey kineg̵iyan he Hibriyuhanen. 
JHN.19.21	Ne zutun migkag̵i haazà is menge punuan he menge memumuhat diyà te ki Pilatu te, “Deyzey ke wazè nu pezem isurat is ‘Hadì te Menge Hudiyu.’ Iyan nu isurat is, ‘Migkag̵i heini is etew he hadì sikandin te menge Hudiyu.’ ” 
JHN.19.22	Ne midtavak si Pilatu te, “Kenè en egkeilisan. Iyan en is insurat ku.”
JHN.19.23	Ne haazà is menge sundaru, hein ingkeransang dan en si Jesus diyà te krus, migkuwa zan is ugelingen din ne mibahin dan te heepat he vahin su wey zan pudu mekekuwa is menge sundaru zutun. Ne zuen kumbalè din he te kedhevela zutun wazè din pidtemuwan. 
JHN.19.24	Ne tenged dutun migkag̵i is menge sundaru te, “Kenè tew ebindasen, kekenà, edripahan tew wey tew metueni ke hentei kenitew is ebpekeg̵aked.” Umba neulaula zan heini su egketuman kes netagnà dengan he Lalag te Megbevayà he insurat he edhenduen te,
JHN.19.24	“Mibahinbahin dan is ugelingen ku
JHN.19.24	ne midripahan dan is bisti ku.”
JHN.19.24	Ne neulaula haazà dutun te menge sundaru.
JHN.19.25	Ne zutun te uvey te krus ni Jesus, edhithitindeg is iney zin ne zutun daan sikan is suled he vahi te iney ni Jesus, wey si Maria kes esawa ni Kelupas, wey elin daan si Maria Megdelina. 
JHN.19.26	Ne hein naahà ni Jesus is iney zin wey sikan is sumusundan he mahal ziyà te g̵ehinawa ni Jesus, migkeg̵iyan din is iney zin te, “Inà, iyan en heeyan anak nu.” 
JHN.19.27	Ne zutun migkeg̵iyan din sikan is sumusundan din te, “Iyan en heeyan iney nu.” Ne puun dà dutun he andew ziyè en med-ubpà is iney ni Jesus te valey zutun te sumusundan ni Jesus.
JHN.19.28	Ne zutun netuenan ni Jesus he nepasad din en is langun he netagnà mehitenged kandin, ne migkag̵i te, “Egkemezahan a.” Ne pinaag̵i zutun netuman is netagnà dengan diyà te insurat he Lalag te Megbevayà. 
JHN.19.29	Ne zuen umuy zutun he nepenù te mepezes he inumen. Migkuwa zan is ispungha ne intereb dan dutun, ne midtiyuk dan haazà te zeisek he kayu he egngezanan te hisup, ne indiwalwal ziyà te vèbè ni Jesus. 
JHN.19.30	Ne hein nesupsup ni Jesus haazà, migkag̵i te, “Nepasad ku en is langun.” Ne midungul ne zutun minatey.
JHN.19.31	Mahapun haazà ne iyan andew te kedteg̵anaha te Pista te Kedlevayi. Is menge punuan he menge Hudiyu, midhendiyè dan te ki Pilatu ne midhangyù dan he ipepenlepui zin is menge paa zuen te impenransang te krus wey mebpematey su wey mehimu he ikeawà is menge lawa zan puun te krus te kenè pa Andew te Kedhimeley. Su haazà he Andew te Kedhimeley, utew mahal he andew ziyà te menge Hudiyu. 
JHN.19.32	Ne midsug̵ù din is menge sundaru. Ne mibeyaan dan ne mibpenlepuan dan is menge paa zuen te sevaha he inransang duma ki Jesus, ne human dan sikan is sevaha pa. 
JHN.19.33	Ne hein iyan en si Jesus, neehè dan he minatey en, umba, wazè dan en penlepui sikandin. 
JHN.19.34	Iyan, is sevaha zutun te menge sundaru, mibpilak din te vangkew is tengkilizan ni Jesus ne zuen midtudà he ebpuun dutun he lengesa wey wahig. 
JHN.19.35	Siak is midsurat kayi, edtistig̵usan ku he tutuu heini su neehè ku en. Netuenan ku he tutuu heini is insurat ku. Umba insurat ku su wey kew zaan meketuu. 
JHN.19.36	Umba neulaula haazà su egketuman sikan is tagnà diyà te insurat he Lalag te Megbevayà he edhenduen te, “Wazà minsan sevaha te menge tulan din he egkelepù.” 
JHN.19.37	Wey zuen daan insurat he tagnà he edhenduen te, “Edtengtengan dan is etew he mibpilak dan.”
JHN.19.38	Ne hein nepasad haazà, si Jose he tig-Eremetiya, midhendiyà sikandin te ki Pilatu. (Ne haazà si Jose, sumusundan ni Jesus, iyan, meeles su egkehandek te menge punuan he menge Hudiyu.) Midhangyù he egkuwaan din is lawa ni Jesus ne midtug̵utan ni Pilatu. Ne mibeyaan ni Jose is lawa ni Jesus ne mid-uwit din. 
JHN.19.39	Ne si Nikudimu, sikan is nenumbaley ziyà te ki Jesus te sevaha he mezukilem, miduma zaan dutun. Duen mid-uwit din he kelimahan he kilu he pehemut he alus he midsehug̵an te pehemut he mira. 
JHN.19.40	Ne migkuwa zan is lawa ni Jesus ne mibukusan dan te meputì he manggad ne inragkes dan dutun is menge pehemut sumalà is betasan te menge Hudiyu te kedleveng. 
JHN.19.41	Ne ziyà te uvey te midrensangan ki Jesus duen lugar he mibpememulaan te kayu. Ne zuen dutun surung he penlevengà he sikan pa mepasad he wazè pa melevengi. 
JHN.19.42	Ne g̵eina te egkezeg̵usu zan su iyan haazà andew te kedteg̵ana te pista, wey g̵eina te uvey zà daan dutun te midrensangan ki Jesus, ne zutun dan isavuk haazà is lawa zin.
JHN.20.1	Ne zutun te egkerkeriwaswas en te andew he Duminggu, midhendutun te surung he penlevengà si Maria Megdelina te kemulu pa merusirem. Neehè din he naawà kes batu he inlekeb dutun te g̵emawan te surung. 
JHN.20.2	Ne tenged dutun, mibpelelag̵uy ne midhendiyà te ki Simon Pedro wey zuen te sevaha he sumusundan, sikan is mahal ziyà te g̵ehinawa ni Jesus. Ne migkeg̵iyan sikandan ni Maria te, “Is Nengazen tew he si Jesus, in-awè dan duen te midlevengan kandin ne wazè dey metueni ke hendei zan uwita.” 
JHN.20.3	Ne migaanggaan si Pedro wey haazà is duma zin he sumusundan su edhendutun dan te surung. 
JHN.20.4	Ne mibpelelag̵uy zan is dezuwa, iyan, nehunaan si Pedro zuen te zuma zin he sumusundan, ne nehuna he nekeuma zutun te surung he penlevengà. 
JHN.20.5	Ne midtikintikin sikandin su edsinilingen din haazà is surung. Neehè din sikan is menge meputì he manggad he nekesavuk dutun, iyan, wazà sikandin medseled. 
JHN.20.6	Ne zutun nekeuma si Simon Pedro is nehuziyan, ne midseled mulà sikandin. Neehè din daan kes menge meputì he manggad 
JHN.20.7	ne elin daan neehè din kes penyuwilu he imbukus te ulu ni Jesus. Wazà heini iamur zutun te menge zuma he manggad su midlumpì ne nekesivey te nesevukan. 
JHN.20.8+JHN.20.9	Ne zutun midseled daan sikan is sumusundan he nehuna he nekeuma. Neehè din daan haazà is langun, ne minsan pa te wazè dan pa metueni is menge insurat he tagnà he kinahanglan he ebenhawen si Jesus, midtuu sikandin dutun 
JHN.20.10	Ne zutun mid-ulì haazà is dezuwa he sumusundan.
JHN.20.11	Ne si Maria mulà, kemulu pa sikandin dutun te g̵awas te surung is edsineg̵ew. Ne zutun te edsineg̵ew sikandin, edtikintikin is edsiniling dutun te surung. 
JHN.20.12	Ne zutun neehè din is dezuwa he velinsug̵uen te Megbevayà he utew meputì is bisti zan. Ebpimpinuu zan dutun te nesevukan te lawa ni Jesus; haazà is sevaha, ne ziyà te egkeulunan ne is sevaha, diyà te egkesikuwayan. 
JHN.20.13	Ne mid-insaan dan si Maria te, “Bayi, hengkey is idsineg̵ew nu?” Ne ke si Maria te, “Migkuwa te etew is lawa te Nengazen, ne wazè ku metueni ke hendei zan uwita!” 
JHN.20.14	Ne zutun midlilingey sikandin ne neehè din si Jesus is edhithitindeg dutun, iyan, wazè din mekilala si Jesus. 
JHN.20.15	Ne migkeg̵iyan ni Jesus te, “Bayi, hengkey is idsineg̵ew nu? Hentei is ebpen-ahaan nu?” Ne kunaan ni Maria ke iyan sikandin sikan is ed-elima te menge pinemula zutun, umba migkag̵i te, “Mama, ke iyan ka migkuwa te lawa zin, keg̵iya nu ke hendei nu isavuk su egkuwaan ku.” 
JHN.20.16	Ne zutun migkag̵i si Jesus te, “Maria!” Ne mid-etuvang si Maria ne te kineg̵iyan he Hibriyuhanen migkeg̵iyan din si Jesus te, “Rebuni!” he ke và dà kenitew, “Menunudlù.” 
JHN.20.17	Ne migkag̵i kandin si Jesus te, “Kenè ka kepkep dini su wazè e pa vetuna pehendiyà te Amey ku. Beyai nu is menge suled ku ne keg̵iya nu te, ‘Edhendiyà a te Amey ku, diyà te Megbevayè ku. Iyan daan sikandin Amey niw wey Megbevayè niw.’ ” 
JHN.20.18	Ne mibeyaan ni Maria Megdelina sikan is menge sumusundan ne ke sikandin te, “Neehè ku is Nengazen tew,” ne zutun mibpenudtul zin haazà is migkag̵i ni Jesus.
JHN.20.19	Ne hein mezukilem dutun te andew he Duminggu, netig̵um haazà is menge sumusundan diyà te sevaha he valey he midlekevan dan su nahandek dan te menge punuan he menge Hudiyu. Ne netekewtekew zan te ziyà si Jesus te teliwazè dan ne ke sikandin te, “Berakat he mebmelinawen kew.” 
JHN.20.20	Ne zutun impeehè din kandan is menge palì diyà te menge velad din wey ziyà te tengkilizan din. Ne utew nengelipey is menge sumusundan te kebpaahà kandan te Nengazen. 
JHN.20.21	Ne mid-uman si Jesus megkag̵i ziyà te kandan te, “Mebmelinawen kew. Ne iring te midsug̵ù a te Amey tew he Megbevayà, edsug̵uen ku zaan sikiyu.” 
JHN.20.22	Ne te nekag̵i zin heini midhiyupan din sikandan ne ke sikandin te, “Berakat he meulini kew te Wag̵as he Mulin-ulin. 
JHN.20.23	Ne tenged kayi emun ebpeseyluwen niw is minsan hentei he nekesalà, ebpeseyluwen daan te Megbevayà, ne emun kenè niw ebpeseyluwen, kenà daan ebpeseyluwen te Megbevayà.”
JHN.20.24	Ne si Tomas, he migngezanan te Sereping, sevaha sikandin dutun te sepulù wey zezuwa he mibpilì ni Jesus. Wazà sikandin dutun te mibpaahà kandan si Jesus. 
JHN.20.25	Ne tenged dutun midtudtulan sikandin te menge zuma zin he sumusundan, ke sikandan te, “Mibpaahà kenami is Nengazen tew.” Iyan, migkag̵i si Tomas te, “Kenà a ebpeketuu he nevanhew sikandin emun kenè ku egkeahà is menge velad din he nepelian te ransang. Ne emun kenè ku egketiyukan te tezù ku is palì diyà te velad din wey ziyà te kilid din, kenà a ebpeketuu.”
JHN.20.26	Nekewalu pa zutun, nengetig̵um en maan haazà is menge sumusundan ni Jesus duen te netig̵uman dan ded he valey, ne zutun daan si Tomas. Midlekevan dan ded haazà is baley ne minsan pa zutun netekewtekew si Jesus mekehitindeg dutun te teliwazè dan. Ke sikandin te, “Berakat he mebmelinawen kew.” 
JHN.20.27	Ne zutun migkeg̵iyan din si Tomas te, “Itiyuk nu kayi is tezù nu; is belad nu zaan, itiyuk nu kayi te kilid ku; ahaa nu is menge velad ku ne kenà ke en maan meduwazuwa, kekenà, tuu ka.” 
JHN.20.28	Ne zutun midtavak si Tomas te, “Iyan ka Nengazen ku, iyan ka Megbevayè ku!” 
JHN.20.29	Ne migkag̵i kandin si Jesus te, “Midtuu ke ve tenged dà te naahà a kenikew? Utew zeyzey sikandan is minsan wazà kedì mekeahà, iyan, edtuuwan e zan.”
JHN.20.30	(Duen mezakel he egkengein-inuwan he naahà te menge sumusundan ni Jesus he wazà ikesurat kayi te libru. 
JHN.20.31	Ne iyan insurata ku kayi te menge egkein-inuwan su wey kew meketuu he iyan si Jesus Anak te Megbevayà wey sikan is mibpilì te Megbevayà he ibpahadì, ne emun edtuu kew kandin ebeg̵ayan kew te untung he wazà pidtemanan.)
JHN.21.1	Netapus pa is nepipira he andew zutun, ne mid-uman mebpaahà si Jesus dutun te menge sumusundan din diyà te veyvey te ranew he Tibiryas. Ne iring kayi is hitavù te kebpeehè din kandan. 
JHN.21.2	Dutun si Simon Pedro, wey si Tomas he migngezanan te Sereping, si Natanael he tigKana ziyà te Geliliya, wey elin daan dutun is dezuwa he anak ni Sibidiyu wey zuen daan dutun dezuwa pa he menge sumusundan ni Jesus. 
JHN.21.3	Ne migkag̵i si Pedro te, “Ebpenlaya a te pait.” Ne migkag̵i haazà is menge zuma zin te, “Eduma key kenikew.” Ne mid-untud dan te avang ne mibpenlaya zan dutun te tivuuk he kezukileman, iyan, kenè dan ebpekeutel. 
JHN.21.4	Ne hein egkepawè en dutun, dutun si Jesus te veyvey. Naahà sikandin te menge sumusundan, iyan, wazè dan mekilala he iyan bes si Jesus. 
JHN.21.5	Ne migkag̵i ziyà te kandan si Jesus te, “He menge suled, duen be neutel niw?” Ne midtavak dan te, “Wazà.” 
JHN.21.6	Ne ke si Jesus te, “Ilaya niw heeyan is laya ziyà te zapit te egkekewanan ne ebpekeutel kew.” Ne in-uman dan ilaya haazà is laya ne hein mibuwat dan kenè dan egkehenat tenged te utew mezakel is neutel he pait. 
JHN.21.7	Ne sikan is sumusundan he mahal ziyà te g̵ehinawa ni Jesus, migkag̵i sikandin diyà te ki Pedro te, “Iyan heeyan sikan is Nengazen tew.” Ne hein netuenan ni Pedro he iyan si Jesus haazà, insun-ud din is kumbalè din he midluwas din, ne mid-umpak diyà te wahig, ne midhendiyà te veyvey. 
JHN.21.8	Ne haazà is menge zuma zin he sumusundan, midtelukun dan he ed-untud dutun te avang. Eguyuzen dan haazà is laya he nepenù te pait. Uvey zan dà te veyvey, menge kesiyawan dà he mitrus. 
JHN.21.9	Ne hein nekezunggù dan, neehè dan is mid-ug-ug̵anga he menge vag̵a. Ne zuen dutun supas wey pait he intuug. 
JHN.21.10	Ne migkag̵i kandan si Jesus te, “Uwita niw zini is duma he menge pait he neutel niw.” 
JHN.21.11	Ne mibeyaan ni Simon Pedro haazà is avang ne miguyud din sikan is laya he nepenù te zezekelà he pait. Is kezakel zutun te pait ne nenggatus wey kelimahan wey tetelu. Ne minsan pa te utew mezakal haazà is pait, ne wazà mevindas haazà is laya. 
JHN.21.12	Ne migkag̵i si Jesus te, “Ramag kew en.” Ne wazà nekeaku kandan te menge sumusundan he ed-insà ke hentei sikandin su netuenan dan he iyan haazà kes Nengazen he si Jesus. 
JHN.21.13	Ne migkuwa ni Jesus haazà is supas ne mibpenalad din kandan ne mibpenalad din daan haazà is nengelutù he pait.
JHN.21.14	Iketelu en haazà he kebpaahà ni Jesus dutun te menge sumusundan din hein nevanhew en sikandin.
JHN.21.15	Ne hein nekeramag dan en dutun, migkag̵i si Jesus diyà te ki Simon Pedro te, “Sikew Simon, he anak ni Juan, mahal e ve utew ziyan te g̵ehinawa nu, lavew te g̵ehinawa te menge zuma nu kedì?” Ne midtavak si Pedro te, “Uya, netuenan nu he mahal ka zini te g̵ehinawa ku.” 
JHN.21.16	Ne migkag̵i si Jesus te, “Semaki nu is menge nati ku he kerehidu.” Ne mid-uman megkag̵i si Jesus te, “Simon, anak ni Juan, mahal e ve utew ziyan te g̵ehinawa nu?” Ne midtavak si Pedro te, “Uya, netuenan nu he mahal ka zini te g̵ehinawa ku.” Ne migkag̵i si Jesus te, “Bentayi nu is menge kerehidu ku.” 
JHN.21.17	Ne mid-uman megkag̵i si Jesus te iketelu te, “Simon, anak ni Juan, mahal e ve utew ziyan te g̵ehinawa nu?” Ne mibmesakit is gehinawa ni Pedro zutun te iketelu he ked-ul-uliti ni Jesus te, “Mahal e ve utew ziyan te g̵ehinawa nu?” Ne midtavak si Pedro te, “Netuenan nu is langun; netuenan nu he mahal ka zini te g̵ehinawa ku.” Ne migkeg̵iyan sikandin ni Jesus te, “Semaki nu is menge kerehidu ku. 
JHN.21.18	Utew venar is egkeg̵iyen ku kenikew he zengan hein menguhed ke pa iyan ka mibakes te lawa nu ne sumalà ke hendei is egkesuatan nu ne zutun ka ebpevayà. Iyan, ke meg̵urang ke en ebpekererepa ka ne selakew he etew is ebagkes te lawa nu ne ed-uwiten ka zutun te kenè nu egkesuatan.” 
JHN.21.19	(Umba migkag̵i ni Jesus heini su idtazem din is paag̵i te kebpatey ni Pedro he egkevantug din is Megbevayà.) Ne te nekag̵i ni Jesus heini, mid-uman megkag̵i te, “Sunud ka kediey.”
JHN.21.20	Ne zutun midlilingey si Pedro ne neehè din he edtinundug kandan sikan is sumusundan he pinedtayà ni Jesus. Iyan sikandin sikan is dutun te kedlavung dan te wazè pa mebpatey si Jesus, diyà sikandin te zurug ni Jesus. Iyan daan kes mid-insà ki Jesus te, “Hentei kenami is ed-akal kenikew?” 
JHN.21.21	Ne hein naahà ni Pedro haazà he sumusundan, migkag̵i ziyà te ki Jesus te, “Haazà is duma ta, hengkey is egkeulaula kandin keuzemà?” 
JHN.21.22	Ne midtavak si Jesus te, “Emun iyan ku egkesuatan he kemulu pa sikandin uuyag keuzemà dutun te kedlikù ku zini te kelibutan, wazè nu kelavet. Sunud ke zà kediey.” 
JHN.21.23	Ne ziyà te langun he menge tumutuu nekeeneb is tudtul he kenà ebpatey haazà he sumusundan, iyan, wazà iyan keg̵iya ni Jesus kandin he kenè en ebpatey haazà he tumutuu su iyan migkag̵i zin is, “Emun iyan ku egkesuatan he uuyag pa keuzemà dutun te kedlikù ku, wazè nu kelavet.” 
JHN.21.24	Iyan a haazà is sumusundan he egkeg̵iyen din; iyan a ebpenistig̵us he tutuu heini is langun; iyan a midsurat kayi te langun ne netuenan dey he tutuu heini is insurat ku.
JHN.21.25	Mezakel pa is mid-ulaula ni Jesus. Emun idsurat id-amin ne minsan is tivuuk he kelibutan, kenè pa ereg he egketeg̵uan te menge libru he edsuratan dutun.
ACT.1.1	Minahal he suled ku he Teofilo:
ACT.1.1	Diyà te nehuna he kegug̵uzi ku kenikew, insurat ku is langun he mibeelan wey is langun he impenurù ni Jesus egenat dà dutun te aney en sikandin mebpenurù 
ACT.1.2+ACT.1.3	taman en te kebetuna kandin te Megbevayà pehendiyà te langit. Hein midhimetayan si Jesus ne nevanhew, mezakel is paag̵i te kebpaahaa zin te menge epustul te timaan he nevanhew en sikandin. Su seled te kepatan he andew zutun, layun sikandin ebpaahà kandan. Impenurù din kandan is kedhadì te Megbevayà. Ne te wazè pa sikandin betuna pehendiyà te langit, impenurù din daan pinaag̵i te g̵ehem te Wag̵as he Mulin-ulin is ebpeveelan din kandan te menge epustul he zaan he nepilì din. 
ACT.1.4	Ne sengeandew te netig̵um dan, migkag̵i zin kandan he, “Kenè kew med-awà dini te inged he Hiruselim, kekenà, medtag̵ad kew taman te kenè pa ibeg̵ey keniyu kes impenaad te Amey tew he Megbevayà. Nekag̵i ku en heini keniyu he zaan. 
ACT.1.5	Te timpu pa ni Juan, wahig is imbewtismu zin te menge etew. Iyan, mekepira zà guntaan iyan kebewtismuwi keniyu is: edlumunan is kada sevaha keniyu te Wag̵as he Mulin-ulin.”
ACT.1.6	Ne zuen timpu he nengetig̵um dan en maan. Ne mid-insaan dan si Jesus, ke sikandan te, “Nengazen, iyan en be heini sikan is timpu te kedtevangi nu kenami te menge kevuwazan ni Israyil su wey iulì dini te kenami he inged he Israyil kes daan he keg̵ehem dey he edhedian key te keugelingen dey he hadì?” 
ACT.1.7	Ne midtavak si Jesus te, “Iyan dà is Amey tew he Megbevayà duen din keg̵ehem te kegketau ke keenu he timpu egketuman is ebeelan din, ne wazà itug̵ut keniyu is kegketueni kayi. 
ACT.1.8	Iyan,” ke si Jesus, “ebeg̵ayan kew zin te g̵ehem emun egkelumunan kew en te Wag̵as he Mulin-ulin, ne is tudtul te keag̵i ku, idsangyew niw zini te Hiruselim wey id-eneb niw zini te prubinsya he Hudiya wey ziyà daan te prubinsya he Semarya wey minsan hendei zini te egketemanan te kelibutan.” 
ACT.1.9	Ne te nekag̵i ni Jesus haazà, nevatun sikandin pehendiyà te langit. Ne te kemulu zan pa edlingahà su ed-ahaan dan is kegkevatun din, neelangan si Jesus te g̵apun ne naawà sikandin diyà te ked-ehè dan.
ACT.1.10	Ne te kemulu pa sikandan dutun edlingahà diyà te langit, mibpaahà kandan diyà te uvey zan is dezuwa he maama he ebpenganlag is ugelingen dan. 
ACT.1.11	Ne migkag̵i heini is dezuwa te, “Sikiyu is menge tigGeliliya, maan is kemulu kew pa edlingahà diyà te langit? Heini si Jesus he neehè niw he nevatun pehendiyà te langit, keuzemè en edlikù dini te tanà, ne is kedlikù din, ne iring ded daan te kegkevatun din.”
ACT.1.12	Ne zutun mid-awà is menge epustul ziyà te vuvungan he egngezanan te Ulivuwan, ne mid-ulì dan diyà te inged he Hiruselim. (Haazà is buvungan, uvey zà te Hiruselim; sengekilumitru zà buwa is keziyù din.) 
ACT.1.13	Ne hein nekeuma zan diyà te Hiruselim, mid-ulì dan diyà te rug̵u he zivavew ziyà te valey he dus endanas he ubpeey zan. Iyan heini ensi Pedro, si Juan, si Santiago, si Andres, si Felipe, si Tomas, si Bartolome, si Mateo, si Santiago he anak ni Alfeo, si Simon Siluti, wey si Hudas he anak ni Santiago. 
ACT.1.14	Is langun kandan, nesevaha is gehinawa zan te ked-ampù diyà te Megbevayà ne midtampu zaan is menge vahi. Elin dutun si Maria sikan is iney ni Jesus wey is menge hazi ni Jesus.
ACT.1.15	Ne nekepira zutun, nengetig̵um is menge tumutuu, menge nenggatus wey keluwaan sikandan is mibpetemtempuwà dutun; ne midhitindeg si Pedro is egkag̵i te, 
ACT.1.16	“Menge suled, kenà egkehimu he kenà egketuman kes netagnà he insurat he Lalag te Megbevayà. Dengan mid-ulinan si David te Wag̵as he Mulin-ulin ne netagnè din si Hudas kes mibpalad ki Jesus diyà te edakep kandin. 
ACT.1.17	Si Hudas, duma tew he epustul, su insarig daan diyà te kandin is ebpeveelan kenitew te Nengazen,” ke si Pedro.
ACT.1.18	(Ne si Hudas, impemasa zin te tanà kes insuhul kandin tenged te kelelalung din ne neulug sikandin ne nekelangkeb ne mibetu is getek din ne nekepeyapat is bituka zin. 
ACT.1.19	Ne hein netuenan heini te menge tigHiruselim, migngezanan dan haazà is tanà te Ekildama he ke và dà egkeg̵iya, tanà he nepemasa te selapì he imbayad te kedhimetayi te etew.)
ACT.1.20	Ne ke si Pedro te, “Insurat dengan kes netagnà diyà te libru te menge Salmu he edhenduen te,
ACT.1.20	‘Ewai niw is ed-ubpaan din;
ACT.1.20	kinahanglan he wazè en ed-ubpà dutun.’
ACT.1.20	Duen daan insurat he lalag he edhenduen te,
ACT.1.20	‘Sikan is ebpeveelan kandin,
ACT.1.20	ipeveeli niw te zuma.’
ACT.1.21+ACT.1.22	Ne tenged dutun,” ke si Pedro, “kinahanglan he ebpilien is sevaha he ebpekeuman kenitew te sepulù wey sevaha he epustul. Kinahanglan he zuma tew zengan dutun te kebpekiduma tew te Nengazen tew he si Jesus, puun pa te kebpemewtismu ni Juan taman en te kebetuna ki Jesus pehendiyà te langit, su kinahanglan he ebpeketampu kenitew te kebpenistig̵us te kegkevanhew ni Jesus,” ke si Pedro. 
ACT.1.23	Ne mibpilian dan is dezuwa he maama, si Jose Hustu wey si Matias. (Is sevaha he ngazan kayi te si Jose ne si Bersabas.) 
ACT.1.24	Ne zutun in-ampù sikandan eni Pedro ke sikandan te, “Nengazen, iyan ka nesayud ke hengkey is diyà te g̵ehinawa te minsan hentei. Ne g̵untaan ipeehè nu kenami ke hendei zapit kayi te zezuwa is nepilì nu 
ACT.1.25	he mehimu he epustul he id-ilis ki Hudas. Su si Hudas, mid-engkezan din kes mibpeveelan kandin ne midhendiyè en te hustu he ed-ulian din.” 
ACT.1.26	Ne hein nepasad dan te ed-ampù midripa zan haazà is dezuwa ne iyan neripahan si Matias, ne nehimu sikandin he sevaha te menge epustul iring dutun te sepulù wey sevaha.
ACT.2.1	Ne hein andew en te pista he egngezanan te Pintikusti nevurun kes langun he menge tumutuu ziyà te sevaha he valey. 
ACT.2.2	Ne netekewtekew zan te zuen utew mezag̵ing he nezineg dan he ebpuun diyà te langit he henduen be te edselenuhug he utew mevendes he keramag. Ne haazà is dag̵ing, midsagkung dutun te seled te valey he nevurunan dan. 
ACT.2.3	Ne zutun nengeehè dan is henduen be te menge regreg te hapuy he nekedsisiveysivey he nemekeuntud te kada sevaha kandan. 
ACT.2.4	Ne mibpurungan ulini te Wag̵as he Mulin-ulin is kada sevaha kandan, ne netekewtekew zan pintezi te menge kineg̵iyan he kenè dan egketuenan sumalà is gehem he imbeg̵ey kandan te Wag̵as he Mulin-ulin.
ACT.2.5	Duen menge Hudiyu ziyà te Hiruselim he ziyà ebpemuun te minsan hendei he inged dini te tungkup te kelibutan ne menge metinumanen sikandan te sug̵ù te Megbevayà. 
ACT.2.6	Ne hein nezineg dan haazà is mezag̵ing, nerivurun sikandan dutun. Ne utew zan nengeinuinu su is kada sevaha zutun te menge etew he nerivurun, egkezineg din is kandin he keugelingen he kineg̵iyan he egkekag̵i zutun te menge tumutuu. 
ACT.2.7	Netik-awan dan ne nengeinuinu zan ne mibpein-inseey zan te, “Hengkey vuwa heini? Menge tigGeliliya is egkag̵i. 
ACT.2.8	Ne maan is egkezineg ta is kegkag̵i zan he iyan egkeg̵amit dan is kineg̵iyan te kada sevaha kenitew? 
ACT.2.9	Su zuen kayi te menge zuma tew menge tigPartya, menge tigMidya, wey menge tig-Ilam. Ne is duma kenitew, diyà ebpemuun te Misuputamya. Duen daan tigHudiya, tigKepedusya, tigPuntu, tig-Asya, 
ACT.2.10	menge tigPrigya, menge tigPempilya, menge tig-Ihiptu wey ebpemuun te menge inged diyà te Libya he uvey te Sirini. Ne zuen daan dini minsan menge tigRuma he menge Hudiyu wey kenà menge Hudiyu he nemeketuu zaan te tinuuwan te menge Hudiyu. 
ACT.2.11	Duen daan menge tigKrita wey menge tig-Erabya. Ne minsan pa te kenà ebpeked-iiring is kineg̵iyan tew, is kada sevaha kenitew, nesavut din is egkeg̵iyen su kandin he keugelingen he kineg̵iyan is egkeg̵amit kayi te menge tigGeliliya. Ne impesavut dan kenitew is utew meupiya he egkein-inuwan he vaal te Megbevayà,” ke sikandan. 
ACT.2.12	Ne is langun he menge etew zutun, utew zan nengeinuinu, su wazè dan mesavut haazà is nehitavù. Ne kenà egkerintas is kebpein-inseey zan he egkag̵i te, “Hengkey vuwa heini?” 
ACT.2.13	Ne is duma kandan, edsumpeliten dan haazà is menge tumutuu he egkag̵i zan te, “Egkengelangut heeyan!”
ACT.2.14	Ne zutun midhitindeg si Pedro ne midhitindeg daan haazà is menge zuma zin he sepulù wey sevaha he epustul. Ne mibpekezesen sikandin he egkag̵i te, “Sikiyu is menge zuma ku he menge Hudiyu wey langun niw te menge meg̵inged dini te Hiruselim, pemineg kew wey niw mesavut is egkeg̵iyen ku. 
ACT.2.15	Kunaan niw ke egkengelangut heini is menge zuma ku. Iyan, kenà egkehimu su liwazè pa he ebpemenahik is andew. 
ACT.2.16	Iyan heini kes netagnà dengan te ebpeneuven dengan he si Joel, su ke sikandin te,
ACT.2.17	‘Migkag̵i is Megbevayà te,
ACT.2.17	“Keuzemà te ketepusan he timpu, sikiyu is tivuuk he menusiyà,
ACT.2.17	ibpelumun ku keniyu is Wag̵as he Mulin-ulin.
ACT.2.17	Ne zutun ebpeneuven is menge anak niw he maama
ACT.2.17	wey is anak niw he vahi ne ibpesavut dan te menge etew is lalag ku.
ACT.2.17	Duen menge menguhed he ebpuwasan ku is id-ehè dan
ACT.2.17	wey zan maahà is kenà egkeahà te zuma.
ACT.2.17	Ne zuen menge meg̵urang
ACT.2.17	he edhimuwen ku he menge meneneg̵einep.
ACT.2.18	Su sikan is menge sulug̵uen ku,” ke sikandin,
ACT.2.18	“menge vahi se maama, ibpelumun ku kandan keuzemà is Wag̵as he Mulin-ulin
ACT.2.18	ne ebpeneuven ku sikandan
ACT.2.18	ne ibpesavut dan te menge etew is lalag ku.
ACT.2.19	Ne zuen menge egkengein-inuwan he singyal he ibpeehè ku
ACT.2.19	ziyà te langit wey ziyan daan te lumpad.
ACT.2.19	Egkeahà is lengesa wey hapuy wey zekelà he evel.
ACT.2.20	Siak is Nengazen,
ACT.2.20	te kenè pa keuzemà egkeuma is nevantug he andew te kedsiluti ku te menusiyà,
ACT.2.20	ebmerusirem is andew ne ebmerig̵à is bulan he iring te lengesa.
ACT.2.21	Ne zutun he timpu,
ACT.2.21	is minsan hentei he ebpehizuhizu kediey te Nengazen,
ACT.2.21	edlibriyen ku sikandin te silut.” ’ ”
ACT.2.22	Ne mid-uman megkag̵i si Pedro te, “Sikiyu is menge zuma ku he kevuwazan ni Israyil, pemineg̵a niw is egkeg̵iyen ku. Si Jesus, kes tigNeserit, sug̵ù sikandin te Megbevayà. Impesavut kenitew te Megbevayà he sug̵ù din si Jesus pinaag̵i te g̵ehem din wey menge egkein-inuwan wey menge singyal he mibpeveelan kandin te Megbevayà. Netuenan niw en heini is egkeg̵iyen ku su neulaula heini is langun dini te inged niw. 
ACT.2.23	Ne heini si Jesus, impalad te etew keniyu. Ne zaan he netuenan heini te Megbevayà su iyan imbanglis din ki Jesus. Impehimetayan niw sikandin te menge etew he kenà ed-azap te Megbevayà. Ne inransang dan te krus. 
ACT.2.24	Iyan, midlibri si Jesus te Megbevayà ne mibanhew zin su kenà egkehimu he egkevakus si Jesus te kemetayen. 
ACT.2.25	Netagnà dengan ni Hadì David is migkag̵i ni Jesus su ke sikandin te,
ACT.2.25	‘Layun ku egkeahà he edumahan a te Nengazen
ACT.2.25	su kenà sikandin ed-awà kayi te zapit
ACT.2.25	te egkekewanan ku,
ACT.2.25	umba kenà a egkesemukan.
ACT.2.26	Tenged kayi ne utew meupiya is gehinawa ku
ACT.2.26	ne melipayen is kegkag̵i ku.
ACT.2.26	He Nengazen, idsarig ku kenikew is lawa ku
ACT.2.27	su netuenan ku he kenè nu ebpesegdanen
ACT.2.27	is gimukud ku ziyà te Iveyaan.
ACT.2.27	Siak is metinumanen he sulug̵uen nu,
ACT.2.27	netuenan ku zaan he kenè nu idtug̵ut
ACT.2.27	he meredak is lawa ku.
ACT.2.28	Impeehè nu kediey sikan is ibayà
ACT.2.28	pehendiyà te untung he wazà pidtemanan.
ACT.2.28	Emun layun ka zuma ku,
ACT.2.28	utew zekelà is kediey he kelipey.’
ACT.2.29	Ne impelaus ni Pedro haazà is egkeg̵iyen din, ke sikandin te, “Menge suled ku, netuenan tew he sikan is tipehuna he hadì tew he si David dengan, neug̵et en he minatey wey inleveng ne wazè pa mahanew is leveng din. 
ACT.2.30	Ne si David, geina te mibpenaub te Megbevayà, nesavut din ke hengkey is impenaad kandin te Megbevayà su si David, iyan penaad kandin te Megbevayà is: keuzemà duen kevuwazan din he egkehimu he hadì he iring kandin. 
ACT.2.31	Ne g̵eina te netuenan ni David he iyan heini ebeelan te Megbevayà, netagnè din is kebenhawa ki Kristu, sikan is mibpilì te Megbevayà he ibpahadì su ke si David te,
ACT.2.31	‘Wazà sikandin pesegdana te Megbevayà diyà te Iveyaan, ne wazà daan meredak is lawa zin.’ ”
ACT.2.32	Ne ke si Pedro te, “Iyan egkeg̵iyen din si Jesus he mibanhew te Megbevayà. Ne is langun te sikami, ebpeketistig̵us key he nevanhew su neehè en te menge mata zey. 
ACT.2.33	Midtulus en si Jesus ne impepinuu en diyà te lavew he pinuuwà diyà te zapit te egkekewanan te Megbevayà, ne imbeg̵ey kandin te Amey tew he Megbevayà is Wag̵as he Mulin-ulin he impesarig din kandin. Umba nengeehè niw wey nengezineg niw g̵untaan heini is langun he egkein-inuwan su ebpuun te g̵ehem te Wag̵as he Mulin-ulin he imbeg̵ey te Megbevayà. 
ACT.2.34	Ne zutun te netagnà ni David wazè din iyan keg̵iya is kandin he lawa su wazà iyan si David tulusa te Megbevayà pehendiyà te langit. Duen selakew pa he insurat he lalag ni David he ke sikandin te,
ACT.2.34	‘Migkag̵i is Megbevayà diyà te Nengazen ku,
ACT.2.34	ke sikandin te,
ACT.2.34	“Dini ke zè pa pinuu
ACT.2.34	te zapit te egkekewanan ku
ACT.2.35	taman te kenè ku pa
ACT.2.35	ibpeluhud diyà te kenikew
ACT.2.35	is menge kuntada nu.’’ ’
ACT.2.36	Na,” ke si Pedro, “kinahanglan he edsevuten tew te langun he menge kevuwazan ni Israyil he si Jesus, sikan is inransang niw te krus, midhimu en te Megbevayà he Nengazen wey hadì tew te langun.”
ACT.2.37	Ne hein nezineg haazà te menge etew utew zan nekedsendit. Ne ke sikandan diyà te ki Pedro wey te menge zuma zin he epustul te, “Menge suled, ebmenumenu key?” 
ACT.2.38	Ne midtavak si Pedro te, “Kada sevaha keniyu, iniyug̵i zin is mezaat he ulaula zin ne mebpebewtismu wey metueni he ebpekidsevaha sikandin ki Jesu Kristu. Ne human egkepesaylu is menge salè din ne is Wag̵as he Mulin-ulin, ibeg̵ey kandin te Megbevayà. 
ACT.2.39	Su sikitew wey is menge kevuwazan tew, iyan mibpenaazan te Megbevayà te Wag̵as he Mulin-ulin ne kenà iyan kiw zà mibpenaazan kayi, kekenà, elin daan sikan is menge etew he ziyà ed-ubpà te meziyù, is minsan hentei he edhimuwen te Nengazen tew he Megbevayà he meketuu kandin.”
ACT.2.40	Ne mezakel he menge ketezengan is insambag ni Pedro kandan, ke sikandin te, “Likayi niw is limas te Megbevayà kayi te menge etew g̵untaan he memezaat is ulaula.” 
ACT.2.41	Ne zutun, mezakel is nemeketuu te impesavut kandan ni Pedro ne mibpebewtismu sikandan. Ne zutun he andew neumanan kes menge tumutuu te tetelu he libu.
ACT.2.42	Ne te kada andew ebpemineg dan te ibpenurù kandan te menge epustul. Mibpekid-upakat dan te langun he menge tumutuu ne mibeelan dan te tedeman is kebpatey ni Jesus pinaag̵i te kegkaan te supas ne layun dan ed-ampù.
ACT.2.43	Mezakel is menge egkein-inuwan wey singyal he nehimu pinaag̵i te menge epustul, umba neteg̵uan is menge etew te kegkehandek te Megbevayà. 
ACT.2.44	Mezesen is kebpekid-upakat te menge tumutuu. Sikan is duen azen din, mibeg̵ayan din daan is menge zuma zin. 
ACT.2.45	Imbelegyè dan is menge azen dan wey menge tanà ne is halin dutun, ne mibpenalad dan diyà te langun he menge zuma zan sumalà is kinahanglan te kada sevaha. 
ACT.2.46	Ne kada andew edtig̵um is langun he menge tumutuu zuen te zekelà he simbahan he egngezanan te Valey te Megbevayà. Ne egkesevaha zan daan he utew melipayen te kegkaan dan dutun te menge valey zan wey kebpevegbeg̵ayè dan. 
ACT.2.47	Ne nekezalig dan te Megbevayà ne egkengetahud sikandan te minsan hentei. Ne te kada andew zutun duen menge etew he ebpeketuu. Ne is langun dutun, edlibriyen te Megbevayà wey kenè din en sikandan mesiluti ne haazà nemekeuman te menge tumutuu.
ACT.3.1	Ne sengeandew te zutun he timpu mibpezumahà si Pedro wey si Juan is edtekezeg pehendiyà te Valey te Megbevayà su uras en te ked-ampù su liwazè en he ebpenaug is andew. 
ACT.3.2	Ne zuen lilimusan dutun he puun pa te ked-enaka kandin kenè en ebpekehipanew. Kada andew ed-uwiten sikandin te menge zuma zin ne idsavuk dan diyà te uvey te pultahan te simbahan he egngezanan te Valey te Megbevayà, sikan is pultahan he egngezanan te Mekempet. Iyan idsevuka kandin dutun su wey mekevuyù te limus diyà te menge etew he edseled dutun te simbahan. 
ACT.3.3	Ne hein neehè din si Pedro wey si Juan is edseled dutun te simbahan, mibuyuan din te limus. 
ACT.3.4	Ne midtengtengan sikandin ni Pedro wey ni Juan ne ke si Pedro te, “He Mama, ahaa key kenikew.” 
ACT.3.5	Ne midlingehè din sikandan su kunaan din ke zuen selapì he ibeg̵ey kandin. 
ACT.3.6	Ne migkag̵i si Pedro te, “Wazè ku naazen he vulawan wey selapì, iyan, is naazen ku, ibeg̵ey ku kenikew. Tenged te g̵ehem te ngazan ni Jesu Kristu he tigNeserit, ebpekehipanew ka!” 
ACT.3.7	Ne zutun migewezan ni Pedro is kewanan he velad dutun te kenà ebpekehipanew ne mid-enew zin. Ne zutundutun neteg̵uan te zesen is menge paa zutun te etew. 
ACT.3.8	Ne midtik-ew medhitindeg ne midhipanew ne miduma kandan te edseled dutun te simbahan he se mekelinglingketew ne se mekelangkadlangkad he edalig te Megbevayà. 
ACT.3.9	Ne is langun he menge etew zutun he nekeahà kandin te edlangkadlangkad he edalig te Megbevayà, 
ACT.3.10	ne nekilala zan he iyan kes lilimusan he ziyà ebpimpinuu te uvey te simbahan duen te pultahan he egngezanan te Mekempet. Ne utew zan nengeinuinu zutun te kegkeulii kandin.
ACT.3.11	Ne te kemulu pa sikandin ebpaag̵ak ki Pedro wey ki Juan, nengevurun is langun he menge etew he zutun, ne mibpelelag̵uy ne midlig̵uy kandan su nengeinuinu zan. Ne ziyà sikandan te uvey te simbahan dutun te helungà he egngezanan te Helungà ni Sulumun. 
ACT.3.12	Ne hein naahà haazà ni Pedro, migkeg̵iyan din haazà is menge etew te, “Menge kezuzumahi ku he menge kevuwazan ni Israyil, maan is igkeinuinu niw utew heini? Maan is edtengtengan key keniyu? Kunaan niw vuwa ke pinaag̵i te kenami en he g̵ehem wey ke tenged be te wazè dey salà, ne neulian dey heini wey mekehipanew. 
ACT.3.13	Is Megbevayà he ed-ezapen te menge kepuun tew he si Abraham, si Isaak, wey si Hakub, midtulus din is sulug̵uen din he si Jesus. Ne te wazè pa sikandin tulusa, impalad niw ziyà te menge punuan ne midsumpalit niw ziyà te etuvangan ni Gubirnedur Pilatu. Ne si Pilatu, edlibriyen din pezem si Jesus, 
ACT.3.14	iyan, sikiyu, wazè niw mesuati sikandin is wag̵as he wazà kandin he mezaat he ulaula. Midhangyù kew he iyan libriya ni Pilatu kes teremunù he nepirisu. 
ACT.3.15	Ne sikan is puunà te untung he wazà pidtemanan, midhimetayan niw, iyan, mibanhew sikandin te Megbevayà. Ebpeketistig̵us key he nevanhew en si Jesus su neehè dey. 
ACT.3.16	Ne iyan nekeulì kayi te kenà ebpekehipanew is gehem te ngazan ni Jesus. Heini is etew he kilala niw he neehè niw g̵untaan, tenged te kedtuu zey ki Jesus neulian heini kayi te etuvangan niw su nekesarig key te g̵ehem te ngazan ni Jesus.
ACT.3.17	Ne g̵untaan menge suled, netuenan ku he sikiyu wey is menge punuan tew, mibeelan niw is mezaat diyà te ki Jesus tenged te wazè niw mesavut ke hentei sikandin. 
ACT.3.18	Impesavut dengan te Megbevayà pinaag̵i te tagnà te ebpemeneuven din he edresayen te menge etew is mibpilì din he ibpahadì. Ne midhimu zin he metuman heini pinaag̵i te mid-ulaula niw. 
ACT.3.19	Ne g̵untaan kinahanglan he ed-iniyug̵an tew en is memezaat he ulaula. Ed-empuan tew is Nengazen ne ebpeseyluwen kiw zin te menge salè tew. Ne zutun duen timpu he ebeg̵ayan is gehinawa tew te zesen he ziyà ebpuun te kandin. 
ACT.3.20	Ne edsug̵uen din dini te kenitew si Jesus he iyan kes mibpilì din he ibpahadì kenitew. 
ACT.3.21	Diyè pa si Jesus ebpekeubpà te langit taman te kenè pa edhimuwen te Megbevayà he veg̵u is minsan hengkey sumalà te netagnà dengan pinaag̵i te ebpemeneuven din. 
ACT.3.22	Migkag̵i si Moises dengan te, ‘Is Megbevayè tew he Nengazen te langun, edsug̵uen din dini te keniyu is ebpeneuven din iring te kedsug̵ua zin kedì. Ne haazà is edsug̵uen din, duma tew zaan he Hudiyu. Kinahanglan he edtumanen niw is minsan hengkey he sug̵ù din keniyu. 
ACT.3.23	Ne sikan is kenà ebpemineg kandin te ebpeneuven te Megbevayà, kenè en sikandin idragkes te menge etew he ed-ulinan te Megbevayà,’ ke si Moises dengan. 
ACT.3.24	Ne is menge zuma he ebpemeneuven dengan he ebpemenagnà,” ke si Pedro, “iring ki Samuel wey is nemekesunud kandin, netagnè dan daan is egkengeulaula g̵untaan. 
ACT.3.25	Ne zuen impenaad te Megbevayà dengan pinaag̵i te ebpemeneuven din. Ne iyan kiw is menge Hudiyu sikan is mibpenaazan dengan te Megbevayà te langun he meupiya he idtuvad din. Umba ebpekeambit kiw zaan te impenaad dengan te Megbevayà diyà te menge kepuun tew, su migkag̵i is Megbevayà diyà te ki Abraham te, ‘Pinaag̵i te kevuwazan nu edtuvazan ku te meupiya is tivuuk he menusiyà dini te kelibutan.’ 
ACT.3.26	Umba,” ke si Pedro, “hein midsug̵ù te Megbevayà is sulug̵uen din he si Jesus, impehuna zin ipehendini te kenitew te menge Hudiyu su wey kiw zin metevangi pinaag̵i te kebpeengkezi zin kenitew te memezaat he ulaula tew.”
ACT.4.1	Ne zutun te kemulu pa egkag̵i si Pedro wey si Juan diyà te menge etew, mibeyaan sikandan te menge memumuhat wey te kepitan te guwardya ziyà te simbahan wey elin daan is menge Sedusiyu. 
ACT.4.2	Ne heini is menge punuan, neepesan dan is penurù eni Pedro te menge etew su impenurù ni Pedro he is kegkevanhew ni Jesus, iyan timaan he egkengevanhew keuzemà is menge etew. 
ACT.4.3	Ne midakep dan si Pedro wey si Juan ne g̵eina te mahapun en utew, mibpirisu zan su idtag̵ad dan taman te egkepawà. 
ACT.4.4	Ne minsan pa zutun, neketuu is mezakel he nekepemineg engki Pedro. Ne tenged dutun is kezakel te menge maama zutun te nemeketuu ki Jesus ne migawhat te lelima he libu.
ACT.4.5	Ne hein nepawà nengetig̵um diyà te inged he Hiruselim is menge menunudlù te kesug̵uan wey is menge ebmeg̵urangen wey is menge zuma pa he punuan he menge Hudiyu. 
ACT.4.6	Ne elin daan dutun si Anas, is lavew he memumuhat wey si Keyipas wey si Juan wey si Alejandro wey menge zuma pa he mesipeg he kezuzumahi ni Anas. 
ACT.4.7	Ne impeetuvang dan si Pedro wey si Juan, ne mid-insaan dan te, “Hengkey heini he g̵ehem is ingkeulii kayi te kenà ebpekehipanew, ne hentei is mibeg̵ey keniyu kayi te g̵ehem?” 
ACT.4.8	Ne zutun midtavak si Pedro is nepurung ulini te Wag̵as he Mulin-ulin, ke sikandin te, “Sikiyu is menge punuan wey ebmeg̵urangen dey, 
ACT.4.9	emun iyan niw id-insà kenami ke mibmenumenu zey is meupiya he midhimu zey kayi te kenà ebpekehipanew, ne emun iyan niw zaan id-insà ke hengkey he g̵ehem is ingkeulii kandin, 
ACT.4.10	ne sikiyu wey is langun he menge zuma ku he kevuwazan ni Israyil, kinahanglan he sevuta niw heini. Su heini is etew he zini te etuvangan niw, neulian sikandin pinaag̵i te g̵ehem te ngazan ni Jesu Kristu he tigNeserit. Heini si Jesus, inransang niw te krus ne minatey, iyan, mibanhew te Megbevayà. 
ACT.4.11	Iyan si Jesus kes batu he netagnà te insurat dengan he Lalag te Megbevayà he edhenduen te,
ACT.4.11	‘Sikan is batu he himan te valey,
ACT.4.11	mid-engkezan niw te menge pandey
ACT.4.11	su kunaan niw ke wazè din pulus.
ACT.4.11	Iyan, nehimu en heini g̵untaan he vatu
ACT.4.11	he iyan dà igkepurungi te valey.’
ACT.4.12	Iyan dà si Jesus ebpekelibri te silut kenitew,” ke si Pedro, “su zini te tivuuk he kelibutan wazè en duma pa he ngazan he etew he ebpemeleveg he imbeg̵ey te Megbevayà.”
ACT.4.13	Ne zutun, haazà is menge punuan he menge Hudiyu, hein neehè dan he kenà egkehandek si Pedro wey si Juan he egkag̵i wey hein netuenan dan he kenà metikang is netunghaan dutun te zezuwa ne kenà metikang is pid-etawan dan, ne nengeinuinu zan. Ne human dan dutun mekilala he menge zuma zengan ni Jesus si Pedro wey si Juan. 
ACT.4.14	Ne edsumpeliten dan pezem haazà is egkein-inuwan he mid-ulaula eni Pedro, iyan, geina te zutun daan kes etew he neulian wazè en egkekag̵i zan. 
ACT.4.15	Umba, dutun te rug̵u he netig̵uman dan migkeg̵iyan dan ensi Pedro he med-awè dan dè pa. Ne zutun mibitiyara zan, ke sikandan te, 
ACT.4.16	“Ebmenmenuwen tew heini is menge etew su venar man iyan he egkein-inuwan is nehimu zan, ne nevantug en heini zini te tivuuk he inged he Hiruselim ne kenè tew egkevarew. 
ACT.4.17	Edewayen tew nasì sikandan he kenè dan en maan ipenurù is kedtuu te ngazan ni Jesus diyà te minsan hentei su wey kenà mekeeneb heini is ibpenurù dan diyà te menge etew.” 
ACT.4.18	Ne zutun impelikù dan ensi Pedro ne mibpelihandek dan ne migkeg̵iyan dan te, “Kenè niw en maan ipenurù is kedtuu te ngazan ni Jesus.”
ACT.4.19	Ne midtavak si Pedro wey si Juan te, “Isipa niw ke hendei zapit is egkesuatan te Megbevayà kayi te zezuwa he paag̵i: ke edtumanen dey ve is sug̵ù niw he kenè dey ibpenurù is ngazan ni Jesus, wey ke edtumanen dey is ebpeveelan kenami te Megbevayà. 
ACT.4.20	Kenà egehimu he kenè dey idsangyew is nezineg dey wey is neehè dey,” ke si Pedro. 
ACT.4.21	Iyan, impaawè ded sikandan ne mibeleuzan dan he kenà ipesangyew. Ne haazà is menge ebmeg̵urangen, wazè dan neisip he paag̵i te kedsiluti kandan su nahandek dan te menge etew. Is langun he menge etew, midalig dan is Megbevayà tenged te egkein-inuwan he nehimu, 
ACT.4.22	su kes etew he neulian, subre en he kepatan he tuig is keg̵urang din, umba nengeinuinu is menge etew.
ACT.4.23	Ne zutun hein impeg̵uwè en si Pedro wey si Juan, mid-ulì dan diyà te menge zuma zan he tumutuu. Ne mibpenudtul zan haazà is imbelaud kandan te menge punuan he menge memumuhat wey menge ebmeg̵urangen. 
ACT.4.24	Ne is menge tumutuu, hein nezineg dan haazà, ne mid-amur-amur zan te ked-ampù. Ne iyan heini ked-ampù dan, ke sikandan te, “Megbevayà he Nengazen te langun, nenlimbag ka te langit wey tanà wey zag̵at wey is langun he tag̵ù kayi. 
ACT.4.25	Iyan ka kes nekekag̵i zengan pinaag̵i te kepuun dey he sulug̵uen nu he si Hadì David, su mid-ulinan sikandin te Wag̵as he Mulin-ulin ne nekag̵i zin he,
ACT.4.25	‘Maan is utew nengepauk is menge etew
ACT.4.25	he kenà menge Hudiyu,
ACT.4.25	wey maan is ebpekeisip sikandan te wazè din pulus?
ACT.4.26	Su migkayew en is menge hadì dini te kelibutan
ACT.4.26	wey nengetig̵um is menge punuan
ACT.4.26	su edtebeken dan is Nengazen wey egkuntedahan dan
ACT.4.26	is mibpilì din he hadì.’
ACT.4.27	Na,” ke sikandan is ed-ampù te, “netuman en kes migkag̵i nu su zini te Hiruselim mid-uyun is menge Hudiyu wey is kenà menge Hudiyu su si Hadì Hirudis wey si Gubirnedur Pilatu, nesevaha zan he ebpekigkuntada ki Jesus he pinilì nu he sulug̵uen he ibpahadì nu. 
ACT.4.28	Ne mid-uyunan dan ke hengkey is ed-ul-ulahan dan diyà te kandin sumalà is imbanglis nu he meulaula zan. 
ACT.4.29	Ne ahaa nu man guntaan, Nengazen, is menge pelihandek dan kenami. Iveg̵ey nu kenami g̵untaan te menge sulug̵uen nu is kevurut wey key kenà mahandek te kedsangyew te lalag nu. 
ACT.4.30	Ipelepew nu is gehem nu su wey zey meulii is egkengezeruwan, wey zuen daan menge egkein-inuwan wey singyal he igkepeehè dey pinaag̵i te g̵ehem te ngazan ni Jesus he pinilì nu he sulug̵uen nu.” 
ACT.4.31	Ne hein nekeampù dan, ne neg̵ezam dan he egkehuyung haazà is baley he netig̵uman dan. Ne mibpurungan ulini te Wag̵as he Mulin-ulin is kada sevaha kandan, ne wazè dan ikehandek is kedsengyawa zan te Lalag te Megbevayà.
ACT.4.32	Mezesen is kebpekid-upakat te menge tumutuu su nesevaha zà is isip dan wey g̵ehinawa zan. Wazà minsan sevaha kandan he mid-isip din is menge azen din he iyan dà sikandin ebpehimulus, kekenà, mid-isip dan he sevaha zan dà te azen. 
ACT.4.33	Ne is menge epustul, utew zekelà is gehem he imbeg̵ey kandan te kedtistig̵us he nevanhew is Nengazen tew he si Jesus, ne zekelà daan is kedtuvazi te Megbevayà te langun kandan te nemeketuu ki Jesus. 
ACT.4.34	Ne is minsan hentei kandan, kenà edlised te minsan hengkey su is duma zan he zuen din tanà wey ke valey ve, ibelegyè din 
ACT.4.35	ne ibeg̵ey zin is halin dutun diyà te menge epustul ne ebeg̵ayan te menge epustul is minsan hentei he edlised. 
ACT.4.36	Ne zuen duma zan he tigSipru he Hudiyu zaan he kevuwazan duen te tipehuna he si Levi. Iyan ngazan din si Jose ne migeraran te menge epustul ki Bernabe he ke và dà egkeg̵iya, ebpekeveg̵ey te kezesen te kedtuu. 
ACT.4.37	Ne zuen tanà ni Bernabe, ne imbelegyè din haazà. Ne imbeg̵ey zin is halin dutun diyà te menge epustul.
ACT.5.1	Ne zuen maama zutun he egngezanan ki Eneniyas. Is esawa zin, egngezanan ki Sepira. Imbelegyè din is tanè dan, 
ACT.5.2	iyan, midtipig̵an din is bahin dutun te halin. Ne haazà, ingkesuat daan te esawa zin. Ne is wazè din tipig̵i, mid-uwit din ne imbeg̵ey zin te menge epustul, 
ACT.5.3	Ne migkeg̵iyan sikandin ni Pedro te, “Eneniyas, maan is ebpevayàbayè ka ki Setanas su edlimbungan niw is Wag̵as he Mulin-ulin su kenè niw id-amin is selapì. 
ACT.5.4	Te wazè niw pa ivelegyà, kenè be keniyu he tanà? Ne minsan dutun te ingkevelegyè niw en, kenè be keniyu pa he vayàbayà is selapì? Ne maan is neisip niw heini is mezaat he ulaula? Kenà etew zà is edlimbungan niw, kekenà, iyan is Megbevayà.” 
ACT.5.5+ACT.5.6	Ne te kegkezineg̵a ni Eneniyas kayi he lalag, 
ACT.5.7	Ne te menge tetelu he uras dutun nekeuma is esawa ni Eneniyas. Wazè din pa metueni is nehitavù ki Eneniyas. 
ACT.5.8	Ne mid-insà si Pedro te, “He Bayi, heini is selapì, iyan dè be heini nezawat niw te kebelegyaa niw te tanè niw?” Ne midtavak haazà is bahi te, “Es, uya, iyan dà heeyan.” 
ACT.5.9	Ne migkag̵i en maan si Pedro te, “Maan is mid-uyunan niw he ebpenggezaman niw is Wag̵as he Mulin-ulin? Ebpekeume en maan kes menge maama he midleveng te esawa nu. Ne ed-uwiten ke zan daan su idleveng ka.” 
ACT.5.10	Ne zutundutun nepiley si Sepira ne minatey. Ne hein nekeseled haazà is menge maama ne neehè dan sikandin he minatey. Ne mid-uwit dan ne inleveng dan diyà te zurug te leveng te esawa zin. 
ACT.5.11	Ne tenged dutun utew en nengehandek is langun he menge tumutuu wey minsan hentei he nekezineg dutun te neulaula.
ACT.5.12	Ne is menge epustul, mezakel is menge singyal wey egkein-inuwan he impeehè dan te menge etew. Ne is langun he menge tumutuu, diyè dan layun egketig̵um te egngezanan te Helungà ni Hadì Sulumun. 
ACT.5.13	Ne is kenà menge tumutuu, kenà edtampu kandan su egkengehandek, asal is langun he tigHiruselim, edtehuzen dan is menge tumutuu. 
ACT.5.14	Ne layun ed-iseg is kegkeumani te menge tumutuu. Ne tenged dutun utew zan en mezakel is menge maama wey vahi he nemeketuu te Nengazen he si Jesus. 
ACT.5.15	Ne tenged te menge egkein-inuwan he nehimu te menge epustul, mid-uwit te menge etew is menge egkengezeruwan ne impenavuk dan diyà te kilid te menge kersada he impemehizeg̵à diyà te menge ikam wey hizeg̵aan dan su wey melembungi sikandan te alung ni Pedro ke edsag̵ad. 
ACT.5.16	Ne is menge meg̵inged te menge inged he ziyà te uvey te Hiruselim, midhendiyè dan te Hiruselim is ebpemen-uwit te menge egkengezeruwan wey ebpenlelungen te mezaat he mulin-ulin ne nengeulian is langun kandan.
ACT.5.17	Ne zutun he timpu, is lavew he memumuhat wey menge zuma zin he menge Sedusiyu, utew zan nengesina zutun te menge epustul. Ne midwaleng dan dà 
ACT.5.18	ne midakep dan is menge epustul ne mibpirisu zan. 
ACT.5.19	Ne zutun te mezukilem, netekewtekew puwasi te velinsug̵uen te Nengazen haazà is pirisuwan ne impaawè din dutun is menge epustul 
ACT.5.20	ne migkeg̵iyan din sikandan te, “Hendiyè kew te Valey te Megbevayà ne ipenurù niw te langun he menge etew heini is beg̵u he untung.” 
ACT.5.21	Ne hein nepawà dutun, midhendiyè dan te simbahan he egngezanan te Valey te Megbevayà ne mibpenurù dan.
ACT.5.21	Ne nekeuma zutun te simbahan is lavew he memumuhat wey menge zuma zin, ne mibpenenawag haazà is lavew he memumuhat he medtig̵um is menge ebmeg̵urangen wey is menge punuan te menge Hudiyu, ne zuen daan midsug̵ù din diyà te pirisuwan su ebpeveyaan sikan is menge epustul. 
ACT.5.22	Ne hein nekeuma ziyà te pirisuwan haazà is menge pulis, wazè dan naahà. Ne midlikù dan ne midtudtul zan ke hengkey is nehitavù, ke sikandan te, 
ACT.5.23	“Hein nekeuma key ziyà te pirisuwan, neehè dey he nepurungan melekevi is gemawan ne is menge vantey, dutun dan te uvey te g̵emawan, iyan, te kebpuwas dey wazè dey naahà diyà te seled,” ke sikandan. 
ACT.5.24	Ne hein nezineg haazà te kepitan te guwardya ziyà te simbahan wey te menge punuan he memumuhat, neked-iinseey zan ke hendei vuwa is menge epustul. 
ACT.5.25	Ne zutun duen midseled he etew he egkag̵i te, “Sikan is mibpirisu niw, kayi zan te simbahan is ebpenurù te menge etew.” 
ACT.5.26	Ne zutun mibeyaan haazà is menge epustul zutun te kepitan wey menge pulis ne mid-uwit dan sikandan diyà te menge punuan, ne wazà bug̵ela zutun te pulis haazà is menge epustul su nahandek dan te menge etew su kela ke tulenga sikandan te vatu.
ACT.5.27	Ne hein nekeuma zan en, in-etuvang dan haazà is menge epustul ziyà te menge punuan. Ne migkeg̵iyan sikandan dutun te lavew he memumuhat, 
ACT.5.28	ke sikandin te, “Imbelaud dey keniyu he kenè niw ipenurù is kedtuu te ngazan ni Jesus. Ne hengkey heini is mid-ulaula niw? Insangyew niw is penurù niw zini te tivuuk he Hiruselim ne kenà taman dà kayi is mid-ulaula niw, kekenà, iyan key pa keniyu ebesulan te kedhimetayi ki Jesus.” 
ACT.5.29	Ne zutun midtavak si Pedro wey is duma he menge epustul te, “Kinahanglan he edtumanen dey is sug̵ù te Megbevayà kenà is menge sug̵ù he mibeelan te etew. 
ACT.5.30	Mibunù niw si Jesus su inransang niw te krus, iyan, is Megbevayà he edsimbahan te menge kepuun tew, mibanhew zin si Jesus. 
ACT.5.31	Ne midtulus din en ne ziyè en sikandin te zapit te egkekewanan te Megbevayà. Sikitew is menge kevuwazan ni Israyil, egalen tew sikandin wey iyan kenitew edlibri te silut. Ne ebpeiniyug̵an din kenitew is mezaat he ulaula ne ebpeseyluwen kiw zin. 
ACT.5.32	Ne sikami, ebpeketistig̵us key he nengeulaula heini is langun. Ne ebpirmahan daan heini te Wag̵as he Mulin-ulin su mibpeulinan kandin te Megbevayà is langun he edtuman te menge sug̵ù din.”
ACT.5.33	Ne hein nezineg heini te menge punuan, utew zan nengepauk ne ed-isipen dan en edhimetayi is menge epustul. 
ACT.5.34	Iyan, duen duma zan he egngezanan ki Gemelil. Perisiyu sikandin he menunudlù te kesug̵uan wey telehuzen te langun he menge etew. Ne midhitindeg heini ne insug̵ù din he ed-uwiten dè pa ziyà te g̵awas haazà is menge epustul. Ne hein diyè dan en te g̵awas, 
ACT.5.35	migkeg̵iyan ni Gemelil haazà is menge zuma zin te, “Sikiyu is menge zuma ku he kevuwazan ni Israyil, kenè tew edegdeg̵usuwan ke hengkey is ed-ul-ulahan tew kayi te menge etew 
ACT.5.36	Su zengan duen etew he egngezanan ki Tiyudas he mibpetuu he kenà etew zà duen sikandin. Menge heepat he g̵atus he menge maama is midsundan kandin. Iyan, dutun te kegkepetaya kandin ne nekedsusuwey is menge sumusundan din ne nahanew en haazà is ed-ul-ulahan dan. 
ACT.5.37	Ne zutun nekesunud si Hudas he tigGeliliya zutun te timpu te kedsinsusa te gubirnu te tivuuk he menge etew. Ne zuen dutun nemekesundan daan kandin, asal midhimetayan daan sikandin ne nemekedsusuwey zaan haazà is menge sumusundan din. 
ACT.5.38	Ne tenged dutun iyan sambag ku keniyu g̵untaan is: kenè tew en edhilevetan heini is menge etew, kekenà, ebpesegdanen tew su emun diyè dà ebpuun te etew zà duen is ebeelan dan wey ibpenurù dan, egkehanew zed gihapun. 
ACT.5.39	Iyan, ke ziyà ebpuun te Megbevayà, ne kenè tew egkezaag. Ne kenà dutun dà taman su egkekuntada tew is Megbevayà!” ke si Gemelil. Ne zutun mibpezumdumahan haazà te menge punuan is sambag ni Gemelil, 
ACT.5.40	iyan, impeseled dan en maan haazà is menge epustul ne impevug̵el zan. Ne migkeg̵iyan dan haazà is menge epustul he kenè dan ipenurù is kedtuu te ngazan ni Jesus ne zutun impaawè dan. 
ACT.5.41	Ne is menge epustul, migenat dan ne utew zan nelipey su mid-isip sikandan te Megbevayà he meinentusen te ked-el-eleza kandan tenged te kedtuu zan ki Jesus. 
ACT.5.42	Ne te kada andew ziyè dan gihapun te simbahan wey ziyà te menge valey is ebpenurù te Meupiya he Tudtulanen te keag̵i ni Jesus, sikan is mibpilì te Megbevayà he ibpahadì.
ACT.6.1	Ne zutun he timpu ed-iseg ebmezakel is menge tumutuu ki Jesus. Is menge tumutuu he Hudiyu he Gerisyahanen is kineg̵iyan dan, duen ibmezaat te g̵ehinawa zan te zuma he menge tumutuu he Hudiyu. Egkag̵i haazà is menge Gerisyahanen he kenà pudu egkeveg̵ayan is kandan he menge valu he vahi ke ebpeneltelazen te kada andew is idtavang dutun te menge valu he vahi. 
ACT.6.2	Ne zutun midtig̵um te menge epustul is langun he menge tumutuu ne ke sikandan te, “Kenà meupiya ke sikami is menge epustul, emun ed-engkezan dey is kebpenurù te Lalag te Megbevayà wey zey mevahinbahin is ibpenavang. 
ACT.6.3	Umba, menge suled,” ke sikandan, “meupiya ke ebpilì kew te pitu he menge zuma niw he telehuzen. Kinahanglan he iyan ebpilien is menge maama he memetau he netuenan niw he nepurung sikandan ulini te Wag̵as he Mulin-ulin. Ne ibeg̵ey zey ziyà te kandan is keg̵ehem te kebahinbahin. 
ACT.6.4	Ne sikami mulà, is menge epustul, egkehimu he ebpurungan dey is baal zey te ked-ampù wey kebpesavut te Lalag te Megbevayà.” 
ACT.6.5	Ne hein nezineg haazà te menge tumutuu, nengesuat dan dutun te sambag te menge epustul. Ne mibpilì dan si Esteban. Ne si Esteban, utew mezesen is kedtuu zin wey nepurung sikandin ulini te Wag̵as he Mulin-ulin. Ne elin dutun te nepilì dan si Felipe, si Pukuru, si Nikenur, si Timen, si Perminas, wey si Nikulas he tig-Entiyukya. Ne haazà si Nikulas, kenà Hudiyu, iyan, neketuu zengan te tinuuwan te menge Hudiyu. 
ACT.6.6	Ne impeetuvang dan diyà te menge epustul haazà is nengepilì dan ne in-ampù sikandan te menge epustul ne midepenetan sikandan dutun te menge epustul 
ACT.6.7	Ne impeiseg dan is kedweliya zan te Lalag te Megbevayà diyà te mezakel he menge etew. Ne utew mahabet is menge tigHiruselim he nemeketuu ki Jesus. Ne mezakel zaan is menge memumuhat he nemeketuu.
ACT.6.8	Ne si Esteban, midtuvazan sikandin te Megbevayà ne zekelà is gehem din. Mezakel is menge egkein-inuwan wey menge singyal he ingkepeehè din diyà te menge etew. 
ACT.6.9	Ne zuen daan menge kuntada ni Esteban. Iyan is menge Hudiyu he ziyà edsimba te egngezanan te Simbahan te menge Uripen he Nengevelukasan. Is duma kandan ne menge tigSirini, tig-Elihendriya, tigSilisya, wey tig-Asya. Ne ebpekidlewanè dan ki Esteban. 
ACT.6.10	Iyan, mibeg̵ayan si Esteban te ketau te Wag̵as he Mulin-ulin umba wazè dan igkelawan te ketezengan din. 
ACT.6.11	Ne zutun duen menge etew he midsuhulan dan wey zan meulug̵i si Esteban te salà, ne egkag̵i haazà is menge etew te, “Nezineg dey is menge lalag din he supak te kesug̵uan ni Moises wey supak daan te Megbevayà,” ke sikandan. 
ACT.6.12	Ne pinaag̵i zutun te menge etew nengepeukan si Esteban te menge etew, menge ebmeg̵urangen, wey menge menunudlù te kesug̵uan. Ne mibeyaan dan si Esteban ne midakep dan ne impeetuvang dan diyà te menge punuan. 
ACT.6.13	Ne zutun duen impeseled dan he menge etew he ibpeulug dan te salà ki Esteban. Ne migkag̵i haazà te, “Heini si Esteban, kenà ed-engked he edsudì kayi te simbahan tew he Valey te Megbevayà ne edsumpeliten din is kesug̵uan he imbilinbilin kenitew ni Moises. 
ACT.6.14	Su nezineg dey sikandin is egkag̵i he is simbahan tew he Valey te Megbevayà, edrundusen ni Jesus he tigNeserit ne ed-ilisan daan ni Jesus is langun he menge vetasan tew he imbilinbilin kenitew zengan ni Moises.” 
ACT.6.15	Ne midtengtengan si Esteban te langun he menge punuan dutun ne is paras din dutun ne henduen be te paras te velinsug̵uen te Megbevayà 
ACT.7.1	Ne zutun mid-insaan si Esteban te lavew he memumuhat, ke sikandin te, “Tutuu ve heini is langun he insumbung dan mehitenged kenikew?” 
ACT.7.2	Ne midtavak si Esteban te, “Sikiyu is menge ebmeg̵urangen wey menge suled ku, pemineg̵a niw is menge lalag ku keniyu. Dengan, kes kepuun tew he si Abraham, mibpaahà kandin is mekeg̵eg̵ehem he Megbevayà te kemulu pa ziyà si Abraham ed-ubpà te tanà he Misuputamya hein wazè pa sikandin medhalin diyà te inged he Haran. 
ACT.7.3	Ne migkeg̵iyan si Abraham te Megbevayà te, ‘Awè ka kayi te inged nu wey menge suled nu wey lukes nu, ne ziyè ka ubpà te ibpeehè ku kenikew he tanà.’ 
ACT.7.4	Ne zutun mid-awà diyà te inged he Keldiya ne midhalin diyà te inged he Haran. Ne hein minatey is amey zin impahalin en maan sikandin te Megbevayà dini te tanà he neubpaan tew g̵untaan. 
ACT.7.5	Ne zutun he timpu wazè pa izata te Megbevayà diyà te ki Abraham is minsan deisek dà kayi te tanà, iyan, impenaad te Megbevayà he ibeg̵ey zin ki Abraham heini is tanà ne egkeazen heini ni Abraham wey te menge kevuwazan din. Ne hein impenaad heini ziyà te ki Abraham, wazè pa anak ni Abraham. 
ACT.7.6	Ne migkag̵i kandin is Megbevayà te, ‘Is kevuwazan nu, diyè dan keuzemà ebpekeubpà te kenà kandan he inged. Ne egkeuripen sikandan te meg̵inged dutun ne mezaat is ed-ul-ulahan kandan. Ne emun egketapus is heepat he g̵atus he tuig, 
ACT.7.7	edsilutan ku is menge teg̵iuripen kandan ne ed-ewaan dan dutun haazà is inged ne ed-ulì dan dini. Ne siak is Megbevayà, dini zan ed-azap te kediey.’ ” 
ACT.7.8	Ne ke si Esteban te, “Duen daan impenaad te Megbevayà ki Abraham. Midsug̵ù te Megbevayà he mebpesirkunsidar is langun kandan te menge maama su iyan tuus te kebpekid-uyun dan mehitenged te impenaad te Megbevayà. Umba hein nevuwad si Abraham ki Isaak, nekewalu zutun te ked-enaka kandin midsirkunsidar ni Abraham. Ne hein nevuwad si Isaak ki Hakub, midsirkunsidar zin daan. Ne hein iyan en maan nenganak si Hakub, midsirkunsidar zin daan kes sepulù wey zezuwa he anak din he kepuun tew te menge Hudiyu.”
ACT.7.9	Ne ke si Esteban te, “Si Jose is sevaha he anak ni Hakub, nesina kandin is menge kakey zin ne imbelegyè dan sikandin ne neuwit diyà te Ihiptu. Iyan, midumahan si Jose te Megbevayà, 
ACT.7.10	ne midlibri zin te langun he menge mereg̵en he nengehitavù kandin. Midtuvazan si Jose te Megbevayà ne tenged dutun ingkesuat si Jose te hadì diyà te Ihiptu su neehè din he zekelà is ketau he imbeg̵ey kandin. Ne is hadì, midhimu zin si Jose he gubirnedur te tivuuk he g̵inhedian din wey iyan ebayàbayà te langun he menge azen din. 
ACT.7.11	Na,” ke si Esteban diyà te menge punuan te, “mid-ag̵i is dekelà he vitil ziyà te tivuuk he tanà he Ihiptu wey ziyà daan te Kenaan ne nereg̵enan is menge meg̵inged dutun. Ne is menge kepuun tew, wazè dan egkekuwaan te keuyag̵an dan. 
ACT.7.12	Umba hein nezineg ni Hakub he zuen egkeenen diyà te Ihiptu, midsug̵ù din is menge anak din he maama, sikan is menge kepuun tew, he medhendiyè dan. Iyan heini kes nehuna he kedhendiyè dan te kedlag̵ud te egkeenen. 
ACT.7.13	Ne zutun te ikezuwa en he kedhendiyè dan te Ihiptu, mibpekilala si Jose kandan te menge suled din ne human dutun metueni te hadì ke hentei is menge kezuzumahi ni Jose. 
ACT.7.14+ACT.7.15	Ne intelaan ni Jose is amey zin he medhendiyà te kandin wey is langun he kezuzumahi zin. Ne zutun midhendiyà ensi Hakub te Ihiptu. Is kezakel zan dutun te midhendiyà te Ihiptu, ne kepituwan wey lelima he etew. Ne hein neug̵et, minatey si Hakub diyà te Ihiptu ne minatey zaan kes menge anak din he kepuun tew. 
ACT.7.16	Ne kada is ebpatey kandan, id-ulì is lawa zin diyà te mibpuunan dan, diyà te Sikim ne zutun ileveng te surung he penlevengà he mibpemasa he zaan ni Abraham. Mibpemasa zin te selapì he pelata ziyà te menge anak ni Hamur he iyan meg̵inged dutun te Sikim.
ACT.7.17	Ne neug̵et dutun hein meg̵aan en edtumanen te Megbevayà sikan is impenaad din diyà te ki Abraham he edlibriyen is menge kevuwazan din dutun, utew en dekelà diyà te Ihiptu is menge kevuwazan te menge kepuun tew. 
ACT.7.18	Ne zutun, duen midhadì diyà te Ihiptu he wazè din hanew te kedhadì dengan ni Jose. 
ACT.7.19	Na,” ke si Esteban, “heini is hadì, mibpesipelahan din is menge kepuun tew wey mezaat is mid-ulaula zin kandan. Pinaag̵i te peg̵es impetimbag din te menge Hudiyu is menge anak dan he utew pa vatà diyà te meziyù wey mebpatey. 
ACT.7.20	Ne iyan haazà daan timpu te ked-enaka ki Moises. Utew sikandin mekempet he vatà ne ingkesuat te Megbevayà. Seled te tetelu he vulan is ked-elimahi kandin te lukes din. 
ACT.7.21	Ne hein insavuk sikandin diyà te meziyù, naahà te vahi he anak te hadì. Ne mid-anak-anak din si Moises ne ziyè en medekelà te kandin he iring te tutuu he anak din. 
ACT.7.22	Ne impepenurù din diyà te ki Moises is langun he ulaula te menge tig-Ihiptu ne nevantug sikandin tenged te ketau te kebpesavut wey te menge vaal zin.
ACT.7.23	Ne hein kepatan en is penuig̵en ni Moises, neisip din he ebpenumbelayan din is menge zuma zin he menge kevuwazan ni Israyil. 
ACT.7.24	Ne hein nekeuma en sikandin neehè din is maama he Hudiyu he ebpesipelahan te tig-Ihiptu. Ne midtevangan haazà ni Moises is duma zin he Hudiyu ne midhimetayan din haazà is tig-Ihiptu. 
ACT.7.25	Kunaan ni Moises ke nesavut en te menge zuma zin he Hudiyu he iyan sikandin nepilì te Megbevayà wey zin melibri sikandan te menge tig-Ihiptu, iyan, wazè dan mesavut. 
ACT.7.26	Ne hein nepawà dutun, midlikù med-uman si Moises. Ne zuen neehè din he zezuwa he menge Hudiyu he ebpetebekà. Ne ebpelangen din pezem haazà is dezuwa su ke sikandin te, ‘He menge suled, kenè kew medtebek su teltelesuled kew.’ 
ACT.7.27	Iyan, haazà is nekesalà te zuma zin, kenà ebpemineg; intukù din si Moises, ne ke sikandin te, ‘Hentei is mibeg̵ey kenikew te keg̵ehem te kedatùdatù kenami? 
ACT.7.28	Kela ke edhimetayan a kenikew iring te kedhimetayi nu g̵evii te tig-Ihiptu?’ 
ACT.7.29	Ne hein nezineg ni Moises heini, mibpelag̵uy ne ziyà med-ubpà te tanà he Madyan. Ne ziyà te Madyan ianak is dezuwa he anak din he maama.
ACT.7.30	Ne neug̵et pa zutun, menge kepatan he tuig, duen belinsug̵uen te Megbevayà he mibpaahà ki Moises diyà te Siney, diyà te tanà he kenà ed-ubpaan te etew. Naahà ni Moises is belinsug̵uen te Megbevayà diyà te merapung he zug̵iyen he sagbet he egkeregreg. 
ACT.7.31	Ne hein naahà ni Moises haazà, nein-inuwan din ne mid-uvayan din su edsusiyen din. Ne hein uvey en dutun, migkag̵i is Nengazen te, 
ACT.7.32	‘Iyan a Megbevayà he ed-ezapen te menge kepuun nu he si Abraham, wey si Isaak, wey si Hakub.’ Ne migkerker si Moises ne wazà mekeaku te kedtengteng dutun su nahandek. 
ACT.7.33	Ne migkeg̵iyan sikandin te Nengazen te, ‘Ewaa nu is sepatus nu su mibulusan ku heini is tanà he nehitindeg̵an nu. 
ACT.7.34	Neehè ku is kebpesipelahi te menge tig-Ihiptu te menge pinilì ku he menge etew ne nezineg ku is dag-es dan. Umba zini ad guntaan te tanà su edlibriyen ku sikandan. Ne g̵enat ke en su edsug̵uen ku sikew ziyà te Ihiptu.’
ACT.7.35	Ne heini si Moises,” ke si Esteban diyà te menge punuan, “daan he wazè dan dewata te menge Hudiyu is penavang din, kekenà, migkeg̵iyan dan dà te, ‘Hentei is mibeg̵ey kenikew te keg̵ehem te kedatùdatù kenami?’” Ne ke si Esteban en maan te, “Ne pinaag̵i zutun te velinsug̵uen he mibpaahà kandin dutun te egkeregreg he sagbet, midsug̵ù si Moises te Megbevayà. Ne midhimu zin si Moises he pengulu he iyan edlibri te menge Hudiyu. 
ACT.7.36	Ne mid-uwit ni Moises is menge kepuun tew ne mid-awè dan diyà te Ihiptu. Ne zutun te wazè dan pa med-awà diyà te Ihiptu, duen menge egkengein-inuwan wey menge singyal he impeehè din. Ne ziyà te zag̵at he egngezanan te Merig̵à, wey ziyà daan te imbayè dan he tanà he wazà duen ed-ubpà he etew, impeehè din daan is iring dutun he menge vaal. Kepatan he tuig is ked-uwita ni Moises kandan diyà te tanà he wazà dutun ed-ubpà he etew. 
ACT.7.37	Ne si Moises, migkeg̵iyan din is menge kepuun tew te, ‘Keuzemà duen daan ebpeneuven te Megbevayà he ed-uwit keniyu iring kedì te ebpeneuven din. Ne heini he ebpeneuven keuzemà, duma niw zaan he Hudiyu.’ 
ACT.7.38	Ne hein nengetig̵um is menge kepuun tew ziyà te tanà he wazà dutun ed-ubpà he etew, pinaag̵i ki Moises nekepekidlalag dan te velinsug̵uen te Megbevayà diyà te vuntud he egngezanan te Siney. Ne nezawat ni Moises dutun kes kenà egkehanew he menge Lalag te Megbevayà wey zin daan ikeveg̵ey kenitew. 
ACT.7.39	Ne wazà tumana te menge kepuun tew is ibpeulaula ni Moises kandan. Ne kenè dan egkesuatan he pengulu zan sikandin. Ne neisip dan he meupiya ke edlikù dan diyà te Ihiptu. 
ACT.7.40	Ne migkeg̵iyan dan si Arun, kes kakey ni Moises, te, ‘Beeli key te menge ledawan he egkehimu he menge ziwata he edsunuzen dey su heini si Moises, is mid-uwit kenitew puun diyà te Ihiptu, wazè dey en hanew ke hendei en sikandin mekepevayà.’ 
ACT.7.41	Ne zutun,” ke si Esteban, “mibeelan dan is ledawan he nati te vaka ne mibpelengesahan dan ne midlipey zan su nesuatan dan haazà is mibeelan dan. 
ACT.7.42	Ne zutun mid-iniyug̵an is menge kepuun tew te Megbevayà ne mibpesagdan din sikandan is ed-azap te menge vituen diyà te langit. Ne zuen insurat he Lalag te Megbevayà diyà te libru te ebpemeneuven dengan he edhenduen te,
ACT.7.42	‘He menge kevuwazan ni Israyil,
ACT.7.42	kenà a iyan sikan is mibpemuhat niw zengan
ACT.7.42	hein seled te kepatan he tuig diyà kew te tanà
ACT.7.42	he wazà duen ed-ubpà he etew,
ACT.7.42	kekenà, selakew is mid-azap niw.
ACT.7.43	Iyan niw edyeyungen kes ibpeubpaan niw
ACT.7.43	zuen te ed-ezapen niw he si Muluk
ACT.7.43	wey kes ledawan he vituen
ACT.7.43	he ed-ezapen niw he si Ripan.
ACT.7.43	Menge ledawan heini he mibeelan niw ne mid-azap niw,
ACT.7.43	ne tenged dutun ibpeuwit ku sikiyu ziyà te meziyù,
ACT.7.43	diyà dapit te inged he Bebilunya.’ ”
ACT.7.44	Ne ke si Esteban te, “Dengan te kemulu pa ziyà is menge kepuun tew te tanà he wazà duen ed-ubpà he etew, insarig kandan sikan is lawig he manggad he iyan tuus he kenà edsuwey ziyà te kandan is Megbevayà. Midhimu zan heini sumalà is insug̵ù te Megbevayà diyà te ki Moises, sumalà is ebpeiringan te Megbevayà kandin. 
ACT.7.45	Ne neug̵et dutun, is menge anak kayi te kepuun tew, hein nekebkevilin dan en haazà is lawig he ed-ubpaan te Megbevayà kenè dan haazà edsuwayen dutun te keduma zan ki Josue te kedseled dan kayi te tanè tew. Ne naangken dan heini is tanà hein impaawà te Megbevayà is menge zaan he meg̵inged kayi. Ne haazà is lawig he ed-ubpaan te Megbevayà, wazà maawà kayi taman te wazè pa medhadì si David. 
ACT.7.46	Ne hein nehimu en sikandin he hadì, ingkesuat sikandin te Megbevayà ne midhangyù si David he tug̵uti sikandin te Megbevayà he iyan sikandin mekevangun te hustu he valey he simbahan he zutun ed-ezapa is Megbevayà he iyan sikan is ed-ezapen dengan te kepuun tew he si Hakub. 
ACT.7.47	Iyan, wazà tug̵uti te Megbevayà si David su si Sulumun, iyan nekevangun te Valey te Megbevayà.”
ACT.7.48	Ne ke si Esteban te, “Ne minsan pa zutun, is lavew he Megbevayà, kenà diyè dà ed-ubpà te valey he vineelan te etew su zuen insurat te ebpeneuven he,
ACT.7.49	‘Egkag̵i is Nengazen te,
ACT.7.49	“Is langit, ne pinuuwè ku wey is tanà,
ACT.7.49	ne iyan edsevukan ku te paa ku.
ACT.7.49	Wazà baley he egkeveelan niw he ed-ereg̵an ku.
ACT.7.49	Kenè kew zaan ebpekevaal te hustu
ACT.7.49	he edhimelayan ku
ACT.7.50	su iyan a midlimbag kayi te tanà
ACT.7.50	wey is langun he tag̵ù din.” ’ ”
ACT.7.51	Ne ke si Esteban te, “Sikiyu is menge zuma ku he Hudiyu, utew memehunit is gehinawa niw. Kenè kew egkesuat he ebpemineg; ne kenè kew zaan edtuman te Lalag te Megbevayà. Kenè kew ed-engked he edsupak te Wag̵as he Mulin-ulin. Kes mid-ulaula te menge kepuun tew, iyan daan ed-ul-ulahan niw. 
ACT.7.52	Duen be minsan sevaha zà he ebpeneuven dengan he wazà resaya te menge kepuun tew? Wazà. Mibpenhimetayan dan is midsug̵ù te Megbevayà, sikan is nemeketagnà dengan te kebpekeuma te metazeng he sulug̵uen din he si Jesus. Ne sikiyu zaan guntaan su heini si Jesus, is sulug̵uen te Megbevayà, mid-ekalan niw ne mibunù niw. 
ACT.7.53	Ne is kesug̵uan te Megbevayà, imbeg̵ey kenitew zengan pinaag̵i te menge velinsug̵uen te Megbevayà, iyan, nasì wazè niw tumana,” ke si Esteban.
ACT.7.54	Ne hein nezineg te menge punuan he menge Hudiyu haazà is lalag ni Esteban, utew zan nengepauk. Ne migkeg̵etket is bag̵ang dan te kegkererengiti zan utew. 
ACT.7.55	Ne si Esteban, nepurung sikandin ulini te Wag̵as he Mulin-ulin ne midlingahà diyà te langit ne neehè din is mekeg̵eg̵ehem he anlag te Megbevayà. Ne elin dutun neehè din si Jesus he ziyà edhithitindeg te zapit te egkekewanan te Megbevayà. 
ACT.7.56	Ne ke si Esteban te, “Ahaa niw man! Egkeehè ku en is langit he nepuwasan ne zutun is Kakey te Menusiyà he edhithitindeg te zapit te egkekewanan te Megbevayà.” 
ACT.7.57	Ne zutun haazà is menge punuan, nekekulahì dan ne midsabpeng dan is telinga zan su wey kenè dan en mezineg is menge lalag ni Esteban ne midlingketawan dan. 
ACT.7.58	Ne inggawas dan sikandin puun dutun te inged ne midtuleng dan te vatu. Ne sikan is nemekesumbung kandin, insavuk dan is menge kumbalè dan diyà te uvey te etew he egngezanan ki Seulu. 
ACT.7.59	Ne zutun te kedtulenga zan ki Esteban, nengumew-umew sikandin te Nengazen. Ke sikandin te, “He Jesus he Nengazen ku, dewata nu is gimukud ku.” 
ACT.7.60	Ne zutun nekeluhud ne mid-uman megkag̵i te, “He Nengazen, kenè nu isipa he idsilut kandan heini is salè dan.” Ne te nekag̵i zin haazà, naawà is gehinawa zin.
ACT.8.1+ACT.8.2	Ingkesuat utew ni Seulu is kedhimetayi zan ki Esteban. Ne inleveng si Esteban te menge tumutuu te Megbevayà. Utew zan ingkeseeng haazà ne midlendag̵an dan. Ne puun dutun te andew te kebpatey ni Esteban, is menge tumutuu, ebpemesipelahan en sikandan te menge punuan he menge Hudiyu ziyà te Hiruselim, ne mibpemelag̵uy zan ne nekedsusuwey zan diyà te tivuuk he prubinsya he Hudiya wey Semarya. Iyan dà wazà mekepelag̵uy is menge epustul.
ACT.8.3	Ne si Seulu, egkesuatan din he mezezeeti zin is upakat te menge tumutuu ne mezaat is ed-ul-ulahan din kandan. Midsusi zin is kada valey ne midakep din is menge tumutuu ne mibpen-uwit din is menge maama wey menge vahi ne mibpirisu zin.
ACT.8.4	Ne sikan is nemekedsusuwey he menge tumutuu he nemelag̵uy, impesavut dan diyà te menge inged is Lalag te Megbevayà. 
ACT.8.5	Ne si Felipe, is sevaha kayi, ne midhendiyà sikandin te inged dutun te prubinsya he Semarya ne inwali zin diyà te menge tigSemarya ke hentei sikan is mibpilì te Megbevayà he ibpahadì. 
ACT.8.6	Ne is mezakel he menge etew zutun, hein nesavut dan haazà is inwali ni Felipe wey hein neehè dan is menge egkein-inuwan he mibeelan din, mibpurung dan mebpemineg te impesavut din kandan. 
ACT.8.7	Mezakel is nengeulian din he etew he edlelungen te mezaat he mulin-ulin ne nekekulahì is menge mezaat he mulin-ulin te ked-awè dan dutun te edlelungen dan. Ne elin daan nengeulian din is menge piang wey mibpematey is divaluy he lawa. 
ACT.8.8	Ne utew nengelipey is menge etew zutun he inged.
ACT.8.9	Ne zuen etew he tigSemarya he selemengkiru he egngezanan ki Simon. Nepipira en he tuig ne kemulu zà duen igkengeinuinu te menge etew is menge vaal zin. Impetuu zin is menge tigSemarya he kenà sikandin etew zà duen. 
ACT.8.10	Ne mibentayan is menge lalag din te minsan hentei ziyà te Semarya, menge lavew se kenà lavew. Ne ke sikandan te, “Heini is gehem he egemiten din, gehem te Megbevayà he egngezanan te Lavew he Gehem.” 
ACT.8.11	Umba edsundanan dan sikandin su neug̵et en is ked-uwita zin kandan pinaag̵i te menge ketau zin. 
ACT.8.12	Ne hein impesavut ni Felipe is Meupiya he Tudtulanen te kedhadì te Megbevayà wey is gehem te ngazan ni Jesu Kristu, neketuu zan ne sikandan is menge vahi wey menge maama, mibpebewtismu zan, ne minsan si Simon, kes selemengkiru, neketuu zutun. 
ACT.8.13	Ne hein nebewtismuwan si Simon, mibpekiduma sikandin ki Felipe ne neinuinu sikandin utew zutun te kegkeehaa zin te menge singyal wey menge egkengein-inuwan he edhimuwen ni Felipe.
ACT.8.14	Ne nezineg te menge epustul ziyà te Hiruselim he neketuu en te Lalag te Megbevayà is menge tigSemarya. Ne tenged dutun midsug̵ù dan diyà si Pedro wey si Juan. 
ACT.8.15	Ne midhendiyè dan ne in-ampù dan he meveg̵ayi is menge tumutuu he tigSemarya te Wag̵as he Mulin-ulin, 
ACT.8.16	su wazè pa zutun ulini is menge tumutuu he tigSemarya te Wag̵as he Mulin-ulin, su iyan pa nehimu kandan is nebewtismuwan sikandan wey metueni he zuen dan en kebpekidsevaha ki Jesus. 
ACT.8.17	Ne midepenetan sikandan ni Pedro wey ni Juan ne puun dutun mid-ulinan sikandan te Wag̵as he Mulin-ulin.
ACT.8.18	Ne zutun naahà ni Simon he ed-ulinan is menge etew te Wag̵as he Mulin-ulin emun egkezepenetan te zezuwa he epustul. Ne ebeg̵eyan din pezem sikandan te selapì, 
ACT.8.19	ke sikandin te, “Beg̵ayi a zaan kayi te g̵ehem niw su wey a mekezepenet te etew ne egkeulinan te Wag̵as he Mulin-ulin.” 
ACT.8.20	Ne migkag̵i si Pedro te, “Berakat he siluti ka te Megbevayà ne zèdeeti zin is selapì nu su maan is neisip nu he egkepemasa is gehem he ibeg̵ey te Megbevayà. 
ACT.8.21	Wazè nu kelavet wey ketenged kayi te ebpeveelan kenami su netuenan te Megbevayà he kenà metazeng is egkeisip nu. 
ACT.8.22	Ewaa nu ziyà te g̵ehinawa nu heini is mezaat he neisip nu ne vuyù ka te pesaylu ziyà te Nengazen su kela ke peseyluwa ke zin te neisip nu 
ACT.8.23	su neuripen ka te kegkesina ne kenè nu egkelikayan is memezaat he ulaula nu.” 
ACT.8.24	Ne migkag̵i si Simon te, “Iampù a keniyu te Nengazen; hengyui niw sikandin he kenà meulaula kedì is silut he migkag̵i nu.”
ACT.8.25	Ne seled te nepipira he andew zutun, si Pedro wey si Juan, mibpenudtul zan is keag̵i ni Jesus wey impesavut dan is lalag te Nengazen. Ne zutun mid-ulì dan diyà te Hiruselim. Ne ziyà te imbayè dan he mezakel he menge inged te prubinsya he Semarya impesavut dan te menge etew zutun is Meupiya he Tudtulanen.
ACT.8.26	Ne zuen belinsug̵uen te Nengazen he migkag̵i ziyà te ki Felipe, ke sikandin te, “Hipanew ka g̵untaan ne hendiyè ka te zivavà, diyà te kersada he ed-awà te inged he Hiruselim pehendiyà te inged he Gasa,” ke sikandin. (Ne heini he zalan, kenè en guntaan utew ibayà.) 
ACT.8.27+ACT.8.28	Ne migenat dutun si Felipe. Ne zuen dutun etew he tig-Itiyupya he midhendiyà te Hiruselim su edsimba te Megbevayà. Upisyal sikandin he sinerig̵an te kendaki he ke và dà egkeg̵iya, bai, diyà te Itiyupya. Insarig kandin te vai is langun he ketig̵eyunan din. Ne hein ed-ulì en haazà is upisyal he ed-untud te kelisa ebesahan din sikan is libru he insurat dengan ni Esaias he ebpeneuven te Megbevayà. 
ACT.8.29	Ne zutun migkeg̵iyan si Felipe te Wag̵as he Mulin-ulin te, “Hendiyè ka ne uvayi nu heeyan is kelisa.” 
ACT.8.30	Ne hein nekeuvey si Felipe zutun, nezineg din haazà is upisyal he ebasa zutun te insurat ni Esaias. Ne ke si Felipe te, “Egkesavut nu ve heeyan is ebesahan nu?” 
ACT.8.31	Ne midtavak haazà is upisyal te, “Ebmenumenu a te kedsavut kayi te wazà edseysey kedì?” Ne impeuntud din si Felipe. 
ACT.8.32	Iyan ebesahan dutun te upisyal is insurat ni Esaias dengan he edhenduen te,
ACT.8.32	“Iring sikandin te vuutan he kerehidu
ACT.8.32	he migkuwa zan su edhimetayan.
ACT.8.32	Ne wazà migkag̵i zin su iring sikandin
ACT.8.32	te nati he kerehidu he kenà ed-erang ke ed-elutan.
ACT.8.33	Mid-eled-eled dan sikandin
ACT.8.33	ne kenà metazeng is kedsiluti zan kandin.
ACT.8.33	Wazà egkeg̵ug̵ud he kevuwazan din
ACT.8.33	su mevavè dà utew is untung din
ACT.8.33	dini te kelibutan.”
ACT.8.34	Ne mid-insà haazà is upisyal ziyà te ki Felipe te, “Hentei vuwa is egkeg̵iyen kayi te ebpeneuven te Megbevayà? Iyan be sikandin wey ke selakew en be he etew?” 
ACT.8.35	Ne zutun midseysayan sikandin ni Felipe. Midhunaan din haazà is ebesahan te upisyal ne impesavut din kandin is Meupiya he Tudtulanen te keag̵i ni Jesus. 
ACT.8.36	Ne netegteg̵aad dutun nekeuma zan te wahig, ne migkag̵i haazà is upisyal te, “Wahig en heini; egkehimu ve ke ebewtismuwan a kenikew?” 
ACT.8.37	Ne midtavak si Felipe te, “Egkehimu emun hustu en is kedtuu nu.” Ne midtavak haazà is upisyal te, “Neketuu ad; edtuuwan ku he Anak te Megbevayà si Jesu Kristu.” 
ACT.8.38	Ne impeteren din haazà is kelisa ne mibpenaug dan is dezuwa, si Felipe wey haazà is upisyal, ne midhendutun dan te wahig ne mibewtismuwan sikandin ni Felipe. 
ACT.8.39	Ne hein migaun dan dutun te wahig, intik-ew in-awà dutun si Felipe te Wag̵as he Mulin-ulin ne nahanew te ked-ahà dutun te upisyal. Ne haazà is upisyal, midlaus pehendiyà te inged din ne utew zekelà is kelipey zin. 
ACT.8.40	Ne si Felipe, diyè en maahà te inged he Asdud ne midlaus medhipanew is ebpenudtul te Meupiya he Tudtulanen diyà te langun he menge inged he ibayè din taman te nekeuma sikandin diyà te Sisarya.
ACT.9.1	Igkikinehendekè pa zutun si Seulu te menge sumusundan te Nengazen he si Jesus su ebpenhimetayan din sikandan. 
ACT.9.2	Ne tenged dutun midhendiyà sikandin te lavew he memumuhat ne midhangyù he pesurati zin is menge egalen te menge simbahan te menge Hudiyu ziyà te inged he Demasku; ne hengyua zin he itug̵ut dan ki Seulu is kedekepa te minsan hentei he egkeehè din, maama se vahi, he edsunud te paag̵i ni Jesus. Ne sikan is egkengezakep din, ebekusen ne ed-uwiten diyà te Hiruselim.
ACT.9.3	Ne hein uvey en si Seulu te inged he Demasku, netekewtekew sikandin te zuen utew merayag he ebpuun te langit he neketayew kandin. 
ACT.9.4	Ne nepiley sikandin diyà te tanà ne nezineg din is egkag̵i te, “He Seulu, maan is ebpesipelahan a kenikew?” 
ACT.9.5	Ne migkag̵i si Seulu te, “Hentei ka?” Ne midtavak te, “Iyan a si Jesus kes ebpesipelahan nu. 
ACT.9.6	Enew ka ne laus ka ziyà te inged ne zuen dutun etew he ebpenurù kenikew te ebpeveelan ku kenikew.” 
ACT.9.7	Ne midteren dutun is menge zuma ni Seulu, ne wazè dan mekekag̵i; nahandek dan su nezineg dan haazà is egkag̵i, iyan, wazè dan naahà. 
ACT.9.8	Ne mid-enew si Seulu ne hein migimerat, ne kenè en ebpekeahà ne mid-ag̵ak dan dà sikandin pehendiyà te Demasku. 
ACT.9.9	Ne seled te tetelu he andew is kenà ebpekeahà ne wazè din nekaan wey neinum.
ACT.9.10	Ne zutun te inged he Demasku, duen sumusundan ni Jesus he egngezanan ki Eneniyas. Ne mibpaahà kandin is Nengazen he si Jesus ne migkag̵i te, “He Eneniyas.” Ne midtavak si Eneniyas te, “Hei e zed.” 
ACT.9.11	Ne migkag̵i is Nengazen te, “Hendiyè ka te kersada he egngezanan te Metandang. Ne ziyà te valey ni Hudas, iinsè nu is etew he tigTarsu he egngezanan ki Seulu. Kemulu en ed-ampù. 
ACT.9.12	Ne pinaag̵i te g̵ehem ku, neehè ke zin en, Eneniyas, is edseled diyà te kandin he edepenet kandin wey mepuwasi is ked-ehè din.” 
ACT.9.13	Ne midtavak si Eneniyas te, “Nengazen, netuenan ku pinaag̵i te mezakel he etew is utew memezaat he mid-ulaula zin diyà te menge sumusundan nu ziyà te Hiruselim. 
ACT.9.14	Ne midhendini te Demasku su intug̵ut kandin te menge punuan he memumuhat is kebpendekepa te langun he ebpengumew-umew kenikew.” 
ACT.9.15	Ne migkeg̵iyan si Eneniyas te Nengazen te, “Beyai nu su nepilì ku sikandin wey zin ikesangyew is ngazan ku ziyà te menge etew he kenà Hudiyu wey minsan diyà te menge hadì wey ziyà daan te menge zuma nu he kevuwazan ni Israyil. 
ACT.9.16	Ne ibpesavut ku kandin he mezakel is menge kemereg̵enan he egkeeg̵iyan din tenged te sulug̵uen ku sikandin.”
ACT.9.17	Ne zutun migenat si Eneniyas ne midhendutun te valey ne hein nekeseled midepenetan din si Seulu te egkag̵i te, “Sikew Seulu, is suled ku, midsug̵ù a zini te Nengazen he si Jesus he mibpaahà kenikew ziyà te imbayè nu. Impehendini e zin su wey mepuwasi en is ked-ehè nu, wey ka meulini te Wag̵as he Mulin-ulin.” 
ACT.9.18	Ne zutundutun henduen be te zuen nelekat diyà te mata ni Seulu ne nepuwasan is ked-ehè din. Ne mid-enew ne mibpebewtismu. 
ACT.9.19	Ne migkaan ne nekeulì is desen din.
ACT.9.19	Ne seled te nepipira he andew zutun, mibpekiduma si Seulu te menge sumusundan ni Jesus diyà te Demasku.
ACT.9.20	Ne zutun midseled te simbahan te menge Hudiyu ne impenurù din is keag̵i ni Jesus. Ne ke sikandin te, “Si Jesus, Anak te Megbevayà.” 
ACT.9.21	Ne nengeinuinu is langun he nekezineg kandin ne mibpein-inseey zan te, “Kenè be heini kes etew he mibpesipelahan din is langun diyà te Hiruselim he ed-zap ki Jesus? Umba kun midhendini te Demasku su edekepen din is langun he edtuu ki Jesus ne ed-uwiten din kun diyà te Hiruselim ne ibpeetuvang din sikandan te menge punuan he menge memumuhat.”
ACT.9.22	Ne si Seulu, mid-iseg is gehem din te kebpesavut te Lalag te Megbevayà ne kenà sikandin egkezaag te menge Hudiyu ziyà te Demasku su melig-en is menge ketezengan din he si Jesus, iyan sikan is mibpilì te Megbevayà he ibpahadì. 
ACT.9.23	Ne wazà dutun utew meug̵et, mid-uyun is menge Hudiyu he edhimetayan dan si Seulu, 
ACT.9.24	iyan, duen midlag̵uy zutun ki Seulu. Ne te maandew wey mezukilem mibentayan te menge Hudiyu is menge g̵emawan dutun te ingkutà te inged su edhimetayan dan si Seulu ke egkeehè dan. 
ACT.9.25	Iyan, sevaha zutun he mezukilem midumahan sikandin te menge sumusundan din, ne midteyuntun dan sikandin liyu te kutà he in-ahuk te rinara he teleg̵uey.
ACT.9.26	Ne midhendiyà si Seulu te Hiruselim, iyan, hein ebpekiduma te menge sumusundan ni Jesus, nahandek dan su kenè dan ebpeketuu he tutuu he sumusundan si Seulu ni Jesus. 
ACT.9.27	Ne midtevangan si Seulu ni Bernabe ne miduma zin diyà te menge epustul ne mibpenudtul zin kandan is kebpaahà te Nengazen ki Seulu ziyà te imbayè din, wey is lalag kandin te Nengazen. Ne midtudtul zin daan he si Seulu, minsan te nekuntada zin is menge Hudiyu diyà te Demasku, wazè din kegkehandek te kedsengyawa zin te kedtuu te ngazan ni Jesus. 
ACT.9.28	Ne zutun nekeamur si Seulu kandan ne midrig̵urig̵u sikandin diyà te Hiruselim ne wazè din kegkehandek te kedsengyawa zin te kedtuu te ngazan te Nengazen he si Jesus. 
ACT.9.29	Ne ebpekidlalag wey ebpekidibati te menge Hudiyu he Gerisyahanen is kineg̵iyan dan. Ne ed-isipen dan en sikandin edhimetayi. 
ACT.9.30	Ne hein netuenan haazà te menge zuma zin he tumutuu miduma zan si Seulu ziyà te inged he Sisarya ne zutun impeuntud dan te barku pehendiyà te inged he Tarsu.
ACT.9.31	Ne zutun mibmelinew is kebpekesavuk te langun he menge tumutuu ki Jesus diyà te prubinsya he Hudiya, wey Semarya wey Geliliya. Neheg̵et is kedtuu zan ne tenged te layun dan ibpehuna is kedtahud dan te Nengazen wey tenged te kedtavang kandan te Wag̵as he Mulin-ulin mid-iseg dan mebmezakel.
ACT.9.32	Ne mibeyaan ni Pedro is langun he menge inged. Ne midhendiyà daan sikandin te menge etew he g̵aked te Megbevayà he ziyà te inged he Lida. 
ACT.9.33	Ne zutun neehè din is maama he egngezanan ki Iniyu. Ne haazà si Iniyu, walu en he tuig he kenà ebpekeenew su minatey is divaluy he lawa zin. 
ACT.9.34	Ne migkeg̵iyan sikandin ni Pedro te, “He Iniyu, ebewian ka ni Jesu Kristu.” Enew ka ne tepiza nu is menge g̵elemiten nu te kedhizeg̵à. Ne zutundutun neulian si Iniyu ne mid-enew. 
ACT.9.35	Ne naahà te langun he menge meg̵inged dutun te menge inged he Lida wey Sarun he neulian sikandin. Ne pudu zan nemeketuu te Nengazen he si Jesus.
ACT.9.36	Ne ziyà te inged he Hupi, duen sumusundan he vahi he egngezanan ki Tebita, ne emun kineg̵iyan he Gerisyahanen, iyan ngazan din si Durkas, 
ACT.9.37	Ne zutun he timpu nezeruwan ne minatey. Imperey-as is lawa zin ne insavuk dan diyà te rug̵u he ziyà te zivavew he ziyà te valey zin. 
ACT.9.38	Ne is inged he Hupi, uvey te inged he Lida, ne is menge sumusundan diyà te Hupi, hein nezineg dan he ziyà si Pedro te Lida, midsug̵ù dan diyà te kandin is dezuwa he maama he impepenudtul kandin te, “Hendini ka g̵aanggaan.” 
ACT.9.39	Ne migenat si Pedro is eduma kandan. Ne hein nekeuma si Pedro miduma zan diyà te rug̵u he ziyà te zivavew. Ne zuen dutun menge valu he vahi ne midlingutan dan si Pedro te ebpemenineg̵ew. Ne impeehè dan kandin is menge kumbalà wey zuma pa he ugelingen he mibpenahì ni Durkas hein uuyag pa. 
ACT.9.40	Ne impeg̵awas ni Pedro is langun te sikandan ne midluhud sikandin is ed-ampù diyà te Megbevayà. Ne zutun midsineruwan din haazà is lawa zutun te minatey ne ke sikandin te, “He Tebita, enew ka.” Ne migimerat si Tebita ne neehè din si Pedro, ne mid-enew ne mibpinuu. 
ACT.9.41	Ne migewezan ni Pedro is belad din ne impehitindeg din. Ne zutun mid-umew ni Pedro haazà is menge zuma zin he tumutuu he ragkes dutun is menge valu he vahi ne impeehè din kandan si Tebita. 
ACT.9.42	Ne nekeeneb haazà he tudtul te tivuuk he inged he Hupi, ne mezakel is nemeketuu te Nengazen he si Jesus. 
ACT.9.43	Ne si Pedro, mid-ubpaubpè pa zutun, diyà te valey te etew he egngezanan ki Simon he mememaal te g̵elemiten puun te lundis he egenguwen din.
ACT.10.1	Ne ziyà te inged he Sisarya zuen etew he kenà Hudiyu he egngezanan ki Cornelio. Kepitan sikandin te kumpeniya te menge sundaru he Rumanu, sikan is migngezanan te kumpeniya te menge tig-Italya. 
ACT.10.2	Heini si Cornelio, ne metinumanen te sug̵ù te Megbevayà. Sikandin wey is tivuuk he pemilya zin, minsan kenè dan menge Hudiyu, ed-azap dan te Megbevayà. Dekelà is tavang din te menge egkengeayuayu he menge Hudiyu wey layun sikandin ed-ampù diyà te Megbevayà. 
ACT.10.3	Ne sengeandew te liwazè pa ebpenaug is andew zutun te mahapun, mibpaahà ki Cornelio is belinsug̵uen te Megbevayà. Ne nepurung memelmeleg̵i ni Cornelio haazà. Ne midseled dutun te valey haazà is belinsug̵uen ne migkeg̵iyan din si Cornelio te, “He Cornelio!” 
ACT.10.4	Ne si Cornelio, netengtengan din haazà is belinsug̵uen ne utew sikandin nahandek. Ne ke sikandin te, “Hengkey?” Ne migkag̵i haazà is belinsug̵uen te, “Midineg en te Megbevayà is ked-ampù nu ne neehè din is ketulanged nu ne kenè ke zin egkelipatan. 
ACT.10.5	Ne g̵untaan sug̵ua nu ziyà te inged he Hupi is ed-angey te etew he egngezanan ki Simon Pedro. 
ACT.10.6	Diyà sikandin te valey te etew he egngezanan daan ki Simon he mememaal te g̵elemiten puun te lundis. Diyà sikandin ed-ubpà te veyvey.” 
ACT.10.7	Ne zutun mid-awà haazà is belinsug̵uen te Megbevayà. Ne segugunà midtawag ni Cornelio is dezuwa he menge sulug̵uen din wey is sundaru he sevaha zutun te menge sinerig̵an din. Ne heini he sundaru, ed-azap daan te Megbevayà. 
ACT.10.8	Midtudtul kandan ni Cornelio is nehitavù kandin ne midsug̵ù din sikandan diyà te inged he Hupi.
ACT.10.9	Ne hein neudtu te ilis he andew zutun, diyè dan pa te zalan ne meg̵aan dan en ebpekeuma ziyà te Hupi. Ne te iyan haazà daan he timpu, si Pedro, mibpemenahik diyà te perenggayà he atep te valey he patag is atep din su ed-ampù te Megbevayà. 
ACT.10.10	Ne hein netegteg̵aad dutun, nevitil utew ne egkaan pezem. Ne te wazè pa melutù is sinuba zan, duen impaahà te Megbevayà ki Pedro. 
ACT.10.11	Neehè din is langit he nepuwasan ne zuen midteyuntun he iring te layag he utew meluag. Midhiketan is heepat he kilid din ne midteyuntun. 
ACT.10.12	Ne zutun te seled is langun he menge kelasi te keranapranap, iring te menge langgam wey menge uled wey menge tagbis. 
ACT.10.13	Ne zuen migkag̵i ziyà te ki Pedro te, “He Pedro, lapè ka wey ka mekekaan.” 
ACT.10.14	Ne midtavak si Pedro te, “Kenà a, Nengazen, su wazè e pa mekekaan te minsan hengkey he meremerik he iring keniyan su indawey te kesug̵uan.” 
ACT.10.15	Ne mid-umanan keg̵iyi sikandin te, “Is migkag̵i te Megbevayà he meupiya, kenè nu keg̵iya he meremerik.” 
ACT.10.16	Ne ketetelu en mesublì haazà is langun he menge lalag diyà te ki Pedro, ne zutun, in-ulì diyà te langit haazà is midteyuntun.
ACT.10.17	Ne te kemulu pa ed-is-isipa ni Pedro ke hengkey is kehulug̵an dutun te neehè din, nekeuma zutun te inged kes menge sug̵ù ni Cornelio. In-insè dan ke hendei is baley ni Simon. Ne hein diyè dan en te g̵awas uvey te g̵emawan, 
ACT.10.18	mibpenelehuzen dan ne mid-insè dan te, “Duen be meg̵eliyug niw he egngezanan ki Simon Pedro?” 
ACT.10.19	Ne si Pedro zutun, kemulu zin pa ed-isipa ke hengkey is ibpesavut te neehè din. Ne zutun migkeg̵iyan sikandin te Wag̵as he Mulin-ulin te, “Duen tetelu he etew he ebpen-ahà kenikew. 
ACT.10.20	Gaanggaan ka penaug ne kenè ka melenew he eduma kandan su iyan a midsug̵ù kandan.” 
ACT.10.21	Ne mibpenaug si Pedro ne migkeg̵iyan din sikandan te, “Iyan a ebpen-ahaan niw. Hengkey is tuyù niw kedì?” 
ACT.10.22	Ne migkag̵i zan te, “Impehendini key ni Kepitan Cornelio. Metazeng sikandin he etew. Ed-azap sikandin te Megbevayà, ne telehuzen daan sikandin te langun he menge Hudiyu. Migkeg̵iyan sikandin te velinsug̵uen te Megbevayà te, ‘Ipaangey nu si Simon Pedro wey nu mezineg is ibpesavut din,’ ” ke sikandan.
ACT.10.23	Ne impeseled dan ni Pedro ne impehizeg̵è din sikandan te sengekezukileman.
ACT.10.23	Ne te nepawà dutun, miduma si Pedro kandan. Ne zuen daan miduma he menge tumutuu he tigHupi. 
ACT.10.24	Ne nepawè pa zutun, ne human dan mekeuma ziyà te Sisarya. Ebpeebuten sikandan ni Cornelio ne midtig̵um din is kezuzumahi zin wey menge emig̵u zin. 
ACT.10.25	Ne hein edseled en si Pedro zutun te valey, midsinug̵ung si Cornelio ne midluhud kandin su ed-azap. 
ACT.10.26	Iyan, impehitindeg sikandin ni Pedro he egkag̵i te, “Hitindeg ka su etew e zà daan iring kenikew.” 
ACT.10.27	Ne mibpekibitiyara si Pedro kandin dutun te edseled dan en. Ne zutun naahà ni Pedro is mezakel he nengetig̵um dutun te valey. 
ACT.10.28	Ne migkeg̵iyan din sikandan te, “Netuenan niw en he sikami is menge Hudiyu, indawey kenami te tuluuwen dey is kebpekiduma wey kebpenumbaley ziyà te iring keniyu te kenà menge Hudiyu. Iyan,” ke si Pedro, “impesavut kedì te Megbevayà he kenè din egkesuatan he isipa ku he meremerik is minsan hentei su edewaten din is langun. 
ACT.10.29	Ne tenged dutun, kayi te mibpeveyaan a keniyu, ne wazà a melenew he edhendini. Ne g̵untaan tudtula niw ke hengkey is igkinehenglana niw kedì.”
ACT.10.30	Ne midtavak si Cornelio te, “Heepat en he andew g̵untaan, te iring kayi he uras dini a te valey te liwazè en ebpenaug is andew su ed-ampù a. Netekewtekew a te mibpaahà kedì is maama he ebpenganlag is bisti zin. 
ACT.10.31	Ke sikandin te, ‘Cornelio, midineg en te Megbevayà is ked-ampù nu, ne wazè din daan melipati is tavang nu te menge etew. 
ACT.10.32	Ne g̵untaan ipaangey nu te menge sulug̵uen nu ziyà te inged he Hupi is etew he egngezanan ki Simon Pedro. Diyà ed-ubpà te valey te etew he Simon daan is ngazan din he mememaal te g̵elemiten puun te lundis. Diyà te veyvey is baley zin.’ 
ACT.10.33	Umba,” ke si Cornelio, “segugunè ku sikew impeveyai ne selamat utew su nekeuma ka kayi. Ne g̵untaan nengetig̵um key en dini te etuvangan te Megbevayà su ebpemineg̵en dey is minsan hengkey he insug̵ù din kenikew he ipesavut kenami.”
ACT.10.34	Ne zutun migkag̵i si Pedro te, “Netuenan ku en he venar iyan he wazà ibpelavi te Megbevayà te minsan hentei, 
ACT.10.35	su is meg̵inged te minsan hengkey he inged dini te kelibutan, emun edtehuzen din is Megbevayà wey metazeng is ulaula zin, edewaten sikandin te Megbevayà. 
ACT.10.36	Netuenan niw en is Meupiya he Tudtulanen he impesavut te Megbevayà kenami te menge kevuwazan ni Israyil su pinaag̵i ki Jesu Kristu he iyan Nengazen te langun he menge etew, impesavut din he egkeawà is pauk te Megbevayà kenitew. 
ACT.10.37	Ne netuenan niw zaan kes neulaula ziyà te tivuuk he tanà te menge Hudiyu, iyan, dutun mebpuun te prubinsya he Geliliya, dutun te timpu he neipus ni Juan is kebpesavut din te kebewtismu. 
ACT.10.38	Si Jesus he tigNeserit, mibpeulinan sikandin te Megbevayà te Wag̵as he Mulin-ulin ne mibeg̵ayan sikandin te zekelà he g̵ehem. Ne mid-eneb din is menge inged ne meupiya is baal zin diyà te menge etew ne nengeulian din is langun he edlelungen ni Setanas. Neveelan din heini su kenà edsuwey kandin is Megbevayà. 
ACT.10.39	Ne sikami, ebpekepenistig̵us key kayi su neehè dey is langun he mibeelan din diyà te langun he menge inged te menge Hudiyu wey ziyà daan te Hiruselim. Ebpekepenistig̵us key zaan he midhimetayan sikandin te menge Hudiyu pinaag̵i te kedrensanga kandin te krus. 
ACT.10.40	Iyan, mibanhew te Megbevayà seled te tetelu he andew ne impaahà kenami te Megbevayà he neuyag en. 
ACT.10.41	Te nevanhew en sikandin wazà pudu mekeahà kandin is menge etew, kekenà, sikami zà is menge tistig̵us he zaan he mibpilì te Megbevayà. Sikami, nekekaan key wey nekeinum key zuma kandin hein nevanhew en sikandin. 
ACT.10.42	Ne insug̵ù din kenami he ipesavut dey te menge etew is Lalag te Megbevayà. Insug̵ù daan ni Jesus he ibpesavut dey he iyan sikandin sikan is intezù te Megbevayà he edsusi keuzemà te menge nengeulaula te menge etew he uuyag pa wey minsan is nemematey en. 
ACT.10.43	Netagnà si Jesu Kristu te langun he ebpemeneuven dengan te Megbevayà ne migkag̵i zan he pinaag̵i te g̵ehem te ngazan din, is langun he edsarig kandin, ebpeseyluwen din sikandan te menge mezaat he ulaula zan.”
ACT.10.44	Ne te kemulu pa egkag̵i si Pedro zutun, mibulusan te Wag̵as he Mulin-ulin is langun he etew he ebpemineg dutun. 
ACT.10.45	Is menge tumutuu he Hudiyu he nemekezuma ki Pedro, utew zan nengeinuinu su is Megbevayà, mibpeulinan din daan te Wag̵as he Mulin-ulin is minsan menge etew he kenà menge Hudiyu. 
ACT.10.46	Su is menge Hudiyu zutun, nezineg dan haazà is menge kenà Hudiyu he ebpendalig te Megbevayà wey netekewtekew zan pintezi te menge kineg̵iyan he wazè dan dutun hanew ke hengkey haazà is egkeg̵iyen dan. 
ACT.10.47	Ne zutun migkag̵i si Pedro te, “Heini is menge etew he kenà menge Hudiyu, mibeg̵ayan daan sikandan te Wag̵as he Mulin-ulin iring te sikitew is menge Hudiyu. Ne tenged kayi kenà egkehimu he kenà sikandan egkebewtismuwan.” 
ACT.10.48	Ne insug̵ù ni Pedro he bewtismuwi sikandan wey metueni he nekidsevaha sikandan ki Jesu Kristu. Ne hein nepasad haazà, si Pedro, midhengyuan eni Cornelio he med-ubpè dè pa ziyà te kandan seled te egkepipira he andew.
ACT.11.1	Sikan is menge epustul ziyà te prubinsya he Hudiya wey is menge zuma zan he tumutuu he menge Hudiyu, nezineg dan he midawat te menge kenà Hudiyu is Lalag te Megbevayà he impesavut kandan. 
ACT.11.2	Ne hein mid-ulì si Pedro ziyà te Hiruselim, duen midsawey kandin he menge tumutuu he Hudiyu. 
ACT.11.3	Ne ke sikandan te, “Maan is sikew he Hudiyu, nenumbaley ka ziyà te menge etew he kenà menge Hudiyu he wazà mesirkunsidar ne mibpekidtug̵en ka zaan kandan?” 
ACT.11.4	Ne midtudtul ni Pedro is langun puun pa te nehuna he nehitavù kandin.
ACT.11.5	Ke sikandin te, “Diyà a te inged he Hupi is ed-ampù ne zuen impaahà kediey te Megbevayà. Neehè ku is midteyuntun he ebpuun te langit he iring te zekelà he layag he midhiketan is heepat he kilid din ne neketanà diyà te uvey ku. 
ACT.11.6	Ne midtengtengan ku ne neehè ku is tag̵ù din he menge keranapranap, iring te menge langgam, menge uled, wey menge tagbis. 
ACT.11.7	Ne zutun nezineg ku is egkag̵i te, ‘He Pedro, lapè ka wey ka mekekaan.’ 
ACT.11.8	Ne midtavak a te, ‘Kenà a, Nengazen, su wazè e pa mekekaan te minsan hengkey iring keniyan te meremerik he indawey te kesug̵uan.’ 
ACT.11.9	Ne ziyà te langit nezineg ku en maan is egkag̵i, ke sikandin te, ‘Is migkag̵i te Megbevayà he meupiya, kenè nu keg̵iya he meremerik.’ 
ACT.11.10	Ne hein ketetelu en mesublì haazà is langun he menge lalag, in-ulì diyà te langit haazà is midteyuntun. 
ACT.11.11	Ne zutun duen nemekeuma ziyà te valey he neubpaan ku he tetelu he etew he kenà menge Hudiyu he midsug̵ù diyà te kedì he ebpuun te inged he Sisarya. 
ACT.11.12	Ne migkeg̵iyan a te Wag̵as he Mulin-ulin he ibpezume e zin dutun te menge etew ne kenà a melenew te keduma kandan. Heini zaan is heenem he tumutuu he menge zuma tew he Hudiyu is miduma kedì diyà te Sisarya. Ne midseled key ziyà te valey ni Cornelio. 
ACT.11.13	Ne midtudtulan key ni Cornelio he zuen belinsug̵uen te Megbevayà he mibpaahà kandin diyà te valey zin. Ne migkag̵i kandin haazà is belinsug̵uen te, ‘Sug̵ua nu ziyà te inged he Hupi is ed-angey te etew he egngezanan ki Simon Pedro. 
ACT.11.14	Sikew wey is pemilya nu, ibpesavut din keniyu is paag̵i he iyan igkelibri niw te silut te Megbevayà keniyu.’ Iyan heini tudtul ni Cornelio,” ke si Pedro. 
ACT.11.15	Ne ke si Pedro te, “Hein edweliyan ku en sikandan, dutundutun mibulusan sikandan ne mid-ulinan sikandan te Wag̵as he Mulin-ulin iring kenitew te menge Hudiyu zutun te aney kiw en ulini. 
ACT.11.16	Ne zutun netenuzan ku is lalag te Nengazen tew he si Jesus he ke sikandin te, ‘Wahig is imbewtismu ni Juan te menge etew, iyan, iyan kebewtismuwi keniyu is edlumunan kew te Wag̵as he Mulin-ulin.’ 
ACT.11.17	Ne emun mibpeulinan sikandan te Megbevayà te Wag̵as he Mulin-ulin iring dutun te kebpeulini zin dengan kenitew te kedtuu tew te Nengazen he si Jesu Kristu, kenà egkehimu he kenè ku edewaten is kebpeulini zin kandan te kenà menge Hudiyu.” 
ACT.11.18	Ne hein nezineg te menge tumutuu he Hudiyu haazà is ketezengan ni Pedro, mid-engkezan dan is kedsewaya zan kandin ne midalig dan is Megbevayà su ke sikandan te, “Mibulusan en bes te Megbevayà is menge kenà Hudiyu wey zan daan meiniyug̵i is mezaat he ulaula wey zan mezawat is untung he wazà pidtemanan.”
ACT.11.19	Ne zuen menge tumutuu he nememelag̵uy tenged te menge kebpesipelahi zutun te menge edsarig ki Jesus hein mibunù si Esteban. Ne nemekedsusuwey zan pehendiyà te tanà he Pinisi wey te pulu ziyà te zag̵at he egngezanan te Sipru wey ziyè dan daan te inged he Entiyukya. Ne mibpenudtul zan is Lalag te Megbevayà, iyan, diyè dà te menge Hudiyu. 
ACT.11.20	Ne tigSipru wey tigSirini is duma zutun te nemelag̵uy. Ne hein nekeuma zan diyà te Entiyukya, mibpenudtulan dan daan is menge kenà Hudiyu; ne impesavut dan is keag̵i te Nengazen tew he si Jesus. 
ACT.11.21	Ne midtevangan te Megbevayà sikandan is mibpenudtul su utew mezakel he etew is neketuu te Nengazen tew he si Jesus ne midtuman dan is menge sug̵ù din.
ACT.11.22	Heini is neulaula, nezineg te menge tumutuu he ziyà te Hiruselim ne midsug̵ù dan si Bernabe ziyà te Entiyukya. 
ACT.11.23	Ne hein nekeuma si Bernabe, neehè din he utew zekelà is tuvad te Megbevayà te menge etew, ne heini, utew zin ingkelipey. Inhangyù din kandan he hemeni zan wey heg̵eta zan is kedtuu zan te Nengazen. 
ACT.11.24	Ne si Bernabe, meupiya is ulaula zin, ne meheg̵et is ked-ulini kandin te Wag̵as he Mulin-ulin ne meheg̵et daan is kedtuu zin te Megbevayà, ne mezakel zutun is nemeketuu te Nengazen tew he si Jesus.
ACT.11.25	Ne midhendiyà si Bernabe te Tarsu su ebpen-ahaan din si Seulu. 
ACT.11.26	Ne hein neturedu zin, miduma zin diyà te Entiyukya. Ne seled te sengetuig, diyè dan is dezuwa med-amur te menge tumutuu ziyà te Entiyukya ne mezakel is mibpemenurù dan. Ne ziyà te Entiyukya, sikan is menge sumusundan, aney en gerari he menge Kristiyanus.
ACT.11.27	Ne zutun he timpu, duen ebpuun diyà te Hiruselim he menge ebpeneuven te Megbevayà he midtupang su edhendiyè dan te inged he Entiyukya. 
ACT.11.28	Is sevaha zutun he migngezanan ki Egebu, ne mid-ulinan te Megbevayà, ne midhitindeg sikandin ne midtagnè din is utew zekelà he vitil he ebpekeeneb te tivuuk he kelibutan. (Ne nehitavù heini hein iyan pa hadì diyà te Ruma si Claudio.) 
ACT.11.29	Ne tenged dutun neuyun is menge sumusundan diyà te Entiyukya he ed-emutè dan te selapì. Ne mebeg̵ey is kada sevaha sumalà is egkehimu zin wey zan metevangi is menge egkengeayuayu he menge zuma zan he menge tumutuu ziyà te prubinsya he Hudiya. 
ACT.11.30	Ne mid-ulaula zan heini ne midsug̵ù dan si Bernabe wey si Seulu he iyan ibpahated te selapì diyà te menge ebmeg̵urangen te menge tumutuu ziyà te Hiruselim.
ACT.12.1	Ne zutun he timpu, ebpesipelahan ni Hadì Hirudis is duma he menge tumutuu ki Jesus. 
ACT.12.2	Si Santiago, sikan is suled ni Juan, impetibas ni Hirudis su wey mebpatey. 
ACT.12.3	Ne hein netuenan ni Hirudis he utew ingkesuat te menge Hudiyu is kedhimetayi ki Santiago, impezakep din daan si Pedro. (Nehitavù heini hein Pista te Supas he Wazè Din Tapey.) 
ACT.12.4	Ne zutun te kegkezakep ki Pedro, impepirisu sikandin ni Hirudis ne impalad din diyà te heepat he gurupu he menge sundaru he iyan eguwardya kandin. Ne tig-epat he sundaru is kada gurupu. Neisip ni Hirudis he emun egkeipus haazà is pista he egngezanan te Pista te Kedlevayi, ed-imbistigahan din si Pedro ziyà te etuvangan te menge Hudiyu. 
ACT.12.5	Ne tenged dutun diyà si Pedro te seled te pirisuwan he ebentayan dutun te menge sundaru. Ne nenigudu med-ampù is menge tumutuu su edhengyuen dan diyà te Megbevayà he tevangi zin si Pedro.
ACT.12.6	Ne zutun te kezukileman he emun egkepawà dutun ibpeetuvang ni Hadì Hirudis si Pedro te menge etew, ne si Pedro, diyà ipehizeg̵à te teliwazà te zezuwa he sundaru. Midhiketan sikandin te zezuwa he kedina ne zuen daan menge sundaru he impevantey zutun te g̵emawan te pirisuwan. 
ACT.12.7	Ne netekewtekew te zuen mibpaahà kandin he velinsug̵uen te Nengazen ne zuen daan neketayew zutun te seled te pirisuwan. Ne migewezan dutun te velinsug̵uen si Pedro ziyà te kilid ne migunggel zin ne mibpukew zin. Ke sikandin te, “Enew ka gaanggaan.” Ne zutundutun naawà is menge kedina ziyà te menge velad ni Pedro. 
ACT.12.8	Ne migkeg̵iyan sikandin te velinsug̵uen te, “Bevakes ka wey sesepatus ka.” Ne mibpemineg si Pedro. Ne migkag̵i en maan haazà is belinsug̵uen te, “Samput ka ne zuma ka kedì.” 
ACT.12.9	Ne midsunud si Pedro kandin pehendiyà te g̵awas, iyan, wazè din metueni he kenè din teg̵einep dà haazà is kedtevangi kandin dutun te velinsug̵uen. 
ACT.12.10	Ne midlevayan dan is aney en he guwardya zutun te ibayè dan ne human is ikezuwa, ne te kebpekeuma zan dutun te lekeb he putew te pultahan he ziyà ipesinaru te inged, netekewtekew mepuwas dà duen haazà te wazà mibpuwas duen ne migawas dan dutun. Ne midlaus dan is dezuwa, ne te kegketegteg̵aad te kedhipanew zan ne nahanew haazà is belinsug̵uen, ne netag̵ak si Pedro zutun te sebsevaha zin.
ACT.12.11	Ne human mesavut ni Pedro he kenè bes teg̵einep dà haazà ne ke sikandin te, “Tutuu ves iyan he midsug̵ù te Nengazen is belinsug̵uen din ne midlibri e zin wey kenà a mekeizi te g̵ehem ni Hirudis. Nelibri ad guntaan te langun he mezaat he ed-ul-ulahan kedì he ebperetengen pezem te tivuuk he kehudiyuwan.”
ACT.12.12	Ne zutun te kegkesevuta zin kayi te langun, midlaus diyà te valey ni Maria, sikan is iney ni Juan he iyan kes Juan he ed-umawen daan ki Marcos. Ne zutun te valey mezakel is nengetig̵um he menge tumutuu su ed-ampù dan diyà te Megbevayà. 
ACT.12.13	Ne midteg̵uktuk ni Pedro is pultahan te ibpeg̵unselang dutun te lama. Ne zuen dutun sulug̵uen he vahi he egngezanan ki Ruda ne mid-ehè din su edsusiyen din ke hentei. 
ACT.12.14	Ne nekilala zin is lag̵eng ni Pedro, iyan, tenged te utew zin kegkesuat te kebpekeuma ni Pedro, wazè din mepuwasi haazà su mibpelelag̵uy nasì is edlikù su ebpenudtulan din is menge zuma zin te nekeuma en si Pedro ne zutun en te g̵awas. 
ACT.12.15	Ne migkag̵i is menge zuma zin te, “Ebuneg̵en ka!” Iyan, edteg̵el si Ruda te, “Kenà, iyan en si Pedro.” Ne ke sikandan te, “Kenà iyan si Pedro, kekenà, iyan sikan is belinsug̵uen te Megbevayà he ebantey kandin.” 
ACT.12.16	Ne wazà med-engked si Pedro he edteg̵uktuk. Ne hein mibpuwasan dan, utew zan nengeinuinu su si Pedro en iyan haazà. 
ACT.12.17	Ne in-uyew zin kandan he kenè dan megurub ne mibpenudtul zin kandan is paag̵i te Nengazen te kedlibriya kandin puun diyà te pirisuwan. Ne migkeg̵iyan din sikandan te, “Tudtuli niw zaan si Santiago wey is menge zuma he suled tew.” Ne mid-awà sikandin dutun, ne midhendiyà te sengeinged.
ACT.12.18	Ne hein nepawà dutun, utew nengeliveg is menge sundaru ziyà te pirisuwan su hendei vuwa si Pedro? 
ACT.12.19	Impepengahà ni Hirudis, iyan, wazè dan sikandin maahà. Ne impepengimbistiga zin sikan is menge guwardya ne impepenhimetayan din sikandan.
ACT.12.19	Ne zutun mid-awà si Hirudis diyà te prubinsya he Hudiya ne midtupang diyà te Sisarya ne ziyà med-ubpà.
ACT.12.20	Ne zutun he timpu nepeukan ni Hadì Hirudis is menge meg̵inged diyà te menge inged he Tiru wey Sidun. Mibpetavang dan ki Belastu he sinerig̵an ni Hirudis he edumala te turug̵an din. Ne nengetig̵um dan su edhendiyè dan te ki Hirudis su edhengyuan dan he maawà is pauk din kandan. Umba mid-ulaula zan haazà su ziyè dan dà ebpekekuwa te keuyag̵an te inged dutun te hadì.
ACT.12.21	Ne zutun te andew he midtelaan ni Hadì Hirudis, mid-etuvang dan kandin. Insun-ud ni Hirudis is bisti zin te kedhadì ne mibpinuu ziyà te pinuuwè din te kedhadì ne midlelag̵an din sikandan. 
ACT.12.22	Ne nengelipey zutun is menge etew. Mibpengulahì dan is egkag̵i te, “Kenà etew zà duen is egkag̵i, kekenà, diwata en.” 
ACT.12.23	Ne segugunà midlatun diyà te lawa zin is daru he insavuk te velinsug̵uen te Nengazen su ingkesuat ni Hirudis haazà is ked-ezapa kandin te menge etew, ne wazè din iyan ipaazap is Megbevayà. Ne midtegkayan is lawa zin ne wazà utew meug̵et ne minatey.
ACT.12.24	Iyan, mid-iseg is kedsengyawa te menge tumutuu te Lalag te Megbevayà, ne mibmezakel utew is menge tumutuu zutun. 
ACT.12.25	Ne mid-ulì si Bernabe wey si Seulu is ebpuun diyà te inged he Hiruselim hein neipus dan is mibpeveelan kandan, ne miduma zan daan si Juan, sikan is ed-umawen ki Marcos.
ACT.13.1	Ne zuen menge tumutuu ziyà te inged he Entiyukya he menge menunudlù wey ebpemeneuven te Megbevayà. Dutun si Bernabe, si Simeon he migeraran daan te Meitem. Dutun daan si Lucio he tigSirini wey si Menain he ziyè en medekelà te turug̵an su impeelukuy ki Gubirnedur Hirudis hein batè pa. Ne zutun daan si Seulu. 
ACT.13.2	Ne zutun te ked-azap dan te Nengazen wey kedsalang dan te egkaan su ed-ampù dan, duen impesavut te Wag̵as he Mulin-ulin kandan. Ke sikandin te, “Ipeveyveyai niw kedì si Bernabe wey si Seulu su wey zan meveeli is ibpeveelan ku kandan.” 
ACT.13.3	Ne mid-uman dan medsalang te egkaan ne mid-ampù dan diyà te Megbevayà, ne zutun indepenet dan is belad dan ki Bernabe wey ki Seulu ne impeg̵enat dan sikandan.
ACT.13.4	Ne haazà is dezuwa, geina te midsug̵ù sikandan te Wag̵as he Mulin-ulin, midlazas dan pehendiyà te inged he Silusya ne zutun mid-untud dan te barku su edhendiyè dan te pulu te zag̵at he egngezanan te Sipru. 
ACT.13.5	Ne hein nekezunggù dan diyà te inged he Selemina, impesavut dan dutun is Lalag te Megbevayà diyà te menge simbahan te menge Hudiyu. Iyan duma zan he edtavang kandan si Juan, kes ed-umawen ki Marcos.
ACT.13.6	Ne mid-abley zan haazà is pulu ne nekeuma zan diyà te inged he Pepus. Ne zutun neuma zan is selemengkiru he egngezanan ki Berhisus. Hudiyu haazà he mibpetuu he ebpeneuven sikandin te Megbevayà. 
ACT.13.7	Emig̵u sikandin ni Sergio Peulu, te gubirnedur zutun te pulu. Ne uluwanen he etew haazà si Sergio. Impetawag din si Bernabe wey si Seulu su egkesuat he ebpemineg te Lalag te Megbevayà. 
ACT.13.8	Ne haazà is selemengkiru, ne egngezanan daan ki Ilimas, ne egkuntedahan din ensi Seulu ne midhimu zin is taman te egkehimu zin wey kenà meketuu ki Jesus haazà is gubirnedur. 
ACT.13.9	Ne si Seulu he egngezanan daan ki Pablo, nepurung sikandin ulini te Wag̵as he Mulin-ulin. Midtengtengan din haazà is selemengkiru 
ACT.13.10	ne migkeg̵iyan din te, “Iring ka ki Setanas he ebpenlimbung. Utew ka lalung ne kuntada ka te minsan hengkey he meupiya. Su is Lalag te Nengazen he utew hustu, egkeg̵iyen nu he tarù. 
ACT.13.11	Ne g̵untaan,” ke si Pablo, “edsilutan ka te Nengazen. Egkelakap ka, ne egkeug̵et ka egkeulii ne kenè ka ebpekeahà.” Ne zutundutun mibmerusirem is ked-ahà ni Ilimas. Ne nekekawàkawà su ebpetavang te menge etew he mekeag̵ak kandin. 
ACT.13.12	Ne zutun neketuu haazà is gubirnedur geina te neehè din haazà is neulaula, su utew sikandin neinuinu te impesavut kandin he keag̵i te Nengazen.
ACT.13.13	Ne si Pablo wey is menge zuma zin, mid-awè dan dutun te inged he Pepus ne mid-untud dan te barku. Ne midhendiyè dan te prubinsya he Pempilya, diyà te inged he Pirga. Ne si Juan mulà, mid-ewaan din sikandan ne mid-ulì diyà te Hiruselim.
ACT.13.14	Ne mid-awè dan diyà te Pirga ne midlaus dan diyà te inged he Entiyukya, sikan is Entiyukya he ziyà te prubinsya he Pisidya. Ne te andew he Sebadu midseled dan diyà te simbahan te menge Hudiyu ne mibpinuu zan dutun. 
ACT.13.15	Ne zuen mibasa ziyà te insurat he kesug̵uan wey ziyà te menge surat te ebpemeneuven dengan. Ne hein neipus haazà, mibpeinsaan ensi Pablo te menge egalen dutun te simbahan te, “Menge suled, ke zuen niw ibpesavut he ibmelig-en te kedtuu kayi te nengetig̵um he etew, ebpemineg̵en dey.” 
ACT.13.16	Ne midhitindeg si Pablo ne imbayew zin is belad din 
ACT.13.17	Is Megbevayè tew te menge Hudiyu, nepilì din dengan is menge kepuun tew. Ne midtuvazan din sikandan te meupiya. Ne tenged dutun utew mibmezakel is kevuwazan dan te kemulu zan pa ed-ubpà diyà te tanà he Ihiptu he kenà kandan he inged. Ne is Megbevayà, pinaag̵i te zekelà he g̵ehem din, midtevangan din is menge kepuun tew wey zan mekeawà diyà te Ihiptu. 
ACT.13.18	Ne seled te kepatan he tuig te kemulu zan pa zutun te tanà he kenà ed-ubpaan te etew, naantus te Megbevayà is kedsukul zan kandin. 
ACT.13.19	Is menge meg̵inged dutun te pitu he g̵inhedian diyà te tanà he Kenaan, nengezaag sikandan te Megbevayà ne impaangken din is tanè dan te menge kepuun tew. Is ked-ul-ulaha te Megbevayà dutun te langun, ne seled te heepat he g̵atus wey kelimahan he tuig. 
ACT.13.20	Ne hein netapus haazà, menge zatù en is impezumala zin kandan taman te timpu ni Samuel, te ebpeneuven dengan.
ACT.13.21	Ne zutun midhangyù dan diyà te Megbevayà he pilia zin is hadì he iyan edumala kandan. Ne si Seulu, he anak ni Kis he kevuwazan ni Benjamin, nepilì te Megbevayà he iyan hadì dan. Ne midhadì si Seulu seled te kepatan he tuig. 
ACT.13.22	Ne zutun in-awà te Megbevayà si Seulu zutun te kedhadì din, ne si David maan is impehadì din kandan. Ne migkag̵i is Megbevayà te, ‘Heini si David, is anak ni Isai, neehè ku he utew metinumanen te ebpeveelan ku kandin; utew ku egkesuati is menge ulaula zin.’ 
ACT.13.23	Na,” ke si Pablo, “si Jesus, is sevaha he kevuwazan ni Hadì David, iyan impenaad te Megbevayà he edlibri kenitew te kevuwazan ni Israyil wey kiw kenà mesiluti. 
ACT.13.24	Ne zutun te wazè pa mebpuun mebpenurù si Jesus, impesavut ni Juan Megbebewtismu ziyà te langun he menge kevuwazan ni Israyil he kinahanglan he mebpebewtismu zan he tuus te mid-iniyug̵an dan is memezaat he ulaula. 
ACT.13.25	Ne zutun te meg̵aan en egkepasad ni Juan is ebpeveelan kandin te Megbevayà, migkeg̵iyan din is menge etew te, ‘Kunaan niw vuwa ke iyan a sikan is ebpeebuten niw he hadì, iyan, kenà a iyan. Ebpekesunud sikandin kediey ne lavew sikandin kedì su minsan te kedhekaza zà te hiket te sepatus din kenè e pa zait.’
ACT.13.26	Ne menge suled,” ke si Pablo, “sikiyu is menge zuma ku he kevuwazan ni Israyil wey kevuwazan ni Abraham, wey sikiyu zaan is kenà Hudiyu he ed-azap daan te Megbevayà, iyan kiw kes mibpeuwitan te Megbevayà te Meupiya he Tudtulanen wey kiw melibri te kedsiluti kenitew. 
ACT.13.27	Is menge Hudiyu he menge meg̵inged diyà te Hiruselim wey is menge egalen dan, wazè dan mesavut he iyan si Jesus sikan is edlibri kenitew. Ne wazè dan daan mesavut is insurat he tagnà te ebpemeneuven dengan te Megbevayà. Minsan ke egkezineg dan is kebesaha kayi kada Sebadu ziyà te menge simbahan dan, nengetuman dan gihapun kes nengetagnà pinaag̵i te kegkag̵i zan he zait si Jesus he edhimetayan. 
ACT.13.28	Ne minsan pa zutun te wazè dan naahà he salà he zait he idhimetayi kandin, midhangyù dan si Gubirnedur Pilatu he pehimetayi zin si Jesus. 
ACT.13.29	Ne hein nengeulaula en te menge tigHiruselim kes langun he netagnà dengan he ibpeulaula zan kandin, in-awè dan is lawa zin dutun te krus he midrensangan dan kandin ne inleveng dan. 
ACT.13.30	Ne mibanhew sikandin te Megbevayà. 
ACT.13.31	Ne hein nevanhew en si Jesus, seled te mezakel he menge andew is layun din kebpaahà te menge etew he iyan menge zuma zin hein mid-awà sikandin diyà te prubinsya he Geliliya ne midhendiyà te inged he Hiruselim. Ne sikandan guntaan, ibpenudtul zan si Jesus diyà te menge zuma tew he kevuwazan ni Israyil. 
ACT.13.32	Ne sikami zaan,” ke si Pablo, “dini key g̵untaan su ibpesavut dey keniyu is Meupiya he Tudtulanen. Duen ed-ul-ulahan te Megbevayà he impenaad din dengan te menge kepuun tew. 
ACT.13.33	Ne sikitew is menge kevuwazan dan, midhimu zin dini te kenitew is impenaad din kandan ne mibanhew zin si Jesus. Su zuen migkag̵i te Megbevayà dutun te libru te menge Salmo he insurat dengan dutun te ikezuwa he Salmo he edhenduen te,
ACT.13.33	‘Iyan ka Anak ku ne g̵untaan ibpeehè ku he Amey a kenikew.’
ACT.13.34	Ne impenaad daan dengan te Megbevayà is kebenhawa zin ki Jesus wey is kenè din kebmehimuwa he meredak is lawa ni Jesus su ke sikandin te,
ACT.13.34	‘Kes menge tuvad he impenaad ku ki David,
ACT.13.34	siguradu idtuvad ku keniyu.’
ACT.13.35	Ne zuen pa netagnà ni David 
ACT.13.35	‘Siak is metinumanen he sulug̵uen nu,
ACT.13.35	kenè nu ebmehimuwen he meredak is lawa ku
ACT.13.35	ziyà te leveng.’
ACT.13.36	Ne netuenan ta, menge suled,” ke si Pablo, “
ACT.13.37	Iyan, si Jesus mulà, he mibanhew te Megbevayà, ne wazà mulà meredak is lawa zin. 
ACT.13.38	Kinahanglan, menge suled, he sevuta niw he tenged ki Jesus, ibpesavut dey en keniyu he ebpeseyluwen kiw te Megbevayà te memezaat he ulaula. 
ACT.13.39	Kenè kiw egkelibri te menge salè tew pinaag̵i te kedtumana tew te kesug̵uan ni Moises, iyan, is minsan hentei he edtuu ki Jesus, egkelibri mulà sikandin. 
ACT.13.40	Purungi niw isipa heini su wey kenà mehitavù diyà te keniyu is netagnà dengan he Lalag te Megbevayà he insurat te ebpemeneuven he ke sikandin te,
ACT.13.41	‘Sikiyu is edsumpalit,
ACT.13.41	utew kew egkeinuinu te ebeelan ku.
ACT.13.41	Ne ebpatey kew su zuen ebeelan ku
ACT.13.41	he egkeehè niw, iyan,
ACT.13.41	kenè niw edtuuwan minsan duen edseysey keniyu.’ ”
ACT.13.42	Ne hein miguwà si Pablo wey si Bernabe zutun te simbahan, migkeg̵iyan sikandan te menge etew he medlikù dan te ed-ilis he Sebadu wey zan iuman ipesavut haazà is midseysey ni Pablo. 
ACT.13.43	Ne zutun te ked-awè dan puun te simbahan, mezakel is menge etew he nemenduma ki Pablo wey ki Bernabe. Elin dutun is menge Hudiyu wey kenà menge Hudiyu he edsimba zuma te menge Hudiyu. Mibpekibitiyara kandan ensi Pablo. Ne midsembag̵an dan sikandan he kenè dan engkezi is kedsarig dan te g̵ag̵ew te Megbevayà.
ACT.13.44	Ne zutun te mid-ilis he Sebadu hapit langun te tivuuk he menge meg̵inged dutun te Entiyukya is nengetig̵um dutun te simbahan su ebpemineg dan te Lalag te Nengazen. 
ACT.13.45	Iyan, hein nengeahà te menge Hudiyu is mezakel he menge etew, nengesina zan engki Pablo ne midsumpalit dan is impenurù ni Pablo ne mibpenulè dan sikandin. 
ACT.13.46	Ne minsan pa zutun wazà mahandek si Pablo wey si Bernabe su ke sikandan dutun te menge Hudiyu te, “Kinahanglan he edhunaan dey sikiyu is menge Hudiyu edtudtuli te ibpesavut te Megbevayà, iyan, geina te kenè niw edewaten, ibpeehè niw he kenè kew zait he ebeg̵ayan te untung he wazà pidtemanan. Ne tenged dutun kenè dey en maan ibpesavut is Meupiya he Tudtulanen diyan te keniyu, kekenà, edhendiyè key te kenà menge Hudiyu. 
ACT.13.47	Iyan heini ebpeveelan kenami te Nengazen su zuen insurat he lalag din he edhenduen te,
ACT.13.47	‘Midhimu ku sikew he sulù he ebpeketayew te menge etew he kenà menge Hudiyu wey mesangyew ziyà te egketemanan te kelibutan is kedlibriya ku te menge etew wey zan kenà mesiluti.’ ”
ACT.13.48	Ne hein nezineg haazà te menge etew zutun he kenà menge Hudiyu, nengelipey zan utew ne mibpeselematan dan is impesavut kandan te Nengazen. Ne is langun he menge etew he imbanglis kandan te Megbevayà is untung he wazà pidtemanan, nemeketuu.
ACT.13.49	Ne nekeeneb is Lalag te Nengazen diyà te langun he menge siringan dutun he menge inged. 
ACT.13.50	Ne is menge punuan dutun te inged he Entiyukya wey is menge vai he ed-azap te Megbevayà, midhimu sikandan te menge Hudiyu he mengepauk dan ki Pablo wey ki Bernabe. Ne midsegseg dan haazà is dezuwa zutun te inged. 
ACT.13.51	Ne zutun te ked-awà ni Pablo wey si Bernabe, in-awè dan is tanà diyà te parapara zan wey metueni te menge etew he kuntada sikandan te Megbevayà. Ne midlaus dan diyà te inged he Ikunya. 
ACT.13.52	Ne is menge sumusundan ni Jesus he netag̵ak diyà te inged he Entiyukya, mid-ulinan te Wag̵as he Mulin-ulin ne utew zekelà is kelipey zan.
ACT.14.1	Ne haazà is neulaula ziyà te Entiyukya, ne iring din ded daan is neulaula ziyà te Ikunya su midseled si Pablo wey si Bernabe diyà te simbahan te menge Hudiyu ne utew mezesen is kebpesevuta zan te Lalag te Megbevayà. Ne tenged dutun mezakel is menge Hudiyu wey kenà menge Hudiyu he neketuu ki Jesus. 
ACT.14.2	Ne sikan is menge Hudiyu he wazà medtuu, midhimu zan he mengepauk te menge tumutuu is kenà menge Hudiyu. 
ACT.14.3	Ne malù netegteg̵aad is ked-ubpà te menge epustul, si Pablo wey si Bernabe, dutun te Ikunya. Wazè dan ikehandek is kedsengyawa zan te keag̵i te Nengazen. Ne midtuvazan sikandan te Nengazen su mibeg̵ayan din sikandan te g̵ehem wey zan ikepaahà is menge singyal wey egkein-inuwan he iyan timaan he tutuu is impenudtul zan he g̵ag̵ew te Nengazen. 
ACT.14.4	Ne nengevahinbahin is menge etew zutun te Ikunya. Is duma, edlevanan dan haazà is dezuwa he epustul, ne is duma, ne ziyè dan te menge Hudiyu.
ACT.14.5	Ne is menge Hudiyu wey menge punuan dan wey is menge zuma zan he kenà menge Hudiyu, neisip dan he ebpesipelahan dan wey edtulengen dan te vatu is menge epustul. 
ACT.14.6	Ne hein netuenan heini eni Pablo, mibpelag̵uy zan pehendiyà te inged he Dirbi wey Listera wey te siringan dutun he menge inged diyà te prubinsya he Likeunya. 
ACT.14.7	Ne impesavut dan te menge etew zutun is Meupiya he Tudtulanen.
ACT.14.8	Ne ziyà te Listera neehè dan is etew he ebpimpinuu he nepiang is menge paa zin. Puun pa te ked-enaka kandin kenè en ebpekehipanew. 
ACT.14.9	Ne mibpemineg din is menge lalag ni Pablo. Ne zutun netuenan ni Pablo he zuen kedtuu zutun te etew su wey meulii. Ne midtengtengan sikandin ni Pablo 
ACT.14.10	ne midhabet is egkag̵i te, “Tulidtulid ka hitindeg!” Ne zutundutun nekehitindeg sikandin ne midhiphipanew. 
ACT.14.11	Ne hein naahà te mezakel he menge etew haazà is midhimu ni Pablo, mibpemengulahì dan te kineg̵iyan he Linikeunyan he egkag̵i te, “Mibpeetew en is menge ziwata ne mibulusan kiw zan!” 
ACT.14.12	Ne egkeg̵iyen dan he si Bernabe, iyan kes diwata zan he si Siyus, ne si Pablo, iyan kes diwata he si Hirmis su iyan metau zutun te zezuwa he ebpesavut. 
ACT.14.13	Ne zuen dutun uvey te inged simbahan te ziwata zan he si Siyus. Ne is beylan he memumuhat dutun, dutun en sikandin te pultahan te inged is ed-uwit te menge kevukazan he miduzung wey vaka he ibpemuhat su sikandin wey is menge etew, ed-ezapen dan ensi Pablo. 
ACT.14.14	Ne hein netuenan ni Pablo wey si Bernabe he iyan haazà ebeelan dutun te menge etew, mibpemindas dan is kumbalè dan te zezuwa su ibpeehè dan he igkeepes dan haazà he ulaula, ne mibpelelag̵uy zan pehendutun te menge etew. Ne migkag̵i sikandan te, 
ACT.14.15	“Maan is ed-ezapen key keniyu, menge suled? Menge etew key zà daan; menusiyè key zaan iring keniyu! Midhendini key te inged niw wey zey ikepesavut keniyu is Meupiya he Tudtulanen wey niw meengkezi heini is menge ulaula niw he wazè din pulus ne wey niw zaan tuuwi is Megbevayà he wazè din kemetayen. Iyan sikandin nenlimbag te langit wey tanà wey zag̵at wey is minsan hengkey he tag̵ù kayi. 
ACT.14.16	Dengan intug̵ut din kenitew te tivuuk he menusiyà he ed-ul-ulahan tew is sumalà te egkesuatan tew, minsan ke wazà pulus dutun. 
ACT.14.17	Iyan, minsan pa zutun, egketuenan ta g̵ihapun ke hentei sikandin pinaag̵i te menge pengelimuan din kenitew. Su ebeg̵ayan ki zin te uzan wey veg̵as te menge pinemula ta emun tirag̵un. Ibeg̵ey zin kenitew is egkinehenglanen tew wey zuen keuyag̵an tew ne zuen ibmeupiya te g̵ehinawa tew,” ke sikandan. 
ACT.14.18	Ne minsan pa te iyan haazà menge lalag eni Pablo, hapit kenè dan egkezawey haazà is menge etew he ed-azap kandan. 
ACT.14.19	Ne nekeuma is menge Hudiyu he tig-Entiyukya ziyà te prubinsya he Pisidya wey elin dutun is menge Hudiyu he tig-Ikunya. Midhimu zan he mengepauk engki Pablo haazà is menge etew. Midtuleng dan si Pablo te vatu ne miguyud dan in-awà dutun te inged su kunaan dan ke minatey en. 
ACT.14.20	Iyan, hein midlingutan sikandin te menge tumutuu, mid-enew ne midlikù dutun te inged. Ne zutun te mid-ilis he andew, midhendiyà si Pablo wey si Bernabe te inged he Dirbi.
ACT.14.21	Ne impesavut ni Pablo wey ni Bernabe is Meupiya he Tudtulanen diyà te menge etew ziyà te Dirbi, ne mezakel zutun is midsundan ki Jesus. Ne zutun mid-ikul zan is imbayè dan ne midlikù dan diyà te inged he Listera, wey ziyà te inged he Ikunya wey Entiyukya he ziyà te prubinsya he Pisidya. 
ACT.14.22	Ne impesavut dan te menge tumutuu zutun is ibmezesen te kedtuu zan. Migkag̵i zan kandan he kinahanglan he kenè dan engkezi is kedtuu zan ki Jesus. Ke sikandan te, “Sikita is tumutuu, wey ki zà egkehedii te Megbevayà ke egkeantus ta is mezakel he kemereg̵enan.” 
ACT.14.23	Diyà te kada iglisya, 
ACT.14.24	Ne hein mid-ikul ensi Pablo te imbayè dan diyà te prubinsya he Pisidya nekeuma zan diyà te Pempilya. 
ACT.14.25	Ne impesavut dan is Lalag te Megbevayà diyà te inged he Pirga ne zutun midtupang dan pehendiyà te Etalya. Ne zutun mid-untud dan te barku 
ACT.14.26	su ed-ulì dan diyà te inged he Entiyukya. Su is Entiyukya, iyan mibpuunan dan he inged hein aney iampù te menge tumutuu he elimahi sikandan te Megbevayà dutun te mibpeveelan din kandan he nepasad dan en.
ACT.14.27	Ne hein nekeuma zan diyà te Entiyukya, midtig̵um dan is menge tumutuu ne midtudtul zan is langun he nehimu te Megbevayà pinaag̵i kandan wey is kedhimuwa zin te paag̵i wey meketuu is menge etew he kenà Hudiyu. 
ACT.14.28	Ne neug̵et is ked-ubpè dan te zezuwa zuma te menge tumutuu zutun te Entiyukya.
ACT.15.1	Ne zutun he timpu, duen menge Hudiyu he tumutuu he ebpemuun diyà te prubinsya he Hudiya he midhendiyà te inged he Entiyukya. Ne haazà he menge etew, duen ibpenurù dan diyà te menge kenà Hudiyu he tumutuu he tig-Entiyukya. Ke sikandan te, “Emun kenè niw edtumanen is insug̵ù kenitew te kesug̵uan he imbilinbilin dengan ni Moises he mebpesirkunsidar kew, kenà egkehimu he egkelibri kew te silut.” 
ACT.15.2	Ne si Pablo wey si Bernabe, wazè dan dewata haazà is impenurù dutun te menge etew, ne utew mezesen is kebpekidlewanè dan, umba, is menge tumutuu zutun, midsug̵ù dan si Pablo, si Bernabe, wey is duma pa kandan he medhendiyè dan te Hiruselim wey zan ikeinsà haazà diyà te menge epustul wey menge ebmeg̵urangen te menge tumutuu ziyà. 
ACT.15.3	Ne hein migenat dan, midtevangan sikandan te menge tumutuu. Ne ziyè dan mekevayà te prubinsya he Pinisya wey prubinsya he Semarya ne impenudtul zan te menge tumutuu zutun he nemeketuu en is mezakel he kenà menge Hudiyu. Mibpenudtul zan he mid-ewaan en te kenà menge Hudiyu is daan he tuluuwen dan wey zan mekesundan te Megbevayà. Ne hein nezineg haazà te menge tumutuu ziyà, nengelipey zan utew. 
ACT.15.4	Ne hein nekeuma zan diyà te Hiruselim, midtelavuk kandan he nengeg̵alew is langun he tumutuu wey is menge epustul wey menge ebmeg̵urangen, ne impenudtul ni Pablo wey ni Bernabe is langun he nengeveelan te Megbevayà pinaag̵i kandan. 
ACT.15.5	Ne zutun duen migkag̵i he menge tumutuu he sakup te upakat he Perisiyu, ne ke sikandan te, “Sikan is menge tumutuu he kenà menge Hudiyu, kinahanglan he edsirkunsidaren sikandan wey kinahanglan ded daan he ibpetuman kandan is kesug̵uan he imbilinbilin ni Moises.”
ACT.15.6	Ne zutun miburunburun is menge epustul wey menge ebmeg̵urangen wey zan memitingi. 
ACT.15.7	Ne hein malù en netegteg̵aad dutun te kebivitiyara zan, midhitindeg si Pedro ne ke sikandin te, “Menge suled, netuenan niw he kayi te kenitew, iyan a sikan is mibpilì dengan te Megbevayà wey ku metudtul ziyà te kenà menge Hudiyu is Meupiya he Tudtulanen wey zan mekepemineg wey meketuu te Megbevayà. 
ACT.15.8	Ne is Megbevayà, impeehè din kenitew is kedewata zin te kenà menge Hudiyu su imbeg̵ey zin kandan is Wag̵as he Mulin-ulin iring te kebeg̵aya zin dini te kenitew. Nesayud sikandin te minsan gehinawa tew te menusiyà. 
ACT.15.9	Wazà daan isipa te Megbevayà he zuen kebpekeviza te kenà menge Hudiyu kenitew su tenged te kedtuu zan mibpesaylu zin sikandan te menge ulaula zan he mezaat iring te kebpesaylu zin dini te kenitew. 
ACT.15.10	Ne maan is egezamen niw is pauk te Megbevayà? Maan is ibpetuman niw te menge zuma tew he sumusundan ni Jesus is menge imbilinbilin he kesug̵uan he utew mereg̵en, he sikitew wey is ginikanan tew, wazà daan meketuman. 
ACT.15.11	Kenè niw ve, menge suled, edtuuwan he is kegkelibri kenitew te silut te menge Hudiyu, ne iring daan te kegkelibri kandan te kenà menge Hudiyu su tenged dà te g̵ag̵ew te Nengazen tew he si Jesus?”
ACT.15.12	Ne zutun, wazè en midtavak; ne mibpemineg dan is tudtul ni Bernabe wey si Pablo te langun he egkengein-inuwan he mibeelan te Megbevayà pinaag̵i kandan hein diyè dan te kenà menge Hudiyu. 
ACT.15.13	Ne hein neketapus dan is egkag̵i, human megkag̵i si Santiago. Ke sikandin te, “Menge suled, pemineg̵a niw is egkeg̵iyen ku. 
ACT.15.14	Is Megbevayà, migug̵ud en keniyu ni Simon Pedro is mid-ulaula zin hein aney zin en ipetuu is kenà menge Hudiyu su wey zuen menge etew zaan dutun he edsundan kandin. 
ACT.15.15	Ne haazà is kebpeketuu te kenà menge Hudiyu, nepurung mekesungkad te menge lalag he ingkesurat te menge ebpeneuven dengan te Megbevayà su zuen insurat he tagnà he edhenduen te,
ACT.15.16	‘Emun egkeiwas heini,’ egkag̵i is Nengazen,
ACT.15.16	‘edlikù a ziyan,
ACT.15.16	ne edtukuzen ku en maan is ginhedian ni David.
ACT.15.16	Ebpurungan ku is menge sakup din,
ACT.15.16	ne ebeg̵ayan ku en maan sikandan te zesen.
ACT.15.17	Umba, is tivuuk he menusiyà,
ACT.15.17	sikan is langun he menge etew
ACT.15.17	he edhimuwen ku he meketuu kediey,
ACT.15.17	egkesuat dan daan he ed-azap kediey.’
ACT.15.18	Lalag heini te Nengazen; impesavut din en heini zengan.
ACT.15.19	Umba,” ke si Santiago, “iyan kedì he sambag is: heini is menge etew he kenè tew zuma te Hudiyu he edtuu te Megbevayà, kenè tew sikandan edsemuken. 
ACT.15.20	Iyan is: ebpesuratan tew sikandan ne egkeg̵iyen tew kandan he kenè dan megkaan te egkeenen he indawey su impemuhat diyà te menge kenà tutuu he megbevayà; ne kenè dan daan hileveti is kenè dan esawa, wey kenè dan daan megkaan te lengesa wey te edlepaan he kenà ebpekelelengesa. Iyan dà heini menge sug̵ù he imbilinbilin ni Moises he ibpetuman tew kandan. 
ACT.15.22	Ne zutun, is menge epustul wey ebmeg̵urangen wey is langun he menge tumutuu he Hudiyu, neisip dan he ebpilì dan te menge zuma zan he ibpezuma zan ki Pablo wey ki Bernabe ziyà te Entiyukya. Ne iyan nepilì dan si Silas wey si Hudas he sevaha he ngazan din si Bersabas. Ne haazà is dezuwa, telehuzen sikandan te menge tumutuu zutun. 
ACT.15.23	Ne impeuwit dan kandan is surat he edhenduen te,
ACT.15.23	“Sikami is menge suled niw he epustul wey ebmeg̵urangen te menge tumutuu he menge Hudiyu kayi, ebpengemusta key keniyu te langun he kenà menge Hudiyu he menge suled dey te kedtuu ziyan te inged he Entiyukya wey ziyan te menge prubinsya he Sirya wey Silisya. 
ACT.15.24	Nezineg dey is tudtul he zuen menge zuma zey he Hudiyu he nekesamuk keniyu v su igkeliveg niw is menge penurù dan, iyan, wazè dey sikandan sug̵ua. 
ACT.15.25	Ne tenged kayi, netig̵um key zini ne neuyunan dey he edsug̵uen dey ziyan is ebpekepesavut keniyu. Eduma zan ki Pablo wey ki Bernabe he minahal he suled tew. 
ACT.15.26	Heini is dezuwa, impelavi zan kenà te untung dan is kedtumana zan te ebpeveelan kandan te Nengazen tew he si Jesu Kristu. 
ACT.15.27	Ne heini is edsug̵uen dey, si Hudas wey si Silas, ebpenudtulen dan daan keniyu is seled kayi te surat dey keniyu. 
ACT.15.28	Impesavut kenami te Wag̵as he Mulin-ulin ne neuyunan dey zaan he kenè dey keniyu ibpetuman is memereg̵en he imbilinbilin he kesug̵uan; iyan dà heini is utew kinahanglan he edtumanen niw. 
ACT.15.29	Ne iyan is: kenè niw keena is impemuhat diyà te kenà tutuu he Megbevayà. Kenè niw keena is lengesa, ne kenè niw zaan keena is edlepaan he kenà ebpekelelengesa; kenè niw hileveti is kenè niw esawa. Emun edtumanen niw heini, meupiya en. Iyan dà heini lalag dey.”
ACT.15.30	Ne zutun, migenat haazà is midsug̵ù ne nekeuma zan diyà te Entiyukya. Ne midtig̵um dan is langun he menge tumutuu ne indata zan haazà is surat. 
ACT.15.31	Ne is menge tumutuu, hein nevasa zan, utew zan nengelipey zutun te sambag kandan. 
ACT.15.32	Ne si Hudas wey si Silas, ebpeneuven sikandan te Megbevayà, ne neug̵et is kebpekidlalag dan te menge tumutuu su midsembag̵an dan su wey meheg̵et is kezesen te kedtuu zan. 
ACT.15.33	Ne haazà is menge tigHiruselim, hein nepipira he andew is kebpekeuma zan dutun, mid-ulì dan diyà te midsug̵ù kandan. Impenulud sikandan te menge tumutuu zutun he egkag̵i te, “Berakat he meupiya is hipanew niw.” 
ACT.15.34	Asal si Silas, wazà meduma su mibpetag̵ak mulà.
ACT.15.35	Ne neug̵et maan dutun is ked-ubpà ni Pablo wey ni Bernabe ziyà te Entiyukya. Sikandan wey is mezakel he menge zuma zan, impenurù dan wey impesavut dan is Lalag te Nengazen.
ACT.15.36	Ne hein neug̵et en dutun, migkeg̵iyan ni Pablo si Bernabe te, “Edlikuan ta nasì te edlauy is menge tumutuu ziyà te menge inged he mibpesevutan ta te Lalag te Nengazen.” 
ACT.15.37	Ne nesuat dutun si Bernabe. Ne edumahan din si Juan Marcos, 
ACT.15.38	iyan, kenà mulà egkesuat si Pablo he mezuma si Juan Marcos su mid-engked sikandin he edtavang kandan ne mid-ewaan din sikandan dengan hein diyè dan te Pempilya. 
ACT.15.39	Ne ingkesavè dan haazà, umba mibpesuwayè dan. Ne si Bernabe, miduma zin si Marcos ne mid-untud dan te barku ne midhendiyè dan te Sipru. 
ACT.15.40	Ne si Pablo mulà, mibpilì din si Silas he iyan edumahan din ne migenat dan daan. Ne is menge tumutuu zutun te Entiyukya, impengumew-umew zan te Megbevayà he tevangi zin haazà is dezuwa te hipanew zan. 
ACT.15.41	Ne mid-eneb dan is menge prubinsya he Sirya wey Silisya ne midheg̵etan dan is kedtuu te menge tumutuu.
ACT.16.1	Ne midlaus ensi Pablo ziyà te menge inged he Dirbi wey Listera. Ne zuen sumusundan ni Jesus he meg̵inged dutun he egngezanan ki Timoteo. Is iney zin, ne Hudiyu he tumutuu zaan, asal is amey zin ne Gerisyahanen. 
ACT.16.2	Sumalà is lalag te menge tumutuu ziyà te Listera wey Ikunya, utew meupiya is ulaula ni Timoteo. 
ACT.16.3	Egkesuat si Pablo he edumahan din si Timoteo ne tenged dutun midsirkunsidar zin. Iyan insirkunsidara zin ki Timoteo su wey kenà meepesi si Timoteo te menge Hudiyu he ziyà te menge inged he ibayè dan, su is langun he menge Hudiyu zutun, netuenan dan he Gerisyahanen is amey ni Timoteo. 
ACT.16.4	Ne migenat dan en maan ne zutun te langun he menge inged he imbayè dan, impesavut dan diyà te kenà Hudiyu he menge tumutuu zutun is insug̵ù te menge epustul wey ebmeg̵urangen diyà te Hiruselim, ne migkag̵i zan kandan he kinahanglan he iyan haazà bentayi zan. 
ACT.16.5	Ne tenged dutun neheg̵et is kedtuu te menge tumutuu ne mid-iseg te kada andew is kezakel te nemeketuu.
ACT.16.6	Ne ziyè dan mekevayà te menge inged he ziyà te Perigya wey Gelasya su wazà sikandan tug̵uti te Wag̵as he Mulin-ulin he ibpesavut dan is Lalag te Megbevayà diyà te prubinsya he Asya. 
ACT.16.7	Ne hein nekeuma zan diyà te netemanan te prubinsya he Misya, edlaus dan pezem diyà te prubinsya he Bitinya, iyan, wazà daan itug̵ut kandan te Wag̵as he Mulin-ulin he ebpuun diyà te ki Jesus. 
ACT.16.8	Ne tenged dutun diyè dan mekevayà te Misya ne midtupang dan ne nekeuma zan diyà te inged he Truwas he ziyà te veyvey te zag̵at. 
ACT.16.9	Ne si Pablo, te mezukilem dutun, duen impaahà kandin te Megbevayà. Neehè din is iring te etew he tigMesidunya he edhangyù kandin te, “Laus kew en dini te Mesidunya su wey key keniyu metevangi.” 
ACT.16.10	Ne zutun dà te neehè din en heini, nen-ehè key te paag̵i wey key mekelaus diyà te Mesidunya su nesavut dey he intuvad kenami is kedsengyawa te Meupiya he Tudtulanen diyà te menge tigMesidunya.
ACT.16.11	Mid-untud key te barku ziyà te Truwas ne midhendiyè key te pulu he Semutrasya; ne zutun te ilis he andew midlaus key ne nekezunggù key ziyà te inged he Niyepulis. 
ACT.16.12	Ne midrenè key zutun ne mid-uzahik key ne nekeuma key ziyà te inged he Pilipus he ziyà te aney en he distritu te prubinsya he Mesidunya. Ne zutun te inged he Pilipus, ne mezakel is menge Rumanu he umuuliey. Ne nepipira key he andew zutun te inged he Pilipus. 
ACT.16.13	Ne zutun te Sebadu he iyan Andew te Kedhimeley, mid-awè key ziyà te inged ne midhendiyè key te veyvey te wahig su ed-ahaan dey ke zuen be zutun edtig̵uman te menge Hudiyu he ed-empuan dan te Megbevayà. Ne zuen menge vahi he nengetig̵um dutun, ne mibpinuu key ne mibpekidlalag key kandan. 
ACT.16.14	Is sevaha zutun te menge vahi, ne egngezanan ki Lydia he tigTiyetira he zutun ed-ubpà te inged he Pilipus. Iyan petig̵ayun din is ebpemelegyà te manggad he merudtem. Edsimba sikandin te Megbevayà. Midtuvazan sikandin te Megbevayà wey mekezawat te ibpesavut ni Pablo. 
ACT.16.15	Mibpebewtismu sikandin wey is menge emurè din dutun te valey zin. Ne migkeg̵iyan key zin te, “Emun ed-isipen a keniyu he tutuu is kedtuu ku te Nengazen, diyè kew pemenahik te valey ku.” Ne wazè din mehimuwa zutun he wazè key mekezuma kandin.
ACT.16.16	Sengeandew zutun te edhendiyè key te elempuey zan, midsinug̵ung kenami is bahi he uripen he mid-ulinan te mezaat he mulin-ulin he ibpeketagnè din. Ne zekelà is selapì he nekuwa te teg̵iuripen kandin pinaag̵i te kebpenagnè din. 
ACT.16.17	Ne miduma kenami ki Pablo haazà is bahi he ebpengulahì te, “Heini is menge etew, menge sulug̵uen sikandan te lavew he Megbevayà. Ibpesavut dan keniyu is paag̵i wey kew melibri te idsilut din.” 
ACT.16.18	Ne kada andew zutun iyan en haazà ed-ul-ulahan din. Ne te malù neug̵et, si Pablo, kenè en ebpekeantus ne midlilingey ne migkeg̵iyan din haazà is mezaat he mulin-ulin te, “Pinaag̵i te g̵ehem te ngazan ni Jesu Kristu, egkeg̵iyan ku sikew he med-awè ka keniyan te vahi!” Ne zutundutun mid-ewaan haazà is bahi te mezaat he mulin-ulin. 
ACT.16.19	Ne is menge teg̵iuripen dutun te vahi, hein netuenan dan he naawà is kegketig̵ayun dan pinaag̵i zutun te vahi, ne migewazan dan si Pablo wey si Silas ne miguyud dan pehendiyà te menge punuan te inged he zutun te pelasa. 
ACT.16.20	Ne hein diyè dan en, impeetuvang dan te menge upisyal he Rumanu ne ke sikandan te, “Heini he menge etew, menge Hudiyu sikandan ne ebaal zan te samuk kayi te inged tew. 
ACT.16.21	Ibpenurù dan is menge vetasan he supak te velaud tew. Ne sikitew is menge Rumanu, kenè kiw mulà ebpekezawat wey ebpeketuman te ibpenurù dan he vetasan.” 
ACT.16.22	Ne zutun midtistig̵usan haazà te mezakel he menge etew is kedsumbunga zan ki Pablo wey ki Silas; ne haazà is menge upisyal, mibpemindas dan is menge ugelingen ni Pablo wey ni Silas su edlevasan dan ne insug̵ù dan he vug̵ela haazà is dezuwa. 
ACT.16.23	Ne hein nepurung en mevug̵el si Pablo wey si Silas, mibpirisu sikandan. Sikan is ebantey zutun te pirisuwan, midteleenan dan he purungi zin bentayi haazà is dezuwa. 
ACT.16.24	Ne zutun in-ahuk din sikandan diyà te rug̵u he ziyà te teliwazà te pirisuwan, ne is menge paa zan, midlipit te petungà.
ACT.16.25	Ne hein metaneb en is kezukileman, mid-ampù si Pablo wey si Silas wey migkanta zan is edalig te Megbevayà, ne ebpememineg kandan is menge zuma zan he pirisu. 
ACT.16.26	Ne zutun midtik-ew medlinug te utew mezesen ne nepurung mehuyung haazà is pirisuwan. Ne segugunà nepuwas is menge lekeb dutun te pirisuwan ne nengetangtang is menge pusas te langun he menge pirisu. 
ACT.16.27	Ne zutun nepukew sikan is ebantey zutun te pirisuwan. Ne hein neehè din he nengepuwas is menge lekeb te pirisuwan, kunaan din ke nemekepelag̵uy is menge pirisu ne midhulavut din is sundang din. Edsundangen din en pezem is lawa zin su edhiket. 
ACT.16.28	Ne zutun mibensag si Pablo te, “Kenè nu pelii is lawa nu su heini key zed te seled ne wazà mibpelag̵uy kenami.” 
ACT.16.29	Ne haazà is ebantey, midsug̵ù he uwita is sulù ne migaanggaan medseled ne midluhud is egkerkeren diyà te etuvangan ni Pablo wey ni Silas. 
ACT.16.30	Ne miduma zin sikandan diyà te g̵awas ne ke sikandin te, “Hengkey is ed-ul-ulahan ku wey a melibri te silut te Megbevayà?” 
ACT.16.31	Ne midtavak dan te, “Tuu ka te Nengazen he si Jesus ne egkelibri ka, ne egkelibri zaan is pemilya nu ke edtuu zan.” 
ACT.16.32	Ne sikandin wey is menge emurè din diyà te valey zin, impesavut kandan eni Pablo is Lalag te Nengazen. 
ACT.16.33	Ne zutun te metaneb pa is kezukileman, migkuwa si Pablo wey si Silas dutun te ebantey te pirisuwan, ne mibpenlùluan din is menge palì dan ne zutun mibewtismuwan dan sikandin wey is tivuuk he pemilya zin. 
ACT.16.34	Impepemenahik din si Pablo wey si Silas diyà te valey zin ne impekaan din. Ne sikandin wey haazà is pemilya zin, utew zan nengelipey su neketuu zan en te Megbevayà.
ACT.16.35	Ne hein nepawà dutun, midsug̵ù te menge upisyal he menge Rumanu is menge pulis. Ke sikandan te, “Ipaawè niw en heeyan he menge etew.” 
ACT.16.36	Ne zutun midtudtul haazà ki Pablo te ebantey te pirisuwan. Ke sikandin te, “Insug̵ù te menge upisyal he Rumanu he ibpaawà kew en ki Silas. Ne ebpekeawà kew en kun asal kinahanglan he wazà samuk.” 
ACT.16.37	Ne zutun, wazà dewata ni Pablo ne migkag̵i sikandin diyà te menge pulis te, “Kenà egkehimu su ed-inged key he zizalem te velaud te inged he Ruma ne nesupak dan is belaud te menge Rumanu su wazè key zan imbistigaha ne wazè key mekesupak te velaud, ne impevug̵el key zan diyà te etuvangan te langun he menge etew ne mibpirisu key zan. Ne g̵untaan id-eles-eles key keniyu ibpaawa! Kenà egkehimu su kinahanglan he iyan ebpaawà kenami sikan is menge egalen niw he upisyal he Rumanu.” 
ACT.16.38	Ne haazà is lalag ni Pablo, midtudtul zutun te pulis diyà te menge upisyal, ne hein netuenan dan he sakup bes si Pablo wey si Silas te inged he Ruma, nengehandek dan. 
ACT.16.39	Ne tenged dutun midhendiyè dan ne mibuyù dan te pesaylu. Ne miduma zan sikandan diyà te g̵awas te pirisuwan ne midhengyuan dan he med-awè dan dutun te inged. 
ACT.16.40	Ne mid-awà si Pablo wey si Silas dutun te pirisuwan ne midhendiyè dan te valey ni Lydia. Midlelag̵an dan is menge tumutuu ne midsembag̵an dan wey meheg̵et is kedtuu zan. Ne zutun midlaus dan te hipanew zan.
ACT.17.1	Diyè dan mekevayà te menge inged he Empipulis wey Epulunya ne nekeuma zan diyà te inged he Tiselunika. Ne zuen dutun simbahan te menge Hudiyu. 
ACT.17.2+ACT.17.3	Ne zutun midsimba si Pablo zuma te menge Hudiyu su iyan betasan din. Ne kada Sebadu seled te tetelu he simana mibpekidibati sikandin te menge etew, ne impesavut din kandan is tagnà he insurat diyà te libru he Lalag te Megbevayà he is hadì he mibpilì te Megbevayà, imbanglis kandin kes kedresaya wey kes kedhimetayi kandin ne emun egkeiwas haazà ebenhawen sikandin te Megbevayà. Ne ke si Pablo te, “Heini is etew he egngezanan ki Jesus, iyan en sikan is hadì he mibpilì te Megbevayà.” 
ACT.17.4	Ne zutun neketuu is duma he menge Hudiyu ne midsunud ki Pablo wey ki Silas. Mezakel zaan is nemeketuu he menge Gerisyahanen he zaan he edsimba te Megbevayà, wey elin daan nemeketuu is mezakel te menge vai zutun te inged.
ACT.17.5	Ne zutun, nengesina engki Pablo is menge Hudiyu ne midtig̵um dan is mezakel he menge tepulan he wazà menge pulus he etew. Ne mid-eneb dan is tivuuk he inged te edsinamuk. Midhendiyè dan te valey ni Jason su edteg̵elen dan egkuwaa si Pablo wey si Silas su wey zan meuwit diyà te menge etew. 
ACT.17.6	Iyan, hein wazè dan sikandan maahà, midakep dan si Jason wey is duma pa he menge tumutuu zutun, ne miguyud dan diyà te menge upisyal zutun te inged dan te ebensag he egkag̵i te, “Heini is menge etew, nekevaal zan te samuk diyà te minsan hendei! Ne g̵untaan, kayi zan en maan te inged tew. 
ACT.17.7	Ne heini si Jason,” ke sikandan, “impepemenahik din sikandan diyà te valey zin. Pudu sikandan nekesupak te velaud te hadì tew ziyà te Ruma su egkeg̵iyen dan he iyan hadì is etew he egngezanan ki Jesus.” 
ACT.17.8	Ne hein nezineg haazà dutun te menge upisyal wey menge etew, ne mibmezaat utew is gehinawa zan. 
ACT.17.9	Ne si Jason wey haazà is menge zuma zin, impevayad sikandan dutun te menge upisyal te piyansa te lawa zan ne human sikandan ipaawà.
ACT.17.10	Ne hein mezukilem en, impehipanew si Pablo wey si Silas te menge tumutuu pehendiyà te inged he Biriya. Ne hein nekeuma zan midhendiyè dan te simbahan te menge Hudiyu. 
ACT.17.11	Ne zeyzey is menge Hudiyu zutun te Biriya kenà te menge Hudiyu ziyà te Tiselunika su memetulanged dan mulà. Ne utew zan egkesuat he ebpemineg te impesavut kandan. Ne kada andew edsusiyen dan is insurat he Lalag te Megbevayà su ed-ahaan dan ke tutuu ve iyan haazà is ibpenurù eni Pablo. 
ACT.17.12	Mezakel zan is nemeketuu ki Jesus. Ne is mezakel zutun, ne menge telehuzen he vahi he menge Gerisyahanen wey elin daan nemeketuu is menge Gerisyahanen he maama.
ACT.17.13	Ne sikan is menge tigTiselunika he menge Hudiyu, hein nezineg dan he impesavut daan ni Pablo is Lalag te Megbevayà dutun te inged he Biriya, midhendutun dan ne midhimu zan he mengepauk engki Pablo is mezakel he menge etew. 
ACT.17.14	Ne zutun impaawà dutun si Pablo te menge tumutuu pehendiyà te zag̵at, iyan, si Silas wey si Timoteo, intag̵ak din diyà te Biriya. 
ACT.17.15	Sikan is menge maama he midhated ki Pablo, miduma zan kandin taman diyà te inged he Etinas. Ne zutun mid-ulì dan diyà te Biriya ne mibpenudtul zan ki Silas wey ki Timoteo he ibpeg̵aanggaan dan ibpetelukun ni Pablo.
ACT.17.16	Ne zutun te kedteg̵azi ni Pablo ki Silas wey ki Timoteo ziyà te Etinas, utew neseeng sikandin su neehè din he utew mezakel is menge ledawan he edsimbahan te menge meg̵inged dutun. 
ACT.17.17	Ne tenged dutun, midseled sikandin diyà te simbahan te menge Hudiyu, ne mibpekidibati sikandin te menge Hudiyu wey te kenà menge Hudiyu he edsimba zaan te Megbevayà. Ne minsan daan diyà te mirkadu ebpekidibati sikandin te minsan hentei he zutun. 
ACT.17.18	Ne zuen dutun menge menunudlù te menge penurù dengan ni Ipikuranu wey ni Sinu. Mibpekidibati zan daan ki Pablo. Ne is duma zutun egkag̵i te, “Paglung heini he mepedelig̵en. Hengkey vuwa pezem is egkeg̵iyen din?” Ne is duma egkag̵i te, “Iyan buwa ibpesavut din is menge selakew pa he menge ziwata he edsimbahan diyà te meziyù he inged.” Umba egkekag̵i zan haazà su impesavut kandan ni Pablo is keag̵i ni Jesus wey is kegkevanhew zin. 
ACT.17.19	Ne mid-uwit dan si Pablo ziyà te etuvangan te upakat dutun he egngezanan te Eriyupagu ne ke sikandan te, “Egkesuat key he metueni zey heini is beg̵u he penurù he ibpesavut nu. 
ACT.17.20	Duen edtudtulen nu he sikan dey pa mezineg; umba ebpemineg key kenikew su wey nu ikeseysey.” 
ACT.17.21	(Umba egkekag̵i zan haazà su is menge tig-Etinas wey minsan is menge umuuliey zutun, utew zan egkesuat he ebpemineg wey ebpenudtul te menge penurù he sikan dan pa mezineg minsan ke egkehepunan pa.)
ACT.17.22	Ne zutun midhitindeg si Pablo ziyà te etuvangan dutun te hukmanan he Eriyupagu ne ke sikandin te, “Sikiyu is tig-Etinas, nesavut ku he utew kew metinumanen te menge tuluuwen niw. 
ACT.17.23	Su te kedrig̵urig̵u ku kayi te inged niw nengeehè ku is menge ed-ezapen niw. Ne zuen daan sevaha he pemuhatà he neehè ku he insurat dutun is lalag he edhenduen te, ‘Kayi ed-ezapa is Megbevayà he Wazè Pa Metueni.’ Ne sikan is Megbevayà he ed-ezapen niw minsan wazè niw pa metueni, iyan heini is ibpesavut ku en keniyu. 
ACT.17.24	Su heini he Megbevayà, iyan nenlimbag te kelibutan wey te minsan hengkey he tag̵ù din. Nengazen sikandin te langit wey tanà, ne kenà diyè dà ed-ubpà te menge simbahan he mibeelan te etew, 
ACT.17.25	ne wazà minsan hengkey he egkeveelan te etew he egkinehenglanen din. Su iyan sikandin ebeg̵ey te g̵ehinawa wey untung wey is minsan hengkey ziyà te langun he menge etew. 
ACT.17.26	Ne te sebsevaha zà he kepuun mibeelan din is langun he kelasi te etew ne in-eneb din sikandan kayi te tivuuk he kelibutan. Ne midtukud din he zaan is egketemanan te ed-ubpaan tew te menusiyà wey is timpu te ked-ubpè tew kayi. 
ACT.17.27	Umba mibeelan din heini su wey tew sikandin mepen-ahà ne wey tew meturedu sikandin. Ne is Megbevayà, kenà daan meziyù te kada sevaha kenitew, 
ACT.17.28	su ‘pinaag̵i te kandin he g̵ehem ebpekewaleng kiw, ne zuen daan untung tew wey kegkeetew te kada sevaha kenitew.’ Su iring te lalag te memetau he egkag̵i te ebpenlumlumbayan he lalag dini te keniyu he egkag̵i te, ‘Sikitew zaan, menge anak kiw zin.’ 
ACT.17.29	Ne g̵eina te menge anak kiw zin, iring kiw kandin. Ne tenged dutun kenè tew ed-isipen he is Megbevayà, sevaha he ledawan he vulawan wey selapì wey vatu he mideyzeyanan te etew he metau. 
ACT.17.30	Dengan hein wazè pa sikandin mekilala te menusiyà, mibpesagdan din is mezaat he ulaula te menge etew, iyan, guntaan indawey zin en te langun he menge etew te minsan hendei he ibpeiniyug̵an is memezaat he ulaula. 
ACT.17.31	Midtendek din en is andew keuzemà he zutun ed-imbistigahan din is tivuuk he menusiyà, ne metazeng daan is ked-imbistiga zin pinaag̵i te etew he mibpilì din. Impeehè din he tutuu heini is ebeelan din su haazà is etew, minatey ne mibanhew te Megbevayà!”
ACT.17.32	Ne hein nezineg dan haazà is kegkevanhew he nekag̵i ni Pablo, is duma zutun midsumpalit dan sikandin. Iyan, duen duma he egkag̵i te, “Likù ka kayi su egkesuat key pa he ebpemineg te kedseysaya nu kayi.” 
ACT.17.33	Ne zutun, mid-awà si Pablo zutun te hukmanan. 
ACT.17.34	Duen menge etew zutun he neketuu ki Jesus ne midsunud dan ki Pablo. Iyan haazà ensi Dionisio, is sevaha he zatù dutun te Eriyupagu wey elin daan is bahi he egngezanan ki Demaris wey zuen pa menge zuma zutun he neketuu.
ACT.18.1	Wazà meug̵et ne mid-awà si Pablo zutun te Etinas ne midlaus diyà te Kurintu. 
ACT.18.2	Ne zutun neuma zin is dezuwa he Hudiyu he teleesawa he tigPuntu, si Ekilu wey is esawa zin he si Priscila. Beg̵u pa sikandan he nekeuma zutun he ebpuun te Italya su zuen belaud ni Hadì Claudio he ibpaawà diyà te inged he Ruma is langun he menge Hudiyu. Ne mibpenumbelayan sikandan ni Pablo 
ACT.18.3	ne mid-amur sikandin kandan su neked-iring is terebahu zan he iyan is kebpemaal te idlelawig he terapal. 
ACT.18.4	Ne kada Sebadu edhendiyà si Pablo te menge simbahan te menge Hudiyu is ebpekidlewanà su wey mesavut te menge Hudiyu wey menge Gerisyahanen he tutuu is ibpenurù din.
ACT.18.5	Ne hein nekeuma si Silas wey si Timoteo is ebpuun te Mesidunya, wazà duma he vaal ni Pablo, kekenà, iyan dà is kebpesevuta zin te Lalag te Megbevayà su ibpeehè din te menge Hudiyu he tutuu iyan he iyan si Jesus sikan is mibpilì te Megbevayà he ibpahadì. 
ACT.18.6	Ne hein wazè dan dewata su edsumpalit sikandan kandin, inhuyab din is kumbalè din he tuus te mid-engkezan din en sikandan. Ke sikandin te, “Kenè en kediey he salà ke edsilutan kew te Megbevayà. Ne g̵untaan diyè ku en ibpesavut is Lalag te Megbevayà te kenà menge Hudiyu.” 
ACT.18.7	Ne mid-ewaan din sikandan ne midhendiyà te valey ni Tito Hustu, sevaha he etew he kenà Hudiyu he midtuu zaan te Megbevayà. Nekesiringan is baley zin te simbahan te menge Hudiyu. 
ACT.18.8	Ne si Crispo, is egalen dutun te simbahan, neketuu te Nengazen ne neketuu zaan is pemilya zin. Ne zutun mezakel is menge tigKurintu, hein nezineg dan is Lalag te Megbevayà, neketuu zan ne mibpemebewtismu sikandan.
ACT.18.9	Ne mibpaahà ki Pablo is Nengazen hein mezukilem dutun ne migkeg̵iyan din te, “Kenè ka mahandek. Kenè nu engkezi, kekenà, ipenigudu nu is kebpesevuta nu te lalag ku, 
ACT.18.10	su zuma a kenikew. Wazà minsan hentei he ebpekekaid kenikew. Mezakel pa is ebpeketuu kediey kayi he inged.” 
ACT.18.11	Ne ziyà med-ubpà si Pablo te inged he Kurintu taman te sengetuig wey heenem he vulan su impenurù din te menge etew is Lalag te Megbevayà.
ACT.18.12	Ne hein iyan midhimu si Galyu he gubirnedur te prubinsya he Gerisya, midtig̵um is menge Hudiyu ne midakep dan si Pablo ne impeetuvang dan ki Galyu. 
ACT.18.13	Ke sikandan te, “Heini he etew, ibpesimba zin is menge etew te Megbevayà te paag̵i he supak te velaud tew.” 
ACT.18.14	Ne edtavak pezem si Pablo, iyan, migkag̵i si Galyu ziyà te menge Hudiyu te, “Sikiyu is menge Hudiyu, emun utew zekelà he samuk iring te hustu en he salà wey ke mezaat be he ulaula kayi te etew, ed-entusen ku te edhusey keniyu. 
ACT.18.15	Ne g̵eina te mehitenged dà heeyan te kegkesumpakì niw tenged te menge ngazan wey is kesug̵uan niw, iyan kew en medhuhusey su kenà a iyan ebpenhusey te iring dutun.” 
ACT.18.16	Ne zutun impaawè din sikandan dutun te hukmanan. 
ACT.18.17	Ne is menge kenà Hudiyu zutun, midakep dan si Sustinis, is edumala te simbahan te menge Hudiyu, ne mibpemug̵el zan dutun te uvey te hukmanan. Ne minsan pa zutun wazà itetenged haazà ni Galyu.
ACT.18.18	Ne si Pablo, malù pa netegteg̵aad is ked-ubpè din dutun te Kurintu zuma te menge tumutuu ne human medlaus. Miduma zin si Ekilu wey si Priscila ne migenat dan. Ne zuen dutun impenaad ni Pablo ziyà te Megbevayà. Ne hein nekeuma zan diyà te inged he Singkriya, mibpaalut si Pablo he iyan tuus te midtuman din en. Ne mid-untud dan te barku he edhendiyà te prubinsya he Sirya. 
ACT.18.19	Nekeuma zan diyà te inged he Ipisu ne mid-ewaan ni Pablo si Ekilu wey si Priscila. Midhendiyà sikandin te simbahan te menge Hudiyu ne mibpekibpezeyag̵à sikandin te menge ketezengan. 
ACT.18.20	Midhangyù dan kandin he kenà petuluy sikandin med-awà diyà te kandan, iyan, wazà si Pablo mebpemineg. 
ACT.18.21	Su ke sikandin dutun te kegenat din te, “Edlikù a zini ke edtug̵ut is Megbevayà.” Ne nekeuntud te barku ne mid-awà diyà te Ipisu.
ACT.18.22	Ne hein nekezunggù diyà te inged he Sisarya midlaus sikandin diyà te Hiruselim ne mibpenumbelayan din is menge tumutuu zutun. Ne zutun mid-ulì sikandin diyà te inged he Entiyukya. 
ACT.18.23	Ne hein malù sikandin neug̵et dutun ne midlaus en maan. Mid-eneb din is menge prubinsya he Perigya wey Gelasya ne midheg̵etan din is kedtuu te menge sumusundan ni Jesus dutun.
ACT.18.24	Ne zutun, diyà te Ipisu zuen nekeuma he Hudiyu he tig-Elihendriya he egngezanan ki Epulus. Metau he edikursu ne metau zaan he edseysey te insurat he Lalag te Megbevayà. 
ACT.18.25	Duen nekepenurù kandin he zaan te keag̵i te Nengazen tew he si Jesus ne utew sikandin mezesen he ebpenurù wey hustu is kedseysey zin mehitenged ki Jesus. Asal, iyan pa netuenan din is kebpemewtismu he impenurù dengan ni Juan. 
ACT.18.26	Ne zutun, layun ebpenurù si Epulus diyà te simbahan te menge Hudiyu, ne kenè din igkelenew is kebpenurù. Ne si Ekilu wey si Priscila, hein nezineg dan is kebpenurù din, miduma zan sikandin diyà te valey zan ne impurung dan kandin ipenurù is menge Lalag te Megbevayà he wazè din pa metueni. 
ACT.18.27	Ne zutun neisip ni Epulus is edhendiyà te prubinsya he Gerisya. Ne midtevangan sikandin te menge tumutuu ziyà te Ipisu su mibpesuratan dan is menge tumutuu ziyà te Gerisya ne midhangyù dan he zewata zan sikandin. Ne hein nekeuma si Epulus diyà te Gerisya, is langun he nemeketuu ki Jesus pinaag̵i te g̵ag̵ew te Megbevayà, dekelà he tavang haazà is penurù din kandan. 
ACT.18.28	Su utew mezesen is menge ketezengan din dutun te insurat he Lalag te Megbevayà he iyan si Jesus sikan is mibpilì te Megbevayà he ibpahadì. Ne pinaag̵i zutun, diyà te etuvangan te mezakel he menge etew, nezaag din is menge Hudiyu he mibpekidibati kandin.
ACT.19.1	Dutun te kemulu pa si Epulus diyà te Kurintu, diyà si Pablo mebayà te menge inged he zizaya te Ipisu ne midhendiyè en maan te Ipisu. Ne neuma zin dutun is menge sumusundan daan ni Jesus. 
ACT.19.2	Ne mid-insaan din sikandan te, “Hein neketuu kew ki Jesus mid-ulinan kew ve te Wag̵as he Mulin-ulin?” Ne midtavak dan te, “Wazà. Sikan dey pa mezineg he zuen Wag̵as he Mulin-ulin.” 
ACT.19.3	Ne ke si Pablo te, “Hengkey he penurù is midsunud niw zutun te kebewtismuwi keniyu?” Ne ke sikandan te, “Iyan kes impenurù dengan ni Juan Megbebewtismu.” 
ACT.19.4	Ne ke si Pablo maan te, “Sikan is kebewtismu he impenurù ni Juan, ne tuus dà te ked-iniyug̵i te mezaat he ulaula, asal impenurù daan ni Juan te menge tig-Israyil he kinahanglan daan he medtuu zan te ed-ilis kandin he iyan si Jesus.” 
ACT.19.5	Ne hein nezineg dan haazà is lalag ni Pablo, mibpemebewtismu sikandan wey metueni he zuen dan upakat te Nengazen tew he si Jesus. 
ACT.19.6	Ne zutun mibpendepenetan ni Pablo te velad din is menge purù dan, ne mid-ulinan sikandan te Wag̵as he Mulin-ulin ne netekewtekew zan mekekag̵i te menge kineg̵iyan he kenè dan egkesavut. Ne midtudtul zan is impesavut kandan te Megbevayà. 
ACT.19.7	Menge sepulù dan wey zezuwa he menge maama.
ACT.19.8	Ne kada Sebadu taman te tetelu he vulan mibpekiduma si Pablo te menge Hudiyu zutun te kedsimba zan, ne wazè din ikelenew is kebpenurù din kandan. Mezakel is menge ketezengan he imbeg̵ey zin kandan wey zan meketuu te penurù din mehitenged te kedhadì te Megbevayà. 
ACT.19.9	Ne is duma, mezesen is gehinawa zan ne wazè dan medtuu. Utew mezaat is menge lalag dan diyà te simbahan he idsumpalit dan te tuluuwen he imbeg̵ey te Nengazen tew. Ne tenged dutun, mid-awà si Pablo zutun ne miduma zin is nengehimu en he sumusundan ni Jesus. Ne kada andew edtig̵umen sikandan ni Pablo ziyà te valey ni Tiranu he nehimu he tulunghaan wey zan meistudyuwi is Lalag te Megbevayà. 
ACT.19.10	Ne seled te zezuwa he tuig iyan haazà mid-ulaula zan, ne insangyew is Lalag te Nengazen diyà te langun he menge Hudiyu wey se kenà Hudiyu he menge meg̵inged dutun te prubinsya he Asya.
ACT.19.11	Ne utew zekelà is menge egkengein-inuwan he mibeelan te Megbevayà pinaag̵i ki Pablo. 
ACT.19.12	Su minsan penuwilu zà wey ke tualya he neg̵amit din, ed-uwiten dan diyà te menge egkengezeruwan wey edlelungen te mezaat he mulin-ulin ne egkengeulian sikandan. 
ACT.19.13	Ne zuen menge Hudiyu he ebpenhipanew su ebewian dan is menge etew he edlelungen te mezaat he mulin-ulin. Ne neisip dan is egezaman dan ebewii is edlelungen te mezaat he mulin-ulin he egemiten dan is ngazan ni Jesus. Ne migkeg̵iyan dan is mezaat he mulin-ulin te, “Pinaag̵i te g̵ehem te ngazan ni Jesus he idsangyew ni Pablo, ewai nu en heeyan he etew.” 
ACT.19.14	Is mid-ulaula kayi, iyan is pitu he menge anak te lavew he memumuhat he Hudiyu he egngezanan ki Isiva. 
ACT.19.15	Ne zutun midtavak haazà is mezaat he mulin-ulin te, “Egkekilala ku si Jesus ne netuenan ku zaan is etew he egngezanan ki Pablo, iyan sikiyu, hentei kew vuwa?” 
ACT.19.16	Ne haazà is etew he edlelungen te mezaat he mulin-ulin, mid-urembakan din sikandan ne mibug̵el zin ne mibpemindas din is menge bisti zan. Ne tenged dutun, nengehandek dan ne nekepelag̵uy zan dutun te valey he nengelevasan wey nengepelian. 
ACT.19.17	Ne is langun he menge etew he tig-Ipisu, menge Hudiyu wey se kenà Hudiyu, nezineg dan haazà is tudtul mehitenged dutun ne nengehandek dan ne mid-iseg is kedtahud dan te ngazan te Nengazen tew he si Jesus. 
ACT.19.18	Ne mezakel is sikan pa memeketuu zutun he mibpenudtul zan diyà te etuvangan te langun is memezaat he menge ulaula zan he ed-iniyug̵an dan. 
ACT.19.19	Ne sikan is ebaal te kinaagman, mid-uwit dan is menge libru zan te kebaal te kinaagman ne mibinsulan dan dutun te etuvangan te langun. Ne migkuwinta zan is bali zutun te menge libru. Ne menge kelimahan he libu he elad he selapì is bali zutun. 
ACT.19.20	Ne iring dutun he paag̵i mid-iseg wey nekeeneb is gehem te Lalag te Nengazen diyà te menge etew zutun he inged.
ACT.19.21	Ne zutun, neisip ni Pablo is edhipanew he ziyà ebayà te menge prubinsya he Mesidunya wey Gerisya pehendiyà te Hiruselim. Ke sikandin te, “Emun ebpekehendiyà a te Hiruselim, ebpekelaus e pa ziyà te inged he Ruma.” 
ACT.19.22	Ne zutun, impehuna zin diyà te Mesidunya is dezuwa he timbang din te ebaal te ebpeveelan te Megbevayà he si Timoteo wey si Irastu. Asal mibpetag̵ak dè pa sikandin diyà te prubinsya he Asya.
ACT.19.23	Ne zutun, nehitavù is dekelà he samuk diyà te Ipisu tenged te tuluuwen he imbeg̵ey te Nengazen tew. 
ACT.19.24	Duen dutun etew he pandey he egngezanan ki Dimitriyu. Ne zekelà is genansya te menge sinuhulen din te kebpemaal te menge zeisek he pemuhatà he pelata he idtahud te ziwata zan he si Diana. 
ACT.19.25	Ne haazà si Dimitriyu, midtig̵um din haazà is menge sinuhulen din wey is menge iring dan he pandey ne ke sikandin te, “Menge suled, netuenan niw he mid-uswag kiw en kayi te kebpandey tew. 
ACT.19.26	Siguradu neehè niw wey nezineg niw en is ebeelan kayi te etew he egngezanan ki Pablo. Egkeg̵iyen din he is menge ziwata he ebeelan te etew, kenà hustu he ed-ezapen. Mezakel is menge etew he nemeketuu te egkeg̵iyen din ne kenà dini zà te inged tew he Ipisu, kekenà, te tivuuk he prubinsya tew he Asya. 
ACT.19.27	Ne tenged kayi kela ke meepesi te menge etew heini is menge vaal tew. Ne kenà duen dà taman su is lavew he ziwata tew he si Diana, kela ke meisip te menge etew he wazà pulus kayi te simbahan din wey egkeawà daan is kegkevantug din. Ne iyan sikandin edsimbahan te langun he menge etew kayi te Asya wey te minsan hentei te tivuuk he kelibutan.”
ACT.19.28	Ne zutun hein nezineg haazà te mezakel he nengetig̵um dutun he menge etew, utew zan nengepauk engki Pablo ne mibpememensag dan te, “Lavew si Diana, is edsimbahan tew te menge tig-Ipisu!” 
ACT.19.29	Ne zutun nekeeneb is samuk te tivuuk he inged. Ne haazà is dezuwa he zuma ni Pablo, si Gayu wey si Eristarku he menge tigMesidunya, midakep sikandan te menge etew ne migègaanan dan uwita ziyà te tig̵umanan te menge etew. 
ACT.19.30	Ne si Pablo, edseled daan pezem dutun, iyan, wazà sikandin tug̵uti te menge zuma zin he sumusundan. 
ACT.19.31	Ne zuen daan menge emig̵u zin he upisyal te prubinsya he Asya. Duen midsug̵ù dan diyà te kandin su wey zan sikandin mehengyui he kenà sikandin medseled dutun te tig̵umanan. 
ACT.19.32	Ne is menge etew zutun te tig̵umanan, utew midekelà is kedsinamuk dan. Ebpeked-iilis-ilis dà is ebpememensag he kenà ebpeked-iiring is ibensag dan. Deisey zà he menge etew is netau zutun te hitavù he ingketig̵um dan. 
ACT.19.33	Kunaan te zuma ke iyan si Alejandro nekesalà su maan is impeetuvang sikandin te menge Hudiyu. Ne si Alejandro, imbayew zin is belad din he tuus te zuen egkeg̵iyen din he ketezengan dutun te menge etew. 
ACT.19.34	Iyan, hein netuenan dan he Hudiyu sikandin, mibpememensag dan med-uman te, “Lavew si Diana he edsimbahan tew te tig-Ipisu.” Ne seled te zezuwa he uras is kepememensag dan dutun.
ACT.19.35	Ne hein neug̵et en, is sikritaryu zutun te inged dan, ingkepeengked din haazà is kedsinamuk te menge etew. Ke sikandin te, “Menge zuma ku he tig-Ipisu, netuenan en te minsan hentei he sikitew is menge tig-Ipisu, insarig kenitew is simbahan te lavew he ziwata he si Diana wey is edselilayen he vatu he neulug he ebpuun te langit. 
ACT.19.36	Wazà ebpekekag̵i he kenà tutuu heini. Umba kinahanglan he maawà is keinit te g̵ehinawa niw ne engked kew is edsinamuk. 
ACT.19.37	Mid-uwit niw zini heini is menge etew he wazè dan mekepenakew ziyà te menge simbahan tew wey wazè dan daan sumpelita is diwata tew. 
ACT.19.38	Ne emun duen idsumbung eni Dimitriyu, duen andew he netail para te kebpenhusey, ne zuen daan menge etew he netail he menhuhukum. Kinahanglan he zutun dan isumbung. 
ACT.19.39	Ne ke zuen pa id-insè niw kinahanglan he zutun kew med-insà te netail he kegketig̵um te menge etew. 
ACT.19.40	Su kela ke iinsà kenitew ke maan is midsinamuk kiw kayi te neulaula g̵untaan. Ne wazè tew ketezengan ke maan is neulaula tew heini.” 
ACT.19.41	Ne hein nekag̵i zin haazà impeulì din is menge etew.
ACT.20.1	Ne si Pablo, hein mid-engked is menge etew he edsinamuk, midtig̵um din is menge sumusundan. Midweliyan din sikandan su wey meheg̵et is kedtuu zan ne impesavut din he edhipanew en sikandin. Ne migenat ne midlikù diyà te prubinsya he Mesidunya. 
ACT.20.2	Ne mid-eneb din is menge inged dutun ne mibpurungan din weliyi is menge tumutuu zutun te kedheg̵eta zin te kedtuu zan. Ne zutun midlaus diyà te Gerisya. 
ACT.20.3	Ne zutun sikandin med-ubpà taman te tetelu he vulan. Ne zutun neisip din he ed-untud te barku su edhendiyà te Sirya, ne neisip daan dutun te menge Hudiyu he edekepen dan sikandin dutun te kegenat din, umba, nahalin is gehinawa zin su neisip din maan he edlikù diyà te imbayè din pehendiyà te Mesidunya. 
ACT.20.4	Ne zuen tigBiriya, si Supatir he anak ni Piru he nekezuma kandin. Elin daan miduma si Eristarku wey si Sigundu he menge tigTiselunika, si Gayu he tigDirbi, wey si Timoteo, si Tikiku wey si Trupimu he menge tig-Asya. 
ACT.20.5	Midhuna heini is menge zuma zey ne sikami ki Pablo, midteg̵azan key zan diyà te inged he Truwas. 
ACT.20.6	Mid-untud key te barku ziyà te inged he Pilipus hein neiwas is Pista te Kegkaan te Supas he Wazè Din Tapey. Ne nekelima zutun nesaut dey sikandan diyà te Truwas ne zutun key med-ubpà taman te sengesimana.
ACT.20.7	Ne hein midsanlep en is andew zutun te andew he Sebadu midtig̵um key su wey zey metuman kes Wag̵as he Idlavung. Ne si Pablo, midweliyan din is menge etew ne taman te metaneb en is kezukileman te kedwali zin su zutun te egkepawà egenat sikandin. 
ACT.20.8	Mezakel is sulù dutun te rug̵u he ziyà te zivavew he iyan netig̵uman dey. 
ACT.20.9	Ne zuen kenakan he si Yutiku he ziyà ebpimpinuu te sulawà dutun te iketelu he endanas. Ne g̵eina te melug̵ayad is kedwali ni Pablo, ne utew nekelipezeng. Hein neug̵et wazè din en maantus is kebpekelipezeng din ne neulug diyà te tanà. Ne hein mibitbit dan, minatey en. 
ACT.20.10	Ne mibeyaan ni Pablo ne midlengkevan din ne migkepkepan din. “Kenè kew meseeng,” ke si Pablo, “su neuyag en.” 
ACT.20.11	Ne mibpemenahik maan si Pablo ne migkuwa te egkeenen ne migkaan. Ne neug̵et pa is kebpekidlalag din kandan, ne hein nepawà migenat. 
ACT.20.12	Ne in-ulì dan haazà is kenakan he neuyag ne nengelipey zan utew.
ACT.20.13	Ne nekeuntud key te barku ne midhendiyè key te inged he Asun. Intelaan kenami ni Pablo he ebpetuluy sikandin dutun te inged he Asun su ebpemeyvey mulà sikandin. 
ACT.20.14	Ne neuma zey sikandin diyà te Asun ne impeuntud dey ne zutun midlaus key pa ziyà te inged he Mitilini. 
ACT.20.15+ACT.20.16	Ne neisip ni Pablo is edlevayan dey is inged he Ipisu su wey key kenà meug̵et diyà te prubinsya he Asya. Egkezeg̵usu si Pablo su egkesuatan din he mekeuma sikandin diyà te inged he Hiruselim te kenà pa andew he Pintikusti. Ne mid-awè key zutun te Mitilini ne sengekezukileman pa zutun midseg̵azan dey is inged he Kiyu, ne sengekezukileman pa zutun midseg̵azan dey is inged he Samu. Ne sengekezukileman pa ne neketuluy key ziyà te inged he Militu.
ACT.20.17	Ne mibpesuratan ni Pablo is menge ebmeg̵urangen te menge tumutuu ziyà te inged he Ipisu, ne migkag̵i zin he ebpetelavuk sikandin diyà te Militu. 
ACT.20.18	Ne hein nekeuma zan, migkeg̵iyan din te, “Netuenan niw en he mibpurungan ku is menge ulaula ku kayi te keniyu puun pa zutun te nehuna he andew te kedseled ku kayi te prubinsya he Asya. 
ACT.20.19	Midtuman ku is ebpeveelan kedì te Megbevayà ne wazà a mebpelavew. Mibpenig̵is is menge luhè ku tenged te mahal kew zini te g̵ehinawa ku. Mezakel is kemereg̵enan wey kemeresayan he neulaula ku tenged te menge pesipala he mibeelan kediey te menge iring ku he Hudiyu. 
ACT.20.20	Netuenan niw zaan he mibpurungan ku sikiyu penurua ziyà te menge ketig̵uman wey minsan diyà daan te menge valey niw. Dutun te kebpenurua wey kebpesevuta ku keniyu te Lalag te Megbevayà, in-amin ku keniyu ipenurù is minsan hengkey he ibmeupiya te kedtuu niw. 
ACT.20.21	Hudiyu se kenà Hudiyu, ne wazè ku impelavi su pudu ku midweliyi he kinahanglan he edtumanen dan is ebpeveelan kandan te Megbevayà he iniyug̵i zan is menge mezaat he ulaula zan ne medtuu zan te Nengazen tew he si Jesus. 
ACT.20.22	Ne g̵untaan, geina te edtumanen ku is sug̵ù kedì te Wag̵as he Mulin-ulin, edhendiyà a te Hiruselim. Ne kenè ku egketuenan ke hengkey is egkeulaula ku zutun. 
ACT.20.23	Iyan dà egketuenan ku is: diyà te kada inged he imbayè dey ne impezayag kedì te Wag̵as he Mulin-ulin he egkepirisu ad ne mezakel pa he kemereg̵enan is egkeseg̵azan ku. 
ACT.20.24	Iyan, kenè ku en egkenug̵unan heini is untung ku zini te kelibutan su wey ku mepasad is ebpeveelan kedì te Nengazen tew he si Jesus he iyan is kedsengyawa te Meupiya he Tudtulanen te g̵ag̵ew kenitew te Megbevayà.
ACT.20.25	Midtukid ku sikiyu weliyi te kedhadì te Megbevayà Ne g̵untaan netuenan ku en he kenà ad maan keniyu egkeahà. 
ACT.20.26	Ne egkeg̵iyen ku keniyu he ke zuen minsan sevaha keniyu he kenà egkelibri te silut te Megbevayà, wazè ku salà kandin 
ACT.20.27	su in-amin ku keniyu ipenurù is minsan hengkey he egkesuatan te Megbevayà. 
ACT.20.28	Bentayi niw is ulaula niw wey ventayi niw zaan is langun he tumutuu he insarig keniyu te Wag̵as he Mulin-ulin; kinahanglan he iyan kew edlig-en te kedtuu te menge tumutuu te Megbevayà. Nehimu kiw zin he sakup pinaag̵i te kebpehimatey te anak din. 
ACT.20.29	Netuenan ku he emun ed-ewaan ku sikiyu, duen edlepew kayi te keniyu he menge menunudlù he is ibpenurù dan, ne ebpekezezaat te upakat ne edèdeetan dan iyan is upakat niw te menge tumutuu. 
ACT.20.30	Ne egkeulaula keuzemà he ebpengag̵i te tarù is minsan menge zuma niw su wey zan meuwit is menge tumutuu su wey mekesundan kandan. 
ACT.20.31	Ne tenged kayi mebpekevantey kew; kenè niw lipati he seled te tetelu he tuig, andew se mezukilem, mid-em-eminan ku sikiyu te penurù. Mibpenig̵is is menge luhè ku tenged te hizu ku keniyu.
ACT.20.32	Ne g̵untaan idsarig ku sikiyu ziyà te Megbevayà he iyan ebpeketavang keniyu. Ebpeketavang daan is impenurù ku keniyu he g̵ag̵ew zin kenitew. Is Megbevayà, iyan ebpekeveg̵ey kenitew te kezesen te kedtuu. Diyà te kandin egkekuwa ta zaan is kenita he vahin te menge tuvad he ibeg̵ey zin diyà te langun he menge tumutuu zin. 
ACT.20.33	Is selapì wey minsan manggad te minsan hentei keniyu, kenà iyan tuyù ku. 
ACT.20.34	Netuenan niw he mibpenigudu a medterebahu wey ku mekuwa is menge kinahanglan dey te menge zuma ku. 
ACT.20.35	Ne pinaag̵i kayi te langun, impeehè ku keniyu he kinahanglan he pinaag̵i te kebpenigudu tew egketevangan tew is egkengeayuayu su egketenuzan tew is menge lalag dengan te Nengazen tew he si Jesus su ke sikandin te, ‘Dekelà is kelipey ta ke ebeg̵ey ki, kenà ke iyan ki edawat.’ ”
ACT.20.36	Ne hein nekepasad si Pablo is egkag̵i zutun, midluhud sikandin ne mibpengumew-umew zin is Megbevayà. 
ACT.20.37	Ne mibpenig̵is is luhè dan te menge tumutuu ne migkepkepan dan si Pablo ne midhezekan dan. 
ACT.20.38	Utew zan ingkeseeng is lalag din he kenè dan en maan sikandin egkeahà. Ne zutun midumahan dan diyà te barku.
ACT.21.1	Ne zutun hein nekepemazè key en kandan, mid-untud key en maan te barku ne migenat key. Ne midtandang key ziyà te ebeyaan dey ne nekeuma key ziyà te pulu he Kus. Ne zutun te mid-ilis he andew nekeuma key ziyà te pulu he egngezanan te Rudas. Mid-awè key zutun ne nekezunggù key ziyà te inged he Petara. 
ACT.21.2	Ne ziyè dey meuma is barku he edhendiyà te Pinisya ziyà te prubinsya he Sirya ne nekeuntud key zutun ne migenat key en maan. 
ACT.21.3	Nekeuvey key ziyà te pulu he Sipru, iyan, midseg̵azan dey ziyà te egkeg̵ivang dey. Ne midlaus key ziyà te Sirya. Nekezunggù key ziyà te inged he Tiru su zutun idhaw-as is menge karga te barku. 
ACT.21.4	Neturedu zey zutun is menge tumutuu ne midhulavung key ziyà te kandan taman te sengesimana. Ne g̵eina te zuen impezayag kandan te Wag̵as he Mulin-ulin midleg̵uyan dan si Pablo he kenà ibpelaus diyà te Hiruselim. 
ACT.21.5	Iyan, hein neume en is kegenat dey, mid-awè key zutun te inged. Ne nemenduma kenami is langun he menge tumutuu, maama se vahi wey menge anak dan. Ne midluhud key zutun te veyvey te zag̵at is ed-ampù. 
ACT.21.6	Ne zutun mibpepempemezeey key ne mid-untud key en maan te barku ne sikandan mulà, midlikù dan diyà te inged.
ACT.21.7	Ne mid-ewaan dey is inged he Tiru ne midlaus key ne nekezunggù key ziyà te inged he Tulimeyda. Mibpenumbelayan dey is menge tumutuu ne midhulavung key ziyà te kandan. 
ACT.21.8	Ne hein nepawà, migenat key en maan ne nekezunggù key ziyà te Sisarya. Ne ziyè key medhulavung te valey ni Felipe, sikan is ebpesavut te Meupiya he Tudtulanen. Iyan sikandin sevaha zutun te pitu he maama he nepilì dengan diyà te Hiruselim he timbang te menge epustul. 
ACT.21.9	Duen heepat he menge anak din he rag̵a he ebpeneuven te Megbevayà. 
ACT.21.10	Hein nepipira en he andew is kedhulavung dey zutun, nekeuma si Egebu is sevaha he maama he ebpeneuven te Megbevayà he ebpuun diyà te Hudiya. 
ACT.21.11	Mid-uvey ziyà te kenami ne migkuwa zin is bakes ni Pablo ne imbakus din te kandin he menge paa wey menge velad din ne ke sikandin te, “Ibpesavut kenitew te Wag̵as he Mulin-ulin he is teg̵ig̵aked kayi te vakes, iring kayi is kebekusa kandin te menge Hudiyu ziyà te Hiruselim ne ibpalad dan sikandin diyà te kenà menge Hudiyu.” 
ACT.21.12	Ne hein nezineg dey haazà, sikami wey is menge tumutuu zutun, midhengyuan dey si Pablo he kenà medhendiyà te Hiruselim. 
ACT.21.13	Iyan, midtavak si Pablo te, “Maan is edhimuwen niw he utew a meseeng pinaag̵i te kedsineg̵ew niw? Su emun intug̵ut en te Nengazen tew he si Jesus he iyan heeyan egkehitavù kedì, andam ad, kenà te kebpepirisu zà, kekenà, minsan te kebpehimatey ziyà te Hiruselim.” 
ACT.21.14	Ne hein netuenan dey en he kenà egkeeg̵ut si Pablo, mid-engkezan dey te edhangyù ne migkag̵i key te, “Berakat he iyan metuman is egkesuatan te Nengazen.”
ACT.21.15	Ne hein malù en neug̵et is ked-ubpè dey zutun, mibpenines key ne migenat key is edhendiyà te Hiruselim. 
ACT.21.16	Ne zuen menge tumutuu he tigSisarya he miduma kenami ziyà te Hiruselim. Inhated key zan diyà te valey he ebpemenehikan dey, diyà te valey ni Menasun he tigSipru. Sevaha sikandin dutun te nengehuna he menge sumusundan ni Jesus.
ACT.21.17	Ne zutun te kebpekeuma zey ziyà te Hiruselim, midtelavuk kenami he nengeg̵alew is menge tumutuu. 
ACT.21.18	Ne nepawà dutun nenumbaley key ki Pablo ziyà te ki Epustul Santiago, ne zutun daan is langun he menge ebmeg̵urangen te menge tumutuu. 
ACT.21.19	Ne mibpengemusta kandan si Pablo ne zutun mibpenudtul zin kandan is langun he nengehimu te Megbevayà diyà te menge etew he kenà menge Hudiyu, pinaag̵i te kedwali zin. 
ACT.21.20	Ne hein nezineg dan haazà is tudtul ni Pablo, nemekezalig dan te Megbevayà. Ne migkeg̵iyan dan si Pablo te, “Netuenan nu, Suled, he utew zaan mezakel is menge zuma tew he Hudiyu he nemeketuu en ki Jesus, ne mibpurungan dan tumana is imbilinbilin kenitew he kesug̵uan. 
ACT.21.21	Nezineg dan is tudtul he is menge zuma tew he Hudiyu he ziyà te menge inged te kenà menge Hudiyu, impenurù nu kandan he engkezi zan is kedtumana zan te kesug̵uan he imbilinbilin dengan ni Moises. Impenurù nu kun kandan he kenè dan sirkunsidara is menge anak dan he maama ne kenè dan en sunuza is menge vetasan tew te menge Hudiyu. 
ACT.21.22	Siguradu egkezineg dan he nekeuma ke en. Hengkey is meupiya he edhimuwen? 
ACT.21.23	Meupiya ke edtumanen nu is sambag dey. Duen kayi heepat he zuma tew he maama he zuen impenangdù dan diyà te Megbevayà sumalà is betasan tew. 
ACT.21.24	Duma ka kandan diyà te simbahan he Valey te Megbevayà, ne tampu ka te ed-ul-ulahan kandan sumalà is betasan te kegkelumpiyuwi kandan. Iyan ka vayad te ebpeveyazan kandan ne human dan ebpekepevangul. Emun edtumanen nu heini, egketuenan te langun he kenà benar is tudtul he nezineg dan mehitenged kenikew, su egkekeleduwan dan he mibentayan nu is imbilinbilin he kesug̵uan ni Moises. 
ACT.21.25	Ne is menge kenà Hudiyu mulà he nemeketuu, migkag̵i zey en dengan kandan pinaag̵i te surat is menge idsug̵ù dey kandan he kinahanglan he kenè dan megkaan te impemuhat diyà te kenà hustu he megbevayà wey kenè dan daan keena is lengesa wey is edlepaan he kenà ebpekelelengesa. Ne kinahanglan daan he kenè dan hileveti is kenè dan esawa.” 
ACT.21.26	Ne hein nepawà dutun miduma ni Pablo haazà is menge maama ne midtampu sikandin dutun te kedtumana zan te vetasan te kebpenlumpiyu. Ne midseled si Pablo ziyà te Valey te Megbevayà wey zin ikepesavut ke pira pa he andew ne human egketapus is kegkelumpiyuwi kandan su emun egketapus haazà ne zuen pemuhat te kada sevaha kandan.
ACT.21.27	Ne hein ikepitu en he andew, duen menge Hudiyu he tig-Asya he nekeahà ki Pablo ziyà te Valey te Megbevayà. Ne mibpetavang dan te utew mezakel he menge etew zutun te simbahan su wey zan mezakep si Pablo. 
ACT.21.28	Ne mibpememensag dan is egkag̵i te, “Sikiyu is menge zuma zey he Isreyilihanen, tevangi key! Iyan heini sikan is etew he in-eneb din is penurù din te minsan hendei he inged. Ne supak is impenurù din te tivuuk he kehudiyuwan wey supak daan te kesug̵uan tew wey kayi te simbahan tew. Ne g̵untaan impeseled din en kayi te simbahan tew is kenà menge Hudiyu ne neremerikan heini is simbahan he ebulusan te Megbevayà.” 
ACT.21.29	(Umba migkag̵i zan heini su neehè dan si Trupimu he zuma ni Pablo zutun te inged. Ne si Trupimu, tig-Ipisu he kenà Hudiyu, ne kunaan dan ke miduma ni Pablo he impeseled dutun te simbahan.) 
ACT.21.30	Ne ingkepauk haazà te langun he meg̵inged dutun te Hiruselim ne nengevurun dan ne migewezan dan si Pablo, ne miguyud dan sikandin pehendiyà te g̵awas dutun te simbahan ne midlekevan dan haazà is simbahan. 
ACT.21.31	Edhimetayan dan pezem sikandin, iyan, duen neketudtul te kepitan te menge sundaru he menge Rumanu he edsinamuk is tivuuk he meg̵inged te Hiruselim. 
ACT.21.32	Ne is kepitan duma is menge sundaru, migaanggaan dan is edhendutun te nengevurun he menge etew. Ne hein naahà te menge etew haazà is kepitan wey menge sundaru, mid-engkezan dan te ebpemug̵el si Pablo. 
ACT.21.33	Ne haazà is kepitan, mibeyaan din si Pablo ne midakep din ne insug̵ù din he hiketi sikandin te zezuwa he kedina. Ne zutun in-insè din te menge etew ke hentei haazà is etew ne hengkey is salè din. 
ACT.21.34	Ne mibpememensag he edtavak is menge etew asal selakew is tavak te kada sevaha. Ne g̵eina te utew meg̵urub ne kenà egkekeleduwan dutun te kepitan ke hengkey is hustu he neulaula, ne tenged dutun insug̵ù din te menge sundaru he uwita zan si Pablo ziyà te kutà. 
ACT.21.35	Hein nekeuma zan diyà te heg̵ezan dutun te kutà mibitbit dan si Pablo tenged te utew ed-iseg is kedsinamuk te menge etew. Ne ed-eg̵awen pezem si Pablo zutun te menge etew 
ACT.21.36	ne ebpememensag dan is egkag̵i te, “Edhimetayan tew!”
ACT.21.37	Ne zutun te edseled dan en te kutà, migkag̵i si Pablo ziyà te kepitan ke sikandin te, “Egkehimu ve ke zuen lalag ku kenikew?” Ne migkag̵i haazà is kepitan te, “Metau ke ves te kineg̵iyan he Gerisyahanen? 
ACT.21.38	Kenè ke ve iyan kes tig-Ihiptu he malù en neug̵et guntaan he midsukul te gubirnu ne mibpengulu te heepat he libu he menge tulisan diyà te tanà he kenà ed-ubpaan te etew?” 
ACT.21.39	Ne midtavak si Pablo te, “Hudiyu a he sakup te zekelà he inged diyà te prubinsya he Silisya su ziyà a ianak te Tarsu. Edhengyuen ku kenikew he tug̵uti a he melelag̵i ku is menge etew.” 
ACT.21.40	Ne midtug̵utan din, ne si Pablo, midhitindeg dutun te heg̵ezan, ne imbayew zin is belad din 
ACT.22.1	Ke sikandin te, “Menge suled wey menge g̵inikanan, pemineg̵a niw is ibpesavut ku keniyu he menge ketezengan ku.” 
ACT.22.2	Ne hein nezineg dan he Hinibriyuhanen is kegkag̵i zin, ne mibpurung dan mebpemineg.
ACT.22.2	Ne ke si Pablo te, 
ACT.22.3	“Hudiyu e man; diyà a ianak te prubinsya he Silisya, diyà te inged he Tarsu asal kayi a medekelà te Hiruselim su mibpenurù a ni Gemelil. Impenurù kediey is kebpurungi kedtumana te kesug̵uan he nesunud te g̵in-epuan tew. Utew meheg̵et dutun is kedtumana ku te kunaan ku he ibpetuman kedì te Megbevayà su iring a keniyu g̵untaan. 
ACT.22.4	Ne tenged dutun, mibpesipelahan ku is menge tumutuu ki Jesus ne mibpenhimetayan ku. Mibpendakep ku is menge maama wey menge vahi ne mibpirisu ku. 
ACT.22.5	Is lavew he memumuhat wey is langun he ebmeg̵urangen tew, ebpeketistig̵us dan he tutuu heini is egkeg̵iyen ku keniyu su mibeg̵ayan e zan te menge surat he impeuwit dan kedì diyà te menge zuma zan he Hudiyu ziyà te inged he Demasku. Umba edhendiyà a su wey ku mezakep dutun is menge tumutuu ki Jesus su ed-uwiten ku sikandan dini te Hiruselim wey mesiluti sikandan. 
ACT.22.6	Ne zutun te uvey e en diyà te Demasku, neudtu is andew ne netekewtekew a enlag̵i te utew merayag he ebpuun te langit. 
ACT.22.7	Ne nepiley a ne zutun nezineg ku is egkag̵i te, ‘He Seulu, maan is ebpesipelahan a kenikew?’ 
ACT.22.8	Ne mid-insà a te, ‘Hentei ka?’ Ne ke sikandin te, ‘Iyan a sikan is ebpesipelahan nu he si Jesus he tigNeserit.’ 
ACT.22.9	Ne is menge zuma ku, neehè dan haazà is merayag, iyan, wazè dan mesavut haazà is egkeg̵iyen diyà te kediey. 
ACT.22.10	Ne nekeinsà a te, ‘Nengazen, hengkey is ebpeveelan nu kediey?’ Ne migkag̵i kedì is Nengazen te, ‘Enew ka ne laus ke en diyà te Demasku ne zutun ibpesavut kenikew is langun he intuvad en kenikew te Megbevayà he ebpeveelan kenikew.’ 
ACT.22.11	Ne nelakap a tenged dutun te midsirang kedì he utew merayag, umba mid-ag̵ak e zà te menge zuma ku pehendiyà te Demasku.
ACT.22.12	Ne zuen dutun etew he egngezanan ki Eneniyas; metinumanen sikandin te kesug̵uan tew, wey telehuzen te langun he menge Hudiyu he tigDemasku. 
ACT.22.13	Mibeyaan e zin ne mid-uvayan e zin ne ke sikandin te, ‘Sikew is suled ku he Seulu, berakat he mekeehè ke en maan.’ Ne segugunà mibmerayag is ked-ehè ku ne midtengtengan ku sikandin. 
ACT.22.14	Ne ke sikandin te, ‘Is Megbevayà te menge apù tew, mibpilì ke zin su wey nu maahà is sulug̵uen din he metazeng wey nu zaan mezineg is egkeg̵iyen kayi kenikew wey nu zaan metueni is egkesuatan din. 
ACT.22.15	Su ibpesangyew zin kenikew is tudtul te keag̵i zin ne ibpesavut nu ziyà te langun he menge etew is impezineg din wey impeehè din kenikew. 
ACT.22.16	Ne kenè ka medlanganlangan, kuwa ke en wey ka mebewtismuwi. Pengumew-umew ka te Nengazen wey ka mepesaylu te menge salè nu.’
ACT.22.17	Ne mid-ulì a zini te inged he Hiruselim ne zutun te ked-ampù ku ziyà te simbahan he Valey te Megbevayà, duen mibpaahà kediey. 
ACT.22.18	Neehè ku is Nengazen he si Jesus ne ke sikandin te, ‘Gaanggaan ka genat ne awè ka kayi te Hiruselim su is menge etew kayi, kenè dan edewaten is ibpesavut nu kandan mehitenged kediey.’ 
ACT.22.19	Ne midtavak ku is Nengazen, ke siak te, ‘Iyan, netuenan dan en he mibeyaan ku is menge tumutuu kenikew ziyà te menge simbahan ne mibpendakep ku wey mibpemug̵el ku zaan sikandan. 
ACT.22.20	Ne hein midhimetayan si Esteban, is sevaha he etew he wazè din menug̵uni is untung din dini te kelibutan tenged kenikew, dutun a su mid-uyun a zaan dutun te kedhimetayi kandin. Iyan a impevantey te menge kumbalà te midhimatey kandin.’ 
ACT.22.21	Ne migkag̵i en maan is Nengazen te, ‘Genat ke en su edsug̵uen ku sikew ziyà te meziyù wey nu ikepesavut is lalag ku ziyà te kenà menge Hudiyu.’ ”
ACT.22.22	Ne te nekag̵i haazà ni Pablo wazè en mebpemineg haazà is menge etew. Mibpememensag dan te, “Himetayi en su zait he edhimetayan!” 
ACT.22.23	Ebpememensag he pesivayew zan te menge kumbalè dan wey edsimburè dan te menge tanà diyà te zivavew. 
ACT.22.24	Ne haazà is kepitan te menge sundaru he Rumanu, wazè din mesavut ke hengkey is egkeg̵iyen dan ne zutun insug̵ù din te menge sundaru he uwita zan si Pablo zutun te kutà ne vug̵ela zan su wey zin iketug-an ke hengkey is ingkepeuki kandin te menge Hudiyu su maan is ebpememensag dan te iring dutun. 
ACT.22.25	Ne hein midhiketan dan si Pablo su ebug̵elen dan en, migkeg̵iyan ni Pablo is serhintu he zutun, ke sikandin te, “Idtug̵ut be te velaud he vug̵ela a keniyu is sakup te inged he Ruma te wazè e pa imbistigaha?” 
ACT.22.26	Ne hein nezineg haazà dutun te serhintu, mibeyaan din is kepitan, ke sikandin te, “Maan is ibpevug̵el nu kenami is etew he sakup te Ruma?” 
ACT.22.27	Ne midhendutun te ki Pablo haazà is kepitan ne ke sikandin te, “Sakup ke ve te inged he Ruma?” Ne ke si Pablo te, “Uya.” 
ACT.22.28	Ne migkag̵i en maan haazà is kepitan te, “Utew zekelà is selapì he ingkeveg̵ey ku wey a mehimu he sakup te Ruma.” Ne ke si Pablo te, “Siak mulà, puun pa te ked-enaka kedì ne sakup ad te Ruma.” 
ACT.22.29	Ne segugunà, nemekeendud haazà is menge etew he ebug̵el pezem kandin ne nahandek daan haazà is kepitan geina te sakup bes te inged he Ruma si Pablo ne maan is nepusasan din.
ACT.22.30	Ne hein nepawà impaawà dutun te kepitan si Pablo. Egkesuatan din he metueni zin ke hengkey is insumbunga ki Pablo te menge Hudiyu, umba midtig̵um din is menge punuan he memumuhat wey is langun he menge ebmeg̵urangen. Ne migkuwa zin si Pablo ne impeetuvang din.
ACT.23.1	Ne si Pablo, midtengtengan din haazà is nengetig̵um he menge ebmeg̵urangen ne ke sikandin te, “Menge suled, wazà buring te zengeg ku ziyà te etuvangan te Megbevayà taman en guntaan!” 
ACT.23.2	Ne zutun, si Eneniyas sikan is lavew he memumuhat, migkeg̵iyan din is menge etew zutun te uvey ni Pablo he tebpia zan is bèbè din wey mesiluti sikandin. 
ACT.23.3	Ne migkeg̵iyan sikandin ni Pablo te, “Sikew is tarù is ked-azap din te Megbevayà, siguradu Megbevayà is edsilut kenikew. Su sumalà is ibpenurù te kesug̵uan tew, ebpimpinuu ka keniyan is edsusi kediey, iyan, edsupaken nu is kesug̵uan su insug̵ù nu he tebpie e zan.” 
ACT.23.4	Ne zutun migkag̵i is menge etew he uvey ni Pablo te, “Maan is ed-insultuwan nu is lavew he memumuhat he mibpilì te Megbevayà?” 
ACT.23.5	Ne midtavak si Pablo te, “Wazà a mesayud he iyan sikandin lavew he memumuhat. Su netuenan ku is migkag̵i te insurat he Lalag te Megbevayà he, ‘Kenè niw insultuwi is edumala keniyu.’ ”
ACT.23.6	Ne naahà ni Pablo he menge Sedusiyu is duma zutun te nengetig̵um he menge ebmeg̵urangen, ne is duma, ne menge Perisiyu. Ne tenged dutun, mibpekezag̵ing is egkag̵i te, “Menge suled, Perisiyu a ne Perisiyu zaan is ginikanan ku. Iyan ketezengan ke maan is mid-uwit e zan dini te keniyu g̵untaan is: edtuu a he keuzemà ebenhawen te Megbevayà is menge minatey.” 
ACT.23.7	Ne zutun te nekag̵i zin haazà, ne is menge Sedusiyu wey Perisiyu, nekedsumpakì dan ne nevahinbahin is langun te sikandan. 
ACT.23.8	Umba nekedsumpakì dan su is menge Sedusiyu, ibpenurù dan he kenà egkevanhew is menge minatey. Egkeg̵iyen dan he wazà menge mulin-ulin ne wazà daan menge velinsug̵uen he ebpuun diyà te langit. Ne is menge Perisiyu, edtuu zan mulà he zuen kegkevanhew wey menge mulin-ulin wey velinsug̵uen te Megbevayà. 
ACT.23.9	Umba, mid-iseg dan mebmeg̵urub dutun is ebpevenbensag̵ey. Ne zutun midhitindeg is menge Perisiyu he menge menunudlù te kesug̵uan ne ke sikandan te, “Wazà mezaat he netuenan dey he mibeelan kayi te etew. Kela ke tutuu iyan he zuen mulin-ulin wey ke velinsug̵uen be te Megbevayà he mibpekidlalag kandin.”
ACT.23.10	Ne mid-iseg dutun is kegkesumpakì dan ne tenged dutun insug̵ù te kepitan diyà te menge sundaru zin he eg̵awa zan si Pablo zutun te menge etew wey iulì diyà te kutà. Su nahandek sikandin su kela ke pitaspitasa zan si Pablo.
ACT.23.11	Ne zutun te kebmezukilem din, mibpaahà ki Pablo is Nengazen tew he si Jesus ne migkag̵i te, “Sarig ke zà su iring te impenudtul nu is kedtuu nu kedì dini te Hiruselim, kinahanglan daan he ibpenudtul nu ziyà te inged he Ruma.”
ACT.23.12	Ne hein nepawà midtig̵um is menge Hudiyu su zuen pezem ed-ul-ulahan dan ki Pablo. Ke sikandan te, “Kenè kiw egkaan wey ed-inum taman te kenè tew pa egkepatey si Pablo.” 
ACT.23.13	Ne subra te kepatan he etew haazà is menge Hudiyu he mid-uuyun-uyun he edhimatey ki Pablo. 
ACT.23.14	Ne zutun midhendiyè dan te menge punuan he menge memumuhat wey te menge ebmeg̵urangen ne ke sikandan te, “Utew neheg̵et is uyun dey he kenè key egkaan wey ed-inum taman te kenè dey pa egkepatey si Pablo. 
ACT.23.15	Ne sikiyu wey is tivuuk he menge ebmeg̵urangen, pesurati niw is kepitan te menge sundaru he Rumanu. Ne keg̵iya niw zutun he uwita zin si Pablo zini su wey niw mepurung meimbistiga te mid-ulaula zin. Ne sikami, andam key su edhimetayan dey te kenè pa ebpekeuma zini.”
ACT.23.16	Is anak te etevey ni Pablo, nekezineg dutun te ed-ul-ulahan dan ne midhendiyà te kutà ne midtudtulan din si Pablo. 
ACT.23.17	Ne si Pablo, mid-umew zin is sundaru ne ke sikandin te, “Dumaha nu heini is kenakan diyà te kepitan su zuen egkeg̵iyen din kandin.” 
ACT.23.18	Ne haazà is sundaru, miduma zin haazà is kenakan diyà te kepitan ne ke sikandin te, “Kes pirisu he si Pablo, mid-umew e zin ne migkag̵i zin kedì he ibpezuma zin kedì heini is kenakan dini te kenikew su zuen egkeg̵iyen din kenikew.” 
ACT.23.19	Ne zutun, is kepitan, mid-ag̵ak din haazà is kenakan dutun te uvey zà ne hein iyan dan dà, mid-insà te, “Hengkey, Mama, is egkeg̵iyen nu kedì?” 
ACT.23.20	Ne midtavak haazà is kenakan te, “Is menge Hudiyu, mid-uyun dan he keeselem, edhengyuan ke zan he uwita nu si Pablo ziyà te ketig̵uman te ebmeg̵urangen su ebpurungan dan kun ed-imbistigaha te mid-ulaula zin. 
ACT.23.21	Iyan, kenè nu itug̵ut su zuen menge kepatan he etew he ed-eles su ed-ayan kandin. Meheg̵et is uyun dan he kenè dan egkaan wey ed-inum taman te kenè dan pa egkepatey si Pablo. Mid-andam dan en ne iyan dà edteg̵azan dan is sug̵ù nu.” 
ACT.23.22	Ne zutun migkag̵i haazà is kepitan te, “Kenè nu, Mama, tudtula ziyà te minsan hentei he midtudtulan a kenikew.” Ne zutun impeulì din is kenakan.
ACT.23.23	Ne haazà is kepitan, mid-umew zin is dezuwa he sinerig̵an din ne ke sikandin te, “Ipaandam niw is dezuwa he g̵atus he sundaru su edsug̵uen ku sikiyu ziyà te inged he Sisarya. Ipezuma zaan is kepituwan pa he egkukudà wey is dezuwa pa he g̵atus he ebevangkew. Kinahanglan he ipaandam niw sikandan taman te alas nuwibi kan te mezukilem su iyan kegenat niw. 
ACT.23.24	Kuwa kew te menge kudà he ebpeuntuzan ki Pablo. Ne purungi niw ventayi sikandin para wazà mehitavù kandin taman te ebpekeuma kew ziyà te ki Gubirnedur Felix.” 
ACT.23.25	Ne mibeelan dutun te kepitan is surat he ibpeuwit din diyà te gubirnedur.
ACT.23.26	Ke sikandin te, “Surat heini ni Claudio Lisyas diyà te ki Gubirnedur Felix. Kumusta ka. 
ACT.23.27	Heini is etew he ibpeuwit ku ziyan, midakep te menge Hudiyu ne edhimetayan dan pezem. Iyan, nezineg ku he sakup sikandin te inged tew he Ruma, umba miduma ku is menge sundaru ne mibeyaan ku ne miduma ku para kenà mehimetayi. 
ACT.23.28	Geina te edsusiyen ku ke hengkey is insumbunga zan kandin, mid-uwit ku sikandin diyà te ketig̵uman te menge ebmeg̵urangen dan. 
ACT.23.29	Ne zutun netuenan ku he wazè bes mezaat he ulaula zin he zait he igkepirisuwa wey igkepehimetayi kandin. Iyan dà insumbunga kandin is kedsupaka zin te menge vetasan dan dutun te kesug̵uan dan. 
ACT.23.30	Ne hein netuenan ku he ed-eyanan sikandin te menge Hudiyu, neisip ku he ibpeuwit diyan. Ne migkeg̵iyan ku is menge midsumbung kandin he ziyan dan ebpekeetuvang te kenikew.”
ACT.23.31	Ne zutun te nepasad te kepitan haazà is surat din, midtuman te menge sundaru is insug̵ù din kandan su migkuwa zan si Pablo ne migenat dan. Ne te iyan haazà he kezukileman nekeuma zan diyà te inged he Entipatris. 
ACT.23.32	Ne zutun te mid-ilis he andew midlikù haazà is ebpemenhipanew he menge sundaru ne iyan dà duma ni Pablo is menge sundaru he ebpemen-untud te kudà. 
ACT.23.33	Ne midlaus dan diyà te Sisarya ne imbeg̵ey zan sikan is surat diyà te gubirnedur ne impalad dan kandin si Pablo. 
ACT.23.34	Ne mibasa zin haazà is surat ne in-insè din ki Pablo ke hendei sikandin he prubinsya mesakup. Ne hein midtavak si Pablo te, “Sakup a ziyà te prubinsya he Silisya,” 
ACT.23.35	migkag̵i haazà is gubirnedur te, “Wey ku en edsusiya is insumbunga kenikew ke ebpemekeuma is midsumbung.” Ne zutun, impeventayan din te sundaru si Pablo ne ziyè din isavuk te turug̵an ni Hadì Hirudis.
ACT.24.1	Ne nekelima zutun, is lavew he memumuhat, midhendiyà te Sisarya he edumahan te zuma he menge ebmeg̵urangen wey is sevaha he ebugadu he egngezanan ki Tertulu. Mid-etuvang dan ki Gubirnedur Felix ne midtudtul zan is insumbunga zan ki Pablo. 
ACT.24.2	Ne impetawag din si Pablo ne zutun midhitindeg si Tertulu su ibpesavut din is menge sumbung dan mehitenged ki Pablo.
ACT.24.2	Ne ke sikandin te, “Minahal he Gubirnedur, tenged te ketau nu te edumala kenami, melug̵ayad en is kelinew zini te prubinsya tew wey mezakel is menge keupianan he egkengehimu zini te kenami. 
ACT.24.3	Ne utew zey igkelipey heini is langun ne zekelà layun is kebpeselemati zey kenikew. 
ACT.24.4	Ne kenè ku egkesuatan he meyawat ka te egkeg̵iyen ku, iyan, edhengyuan ku sikew he pemineg̵a nu zè pa is ibpesavut dey kenikew. 
ACT.24.5	Iyan is: netuenan dey he heini is etew, utew mesamuk, su is menge vaal zin, ne iyan idsinamuk te menge Hudiyu ziyà te minsan hendei. Ne sevaha zaan sikandin he egalen te menge etew he egngezanan te menge Neserinu. 
ACT.24.6	Ne kenà duen dà taman su edremerikan din pezem is simbahan dey he Valey te Megbevayà, umba midakep dey. Ne edsusiyen dey pezem dutun sikandin sumalà is impenurù kenami te kesug̵uan dey, 
ACT.24.7	iyan, mibeyaan key te kepitan he si Lisyas ne mibpemug̵el key zin ne mid-ag̵ew zin heini is etew zini te kenami. 
ACT.24.8	Ne migkeg̵iyan key zutun ni Lisyas he sikami is midsumbung ki Pablo, dini key ibpeetuvang te kenikew. Emun edsusiyen nu heini is etew egketuenan nu zaan diyà te kandin he tutuu is langun he idsumbunga zey kandin.” 
ACT.24.9	Ne zutun is menge Hudiyu he zuma ni Tertulu midtistig̵usan dan is langun he migkag̵i zin.
ACT.24.10	Ne mid-uyawan dutun te gubirnedur si Pablo he iyan tuus te ibpekag̵i sikandin. Ne migkag̵i si Pablo ziyà te kandin te, “Netuenan ku he neug̵et ke en he edumala kayi te prubinsya tew, umba kenà a egkelenew he ebpezayag te ketezengan ku kayi te etuvangan nu. 
ACT.24.11	Ne emun edsusiyen nu ne petuluy nu egketueni he sepulù en wey zezuwa he andew g̵untaan midtekezeg a is edhendiyà te Hiruselim su edsimba a. 
ACT.24.12	Ne wazà a maahà te menge Hudiyu is ebpekidibati ziyà te simbahan he Valey te Megbevayà wey ziyà te menge simbahan te menge Hudiyu. Ne wazè e zan daan maahà is midhimu te menge kesamuk te menge etew ziyà te minsan hendei ziyà te inged. 
ACT.24.13	Ne wazè dan daan igkepaahà he tutuu is insumbunga zan kedì. 
ACT.24.14	Iyan, kenè ku igkeeled he egkeg̵iyen ku kenikew he ed-ezapen ku is Megbevayà he ed-ezapen daan dengan te menge kepuun dey. Iyan, heini is tuluuwen he edsunuzen ku, egkeg̵iyen kayi te menge etew he tarù. Ne edsunuzen ku zaan is langun he insurat duen te kesug̵uan he imbilinbilin dengan ni Moises wey is insurat dengan te ebpemeneuven te Megbevayà. 
ACT.24.15	Is edtuuwan kayi te menge etew, edtuuwan ku zaan su edtuu a he is Megbevayà, ebenhawen din keuzemà is langun he etew, se meupiya is ulaula zin se mezaat is ulaula zin. 
ACT.24.16	Ne edhemenan ku is menge meupiya he menge vaal su wey wazà igkesewayi kedì te minsan hentei he etew lavew en is Megbevayà. 
ACT.24.17	Umba midhendiyà a te Hiruselim su nepipire en he tuig is wazà a mekehendiyà. Midhendiyà a su wey ku ikehated is selapì he idtavang diyà te menge zuma ku he Hudiyu wey a zaan mekepemuhat diyà te Megbevayà. 
ACT.24.18	Ne zutun te ed-ul-ulahan ku en heini, neehè e zan diyà te simbahan he Valey te Megbevayà dutun te nepasad ku en is betasan dey te kegkelumpiyuwi. Wazà mezakel he etew he zuma ku; ne wazà daan edsinamuk. 
ACT.24.19	Iyan, duen menge Hudiyu he tig-Asya he zutun daan; deyzey ke iyan sikandan med-etuvang kenikew emun duen igkesumbunga zan kediey. 
ACT.24.20	Ne heini zaan is menge etew he edsumbung kedì guntaan, meupiya ke ibpesavut dan en kenikew ke hengkey is salè ku he netuenan dan hein impeetuvang e zan te menge ebmeg̵urangen. 
ACT.24.21	Su wazè dan netuenan gawas te imbensag ku he menge lalag diyà te kandan he ke siak te, ‘Iyan dà igkesumbunga niw kedì guntaan is kebpeketuu ku he egkengevanhew keuzemà is menge minatey!’ ”
ACT.24.22	Ne zutun midsirahan dè pa ni Felix haazà is husayen su nesayud sikandin he zaan ke hengkey is tuluuwen he midtuuwan te menge tumutuu ki Jesus. Ke sikandin te, “Wey ku en ibeg̵ey is kedì he hukum ke ebpekeuma si Kepitan Lisyas.” 
ACT.24.23	Ne migkeg̵iyan din sikan is serhintu he kenè din engkezi te ebantey si Pablo asal kinahanglan daan he elimahi zin sikandin ne egkehimu he ebpenumbelayan si Pablo te menge emig̵u zin ne egkehimu zaan he edtevangan dan sikandin.
ACT.24.24	Ne nepipira he andew zutun, midhendutun si Felix he miduma is esawa zin he Hudiyu he si Drusila. Ne impetawag din si Pablo ne mibpemineg din si Pablo is ebpesavut kandin te kedtuu ki Jesu Kristu. 
ACT.24.25	Ne zutun te kebpenurua ni Pablo te metazeng he ulaula, wey kebpurungi te ed-ul-ulahan wey is kebpeebuta te andew te kedsilut, nahandek si Felix ne ke sikandin te, “Ereg ki en dè pa. Ibpetawag ku sikew ke zuen ku timpu.” 
ACT.24.26	Egkesuatan pezem ni Felix he mebeg̵ey si Pablo te selapì diyà te kandin, umba layun din ibpetawag wey zin melelag̵i.
ACT.24.27	Ne hein dezuwa en he tuig dutun nekeilis si Pursyu Pistu ki Felix he gubirnedur. Ne si Felix, geina te egkesuatan din he wazà ibmezaat te g̵ehinawa te menge Hudiyu kandin, wazè din libriya si Pablo.
ACT.25.1	Ne neketelu pa te kebpekeuma ni Pistu zutun te prubinsya he Hudiya mid-awà sikandin diyà te inged he Sisarya ne midhendiyà te Hiruselim. 
ACT.25.2	Ne zutun, is menge punuan he memumuhat wey is menge egalen te menge Hudiyu, midtudtul zan ki Pistu is insumbunga zan ki Pablo. Inhangyù dan ki Pistu 
ACT.25.3	he emun meupiya zà te g̵ehinawa zin kandan ne ipeuwit din si Pablo ziyà te Hiruselim. Umba midhangyù dan te iring kayi su wey zan meeyani si Pablo ziyà te ibayè din wey zan mehimetayi. 
ACT.25.4	Ne midtavak si Pistu te, “Diyè pa si Pablo pirisuwa te Sisarya ne g̵eina te meg̵aan e en edlikù diyà, 
ACT.25.5	ipezuma niw kedì is menge egalen niw su wey zan mekevaal te sumbung mehitenged kandin ke zuen mid-ulaula zin he mezaat.”
ACT.25.6	Ne subra zà te sengesimana is ked-ubpà ni Pistu zutun ne midlikù en diyà te Sisarya. Ne hein nepawà mibpinuu zutun te hukmanan ne insug̵ù din he ipeetuvang kandin si Pablo. 
ACT.25.7	Ne hein nekeuma si Pablo midlingutan sikandin te menge Hudiyu he ebpemuun diyà te Hiruselim ne utew mezaat he ulaula is insumbunga zan kandin, iyan, wazè dan igkepaahà he tutuu is sumbung dan mehitenged kandin. 
ACT.25.8	Iyan, mibpengetezengan si Pablo he egkag̵i te, “Wazè e man mekesupak te kesug̵uan tew te menge Hudiyu, ne wazà a zaan mekesupak te simbahan tew wey lavew en is hadì tew he ziyà te inged he Ruma.” 
ACT.25.9	Ne zutun si Pistu, geina te iyan gustu zin he mebmeupiya is gehinawa te menge Hudiyu mehitenged kandin, migkeg̵iyan din si Pablo te, “Egkesuat ke ve he edhendiyà te Hiruselim su ziyè ku sikew ed-imbistigaha?” 
ACT.25.10	Ne midtavak si Pablo te, “Kayi a g̵untaan te hukmanan sumalà is belaud ni Cesar te hadì tew ziyà te Ruma ne iyan heini hustu he ed-imbistigahan kedì. Ne netuenan nu he wazà mezaat he mid-ulaula ku ziyà te menge Hudiyu. 
ACT.25.11	Emun nekesupak a te velaud pinaag̵i te mid-ulaula ku he zait he igkehimetayi kedì, ne kenè ku zaan ed-engkezan is silut kedì. Iyan, ke kenà tutuu is menge insumbunga zan kedì wazà minsan hentei he zuen gehem he ebpalad kedì diyà te kandan. Ne tenged kayi egkesuatan ku he iyan ed-imbistiga kedì si Cesar is hadì tew ziyà te Ruma.” 
ACT.25.12	Ne zutun mid-insaan ni Pistu is menge sumesambag din ne human din keg̵iyi si Pablo te, “Geina te ebpeimbistiga ka te hadì tew ziyà te Ruma, ibpeuwit ku sikew ziyà te kandin.”
ACT.25.13	Ne nepipira he andew zutun, nekeuma ziyà te Sisarya si Hadì Egripa wey is esawa zin he si Birinisi su edtelavuk dan ki Pistu. 
ACT.25.14	Ne nekepira pa zutun impesavut ni Pistu ki Egripa is kasu mehitenged ki Pablo, ke sikandin te, “Duen pirisu kayi he wazà libriya ni Felix. 
ACT.25.15	Ne hein midhendiyà a te Hiruselim zuen menge sumbung mehitenged kandin te menge punuan he memumuhat wey menge ebmeg̵urangen te menge Hudiyu. Ne midhangyù dan he hukumi ku sikandin te kemetayen. 
ACT.25.16	Ne migkag̵i ku kandan he sikami is menge Rumanu, kenè dey igkepalad is etew he insumbung ke wazè pa sikandin mekeetuvang te menge midsumbung kandin su wey sikandin mekepengetezengan. 
ACT.25.17	Ne hein midhendini zan te Sisarya wazà a medlanganlangan su hein nepawà dutun, nekepinuu a ziyà te hukmanan ne insug̵ù ku he ipeetuvang sikandin diyà te kedì. 
ACT.25.18	Ne zutun mid-etuvang daan is menge midsumbung kandin. Ne kunaan ku ke iyan insumbunga kandin is menge mezaat he salà, iyan, wazà. 
ACT.25.19	Su iyan dà ingkepeuki zan kandin is menge tuluuwen din he kenè dan edewaten. Ne elin daan ingkepeuki zan is egkeg̵iyen ni Pablo he nevanhew sikan is etew he egngezanan ki Jesus he minatey en. 
ACT.25.20	Ne g̵eina te wazà egketuenan ku he paag̵i te kedhusaya ku kayi, mid-insaan ku si Pablo ke egkesuatan din be he edhendiyà te Hiruselim wey ku sikandin meimbistiga zutun. 
ACT.25.21	Iyan, migkag̵i sikandin he ebpeimbistiga sikandin te hadì tew ziyà te Ruma su wey iyan mekehusey kayi is hadì. Umba, insug̵ù ku he kenè pa sikandin ibpeg̵uwà te pirisuwan taman te kenè ku pa igkepeuwit diyà te hadì.” 
ACT.25.22	Ne zutun migkag̵i si Egripa ziyà te ki Pistu te, “Egkesuatan ku he mezineg ku zaan is menge ketezengan din.” “Ne keeselem nu egkezineg,” ke si Pistu.
ACT.25.23	Ne hein nepawà nekeuma si Hadì Egripa wey si Birinisi he midsul-uvan sikandan te bisti te hadì wey bisti te singyuda ne midseled dan dutun te hukmanan. Ne midseled daan dutun is menge kepitan te sundaru wey is menge telehuzen he etew zutun te inged dan. Ne zutun insug̵ù ni Pistu he ipeseled si Pablo. Ne hein dutun en si Pablo, 
ACT.25.24	migkag̵i si Pistu te, “Hadì Egripa wey is langun te sikiyu he nengetig̵um kayi, ahaa niw heini is etew. Midhangyù kedì he ebpememensag is langun he menge Hudiyu zini te Sisarya wey ziyà te Hiruselim he pehimetayi ku sikandin. 
ACT.25.25	Iyan, hein midsusi ku, wazè ku netuenan he mid-ulaula zin he zait he igkehimetayi kandin. Ne g̵eina te ebpetavang te hadì tew ziyà te Ruma, neisip ku he ibpeuwit ku sikandin diyà te hadì. 
ACT.25.26	Ne wazà ketezengan he igkesurat ku mehitenged kandin he zait he idhendiyà te hadì tew. Umba ibpeetuvang ku en keniyu g̵untaan lavew en diyan te kenikew, Hadì Egripa, su wey zuen igkesurat ku ke egkeimbistiga nu sikandin. 
ACT.25.27	Su henduen be te wazà utew pulus emun ibpeuwit ku heini is pirisu ziyà te hadì ne wazà daan ipesavut kandin ke hengkey is insumbunga kandin.”
ACT.26.1	Ne migkag̵i si Egripa ziyà te ki Pablo te, “Egkehimu en he ibpesavut nu kenami is menge ketezengan nu.” Ne si Pablo, imbayew zin is belad din 
ACT.26.2	“Hadì Egripa, utew ku ingkelipey is kebpekeetuvang ku kenikew g̵untaan wey ku ikepezineg is menge ketezengan ku tenged te langun he menge sumbung te menge Hudiyu mehitenged kedì. 
ACT.26.3	Iyan ingkelipey ku su g̵eina te nepurung nu mesavut is menge kegkesumpakì wey vetasan tew te menge Hudiyu. Umba edhengyuen ku kenikew he pemineg̵a nu is egkeg̵iyen ku.
ACT.26.4	Is langun he menge Hudiyu, netuenan dan ke hengkey is menge ulaula ku puun pa te zeisek e pa su ziyà a medekelà duma kandan diyà te inged ku wey ziyà daan te Hiruselim. 
ACT.26.5	Netuenan dan wey igkevenari zan emun egkezawat te g̵ehinawa zan he puun pa te menguhed e pa, Perisiyu e en. Ne emun Perisiyu, utew meheg̵et is kedtumana zin te tuluuwen tew te menge Hudiyu. 
ACT.26.6	Ne g̵untaan dini ad te etuvangan nu tenged dà te edtuuwen ku he egketuman keuzemà is impesarig dengan te Megbevayà diyà te menge kepuun tew. 
ACT.26.7	Ne sikitew is tivuuk he kehudiyuwan he nevahin te sepulù wey zezuwa he tribu, edtuuwan tew he egketuman heini. Ne tenged kayi, te andew wey mezukilem ed-azap kiw te Megbevayà. Na, Mahal he Hadì, minsan te iyan heini midtuuwan ku zaan, migamit dan he insumbunga zan kedì. 
ACT.26.8	Sikiyu is menge zuma ku he Hudiyu, maan is kenè kew ebpeketuu he ebenhawen keuzemà te Megbevayà is menge minatey?
ACT.26.9	Ne siak, kunaan ku zengan ke iyan ebpeveelan kedì te Megbevayà is ed-ul-ulahan ku is taman te egkehimu ku su wey maawà diyà te minsan hentei is kedtuu zan ki Jesus he tigNeserit. 
ACT.26.10	Iyan heini mid-ulaula ku ziyà te Hiruselim. Mibeg̵ayan a te menge punuan te menge memumuhat te keg̵ehem ne mibpirisu ku is mezakel he menge tumutuu te Nengazen. Ne hein neisip te menge ebmeg̵urangen dey he zait sikandan he edhimetayan, mid-uyun a zutun. 
ACT.26.11	Kenè en egkepangkus is kebpesiluti ku kandan diyà te menge simbahan su ebpeg̵esen ku pezem sikandan he engkezi zan is kedtuu zan. Ne tenged te utew ku sikandan nepeuki, mid-alew ku sikandan minsan diyà te menge meziyù he inged wey ku sikandan mesiluti.
ACT.26.12	Ne tenged dutun midhendiyà a te inged he Demasku is ed-uwit te surat he kemetuuzan te g̵ehem he imbeg̵ey kedì te menge punuan he memumuhat. 
ACT.26.13	Na, Hadì Egripa, hein diyè e pa te zalan ne neudtu is andew ne midtik-awan a enlag̵i te utew merayag kenà is andew. Ne ziyà haazà ebpuun te langit ne neketanà diyà te renged dey te menge zuma ku. 
ACT.26.14	Ne sikami is langun, nepiley key ne nezineg ku is egkag̵i te kineg̵iyan he Hibriyuhanen te, ‘He Seulu, maan is ebpesipelahan a kenikew? Edlised ka su wazà pulus te kedsukul nu kediey.’ 
ACT.26.15	Ne ke siak te, ‘Hentei ka?’ Ne midtavak is Nengazen te, ‘Iyan a si Jesus, is ebpesipelahan nu. 
ACT.26.16	Enew ka. Mibpaahà a kenikew wey ku sikew mehimu he sulug̵uen ku. Tudtula nu ziyà te zuma he menge etew is kebpeehè ku kenikew g̵untaan wey tudtula nu zaan is ibpeehè ku zaan kenikew keuzemà. 
ACT.26.17	Ebentayan ku sikew ne kenè ku idtug̵ut he mekeizi ka te menge Hudiyu wey te kenà menge Hudiyu. Ne edsug̵uen ku sikew ziyà te menge etew he kenà Hudiyu. 
ACT.26.18	Ne is ibpesavut nu kandan, egkehimu he iyan igkeawà te kegkelakap dan te kedtuu wey zan daan meewai is merusirem ne medhalin dan diyà te merayag. Ne pinaag̵i kayi egkepeleg̵uyan dan is kebeyveyai kandan ni Setanas ne ebpekepesakup dan te Megbevayà. Ne egkepesaylu is menge salè dan tenged te kedtuu zan kedì ne egkehimu zan daan he menge tumutuu he pinilì te Megbevayà.’
ACT.26.19	Na, Hadì Egripa, midtuman ku is impeehè kedì he ebpuun te langit. 
ACT.26.20	Midhuna a ziyà te inged he Demasku ne human diyà te Hiruselim. Ne zutun mid-eneb ku is prubinsya he Hudiya ne midhendiyà a zaan te menge etew he kenà menge Hudiyu. Impesavut ku kandan he kinahanglan he iniyug̵i zan is menge salè dan, ne medtuu zan te Megbevayà ne ipeehè dan pinaag̵i te ulaula zan he tutuu is ked-iniyug̵i zan te mezaat he ulaula. 
ACT.26.21	Ne tenged kayi te impenurù ku midakep a te menge Hudiyu ziyà te simbahan he Valey te Megbevayà ne edhimetayan e zan pezem. 
ACT.26.22	Iyan, taman en guntaan midtevangan a te Megbevayà umba zini ad guntaan te etuvangan niw. Ne ibpenurù ku heini is langun diyà te minsan hentei, dekelà is pid-etawan din se zeisey is pid-etawan din. Ne is ibpenurù ku, iyan ded sikan is netagnà dengan ni Moises wey kes ebpemeneuven te Megbevayà, 
ACT.26.23	su netuman en is netagnè dan he is mibpilì te Megbevayà he ibpahadì, kinahanglan he edresayen wey edhimetayan. Ne netagnè dan daan he iyan sikandin egkehuna he egkevanhew ne edtudtulan din is menge Hudiyu wey is kenà menge Hudiyu he egketeyawan is isip dan te tutuu he tuluuwen.”
ACT.26.24	Ne te kemulu pa egkag̵i si Pablo te iring dutun, nekevensag si Pistu, ke sikandin te, “Pablo, ebuneg̵en ka! Iyan ibuneg̵a kenikew is utew subra he istudyu nu.” 
ACT.26.25	Ne midtavak si Pablo te, “Minahal he Pistu, is lalag ku, kenà lalag te ebuneg̵en, kekenà, tutuu. 
ACT.26.26	Sikew, Hadì Egripa, kenà a egkelenew he egkag̵i kenikew su netuenan ku he netuenan nu he zaan is langun he egkeg̵iyen ku. Netuenan nu iyan su heini is nengeulaula, wazà mekeeles. 
ACT.26.27	Hadì Egripa, edtuuwan nu ve is nengetagnà dengan te ebpemeneuven? Netuenan ku he neketuu ka.” 
ACT.26.28	Ne zutun midtavak si Egripa te, “Kela ke kunaan nu ke egkeg̵aanggaan a kenikew egkehimu he tumutuu ki Kristu!” 
ACT.26.29	Ne ke si Pablo te, “Sikew wey is langun he ebpemineg kedì guntaan kayi, id-ampù ku te Megbevayà he menaney se meg̵aan, himuwa kew zin he iring kedì, iyan, kenè kew mulà mepirisu!”
ACT.26.30	Ne zutun, haazà is hadì wey is gubirnedur wey si Birinisi wey menge zuma zan, midhitindeg su ed-ulì dan en. 
ACT.26.31	Ne zutun te kegenat dan mibpelelag̵è dan is egkag̵i te, “Wazà ulaula zin he zait he igkehimetayi kandin wey minsan igkepirisuwa kandin.” 
ACT.26.32	Ne migkag̵i zaan si Egripa ziyà te ki Pistu te, “Angin ke kenà sikandin ebpeimbistiga te hadì diyà te Ruma su egkehimu en he ibpaawà.”
ACT.27.1	Ne hein neisip dan he ibpeuntud key en te barku su ibpeuwit key ziyà te Italya, impalad dan si Pablo wey is duma pa he pirisu ziyà te ki Julio. Si Julio, serhintu sikandin te kumpeniya te sundaru he egngezanan te Kumpeniya te Lavew he Hadì. 
ACT.27.2	Ne ziyà te Sisarya zuen barku he tig-Edremityu he edhendiyà te menge inged diyà te prubinsya he Asya. Ne mid-untud key ne migenat key. Is duma zey, ne iyan si Eristarku he tigTiselunika ziyà te prubinsya he Mesidunya. 
ACT.27.3	Ne hein nepawà, nekezunggù key ziyà te Sidun, ne si Julio, midtulengezan din si Pablo su midtug̵utan din he mekepenumbaley sikandin diyà te menge emig̵u zin dutun wey zan meveg̵ayi te egkinehenglanen din. 
ACT.27.4	Ne mid-awè key ziyà, ne g̵eina te kenè dey egkehimu te edsinug̵ung is bendes te keramag, diyè key mebayà te zivaluy te pulu he Sipru he egkeelangan haazà is keramag. 
ACT.27.5	Ne hein nekerapas key en te zag̵at he ziyà te uvey te menge prubinsya he Silisya wey Pempilya, midunggù key ziyà te inged he Mira he ziyà te prubinsya he Lisya. 
ACT.27.6	Ne zutun, nekeahà is serhintu te sevaha he barku he tig-Elihendriya he edhendiyà te tanà he Italya ne impeuntud key zin.
ACT.27.7	Ne utew menaney haazà is hipanew zey ne nepipira he andew zutun ne human key mekelavey te inged he Nidu asal nereg̵enan key. Ne g̵eina te kemulu zey pa egkesinug̵ung is bendes te keramag, midhalin key te ibayà ne ziyè key mebayà te zivaluy te pulu he Krita he egkeelangan haazà is keramag, ne midlevayan dey is beyvey he egngezanan te Salmun. 
ACT.27.8	Ne wazè key mebpekeziyù te veyvey ne utew mereg̵en is hipanew zey. Ne hein neug̵et nekezunggù key ziyà te egngezanan te Memeupiya he Dungguan he uvey te inged he Lasya.
ACT.27.9	Ne g̵eina te utew en neug̵et is hipanew zey, nesepenan key te mezaat he timpu te kedlayag su tipenguzan; ne piligru en haazà is hipanew te barku. Umba midsembag̵an sikandan ni Pablo te, 
ACT.27.10	“Henduen be te zuen egkehitavù kenitew ke edlaus kiw. Egkezeetan heini is barku wey is karga ne zuen daan ebpatey kenitew.” 
ACT.27.11	Iyan, is serhintu zutun, wazè din pemineg̵a haazà is sambag ni Pablo su midsarig te lalag te kepitan wey lalag te teg̵ig̵aked dutun te barku. 
ACT.27.12	Ne is dungguan dutun, kenà meupiya he edsevukan te barku emun tipenguzan. Umba, iyan egkesuatan te kezekelan te menge zuma zey is edlaus key en wey key mekeuma ziyà te Pinisi ke egkehimu. Su is Pinisi, dungguan diyà te pulu he Krita he neelangan is keramag ne zutun is meupiya he edsevukan te barku taman te egketapus haazà is tipenguzan.
ACT.27.13	Ne zutun ebpuun en ebpengeramag, asal kenà mevendes he ziyà ebpuun te zapit te Libya. Ne kunaan dan ke iyan edtuman is neisip dan, umba midtines dan is perivatu zutun te barku ne migenat key. Ne wazè key mebpekeziyù te veyvey te pulu he Krita. 
ACT.27.14	Ne te wazè pa utew meug̵et dutun, mibegyuwan key. Nekeuma is utew mevendes he keramag he egngezanan te Ebagat. Diyà ebpuun haazà is keramag te zapit te tanà. 
ACT.27.15	Ne nesug̵at is barku. Ne g̵eina te kenè en ebpekeetuvang is barku zutun te keramag, mibpesagdan dey en ke hendei ed-uwita is barku te keramag. 
ACT.27.16	Ne hein diyè key en te uvey te pulu he Kewda, malù key neelangi te keramag. Ne zutun te utew key nereg̵eni, neteg̵el zey mekuwa is avang he eguyuzen te barku. 
ACT.27.17	Mibitbit dan ne in-untud dan. Ne zutun mibagkes dan haazà is barku te menge pisì su wey kenà mewag̵ey. Ne g̵eina te egkehandek dan su kela ke mewag̵ey is barku ke mekesukung te memevavew he tanà he uvey zutun te veyvey te tanà he Libya, ne in-awè dan is layag ne mibpesagdan dan is barku ke hendei ed-uwita te keramag. 
ACT.27.18	Ne g̵eina te kemulu pa is bagyu zutun te mid-ilis he andew, impuun dan impenimbag is menge karga zutun te barku su wey kenà melened. 
ACT.27.19	Ne te mid-ilis pa zutun he andew minsan is menge himan wey menge g̵elemiten te menge terebahanti zutun te barku, impenimbag dan en elin. 
ACT.27.20	Ne seled te mezakel he andew wazà mebpaahà kenami is andew wey menge vituen ne wazè pa med-engked haazà is bagyu he utew mezesen. Ne zutun wazè dey en isipa he egkelibri key pa.
ACT.27.21	Ne zutun, neug̵et he wazè dey nekaan ne midhitindeg si Pablo ne migkag̵i te, “Menge zuma ku, angin ke mibpemineg kew te sambag ku he kenè kiw ed-awà diyà te pulu he Krita, su kenè tew g̵eina egkeseg̵azan heini is hitavù kenitew. 
ACT.27.22	Ne edhengyuan ku sikiyu g̵untaan he kenè kew mahandek su wazà minsan sevaha kenitew he egkepatey, iyan dà egkezeetan heini is barku. 
ACT.27.23	Geina te mezukilem, is Megbevayà he iyan ed-ezapen ku, mibpaahà kedì is belinsug̵uen din, 
ACT.27.24	ne ke sikandin te, ‘He Pablo, kenè ka mahandek. Kinahanglan he ziyè ka mekeetuvang te lavew he hadì diyà te Ruma. Ne is Megbevayà, tenged te g̵ag̵ew zin kenikew, intug̵ut din daan he wazà minsan sevaha kayi te menge zuma niw he egkepatey.’ 
ACT.27.25	Umba,” ke si Pablo, “kenè kiw egkehandek, su ebpekesarig a te Megbevayà he sumalà is impesavut din kediey, iyan egkehitavù kenitew. 
ACT.27.26	Iyan dà is idampil kiw ziyà te sengepupulu.”
ACT.27.27	Ne zutun te ikesepulù en wey heepat he kezukileman te ked-uuwita kenami te vagyu, diyè key en te zag̵at he egngezanan te Miditiranyu. Ne hein metaneb en is kezukileman, is menge etew he ed-uwit te barku, neisip dan he kela ke zuen en tanà diyà te uvey zey. 
ACT.27.28	Ne tenged dutun mid-ulug dan is sevaha he perivatu ne netuenan dan he menge keluwaan dà he repa is kezalem te wahig. Ne netegteg̵aad maan dutun mid-umanan dan ne menge sepulù wey lelima zà he repa is kezalem din. 
ACT.27.29	Ne zutun nahandek dan su kela ke mekesukung haazà is barku te menge vatu, umba, inhiket dan is heepat he perivatu ziyà te huziyan he zulung dutun te barku. Ne egkesuatan dan pezem he mepawè en haazà. 
ACT.27.30	Ne is menge terebahanti zutun te barku, ed-ewaan key zan pezem te ebpemelag̵uy puun dutun te barku. Impenaug dan is avang ne mid-ekalan key zan he egkag̵i zan he ebperivetuwan dan haazà is dulung he edhuna. 
ACT.27.31	Iyan, migkag̵i zutun si Pablo ziyà te serhintu wey menge sundaru zin te, “Emun ed-ewaan kew te menge terebahanti kayi, kenè kew en egkelibri.” 
ACT.27.32	Ne zutun, migetas te menge sundaru haazà is menge pisì he inhiket dutun te avang wey maanud haazà is avang.
ACT.27.33	Ne hein meg̵aan en egkepawà, midhengyuan ni Pablo sikandan is langun he megkaan dan. Ke sikandin te, “Sepulù en wey heepat he andew is kebpekeantus tew te kegkehandek ne wazà meselezi is getek tew te minsan hengkey. 
ACT.27.34	Edhengyuan ku sikiyu he megkaan kew su wey kew meteg̵ui te zesen su wey kew melibri kayi. Su wazà minsan sevaha keniyu he kenà egkelibri kayi te egkeulaula tew.” 
ACT.27.35	Ne te nekag̵i ni Pablo haazà, migkuwa te supas ne mibpeselematan din te Megbevayà ne mibpenevìtevì din ne migkaan din. 
ACT.27.36	Ne zutun naawà is kegkeseeng dey ne langun te sikami, migkaan key zaan. 
ACT.27.37	Ne is kezakel zey te menge etew zutun te barku ne zezuwa key he g̵atus wey kepituwan wey heenem. 
ACT.27.38	Ne hein nengehantey key en pudu, intimbag dan diyà te zag̵at is karga zutun te barku he veg̵as te trigu su wey mebmahagkap haazà is barku.
ACT.27.39	Ne hein nepawà dutun, haazà is tanà he neuvayan dey, wazà mekilala te menge terebahanti zutun te barku. Neehè dan is nekesuyuk he zag̵at ne zuen dutun beyvey he pantad. Ne neisip dan dutun he ke egkehimu, meupiya ke igkepezunggù dan haazà is barku. 
ACT.27.40	Ne zutun migetas dan is menge pisì he inhiket dutun te menge perivatu su wey metag̵ak is menge perivatu, ne mibpenhekad dan is menge vagkes dutun te menge vegsey he idtandang dutun te barku su egemiten dan. Intaud dan is layag he ziyà te egkehuna he zulung su wey meuwit te keramag is barku pehendutun te tanà. Ne zutun migenat is barku. 
ACT.27.41	Ne nekesukung haazà is barku te mevavew he tanà ne mid-enget. Is egkehuna he zulung kenè en egkewaleng, iyan, is huziyan he zulung egkerupet en te kezesen te zezekelà he menge vag̵el.
ACT.27.42	Ne neisip te menge sundaru he ebpenhimetayan dan is menge pirisu su wey kenè dan mekeg̵aun dutun te veyvey ne kenè dan egkepeleg̵uyan haazà is menge sundaru. 
ACT.27.43	Iyan, is serhintu, kenè din egkesuatan he mehimetayi si Pablo ne wazè din itug̵ut he mehimetayi sikandan. Insug̵ù din he med-agbur is metau he ed-emparas wey mekeg̵aun, 
ACT.27.44	ne is kenà metau he ed-emparas, megeg̵entungan te menge tabla wey te nengerupet he pengawid te barku ne medsunud dan. Ne mid-ulaula zey haazà. Ne sikami is langun, nekeg̵aun he wazà nekeizan kenami.
ACT.28.1	Ne hein nekeg̵aun key he wazà nemenu kenami, netuenan dey is ngazan dutun te pulu ne Malta. 
ACT.28.2	Ne is menge meg̵inged dutun, utew key zan midtulengezi. Ed-uzan dutun ne utew meg̵enew ne midtetavun dan. 
ACT.28.3	Nengayu si Pablo ne zuen ibpenavuk din he kayu ziyà te hapuy ne zuen mevisa he uled he neinitan he ebpuun dutun te impenavuk din he kayu. Ne migkag̵at diyà te velad ni Pablo. 
ACT.28.4	Ne is menge etew he meg̵inged dutun hein neehè dan haazà is uled he mibpikit diyà te velad ni Pablo, mibpelelelag̵è dan he egkag̵i te, “Memumunù bes heini su maan is wazà sikandin mekelikey te silut kandin; su minsan te nelibri en sikandin, su wazà melened diyà te zag̵at, egkepatey g̵ihapun.” 
ACT.28.5	Iyan, bà dà impirik ni Pablo haazà is uled ne neulug dutun te hapuy ne wazà sikandin mekeizi te uled. 
ACT.28.6	Kunaan dan ke zutundutun ne segugunà edlevag is belad ni Pablo ne egkepiley ne segugunà egkevinteng. Iyan, hein netegteg̵aad dutun he wazà nehitavù ki Pablo, nahalin is isip dan ne ke sikandan te, “Diwata ves heini sikandin.”
ACT.28.7	Ne uvey zutun is menge tanà ni Publiyu he iyan edlingahaan dan dutun te pulu. Impepemenahik key zin dutun te valey zin ne mid-elimahan key zin. Ne zutun key med-ubpà taman te tetelu he andew. 
ACT.28.8	Nezeruwan is amey ni Publiyu. Edhidhizeg̵à su edetengen wey mesakit is getek din. Ne midseled si Pablo zutun te rug̵u zin ne in-ampù din. Midepenetan din haazà ne neulian. 
ACT.28.9	Ne hein netuenan haazà te menge etew, midhendutun is langun he nengezeruwan dutun te pulu ne nengeulian daan sikandan. 
ACT.28.10	Mezakel is menge vutang he inggasa zan kenami, ne hein mid-untud key en maan te selakew en he barku, ingkarga zan daan dutun te barku is minsan hengkey he egkinehenglanen dey.
ACT.28.11	Hein tetelu en he vulan is ked-ubpè dey zutun ne midlaus key. Mid-untud key te barku he zutun mekeubpà tenged te tipenguzan. Tig-Elihendriya haazà is barku ne iyan igketuusi ta zutun su ziyà te zulung din is ledawan te sereping he ziwata. 
ACT.28.12	Ne midtuluy key ziyà te inged he Sirekusa, ne neketelu pa zutun 
ACT.28.13	midlaus key ne nekeuma key ziyà te inged he Rihiyu. Ne hein mid-ilis he andew mibpengeramag. Ne haazà is keramag, diyà ebpuun te imbayè dey ne nekezuwa pa zutun, ne nekezunggù key human diyà te inged he Putiyuli. 
ACT.28.14+ACT.28.15	Duen menge tumutuu zutun he neuma zey ne mid-eg̵ut key zan he med-ubpè key ziyà te kandan seled te sengesimana. Ne zutun midlaus key medhipanew pehendiyà te Ruma. Hein nezineg te menge tumutuu ziyà te Ruma he ebpekeuma key en, midsinug̵ung key zan diyà te mirkadu ni Apio wey zuen daan diyà te egngezanan te Tetelu he Valey he Hulevungà. Ne hein naahà sikandan ni Pablo mibpeselamat sikandin te Megbevayà ne neteg̵uan sikandin te kebpekesarig ne zutun nekeuma key human diyà te inged he Ruma.
ACT.28.16	Ne hein diyè key en te Ruma wazà si Pablo iseled te pirisuwan, kekenà, impeveyàbayà sikandin ke hendei ed-ubpà, asal zuen sundaru he ebantey kandin.
ACT.28.17	Ne neketelu zutun te kebpekeuma zey mibpenenawag ni Pablo is menge egalen te menge Hudiyu he medtig̵um dan. Ne hein netig̵um dan en migkag̵i si Pablo ziyà te kandan te, “Menge suled, minsan te wazè ku pesipelahi is menge zuma tew he Hudiyu ziyà te Hiruselim ne wazà a zaan medsupak te menge vetasan he imbilinbilin kenitew te menge apù tew, mibpirisu e zan ne impalad e zan diyà te menge upisyal he Rumanu. 
ACT.28.18	Ne is menge Rumanu, mid-imbistige e zan ne ibpaawè e zan pezem su netuenan dan he wazà mid-ulaula ku he zait he igkehimetayi kediey. 
ACT.28.19	Ne hein kenà egkesuatan te menge zuma tew he Hudiyu he ipaawà a, ne g̵eina te wazà ku zaan duma he paag̵i, ebpetavang a te hadì tew zini te Ruma, minsan te wazè ku igkesumbunga kandan te menge zuma ku he Hudiyu. 
ACT.28.20	Umba mibpenenawag a keniyu su wey a mekepekidlalag keniyu. Su nepusasan a tenged te kedtuu ku te hadì he ibulus he ebpeebuten tew te menge Hudiyu.” 
ACT.28.21	Ne migkeg̵iyan dan si Pablo te, “Wazà surat he nezawat dey he ebpuun diyà te prubinsya he Hudiya he ebpesavut mehitenged kenikew. Ne wazà daan nekeuma he zuma zey he ebpuun diyà te Hudiya he zuen din tudtul mehitenged te mid-ulaula nu he mezaat. 
ACT.28.22	Egkesuatan dey te ebpemineg is menge penurù nu wey zey mesusi su netuenan dey he is menge tumutuu kayi te tuluuwen he ibpenurù nu, egkuntedahan te menge etew ziyà te minsan hendei.”
ACT.28.23	Ne midtelaan dan is andew ne hein netuman haazà, mezakel is menge Hudiyu he nengetig̵um dutun te ed-ubpaan ni Pablo. Ne nehepunan si Pablo is edseysey wey ebpesavut kandan ke egkemenumenu is kedhadì te Megbevayà. Impesavut din kandan is insurat dengan ni Moises dutun te kesug̵uan wey is insurat daan te ebpemeneuven te Megbevayà su wey meketuu sikandan he iyan si Jesus sikan is hadì. 
ACT.28.24	Ne is duma zutun neketuu te migkag̵i zin, iyan, is duma, wazè dan meketuu. 
ACT.28.25	Ne g̵eina te kenè dan egkeuyun, ebpemen-ulì dan en. Ne te kemulu zan pa zutun, impelaus ni Pablo is lalag din te, “Utew tutuu is migkag̵i zengan te Wag̵as he Mulin-ulin diyà te menge kepuun tew pinaag̵i te kebpeneuva zin ki Esaias. 
ACT.28.26	Su ke sikandin te,
ACT.28.26	‘Beyai nu heini is menge etew
ACT.28.26	ne keg̵iyi nu sikandan
ACT.28.26	he ebpurung dan ebpemineg,
ACT.28.26	iyan, kenè dan ebpekesavut.
ACT.28.26	Ebpurung dan edtengteng, iyan, kenè dan ebpekeahà.
ACT.28.26	Umba ibpekag̵i ku heini he menge lalag
ACT.28.27	su heini is menge etew,
ACT.28.27	mibmezesen is isip dan.
ACT.28.27	Edsebpengen dan is telinga zan,
ACT.28.27	edlipezengen dan is menge mata zan.
ACT.28.27	Su emun kenà, ne ebpekeehè dan
ACT.28.27	ne ebpekezineg dan ne egkesavut dan is hustu,
ACT.28.27	ne edsarig dan kedì, ne ebewian ku sikandan.’ ”
ACT.28.28	Ne migkag̵i zaan si Pablo te, “Ibpesavut ku en keniyu he is tudtul te paag̵i te kegkelibriya te Megbevayà te menusiyà, insug̵ù din he ipesavut heini zaan diyà te menge etew he kenà Hudiyu, ne ebpemineg dan mulà.” 
ACT.28.29	Ne te nekag̵i ni Pablo haazà mid-awà is menge Hudiyu he utew gerabi is kegkesumpakì dan.
ACT.28.30	Ne seled te zezuwa pa he tuig dutun, diyà med-ubpà si Pablo te valey he mibpilitiyan din ne impepemenahik din is minsan hentei he ebpenumbaley ziyà te kandin. 
ACT.28.31	Impesavut din kandan ke egkemenumenu is kedhadì te Megbevayà ne impenurù din daan ke hentei is Nengazen tew he si Jesu Kristu. Ne wazè din ieles is kebpenurù din ne wazà daan midawey kandin.
ROM.1.1+ROM.1.2	Iyan a si Pablo is teg̵isurat kayi. Uripen a ni Jesu Kristu ne midhimu e zin daan he epustul. Impenaad dengan te Megbevayà pinaag̵i te impesurat din te menge ebpeneuven din he zuen timpu he zuen Meupiya he Tudtulanen he ibpesavut kenitew. Umba mibpilì a he epustul su wey a mekepenudtul kayi te Meupiya he Tudtulanen. 
ROM.1.3	Tudtul heini te keag̵i te Nengazen tew he si Jesu Kristu he Anak te Megbevayà. Ne heini si Jesus, nehimu he etew su in-anak sikandin he kevuwazan te tipehuna he hadì he si David. 
ROM.1.4	Ne is Nengazen tew he si Jesu Kristu, wag̵as sikandin he Megbevayà su anak daan sikandin te Megbevayà su impaahà heini kenitew pinaag̵i te zekelà he g̵ehem te Megbevayà he iyan imbanhew kandin. 
ROM.1.5	Pinaag̵i ki Jesu Kristu midtuvazan a te Megbevayà su midhimu e zin he epustul, 
ROM.1.6	Ne sikiyu is diyan te inged he Ruma, inragkes kew zaan kayi te menge etew su midhimu te Megbevayà is paag̵i wey kew meketuu ne wey kew mehimu he menge sakup ni Jesu Kristu.
ROM.1.7	Ne tenged kayi, ebpesuratan ku sikiyu is langun diyan te inged he Ruma he mahal ziyà te g̵ehinawa te Megbevayà he midhimu zin he menge sakup din.
ROM.1.7	Is Amey tew he Megbevayà wey is Nengazen tew he si Jesu Kristu, berakat he ikeg̵ag̵ew kew zan wey iveg̵ey keniyu is melinawen he kebpekesavuk.
ROM.1.8	Iyan idhuna ku keniyu te ebpenudtul is: pinaag̵i ki Jesu Kristu ebpeselematan ku is Megbevayè tew tenged keniyu su nepenudtul ziyà te minsan hendei is kedtuu niw ki Jesu Kristu. 
ROM.1.9	Tenged te Megbevayà, edhimuwen ku is taman te egkehimu ku wey ku ikesangyew is Meupiya he Tudtulanen mehitenged te Anak din. Ne iyan sikandin nesayud wey ebpeketistig̵us he layun ku sikiyu id-ampù diyà te kandin. 
ROM.1.10	Layun ku sikiyu id-ampù ne edhengyuan ku sikandin he ke egkesuatan din, himuwa zin is paag̵i he mekehendiyan ad human te keniyu. 
ROM.1.11	Su utew ku igkesuat is kedhendiyan ku te keniyu, ne egkesuatan ku he ibpenurù ku keniyu is impenurù kediey te Wag̵as he Mulin-ulin su wey meheg̵et is kedtuu niw te Megbevayà. 
ROM.1.12	Ne iyan ibpesavut ku is ebpein-iniyatè kiw te kedtuu.
ROM.1.13	Egkesuatan ku, menge suled, he metueni niw he kenà egkeawà dini te isip ku is kegkesuat ku te edhendiyan, iyan, kenè e pa g̵untaan ebpekehendiyan su zuen edsanggen kedì. Egkesuat a he edhendiyan su pinaag̵i te kebpenurù ku, kela ke zuen menge etew ziyan he ebpeketuu ki Jesus, iring te pinaag̵i te kebpenurù ku, duen menge kenà Hudiyu zaan diyà te zuma he menge inged he nemeketuu kandin. 
ROM.1.14	Su iring te zekelà is utang ku te tivuuk he menusiyà ne iyan kebeyazi ku kayi te utang is: ebpenudtulen ku kandan is keag̵i ni Kristu. Kinahanglan he edweliyan ku is nemeketunghà wey is wazà memeketunghà. Kinahanglan he edweliyan ku is menge metau wey is menge paglung. 
ROM.1.15	Tenged kayi, utew ku zaan egkesuati he ibpenudtul ku is Meupiya he Tudtulanen diyan te keniyu he ziyan te inged he Ruma.
ROM.1.16	Utew zekelà is kedsarig ku te Meupiya he Tudtulanen su emun edtuuwan heini te minsan hentei, puun te menge Hudiyu pehendiyà te kenà menge Hudiyu, edlibriyen sikandin te silut pinaag̵i te zekelà he g̵ehem te Megbevayà. 
ROM.1.17	Su pinaag̵i te Meupiya he Tudtulanen ibpetuenan kenitew te Megbevayà is paag̵i wey kiw zin meisip he metazeng. Ne heini is paag̵i, ne pinaag̵i te kedtuu zà. Su zuen insurat he Lalag te Megbevayà he edhenduen te, “Is etew he nehimu he metazeng pinaag̵i te kedtuu zin, ne iyan ebeg̵ayan te untung he wazè din pidtemanan.”
ROM.1.18	Is Megbevayà diyà te langit, impeehè din en he utew zin igkepauk is langun he menge mezaat he ulaula te menge etew wey is kenè dan kedtahud kandin. Su pinaag̵i te kelelalung dan egkesanggen is kebpesevuta te tutuu he tuluuwen. 
ROM.1.19	Kinahanglan he edsilutan sikandan su melemu zan pezem ebpekesavut te hustu mehitenged te Megbevayà su midhimu heini te Megbevayà he utew keladu. 
ROM.1.20	Su is Megbevayà, minsan te kenà sikandin egkeahà, puun pa te kedlimbag̵a zin te kelibutan, egketuusan sikandin gihapun pinaag̵i te langun he midlimbag din, pinaag̵i te utew zekelà he g̵ehem din he wazè din pidtemanan, wey pinaag̵i te nekag̵i he kegkemegbevayè din. Ne tenged dutun kenà ebpekevarew is minsan hentei he kenè dan egketuenan he zuen Megbevayà. 
ROM.1.21	Su minsan te nesavut dan en he zuen Megbevayà, wey netuenan dan he zait sikandin he edtehuzen, wazè dan sikandin tehuza, ne wazè dan peselemati is gag̵ew zin kandan, kekenà, nehimu he wazè en pulus te egketag̵ù diyà te isip dan. Ne tenged kayi, iring te nezukileman is menge isip dan su kenè dan en ebpekesavut te hustu he ibpesavut pezem kandan te Megbevayà. 
ROM.1.22	Ne minsan pa te egkeg̵iyen dan he metau zan he ed-isip, iyan, nehimu zan en he menge taleng. 
ROM.1.23	Su kenè dan ed-ezapen is tutuu he mekeg̵eg̵ehem he Megbevayà he wazè din kemetayen, kekenà, iyan dan ed-ezapen is menge ledawen he mibeelan dan he iring te menge etew he zuen din kemetayen wey iring te menge tagbis, wey ke menge langgam be, wey ke menge uled.
ROM.1.24	Ne tenged kayi mibpesagdan en sikandan te Megbevayà wey zan meulaula is langun he menge meremerik he ulaula he egkesuatan dan. Ne utew mekeeled-eled is ebeelan dan te lawa zan te kada sevaha. 
ROM.1.25	Kenè dan edtuuwan is tutuu mehitenged te Megbevayà, kekenà, tarù is edtuuwan dan. Ed-ezapen dan wey ebpezumdumahan dan is linimbag dà duen, kenà is Nenlimbag. Berakat he wazà pidtemanan te kedelig̵a kandin te menge etew.
ROM.1.26	Ne tenged te mibpesagdan te menge etew is Megbevayà, mibpesagdan din daan sikandan wey zan metuman is menge suat dan he utew mahawag. Minsan is menge vahi, ne kenè en maama is edhulizen dan, su iring dan he vahi is igkeerig̵i zan. 
ROM.1.27	Ne iring din ded daan is menge maama; kenè en bahi is edhulizen dan su minsan is iring dan he maama ne igkeerig̵i zan. Ne utew mekeeled-eled is ed-ul-ulahan dan te menge lawa zan. Ne pinaag̵i te menge kelelalung he ulaula zan nezeetan dan is lawa zan ne nehimu heini he silut he kenè dan egkelikayan.
ROM.1.28	Ne g̵eina te egkeg̵iyen dan he wazè en pulus te kedtuuwi te Megbevayà, mid-iniyug̵an sikandan te Megbevayà ne tenged kayi iyan ebayàbayà kandan is kelelalung he netag̵ù diyà te isip dan ne ed-ul-ulahan dan is kenà hustu. 
ROM.1.29	Iyan dà egkeisip dan is kelelalung wey is mezaat he ulaula. Leg̵ezen dan ne meremerik is ulaula zan. Egkesina sikandan; ebpemumunù dan; ebpeeg-eg̵etè dan; edtarùtarù dan; ne ebpesipelahan dan is menge zuma zan. Ed-ituk dan, 
ROM.1.30	ne edsudien dan is menge zuma zan. Menge kuntada sikandan te Megbevayà. Ne wazè dan kedtahud te minsan hentei. Ebpelavew zan ne edantal zan. Utew zan metau he ed-isip te menge veg̵u he paag̵i te kebaal te mezaat. Kenè dan ebpemineg te menge g̵inikanan dan 
ROM.1.31	ne wazè dan kedsavut te minsan hengkey he meupiya he ulaula. Kenè dan edtumanen is menge pesarig dan ne wazè dan gag̵ew wey hizu. 
ROM.1.32	Netuenan dan pezem he ke ed-ul-ulahan dan is menge iring kayi, edsilutan sikandan te kemetayen he wazè din pidtemanan, iyan ebpeniguduwan dan gihapun, ne kenà duen dà taman, su utew zan egkesuat emun egkeehè dan is ulaula te zuma he iring ded te kandan.
ROM.2.1+ROM.2.2	Netuenan ta he utew metazeng is idsiluti te Megbevayà te menge etew he ed-ulaula te menge mezaat he iring kayi, iyan, sikew is egkag̵i he utew mezaat heini is menge ulaula kayi te menge etew, wazè nu zaan kebpekeg̵awas su edsudien nu is mezaat he ulaula te zuma, iyan, mezaat daan is ed-ul-ulahan nu. Ne tenged kayi zutun te kedsudia nu kandin, nesudì nu zaan is kenikew he ulaula. 
ROM.2.3	Ne emun edsilutan te Megbevayà is ed-ulaula te mezaat, sikew is ed-ulaula zaan te mezaat, ne edsudì ka te menge zuma nu, iyan ke pe be kenà siluti zin daan. 
ROM.2.4	Kunaan nu vuwa ke g̵eina te utew mepelevayen wey metulanged is Megbevayà, ne kenè en kinahanglan he ebpezumdumahan nu is menge lalag din. Iyan, iyan ketezengan ke maan is utew velig̵eg̵awen is Megbevayà su ed-eg̵aken ke zin su wey nu meiniyug̵i is mezaat he ulaula. 
ROM.2.5	Ne minsan pa zutun, mezesen pa utew is gehinawa nu ne kenè ka egkesuat he ed-iniyug te mezaat he ulaula; ne kada andew ed-iseg ebmeveg̵at is silut he idrasey kenikew keuzemà dutun te andew te kedsilut te Megbevayà. Ne zutun he timpu ibpeehè din kenitew is metazeng he kedhukum din. 
ROM.2.6	Su ibeg̵ey zin diyà te langun is dait he ibeg̵ey te kada etew sumalà is mid-ulaula zan. 
ROM.2.7	Iyan, duen menge etew he edhemenan dan is meupiya he ulaula su iyan ed-isipen dan layun is kedelig̵a wey is kedtulusa kandan keuzemà te Megbevayà wey is kegketehuza zin kandan keuzemà. Ne untung he wazè din pidtemanan is ibeg̵ey zin kandan. 
ROM.2.8	Iyan, duen daan duma he menge etew he iyan dan ed-isipen is kandan he egkesuatan ne kenè dan edtuuwan is tutuu he tuluuwen, kekenà, iyan dan edtumanen is kenà hustu. Ne kenà deisek dà is pauk te Megbevayà he ibpeehè din kandan, kekenà, utew meveg̵at is idsilut din kandan. 
ROM.2.9	Su is langun he menge etew he ed-ulaula te mezaat, lavew en is Hudiyu pehendiyà te kenà Hudiyu, kemeresayan wey kegkeseeng is idsilut kandan. 
ROM.2.10	Iyan, is menge etew he ed-ulaula mulà te meupiya, lavew en is Hudiyu pehendiyà te kenà Hudiyu, edtulusen sikandan keuzemà te Megvevayà, ne ibpetehuzan din sikandan ne ibeg̵ey zin diyà te kandan is melinawen he kebpekesavuk, 
ROM.2.11	su is Megbevayà, wazè din ibpelavi te minsan hentei.
ROM.2.12	Is menge etew he kenà menge Hudiyu, wazè dan metueni ke hengkey is insug̵ù te kesug̵uan he imbilinbilin ni Moises. Ne ke ebeelan dan is mezaat, edhukuman gihapun sikandan keuzemà te Megbevayà, iyan, kenè din egemiten is kesug̵uan dutun te kedhukumi zin kandan, ne idsilut din kandan is kemetayen he wazè din pidtemanan. Ne is menge etew he Hudiyu, netuenan dan mulà is insug̵ù dutun te kesug̵uan, ne emun ebeelan dan is mezaat, edhukuman sikandan te Megbevayà sumalà is nesupak dan dutun te kesug̵uan. 
ROM.2.13	Su emun iyan ta edserig̵an is kesug̵uan, kenè egkehimu he ed-isipen ki te Megbevayà he metazeng pinaag̵i zà te kebpemineg te insug̵ù dutun te kesug̵uan, kekenà, kinahanglan he wazà minsan hengkey he sayep ta zutun te kedtumana ta te kesug̵uan. 
ROM.2.14	Is menge etew he kenà menge Hudiyu, wazà sikandan mesayud te kesug̵uan he imbilinbilin ni Moises, iyan, duen timpu he egketuman dan is insug̵ù dutun te kesug̵uan su minsan pa te kenè dan egketuenan is kesug̵uan, duen diyà te g̵ehinawa zan ebpekepenurù kandan ke hengkey is meupiya he ed-ul-ulahan. Ne tenged dutun ebpekekag̵i ki he zuen kesug̵uan diyà te g̵ehinawa zan. 
ROM.2.15	Pinaag̵i te menge ulaula zan he meupiya egketuusan ta he ibpenurù kandan te g̵ehinawa zan is insug̵ù te kesug̵uan. Netuenan dan diyà te isip dan ke hengkey is meupiya wey ke hengkey is mezaat he ed-ul-ulahan su zuen ke egkeg̵iyen dan he meupiya is ulaula zan ne zuen ke keg̵iya zan he mezaat. 
ROM.2.16	Ne kenà heini egkelipatan te Megbevayà keuzemà te andew he zutun pinaag̵i ki Jesu Kristu edsusiyen din is minsan in-eles he menge isip te langun he menge etew. Iyan heini ibpenurù pinaag̵i kayi te Meupiya he Tudtulanen he idsangyew ku.
ROM.2.17	Ne sikiyu zaan is menge zuma ku he menge Hudiyu, kunaan niw ke egkeserig̵an niw is kedtumana niw te kesug̵uan ne ibpezalig niw is upakat niw te Megbevayà. 
ROM.2.18	Netuenan niw is egkesuatan te Megbevayà, ne nesavut niw ke hengkey is hustu he ed-ul-ulahan su impenurù keniyu is kesug̵uan. 
ROM.2.19	Kunaan niw ke iyan kew ebpekeag̵ak te menge etew he nengelakap is isip dan, ne kunaan niw zaan ke iyan kew sulù he ebpeketayew te ibayè dan pehendiyà te Megbevayà. 
ROM.2.20	Kunaan niw ke iyan kew ebpekepenurù te menge etew he wazà mesayud te Megbevayà, ne kunaan niw zaan ke iyan kew ebpekepenudlù te menge etew he sikan pa mekeistudyu te hustu. Umba iyan heini ed-isipen niw su insarig keniyu te Megbevayà is kesug̵uan ne utew hustu is ketau wey utew tutuu is tuluuwen he ebpuun dutun. 
ROM.2.21	Ebpekepenurù kew te zuma, ne maan is kenè niw ebpenuruen is gehinawa niw? Su ibpenurù niw he kenà meupiya is kebpenakew, iyan, tekawen kew! 
ROM.2.22	Ibpenurù niw he mezaat is kegkevuta ta te kenè ta esawa, iyan, egkevuten niw is kenè niw esawa! Utew niw igkeepes is ledawan he ed-ezapen te kenà Hudiyu, iyan, edseled kew zutun te valey he zutun ed-ezapa is menge ledawan wey kew mekepenakew. 
ROM.2.23	Ibpezalig niw is kedtumana niw te kesug̵uan, iyan, edsupak kew g̵ihapun te kesug̵uan, ne tenged kayi egkesudian is Megbevayà. 
ROM.2.24	Ne mehitenged kayi, duen impesurat dengan te Megbevayà he edhenduen te, “Tenged keniyu te menge Hudiyu, is menge etew he kenà Hudiyu, edsumpeliten dan is Megbevayà.” Iyan haazà impesurat dengan.
ROM.2.25	Sikiyu is menge Hudiyu, kunaan niw ke zekelà is pulus te kebpesirkunsidar niw, ne zuen iyan pulus te kebpesirkunsidar ta emun egkepurungan ta te edtuman is kesug̵uan, iyan, ke kenè ta egkepurungan te edtuman is kesug̵uan ne iring ki zed te menge kenà Hudiyu he wazè mebpesirkunsidar. 
ROM.2.26	Ne iring din ded daan penenglitan, ke zuen etew he kenà Hudiyu ne egkepurungan din te edtuman is kesug̵uan, edewaten sikandin gihapun te Megbevayà he iring te nesirkunsidar en. 
ROM.2.27	Ne minsan ke kenà Hudiyu sikandin, pinaag̵i te kedtumana zin te kesug̵uan, igkepeehè din he edsilutan kew is menge Hudiyu te Megbevayà su edsupak kew mulà te kesug̵uan. Ne iyan kew pezem kes mibilvilinan te kesug̵uan ne iyan kew nesirkunsidar! 
ROM.2.28	Su is tutuu he Hudiyu, ne kenà iyan dà is Hudiyu he midtuusan is lawa zin pinaag̵i te kedsirkunsidara kandin, su is tutuu he kedsirkunsidar, ne kenà iyan is kedtuusi te lawa. 
ROM.2.29	Ne iring din ded daan su is tutuu he Hudiyu, ne iyan is etew he midtuusan te Megbevayà is gehinawa zin pinaag̵i te Wag̵as he Mulin-ulin, ne kenà pinaag̵i te kedtumana te kesug̵uan. Ne is etew he iring kayi, ne egkehimu he kenà sikandin egkezalig te menge zuma zin he etew, iyan, egkezalig sikandin mulà te Megbevayà.
ROM.3.1	Ne emun iyan haazà, henduen be te wazà pulus te kegkehudiyu zey ne wazà daan pulus te tulumanen dey te kedsirkunsidar. 
ROM.3.2	Iyan, dekelà iyan is pulus su sikami is menge Hudiyu, insarig kenami is insurat he Lalag te Megbevayà. 
ROM.3.3	Ne minsan pa te zuen menge zuma zey te menge Hudiyu he wazà mebpemineg te Lalag te Megbevayà, kenà egkehimu he kenà edtumanen te Megbevayà is impenaad din dengan. 
ROM.3.4	Su minsan ke teruen is tivuuk he menusiyà, tutuu mulà is minsan hengkey he egkeg̵iyen te Megbevayà. Su zuen insurat dengan he lalag ni Hadì David te kedtistig̵usi zin te ketazeng te Megbevayà he edhenduen te,
ROM.3.4	“Kenà egkehimu he kenà hustu is kenikew he ketezengan,
ROM.3.4	su ke idsumbung ka, layun ebpekezaag is kenikew he ketezengan,” ke si David.
ROM.3.5	Ne zuen menge pilusupu he etew he egkag̵i te, “Emun ed-ulaula ki te mezaat, meupiya zaan haazà su emun egkeisip te menge etew is menge ulaula ta he mezaat, wey is menge ulaula te Megbevayà, siguradu egkesavut dan he utew mulà meupiya is menge ulaula te Megbevayà ne ebpekezalig dan te Megbevayà, ne utew haazà meupiya. Ne emun,” ke sikandan, “nehimu is meupiya tenged te mezaat he mid-ulaula ta, kenà metazeng is kedsiluti kenita te Megbevayà tenged te mid-ulaula ta he mezaat.” Ne pilusupu is menge lalag he iring kayi. 
ROM.3.6	Su kenà egkehimu he kenà metazeng is Megbevayà su emun kenà sikandin metazeng, kenà egkehimu he iyan sikandin edhukum keuzemà te tivuuk he menusiyà.
ROM.3.7	Ne zuen daan menge pilusupu he etew he egkag̵i te, “Deyzey ke egkag̵i ki te tarù su emun egketuenan te menge etew he teruen ki, egkeisip dan he kenà mulà teruen is Megbevayà ne edelig̵en dan sikandin ne utew meupiya haazà. Ne emun pinaag̵i te menge tarù ta ebpekelepew he tutuu mulà is menge Lalag te Megbevayà, maan is edsilutan ki pa tenged te menge tarù ta?” 
ROM.3.8	Ne zuen menge etew he egkag̵i he iring kayi is ibpenurù ku, iyan, kenè ku edewaten is menge ketezengan he iring kayi su ibpesavut dan he meupiya is ked-ulaula te mezaat emun pinaag̵i zutun egkehimu is meupiya. Is menge etew he iring kayi is ibpenurù dan, utew metazeng is kedsiluti kandan te Megbevayà.
ROM.3.9	Ne sikami is menge Hudiyu, kunaan niw vuwa ke utew key zeyzey, kenà is menge etew he kenà menge Hudiyu, iyan, kenà heini venar. Daan ku en impesavut keniyu he is tivuuk he menusiyà, Hudiyu se kenà Hudiyu, ne pudu ebpemekeulaula te mezaat. 
ROM.3.10	Su zuen insurat he Lalag te Megbevayà he edhenduen te,
ROM.3.10	“Wazà minsan
ROM.3.10	sevaha
ROM.3.10	he etew he ed-isipen
ROM.3.10	te Megbevayà he metazeng.
ROM.3.11	Wazà mesayud te hustu mehitenged te Megbevayà ne wazà daan etew
ROM.3.11	he ebpen-ahà te hustu he ibayà pehendiyà te Megbevayà.
ROM.3.12	Su nemekesuwey zan pudu te hustu he ibayà;
ROM.3.12	mid-ulaula zan is langun te mezaat;
ROM.3.12	ne wazà minsan sevaha kandan he ed-ulaula te metazeng.
ROM.3.13	Utew ebpekezezaat is kebpemèbè dan iring te nemahù diyà te leveng he wazà bumbuni.
ROM.3.13	Teruen dan ne is egkeg̵iyen dan, ne iring te hereg te uled
ROM.3.13	su utew ibmesakit te g̵ehinawa te menge zuma zan.
ROM.3.14	Utew mesakit is kebpenrawak dan.
ROM.3.15	Ne kenà duen dà taman su melemu zan ebpekevunù.
ROM.3.16	Ke minsan hendei zan ebpekepevayà, ebpekezezaat dan
ROM.3.16	ne ebpekeuwit dan te kemeresayan.
ROM.3.17	Wazè dan metueni is melinawen he ulaula.
ROM.3.18	Ne kenè dan daan ed-isipen
ROM.3.18	he igkehandek dan
ROM.3.18	is kedsupak dan te Megbevayà.”
ROM.3.18	Iyan heini kes migkag̵i te insurat he Lalag te Megbevayà.
ROM.3.19	Ne netuenan ta he is ibpesavut kenita kayi te Lalag te Megbevayà, ne ibpesavut daan diyà te menge etew he nesakup te kesug̵uan he iyan key is menge Hudiyu. Ne pinaag̵i kayi egketuenan ta he wazà minsan hentei he etew he ebpekekag̵i he kenà sikandin dait he edsilutan su nekesupak te Megbevayà is tivuuk he menusiyà. 
ROM.3.20	Su wazà minsan hentei etawa he egkeisip te Megbevayà he metazeng pinaag̵i te kedtumana zin te kesug̵uan su layun din egkesupak is kesug̵uan. Umba imbeg̵ey is kesug̵uan su wey tew mesavut he mesinupaken kiw ves te menge sug̵ù te Megbevayà.
ROM.3.21	Ne g̵untaan, impezayag kenitew te Megbevayà is paag̵i wey kiw zin meisip he metazeng. Ne kenà heini pinaag̵i te kedtumana te kesug̵uan, asal migkag̵i heini is paag̵i zutun te insurat dengan he Lalag te Megbevayà. 
ROM.3.22	Ed-isipen kiw te Megbevayà he metazeng emun edtuuwan tew si Jesu Kristu. Is minsan hentei he etew, ne ed-isipen te Megbevayà he metazeng emun edtuuwan din si Jesu Kristu su wazà ibpelavi te Megbevayà te minsan hentei he etew. 
ROM.3.23	Nekesalà is tivuuk he menusiyà ne utew en sikandan meziyù te ketulusan he ibeg̵ey te Megbevayà. 
ROM.3.24	Iyan, tenged dà te g̵ag̵ew kenitew te Megbevayà ed-isipen kiw zin gihapun he metazeng he henduen be te wazè kiw mekeulaula te mezaat su midlibri kiw ni Jesu Kristu. 
ROM.3.25	Midsug̵ù sikandin te Megbevayà wey mehimu sikandin he pemuhat he elili kenitew, ne tenged te kegkepelisi kenitew te lengesa zin ebpeseyluwen te Megbevayà is menge salè tew emun edtuuwan tew sikandin. Midhimu heini te Megbevayà su wey tew mesavut he metazeng is hukum din, minsan pa zengan tenged te meinentusen sikandin, wazè din dè pa siluti is menge etew tenged te menge salè dan. 
ROM.3.26	Iyan, kinahanglan he zuen silut tenged te menge salà te menusiyà, umba midsilutan din si Jesus. Ne tenged dutun egketuenan tew he metazeng is kedhukum te Megbevayà ne tenged kayi egkehimu he ed-isipen din he metazeng is minsan hentei he edtuu ki Jesus.
ROM.3.27	Umba, wazà igkezantal te minsan hentei. Kenè ki ebpekekag̵i he iyan ketezengan ke maan is ed-isipen ki te Megbevayà he metazeng su midtuman ta is kesug̵uan su iyan idewata kenita te Megbevayà is kedtuu ta ki Jesus. 
ROM.3.28	Tenged kayi migkag̵i ku en he iyan dà ketezengan ke maan is metazeng is ked-isipa kenita te Megbevayà, kenà iyan is kedtumana ta te kesug̵uan, kekenà, iyan is kedtuu ta ki Jesus. 
ROM.3.29	Ne siguradu zuen egkag̵i he is Megbevayà, ne Megbevayà te menge Hudiyu zà, iyan, kenà heeyan tutuu, su iyan sikandin Megbevayà te tivuuk he menusiyà, Hudiyu se kenà Hudiyu. 
ROM.3.30	Su sebsevaha zà is Megbevayà ne ed-isipen din is menge Hudiyu he metazeng emun edtuuwan dan si Jesus. Ne is menge etew he kenà Hudiyu, ed-isipen din daan sikandan he metazeng emun edtuuwan dan si Jesus. 
ROM.3.31	Ibpesavut ku he iyan dà ketezengan ke maan is ed-isipen ki zin he metazeng is kedtuu ta, iyan, kenè niw isipa he tenged kayi wazè en pulus te menge sug̵ù te Megbevayà su tenged te kedtuu ta ki Jesus, hustu en dutun is kegketumana ta te menge sug̵ù din.
ROM.4.1	Penenglitan si Abraham is kepuun dey te menge Hudiyu, hengkey is netuenan din? 
ROM.4.2	Netuenan ta he kenà iyan ketezengan ke maan is mid-isip te Megbevayà sikandin he metazeng su wazè din mesupak is egkesuatan te Megbevayà. Su ke wazà supak din, tutuu iyan he zuen din igkezantal. Iyan, netuenan ta he nekesupak gihapun si Abraham ne tenged dutun wazè din iyan igkezantal ziyà te etuvangan te Megbevayà. 
ROM.4.3	Umba netuenan ta heini su zuen insurat he Lalag te Megbevayà he edhenduen te, “Midtuu si Abraham te Megbevayà ne tenged dutun te kedtuu zin, mid-isip te Megbevayà sikandin he metazeng.” 
ROM.4.4	Ne ke zuen etew he edsuhulan su edtumanen din is ebpeveelan kandin, haazà is suhul zin, ne wazà iveg̵ey zà duen, kekenà, tenged te netuman din haazà is mibpeveelan kandin. 
ROM.4.5	Ne kenà iring dutun is ked-isipa te Megbevayà kenita he metazeng su g̵ag̵ew zà kenita. Umba mid-isip ki te Megbevayà he metazeng, kenà tenged te midtuman ta is mibpeveelan din kenita, kekenà, tenged dà te midtuuwan ta sikandin is ebpekehimu he mebmetazeng is menge mesinupaken. 
ROM.4.6	Iyan heini sikan is impesavut dengan ni Hadì David te kegkeg̵iya zin he utew zeyzey is etew he metazeng is ked-isipa kandin te Megbevayà su ebpeseyluwen te Megbevayà, kenà tenged te menge ulaula zin he meupiya, kekenà, tenged dà te kedtuu zin kandin. 
ROM.4.7	Su migkag̵i si Hadì David te,
ROM.4.7	“Utew zeyzey is etew he is menge kedsupak din,
ROM.4.7	ne nengepesaylu en wey is menge salè din,
ROM.4.7	ne nengelipatan en te Megbevayà!
ROM.4.8	Utew zeyzey is etew he is menge mezaat he ulaula zin,
ROM.4.8	kenè en ed-isipen te Megbevayà!”
ROM.4.9	Ne heini is kegkezeyzey he migkag̵i ni David, wazà heini ituvad kayi zà te kenami te menge Hudiyu, kekenà, intuvad daan diyà te menge etew he kenà menge Hudiyu. Su sumalà te nekag̵i ku en, si Abraham, midtuu sikandin te Megbevayà ne tenged dutun te kedtuu zin mid-isip te Megbevayà sikandin he metazeng. 
ROM.4.10	Ne keenu heini meulaula? Dutun te wazè pa si Abraham mebpesirkunsidar, 
ROM.4.11	Umba mibpesirkunsidar sikandin su nehimu is kedsirkunsidar he tuus diyà te lawa zin he mid-isip te Megbevayà sikandin he metazeng tenged te kedtuu zin dutun te wazè pa sikandin sirkunsidara. Ne nehimu si Abraham he kepuun tew, 
ROM.4.12	Ne nehimu zaan si Abraham he kepuun, 
ROM.4.13	Dengan dà impenaad te Megbevayà ki Abraham wey te menge kevuwazan din he iyan sikandan ebpekevayàbayà te tivuuk he menusiyà. Umba impenaad heini, kenà tenged te midtuman ni Abraham is kesug̵uan, kekenà, tenged te midtuuwan ni Abraham is Megbevayà, ne tenged kayi te kedtuu zin mid-isip te Megbevayà sikandin he metazeng. 
ROM.4.14	Su emun iyan dà ebpekezawat kayi te impenaad te Megbevayà is etew he edtuman te kesug̵uan, wazè en pulus te kedtuu tew te Megbevayà, ne wazè en daan pulus te penaad te Megbevayà 
ROM.4.15	Ne kenè kiw egkezeyzey pinaag̵i te kesug̵uan, su is kesug̵uan, ne iyan mulà igkepeuki kenitew te Megbevayà su kenè tew egketuman. Angin ke wazà kesug̵uan su kenà egkehimu he zuen egkesupak ta.
ROM.4.16	Umba midhimu te Megbevayà he egkezawat tew is impenaad din pinaag̵i zà te kedtuu tew su wey mehimu heini pinaag̵i te g̵ag̵ew zin, ne kenà pinaag̵i te ed-ul-ulahan tew. Ne tenged kayi kenè en ebperis he egkezawat tew te langun he menge kevuwazan ni Abraham is impenaad te Megbevayà. Ne kenà iyan dà ebpekezawat is menge Hudiyu he nesakup te kesug̵uan, kekenà, elin daan is minsan hentei he zuen din kedtuu he iring ki Abraham su nehimu si Abraham he kepuun te langun he edtuu, Hudiyu se kenà Hudiyu. 
ROM.4.17	Ne zuen insurat he Lalag te Megbevayà diyà te ki Abraham, ke sikandin te, “Ibpenaad ku kenikew he edhimuwen ku sikew he kepuun te utew mezakel he menge kelasi te menge etew.” Ne zutun mid-isip din si Abraham he kepuun tew te langun he midtuu he iring kandin. Ne is Megbevayà he iyan edtuuwan tew, ne utew sikandin mekeg̵eg̵ehem su iyan ebpekevanhew te menge minatey, ne is minsan hengkey he wazè pa meulaula, netuenan din en he zaan iring te neulaula en. 
ROM.4.18	Si Abraham, minsan te henduen be te kenè en dutun egkehimu he egketuman is penaad kandin te Megbevayà, midtuuwan din gihapun is migkag̵i te Megbevayà he egkevuwad sikandin, ne nehimu iyan sikandin he kepuun te utew mezakel he menge etew. Su migkag̵i kandin te Megbevayà he iring kezakel is menge kevuwazan din te menge vituen diyà te langit. 
ROM.4.19	Ne zutun he timpu nenggatus en is penuig̵en ni Abraham, ne netuenan din he meg̵urang en utew sikandin, ne kenè en egkehimu he egkevuwad pa sikandin. Ne netuenan din daan he kenà ebpekeanak si Sara he esawa zin su kenà si Sara ed-anak. Ne minsan pa zutun, mezesen is kedtuu zin. 
ROM.4.20	Ne wazà sikandin meduwazuwa te penaad te Megbevayà, kekenà, midhemenan din is kedtuu zin ne mibpeselematan din is edhimuwen te Megbevayà. 
ROM.4.21	Su utew mezesen is kedsarig din he edtumanen te Megbevayà is penaad din. 
ROM.4.22	Ne tenged dutun te kedtuu ni Abraham, insurat dengan he mid-isip te Megbevayà sikandin he metazeng. 
ROM.4.23	Ne is insurat he lalag dengan he ebpesavut he mid-isip sikandin he metazeng, ne wazà isurat tenged dà ki Abraham, 
ROM.4.24	kekenà, tenged daan kenitew wey tew mesavut he ragkes kiw zaan dutun. Sikitew, ed-isipen kiw zaan te Megbevayà he metazeng emun edtuuwan tew sikandin. Iyan sikandin sikan is mibanhew ki Jesus he Nengazen tew. 
ROM.4.25	Iyan si Jesus kes midsug̵ù te Megbevayà wey mebpehimatey te silut tenged te menge kedsupak tew. Ne zutun mibanhew sikandin te Megbevayà wey mehimu he metazeng is ked-isipa kenitew te Megbevayà he iring te wazè kiw keenu mekeulaula te mezaat.
ROM.5.1	Guntaan, tenged te midtuu ki en ki Jesus, mid-isip ki en te Megbevayà he metazeng he iring te wazè ki keenu mekesalà, ne tenged kayi pinaag̵i te mid-ulaula te Nengazen tew he si Jesu Kristu melinew en is kedepitè tew te Megbevayà. 
ROM.5.2	Tenged te kedtuu tew ki Jesus midhimu zin en he meg̵eg̵awi kenitew is Megbevayà. Umba zekelà is kelipey ta su egkeperateng ta he keuzemà ebpekeambit ki te utew kegkelavew te Megbevayà. 
ROM.5.3	Ne kenà duen dà taman su ebelesen te kelipey is menge kemereg̵enan he nengeseg̵azan ta su netuenan ta he pinaag̵i kayi edlumbazen ki wey ki mehimu he meinentusen. 
ROM.5.4	Ne emun meinentusen ki, igkesuat heini te Megbevayà, ne emun netuenan ta he igkesuat te Megbevayà is menge ulaula ta, ne kenà ebperis he zuen meupiya he egkeperateng ta. 
ROM.5.5	Ne umba kenà egkehimu he kenè tew egkekuwa keuzemà is impenaad kenitew te Megbevayà su pinaag̵i te Wag̵as he Mulin-ulin he imbeg̵ey zin kenitew, egketuusan ta he ingkeg̵ag̵ew ki te Megbevayà.
ROM.5.6	Isipa nu is gag̵ew kenita te Megbevayà. Su zutun te timpu he intelaan te Megbevayà, hein wazà minsan hengkey he egkeulaula ta he ebpekehimu he melibri ki te silut, mibpehimatey si Kristu he elili kenita te mesinupaken. 
ROM.5.7	Mezelag dà buwa he zuen etew he ebpehimatey he elili te minsan metazeng he etew. Egkehimu vuwa he zuen etew he ebpekevurut he ebpehimatey he elili te etew he meupiya is ulaula zin. 
ROM.5.8	Iyan, is Megbevayà mulà, impeehè din is gag̵ew zin kenitew su mibpehimatey si Kristu he elili kenitew zutun te timpu zengan te kemulu kiw pa ed-ulaula te mezaat. 
ROM.5.9	Ne emun pinaag̵i te kedtig̵is te lengesa ni Kristu mid-isip kiw en te Megbevayà he metazeng, wey kiw pe be kenà melibri tenged ki Kristu te silut keuzemà te Megbevayà. 
ROM.5.10	Su zutun te timpu zengan he kemulu ki kuntada te Megbevayà, tenged te kebpehimatey te Anak din, nehimu ki he emig̵u zin. Ne emun iyan haazà, guntaan te emig̵u ki zin en, wey ki pe be kenà mehimu he melibri keuzemà te silut tenged te nevanhew en sikandin. 
ROM.5.11	Ne kenà duen dà taman su utew zekelà is kelipey ta tenged te g̵ag̵ew kenita te Megbevayà he impeehè din pinaag̵i te Nengazen tew he si Jesu Kristu, ne pinaag̵i zaan kandin nehimu ki en he emig̵u te Megbevayà.
ROM.5.12	Umba nehimu is mezaat he ulaula zini te kelibutan su pinaag̵i te kedsupak dengan te sevaha he etew he si Adan, ne midhimu te Megbevayà he ebpatey sikandin tenged dutun te mid-ulaula zin. Ne tenged daan dutun nekeeneb dini te kelibutan is kemetayen. Ne ebpatey is minsan hentei he etew su wazà minsan hentei he kenà ed-ulaula te mezaat. 
ROM.5.13	Ne minsan pa zengan te wazè pa iveg̵ey te Megbevayà is kesug̵uan, mezaat en dutun is menge ulaula te menge etew, iyan, geina te wazè pa is kesug̵uan, wazè pa isipa te Megbevayà he edsilutan sikandan. 
ROM.5.14	Ne minsan pa zutun, puun pa te timpu ni Adan taman te timpu he zutun imbeg̵ey en is kesug̵uan diyà te ki Moises, egketuusan he zuen mezaat he ulaula te menge etew su mibpematey g̵ihapun is langun he menge etew. Is ulaula zan he mezaat, ne kenà iring dutun te mid-ulaula ni Adan su midsupak din is sug̵ù te Megbevayà, iyan, sikandan mulà, wazè pa kesug̵uan he egkesupak dan. Ne si Adan, nehimu sikandin he alung te etew he ebpekeuma he iyan si Kristu.
ROM.5.15	Iyan, kenè dan is dezuwa ebpeked-iring su is kedsupak dutun te sevaha, ne kenà iring te kebmetazeng he edhimuwen te Megbevayà. Sevaha zà he etew si Adan, iyan, tenged dutun te kedsupak din ebpematey is tivuuk he menusiyà. Ne minsan pa zutun, lavew pa he zekelà is nehimu pinaag̵i te g̵ag̵ew te Megbevayà su pinaag̵i te g̵ag̵ew te sevaha zà daan he etew he iyan si Jesu Kristu, imbeg̵ey te Megbevayà is ketazeng ne midhimu zin he metazeng is utew mezakel he menge etew. 
ROM.5.16	Ne iring din ded daan, is nehimu ni Jesus tenged te kebmetazeng he edhimuwen te Megbevayà, ne kenè man iring te nehimu te kedsupak te sevaha he etew he si Adan. Su tenged te kedsupak ni Adan te kesevaha zà, ne midhukuman is tivuuk he menusiyà he edsilutan te kemetayen. Ne zutun te timpu he utew en mezakel is menge kedsupak te menge etew, impaahà te Megbevayà is gag̵ew zin ne midhimu zin is paag̵i wey kiw zin meisip he metazeng he iring te wazè kiw mekesupak. 
ROM.5.17	Ne emun tenged te kedsupak dutun te sevaha zà he etew he si Adan, ebpematey is tivuuk he menusiyà, wey pe be kenà lavew pa he mekeinuinu is nehimu te sevaha zà daan he etew he si Jesu Kristu. Su is minsan hentei he edawat te zekelà he g̵ag̵ew kandin te Megbevayà pinaag̵i ki Jesu Kristu, ne ed-isipen sikandin he metazeng, ne ebeg̵ayan sikandin te untung he wazè din pidtemanan ne ebpekehadì sikandin duma te Megbevayà.
ROM.5.18	Ne iring din ded daan, egkeehè ta he tenged te sevaha he mezaat he mid-ulaula ni Adan, nehukuman is langun he menge etew te silut, iyan, tenged te sevaha zaan he metazeng he mid-ulaula ni Jesu Kristu he iyan is kebpehimatey zin, egkehimu he ed-isipen te Megbevayà he metazeng is langun he menge etew he edtuu ne ibeg̵ey kandan is untung he wazà pidtemanan. 
ROM.5.19	Ne tenged te kedsupak te sevaha zà he etew nehimu is mezakel he mekesesalà, iyan, tenged daan te kebmetinumanen te sevaha zà he etew he si Jesus te ebpeveelan kandin te Megbevayà, egkehimu he ed-isipen te Megbevayà he metazeng is mezakel he menge etew.
ROM.5.20	Ne umba imbeg̵ey te Megbevayà is kesug̵uan su wey med-iseg is kegketueni te menge etew te kezekelà te kedsupaka zan kandin. Ne zutun te mid-iseg mebmezakel is menge kedsupak, impeiseg ipezekelà te Megbevayà is gag̵ew zin te menge etew. 
ROM.5.21	Ne hein aney, sikitew is menusiyà, kenà egkehimu he kenè ki ebpekesalà, ne tenged kayi ebpatey ki, iyan, guntaan pinaag̵i te ked-isipa te Megbevayà kenitew he metazeng, impeehè kenitew te Megbevayà is gag̵ew zin su wey kiw zin meveg̵ayi te untung he wazè din pidtemanan pinaag̵i ki Jesu Kristu he iyan Nengazen tew.
ROM.6.1	Tutuu iyan he ingkeg̵ag̵ew ki en te Megbevayà. Ne tenged kayi zuen buwa etew he ebpekekag̵i he meupiya ke kenè ta ed-engkezan is ked-ulaula te mezaat su wey mekeiseg is kebpaahaa kenita te Megbevayà te g̵ag̵ew zin pinaag̵i te kebpeseyluwa zin kenita. 
ROM.6.2	Ne kenà heini egkehimu su kenà egkehimu he ebpeniguduwan ta te ed-ulaula is mezaat su wazè en kelavet kenita te mezaat he ulaula. Su iring ki te minatey he naawè en diyà te kandin is daan he untung din. 
ROM.6.3	Netuenan te en is neulaula zutun te kebewtismuwi kenita. Su nebewtismuwan ki he tuus te zuen en kebpekidsevaha ta ki Jesu Kristu ne pinaag̵i zutun ibpesavut daan kenita he zutun te kebpehimatey ni Jesus, henduen te iyan ki mibpatey. 
ROM.6.4	Su pinaag̵i te kebewtismuwi kenita tenged te elili ta si Jesus, nehimu he iring te iyan ki minatey wey inleveng duma kandin. Ne nehimu heini su wey meveg̵ayi ki te veg̵u he untung iring te mibanhew si Kristu pinaag̵i te g̵ehem te Amey tew he Megbevayà.
ROM.6.5	Su emun minatey ki zuma ki Kristu tenged te elili ta sikandin, kenè en ebperis he ebeg̵ayan ki zaan te veg̵u he untung iring te mibeg̵ayan daan sikandin te veg̵u he untung hein nevanhew sikandin. 
ROM.6.6	Su netuenan tew he is daan he mesinupaken he kegkeetew tew, ne iring te inransang duma ki Kristu ziyà te krus su wey mebpatey. Ne tenged kayi, egkeawà is layun tew kebpekesalà ne human dutun kenè kiw en egkeuripen te ked-ulaula te mezaat. 
ROM.6.7	Su is minsan hentei he minatey en, ne kenè en sikandin egkeuripen te mezaat he kebayè din. 
ROM.6.8	Ne nesavut te en he zutun te kebpatey ni Kristu ne minatey ki zuma kandin su elili tew sikandin. Ne tenged kayi egkesavut ta zaan he egkevanhew ki zaan, ne zuen te en untung duma kandin. 
ROM.6.9	Netuenan tew he g̵eina te nevanhew en si Kristu ne kenè en egkehimu he ebpatey pa maan sikandin su wazè en gehem te kemetayen diyà te kandin. 
ROM.6.10	Kesevaha zà is kebpehimatey zin he elili te langun he menge etew, ne netengkaan en haazà ne tenged kayi naawè en diyà te kandin is kegkesemuki kandin te salè tew. Ne g̵untaan nevanhew en, ne nehimu is untung din he igkezalig te Megbevayà. 
ROM.6.11	Ne iring din ded daan, tentenuzi niw he g̵eina te minatey ki en he zuma ki Kristu, naawè en daan dini te kenita is kegkesemuki kenita te salè ta, ne pinaag̵i zaan ki Jesu Kristu imbeg̵ey en kenita is beg̵u en he untung, ne kinahanglan he igkezalig daan te Megbevayà heini is beg̵u en he untung ta.
ROM.6.12	Ne tenged kayi, menge suled, kenè te en idtug̵ut he iyan ebayàbayà te menge lawa ta he melemu ebpatey, is mezaat he kebayè dan. Su emun idtug̵ut ta heini, egkepezumdumahan ta is menge mezaat he suat te lawa ta. 
ROM.6.13	Kenè ta egemiten is minsan hengkey he vahin te lawa ta te ked-ulaula te mezaat, kekenà, idtug̵ut ta he iyan ebayàbayà kenita is Megbevayà su zait heini kenita te nelibri en te kemetayen ne mibeg̵ayan te veg̵u en he untung. Ne idtug̵ut ta he iyan egamit te lawa ta is Megbevayà wey ta meulaula is metazeng. 
ROM.6.14	Su kenè en kinahanglan he iyan ebayàbayà kenita is mezaat he kebayè ta su kenè ta iyan edserig̵an is kedtumana te kesug̵uan, kekenà, iyan ta edserig̵an is kedtavang wey kegkeg̵eg̵awi te Megbevayà kenita.
ROM.6.15	Ne kunaan buwa te zuma ke tenged te kenè en kinahanglan he tumana te pa is kesug̵uan, wey tenged te ingkeg̵ag̵ew ki te Megbevayà, ne egkehimu he ebpeniguduwan te pa is ked-ulaula ta te mezaat, iyan, kenà iyan haazà egkehimu. 
ROM.6.16	Su netuenan niw he ke ebpesakup ki te minsan hentei su wey ki zin meveyveyai, egkehimu ki en he iring te uripen din. Ne iring din ded daan is etew he ebpilien din he iring te egalen din is mezaat he kebayè din. Ne idsilut kandin is kemetayen he wazè din pidtemanan. Ne is etew mulà he ebpesakup te Megbevayà ne ed-isipen te Megbevayà he metazeng sikandin. 
ROM.6.17	Dengan iring te nengeuripen kew te mezaat he kebayà, iyan, guntaan utew zekelà is kebpeselemati ku te Megbevayà su mibpurungan niw te edtuman is tutuu he tuluuwen he impenurù keniyu. 
ROM.6.18	Nevelukasan kew en te Megbevayà, ne nehimu kew en he menge sulug̵uen din he metazeng en is ed-ul-ulahan niw. 
ROM.6.19	Umba insempitè ku is egkeulaula te uripen su wey melemu niw mesavut is ibpesavut ku. Su zengan iring te mibpeuripen kew te mezaat he kebayà ne ingkesuat niw he ed-ul-ulahan te lawa niw is menge meremerik wey mezaat he ulaula he layun ed-iseg he mezaat. Iyan, guntaan kinahanglan he himuwa niw is lawa niw he metazeng he sulug̵uen te Megbevayà wey niw metuman is egkesuatan din.
ROM.6.20	Ne zengan, hein kemulu kew pa nengeuripen te mezaat he kebayà, wazè niw hanew te metazeng he ulaula. 
ROM.6.21	Ne wazà pulus he nekuwa niw te ked-ul-ulaha niw zengan te menge mahawag he g̵untaan utew niw en igkeeled. Su emun ebpeniguduwan te etew is iring dutun, iyan edungguan din is kemetayen he wazè din pidtemanan. 
ROM.6.22	Iyan, guntaan, nevelukasan ki en te Megbevayà, ne nelibri ki en te kebpekeulaula ta te mezaat. Ne tenged kayi menge sulug̵uen ki en te Megbevayà, ne utew zekelà is pulus kayi kenita su ebpeketuman ki en te egkesuatan din, ne iyan rimeg̵as kayi te mid-ulaula te Megbevayà is kegkeveg̵ayi kenita te untung he wazà pidtemanan. 
ROM.6.23	Ke zuen etew he ebpevayàbayà te suat te mekesesalà he lawa zin ne zuen silut kandin he iyan is kemetayen he wazè din pidtemanan. Iyan, is etew mulà he edtuuwan din si Jesu Kristu he Nengazen tew, duen ibeg̵ey kandin te Megbevayà he iyan is untung he wazè din pidtemanan.
ROM.7.1	Menge suled, nesavut te en ke hengkey is belaud te gubirnu ne netuenan ta he zizalem ki te menge sug̵ù te velaud taman te kenè ki pa ebpatey, ne emun ebpatey ki, kenè en egkehimu he ibpetuman pa kenita is menge sug̵ù te velaud. 
ROM.7.2	Penenglitan, insug̵ù te velaud he is bahi ke zuen din esawa, kenà ebpekepeuman ebpekepeesawa emun uuyag pa haazà is esawa zin. Ne emun ebpatey haazà is esawa zin, egkehimu ke ebpeuman ebpeesawa. 
ROM.7.3	Iyan, emun wazè pa mebpatey haazà is esawa zin ne ebpekiduma wey ebpekidhulid te sengememaame en, ne nesupak din is belaud su neselselaan din haazà is esawa zin. Ne emun ebpatey is esawa zin, ebpekepeesawa ne kenè en ebpekesalà sikandin su nelibri sikandin dutun te velaud mehitenged te telteleesawa. 
ROM.7.4	Ne iring din ded daan, menge suled, heini is nehitavù kenitew su zutun te kebpatey ni Kristu he elili kenitew, ne mibpatey ki zaan, ne tenged kayi kenè en egkehimu he ibpetuman kenita te minatey en is menge sug̵ù he imbilinbilin ni Moises. Ne umba nehimu heini su wey kiw mesakup ni Kristu he nevanhew en ne wey tew metuman is egkesuatan te Megbevayà. 
ROM.7.5	Su zengan hein kemulu tew pa edtumana is kenitew he kebayà, duen menge ulaula he indawey te kesug̵uan, ne tenged te indawey heini, ne nasì nehimu he iyan daan heini utew tew egkesuatan te ed-ulaula. Ne tenged te mid-ulaula tew is iring dutun, iyan dà egkepaabut tew zengan is kemetayen he wazè din pidtemanan. 
ROM.7.6	Ne hein nemeketuu kiw ki Jesus, nelibri kiw te Megbevayà ne wazè en kinahanglan he iyan tew pa edserig̵an is kedtuman te kesug̵uan, su zutun te kebpatey ni Jesus minatey kiw zaan ne nevelukasan kiw te kegkeuripen kenitew te salà. Ne g̵untaan beg̵u en is paag̵i te ked-ul-ulaha tew te egkesuatan te Megbevayà su pinaag̵i heini te kedtavang te Wag̵as he Mulin-ulin, ne kenè en pinaag̵i te zaan he paag̵i he iyan is kenitew he kedtumana te insurat he kesug̵uan.
ROM.7.7	Ne kunaan te zuma ke zutun ebpuun te kesug̵uan is menge mezaat he ulaula! Iyan, kenà dutun ebpuun su zaan is ulaula he mezaat dini te kenita. Is kesug̵uan, ne iyan ebpesavut kenita ke hengkey is mezaat he ulaula. Su emun wazà izawey ziyà te kesug̵uan is kegkeima, ne wazè ku g̵eina metueni he mezaat bes is kegkeima he zaan dini te g̵ehinawa ku. 
ROM.7.8	Daan dini te kedì is kebpekesalà, ne hein impesavut kediey pinaag̵i te kesug̵uan he salà is kegkeima, mid-iseg is kegkeima ku ne mid-iseg daan is kebpekesalè ku. Su emun wazà kesug̵uan he egkesupak ta, wazà daan egketuenan ta he salà. 
ROM.7.9	Hein aney, wazè ku metueni ke hengkey is kesug̵uan, ne zutun, henduen be te wazè ku salà. Ne hein impenurù kedì is kesug̵uan, netuenan ku he mezaat bes is menge ulaula ku. Ne tenged kayi nesavut ku he ziyè e ves ebpekezunggù te kemetayen he wazè din pidtemanan! 
ROM.7.10	Umba nehimu is kesug̵uan he imbeg̵ey te Megbevayà su wey mekeangken is menge etew te untung he wazè din pidtemanan emun kenè dan edsupaken. Iyan, nehimu en he iyan idsiluti kedì is kesug̵uan su nesupak ku. 
ROM.7.11	Henduen be te mid-ekalan a te mezaat he ulaula su pinaag̵i te mezaat he ulaula ku he supak te kesug̵uan, human ku mesavut he nehukuman ed bes te kemetayen he wazè din pidtemanan.
ROM.7.12	Is kesug̵uan, diyà ebpuun te Megbevayà, ne is langun he menge sug̵ù dutun, menge sug̵ù te Megbevayà, ne kenà haazà mezaat, kekenà, meupiya wey metazeng. 
ROM.7.13	Ne emun meupiya is kesug̵uan, kela ke ebpekekag̵i ki he tenged te meupiya, 
ROM.7.14	Netuenan tew he meupiya is kesug̵uan su imbeg̵ey te Wag̵as he Mulin-ulin. Iyan, siak, geina te edtumanen ku is menge mezaat he suat te lawa ku ne nehimu a he iring te uripen te menge mezaat he kebayà. 
ROM.7.15	Ne kenè ku egkesavut ke maan is ed-ul-ulahan ku is iring kayi su is meupiya he egkesuatan ku he meulaula ku, kenè ku egkeulaula. Ne is menge mezaat he ulaula he utew ku igkeepes, ne iyan ed-ul-ulahan ku. 
ROM.7.16	Ne emun nekesupak a te kesug̵uan, iyan, kenè ku pezem egkesuatan he mesupak ku, ne heini is kenè ku kegkesuat, ne iyan tuus he zini te isip ku meupiya is kesug̵uan. 
ROM.7.17	Ne emun iyan haazà, ne kenà a iyan ed-ulaula zutun te mezaat, kekenà, iyan is daan he menge mezaat he kebayà te lawa ku ed-ulaula zutun. 
ROM.7.18	Netuenan ku he wazà minsan hengkey he meupiya he zini ebpuun te mezaat he kebayà te lawa ku, su minsan ke egkesuatan ku te ed-ulaula is meupiya, kenè ku egkeulaula. 
ROM.7.19	Su is ed-ul-ulahan ku, ne kenà iyan sikan is meupiya he egkesuatan ku, kekenà, iyan is mezaat he igkeepes ku he ed-ul-ulahan ku. 
ROM.7.20	Ne emun ed-ul-ulahan ku is kenè ku pezem ed-ul-ulahan, ne kenà a iyan ed-ulaula kayi, kekenà, iyan is mezaat he kebayà te lawa ku he iyan ebpuunan dutun te mezaat he ulaula.
ROM.7.21	Ne layun iring kayi is egkehitavù dini te kedì, ne emun ed-ulaula a pezem te meupiya, egkeeg̵en a te mezaat he kebayà he zini te lawa ku. 
ROM.7.22	Ne sumalà is egkesuatan te g̵ehinawa ku, utew ku pezem egkesuati is kedtumana te egkesuatan te Megbevayà. 
ROM.7.23	Iyan, dini te lawa ku, selakew is ebayàbayà kedì su edsug̵uen a te menge mezaat he kebayà te lawa ku he supaka ku is hustu he ulaula he egkesuatan te g̵ehinawa ku. Uripen a te mezaat he kebayè ku, ne ebpeketuman a te suat te lawa ku. 
ROM.7.24	Utew merasey is egkeulaula ku! Hentei is ebpekevelukas kedì kayi te kegkeuripena kedì kayi te mekesesalà he lawa ku he midhukuman en te kemetayen? 
ROM.7.25	Ne utew zekelà is kebpeselemati ku te Megbevayà su pinaag̵i te Nengazen tew he si Jesu Kristu nevelukasan e en!
ROM.7.25	Ne egkesavut niw en is egkeulaula ku. Su sakup is gehinawa ku te Megbevayà, ne is lawa ku, ne sakup mulà te mezaat he kebayè din.
ROM.8.1	Ne sikita is nekidsevaha ki Jesu Kristu, kenè ki en egkehukuman te silut. 
ROM.8.2	Su pinaag̵i te kebpekidsevaha ta ki Jesu Kristu imbeg̵ey kenita te Wag̵as he Mulin-ulin is beg̵u en he untung ne tenged kayi nelibri ki en te kebpekesalè ta he iyan edungguan din is kemetayen he wazè din pidtemanan. 
ROM.8.3	Wazà tavang he egkekuwà ta pinaag̵i te kedtumana ta te kesug̵uan geina te wazè ta mehimu te edtuman, iyan, is Megbevayà mulà, ne iyan neketavang kenita. Su midsug̵ù din sikan is Anak din he si Jesus he nehimu he etew. Ne si Jesus, duen lawa zin he iring te lawa ta su wey zin meseg̵azi ziyà te lawa zin is silut te Megbevayà tenged te menge salè tew. Ne pinaag̵i te kedsiluti zin ki Jesus, in-awè din is gehem te mezaat he kebayè ta. 
ROM.8.4	Umba mid-ulaula heini te Megbevayà su wey ki meketuman te hustu sumalà is insug̵ù te kesug̵uan. Ne egkehimu heini su wazè en kinahanglan he edtumanen ta is mezaat he suat te lawa ta, kekenà, ebpeketuman ki te hustu su edtevangan ki te Wag̵as he Mulin-ulin. 
ROM.8.5	Su is minsan hentei he iyan ebayàbayà kandin is mezaat he suat din, iyan din dà egkeisip is egkesuatan te menge mezaat he kebayà te lawa zin. Ne is minsan hentei mulà he iyan ebayàbayà kandin is Wag̵as he Mulin-ulin, iyan dekelà diyà te g̵ehinawa zin is egkesuatan te Wag̵as he Mulin-ulin. 
ROM.8.6	Ne emun iyan ebayàbayà te isip te etew is menge mezaat he suat te lawa zin, edsilutan sikandin te kemetayen he wazè din pidtemanan. Iyan, emun iyan mulà ebayàbayà te isip din is Wag̵as he Mulin-ulin, wazà pidtemanan te untung din, ne melinew en is kedepitè dan te Megbevayà. 
ROM.8.7	Emun ebeyveyaan is isip te etew te menge mezaat he kebayà te lawa zin, kuntada sikandin te Megbevayà su kenè din edtumanen is menge sug̵ù te Megbevayà. Ne kenà duen dà taman su kenà egkehimu he egketuman din. 
ROM.8.8	Is etew he ebeyveyaan te mezaat he suat te lawa zin, wazà ulaula zin he egkesuatan te Megbevayà.
ROM.8.9	Ne sikita mulà, kenè ki en ebeyveyaan te mezaat he suat te lawa ta su emun dini ed-ubpà te kenita is Wag̵as he Mulin-ulin ebeyveyaan ki te Wag̵as he Mulin-ulin. Ne ke zuen etew he wazà diyà te kandin is Wag̵as he Mulin-ulin he midsug̵ù ni Kristu, kenà sikandin sakup ni Kristu. 
ROM.8.10	Iyan, emun diyà te keniyu si Kristu, minsan pa te ebpatey zed is lawa niw tenged te salà, duen niw en gihapun beg̵u he untung tenged te mid-isip kew en te Megbevayà he metazeng. 
ROM.8.11	Is Megbevayà, ne iyan mibanhew ki Jesu Kristu. Ne emun dini ed-ubpà te kenita is Wag̵as he Mulin-ulin he midsug̵ù din, ne ebenhawen ki zin daan pinaag̵i te Mulin-ulin he zini ed-ubpà te kenita.
ROM.8.12	Umba, menge suled, utew kinahanglan he edtumanen ta is egkesuatan te Megbevayà ne kenè te en ebpezumdumahan is menge mezaat he kebayà te lawa ta. 
ROM.8.13	Su emun kenè niw iyan ed-iniyug̵an is menge suat te lawa niw, edsilutan kew te kemetayen he wazè din pidtemanan, iyan, ke pinaag̵i te kedtavang te Wag̵as he Mulin-ulin egkeiniyug̵an niw is menge mezaat he ulaula niw, ebeg̵ayan kew te untung he wazè din pidtemanan. 
ROM.8.14	Su emun ed-eg̵aken is minsan hentei te Wag̵as he Mulin-ulin tutuu en he anak sikandin te Megbevayà. 
ROM.8.15	Su is Wag̵as he Mulin-ulin he imbeg̵ey kenitew te Megbevayà, ne wazè kiw zin himuwa he menge uripen he utew egkengehandek te Megbevayà, kekenà, midhimu kiw zin he menge anak te Megbevayà. Ne pinaag̵i te g̵ehem te Wag̵as he Mulin-ulin egkehimu en he egkeamey tew is Megbevayà. 
ROM.8.16	Iyan is Wag̵as he Mulin-ulin is ebpesavut kenitew he menge anak kiw iyan te Megbevayà. 
ROM.8.17	Ne g̵eina te anak ki zin, keuzemà egkezawat ta is langun he meupiya he impenaad din kenita, ne kenà duen dà taman, su is minsan hengkey he ibeg̵ey zin ki Kristu, ibeg̵ey zin daan kenita. Iyan, wey ki zà ebpekeambit te utew meupiya he kebpekesavuk ni Kristu ke ed-entusen ta is menge kemereg̵enan tenged te kedtuu ta, iring te si Jesu Kristu, nekeantus daan te kemereg̵enan.
ROM.8.18	Ne netuenan ku he is kemereg̵enan he egkeseg̵azan ta g̵untaan dini te kelibutan, ne wazà mekesusuluwan te utew kegkelavew he ibeg̵ey kenita keuzemà. 
ROM.8.19	Ne utew meheg̵et is kebperetenga te langun he menge linimbag te timpu keuzemà he zutun ibpaahà te Megbevayà is menge anak din he edtulusen. 
ROM.8.20	Su is tivuuk he linimbag, tenged te iyan egkesuatan te Megbevayà, midhimu zengan te Megbevayà he maawà is hustu he pulus din. Iyan, ebperetengen ta is timpu keuzemà 
ROM.8.21	he edhimuwen te Megbevayà he wazè en kegkeredak kayi te tivuuk he linimbag, ne egkeveg̵u is langun iring te egkeveg̵u zaan is menge anak te Megbevayà he edtulusen. 
ROM.8.22	Ne netuenan ta he is tivuuk he linimbag, ne iring te vahi he ebeliliten he utew edlised su puun pa zengan taman en guntaan ne utew edlised is tivuuk he linimbag tenged te meheg̵et is kebperetenga zan te timpu he id-awà te Megbevayà is kegkezeeti zan wey kegkeredak dan. 
ROM.8.23	Ne kenà duen dà taman, su sikita zaan is nekezawat te Wag̵as he Mulin-ulin he iyan tuus he zuen pa keuzemà ibeg̵ey kenita te Megbevayà, utew egkeheg̵et is kebperetenga ta kayi. Su utew ta egkesuati he meume en haazà is timpu he zutun edhimesazen te Megbevayà is ked-anak-anak din kenita wey edtumanen din is kedtulusa zin te lawa ta. 
ROM.8.24	Daan en he nelibri ki te silut, iyan, edteg̵azan te pa is kedtumana te Megbevayà kayi. Ne emun egkag̵i ki he zuen edteg̵azan ta, ibpesavut ta he wazè pa meulaula heini is edteg̵azan. Su wazà etew he edteg̵azan din is daan he nehitavù. 
ROM.8.25	Iyan, emun wazè pa meulaula haazà is edteg̵azan ta, kinahanglan he edtigker ki is edtag̵ad.
ROM.8.26	Ne elin daan baal te Wag̵as he Mulin-ulin is: sikita is kenà metau, edtevangan ki zin su kenè ta egketuenan is hustu he id-ampù, iyan, is Wag̵as he Mulin-ulin, ne iyan sikandin ebpengeetuvang te Amey tew he Megbevayà pinaag̵i te kedhangyù he kenà egkehimu te kineg̵iyan te etew. 
ROM.8.27	Ne is Amey tew he Megbevayà he nesayud te menge isip tew, netuenan din ke hengkey is diyà te isip te Wag̵as he Mulin-ulin. Ne haazà is idhangyù te Wag̵as he Mulin-ulin tenged kenitew te menge anak te Megbevayà, iyan daan egkesuatan te Megbevayà te ebeg̵ey kenitew.
ROM.8.28	Sikitew is langun he mahal is Megbevayà diyà te g̵ehinawa zin, sikitew is midhimu zin he meketuu sumalà is tuyù diyà te isip din, netuenan tew he pinaag̵i te minsan hengkey he egkehitavù kenitew, edtuvazan kiw zin gihapun te meupiya. 
ROM.8.29	Su zengan te puunè pa te minsan hengkey, netuenan te Megbevayà ke hentei is egkehimu he menge anak din ne migkag̵i zin he edhimuwen din sikandan he iring te Anak din he si Jesus. Ne zutun, egkehimu si Jesus he kakey tew te utew mezakel he menge hazi zin. 
ROM.8.30	Ne zutun, sikitew is langun he mibpilì din wey mehimu he menge anak din, impetuu kiw zin daan. Ne kenà duen dà taman, su mid-isip kiw zin daan he metazeng he iring te wazè kiw mekesalà. Ne impenaad din daan he zuen timpu keuzemà he edtulusen kiw zin.
ROM.8.31	Ne emun ed-isipen ta is langun kayi, egketuenan ta he tutuu iyan he iyan duma ta is Megbevayà ne wazà minsan hentei he ebpekekaid kenita. 
ROM.8.32	Su minsan is Anak din he si Jesus, wazè din menug̵uni, kekenà, midsug̵ù din wey mekepehimatey he elili kenita. Ne emun iyan haazà gag̵ew zin kenita, kenà egkehimu he kenè din daan ibeg̵ey kenita is langun he impenaad din kenita. 
ROM.8.33	Ne wazà ebpekesumbung kenita te mibpilì te Megbevayà su is Megbevayà, mid-isip ki zin en he metazeng. 
ROM.8.34	Ne wazà daan ebpekekag̵i he zait ki he edsilutan su edtevangan ki ni Jesu Kristu. Minatey sikandin he elili kenita ne kenà duen dà taman, su nevanhew en daan. Ne g̵untaan utew sikandin lavew su ziyà sikandin ebpinuu te zapit te egkekewanan te Megbevayà ne edtevangan ki zin diyà te etuvangan te Megbevayà. 
ROM.8.35	Ne emun iyan haazà ne wazà minsan hengkey he ebpekepesuwey kenita ziyà te ki Kristu. Minsan ke egkerasey ki te kemereg̵enan wey samuk wey pesipala; minsan ke egkereg̵enan ki te vitil ne wazè ta ugelingen; minsan ke egkekeizan ki ne edhimetayan ki; ne kenà egkeawà is kebmahal ta ziyà te g̵ehinawa ni Kristu. 
ROM.8.36	Su zuen insurat dengan he Lalag te Megbevayà he edhenduen te,
ROM.8.36	“Tenged te midtuuwan dey sikew,
ROM.8.36	layun key hapit edhimetayi te menge etew.
ROM.8.36	Iring key te ayam he kerehidu he in-andam te kedlepaa
ROM.8.36	su ebpespesesag̵ad key zà ke keenu key edhimetayi.”
ROM.8.37	Ne minsan pa ke egkerasey ki kenè ki ebpetalew su ebpekeveg̵ey kenita te kelipey is ked-entusa ta kayi, ne pinaag̵i te g̵ehem ni Kristu, iyan ki ebpekezaag su utew zekelà is gag̵ew zin kenita. 
ROM.8.38+ROM.8.39	Ne netuenan ku he wazà minsan hengkey he ebpekepesuwey kenita ziyà te zekelà he g̵ag̵ew kenita he impaahà te Megbevayà pinaag̵i te Nengazen tew he si Jesu Kristu. Su minsan kayi te uuyag ki pa wey ke ebpatey ki en be, ne kenà egkeawà is gag̵ew zin kenita. Kenà egkeawà te menge velinsug̵uen din wey te menge mezaat he mulin-ulin. Kenà egkeawà te minsan hengkey he egkeulaula g̵untaan wey egkeulaula keuzemà. Kenà daan egkeawà te minsan hengkey he kedesenan. Is menge kedesenan he ziyà te utew metikang wey is menge kedesenan he ziyà te utew mezalem, wey is minsan hengkey he linimbag, ne kenè dan ebpekepesuwey kenita ziyà te g̵ag̵ew kenita te Megbevayà he ibpeehè din kenita pinaag̵i ki Jesu Kristu he iyan Nengazen tew.
ROM.9.1	Duen egkeg̵iyen ku keniyu ne kenà tarù heini su sumusundan a ni Kristu. Ne netuenan ku zaan he kenà tarù heini su iyan ed-uwit te isip ku is Wag̵as he Mulin-ulin. 
ROM.9.2	Iyan is: utew a egkeseeng ne kenà egkeawà is kesakit te g̵ehinawa ku tenged te menge zuma ku he menge Hudiyu he kenà edtuu ki Kristu. 
ROM.9.3	Ne ke egkehimu, egkesuatan ku pezem he iyan a edsilutan he ilis kandan ne ewaa is kebpekidsevaha ku ki Kristu su wey iyan sikandan melibri te silut. 
ROM.9.4	Su menge kevuwazan daan sikandan ni Israyil; mid-anak-anak sikandan dengan te Megbevayà. Ne impeehè din kandan is mekeg̵eg̵ehem he anlag din, ne zuen menge midtukud din he paag̵i te kedtuvazi zin kandan, ne imbeg̵ey zin kandan is kesug̵uan, ne impenurù din kandan is paag̵i te ked-ezapa kandin. Ne mezakel pa is meupiya he penaad din kandan. 
ROM.9.5	Mibpilì din dengan is menge kepuun dan. Ne hein mibpeetew si Kristu he iyan Megbevayà he ebayàbayà te langun, in-anak sikandin he zuma zan he Hudiyu. Berakat he zelig̵a sikandin te wazè din pidtemanan.
ROM.9.6	Ne kenè ku iyan egkeg̵iyen he wazà tumana te Megbevayà is penaad din kandan, kekenà, iyan egkeg̵iyen ku he zuen duma te menge kevuwazan ni Israyil he kenà sikandan tutuu he menge sakup te Megbevayà. 
ROM.9.7	Is langun he egngezanan he menge kevuwazan ni Abraham, kenà daan langun te sikandan ed-isipen te Megbevayà he tutuu he menge kevuwazan ni Abraham, 
ROM.9.8	Ne ibpesavut kenita kayi he iring te in-anak si Isaak tenged te kedtuu ni Abraham te penaad te Megbevayà, ne egkehimu ki he tutuu he anak te Megbevayà, kenà pinaag̵i te kegkevuwad ni Abraham, kekenà, pinaag̵i te kedsarig ta te penaad te Megbevayà. Emun edsarig ki te penaad te Megbevayà egkehimu ki he tutuu he kevuwazan ni Abraham. 
ROM.9.9	Su migkag̵i is Megbevayà diyà te ki Abraham te, “Sengetuig pa g̵untaan edlikuan ku sikiyu ne ed-anak dutun si Sara te maama.”
ROM.9.10	Ne kenà duen dà taman su haazà is anak din he si Isaak, hein meg̵urang en ne nevuwad pinaag̵i te esawa zin he si Rebecca te zezuwa he anak he maama he sereping he si Hakub wey si Esau. 
ROM.9.11+ROM.9.12	Ne si Rebecca, hein meg̵aan en ed-anak, migkeg̵iyan sikandin te Megbevayà, ke sikandin te, “Sulug̵uen is kakey te hazi zin.” Migkag̵i zin heini te wazè pa ianak haazà is sereping, ne wazè pa ulaula zan he mezaat wey meupiya. Ne umba neulaula heini su ibpesavut te Megbevayà he is kebpilia zin te menge etew, ne kenà tenged te menge meupiya he ulaula he nehimu zan, kekenà, tenged dà te iyan egkesuatan din. 
ROM.9.13	Ne zuen pa insurat he Lalag te Megbevayà he edhenduen te, “Mahal zini te g̵ehinawa ku si Hakub, kenà si Esau.”
ROM.9.14	Ne egkehimu he zuen egkag̵i he kenè bes metazeng is paag̵i te Megbevayà su zuen ibpelavi zin. Iyan, kenà iyan haazà ibpesavut ku. 
ROM.9.15	Su migkag̵i zengan is Megbevayà diyà te ki Moises te, “Iyan a ebayàbayà ke hentei is egkehizuwan ku wey ke hentei is ebmahalen ku zini te g̵ehinawa ku,” ke sikandin. 
ROM.9.16	Ne egkesavut ta zutun he is tuvad te Megbevayà te menusiyà, ne kenà pinaag̵i te kebayà te menusiyà, wey menge meupiya he ulaula te menusiyà, kekenà, pinaag̵i zà te hizu te Megbevayà. 
ROM.9.17	Iyan, emun iyan egkesuatan din egkehimu he kenè din egkehizuwan is etew, su penenglitan kes hadì dengan diyà te Ihiptu, wazà sikandin mehizuwi te Megbevayà su migkeg̵iyan sikandin te Megbevayà te, “Umba midhimu ku sikew he hadì su wey pinaag̵i te kegkezaag̵a ku kenikew ibpeehè ku is dekelà he g̵ehem ku ne wey mevantug a zini te tivuuk he kelibutan.” 
ROM.9.18	Ne egketuenan ta zutun he is Megbevayà, ne iyan ebayàbayà ke hentei is igkehizu zin sumalà is egkesuatan din te minsan hentei. Ne iyan daan sikandin ebayàbayà ke hentei is idtug̵ut din he kenà ebpezumazuma kandin sumalà is egkesuatan din te minsan hentei.
ROM.9.19	Ne siguradu zuen egkag̵i he emun iyan haazà ulaula te Megbevayà ne maan is egkepeukan din is menge etew tenged te menge salè dan te ebpekepezumazuma zè man sikandan te egkesuatan te Megbevayà. 
ROM.9.20	Ne iyan egkekag̵i ku kayi is: ebpeketavak ki ve te Megbevayà is linimbag din dà? Egkehimu ve he ebpekeinsè ki is mibeelan te mibaal kenita te, “Maan is mibeelan a kenikew he iring kayi?” 
ROM.9.21	Iring te ebpendiyun su ke ediyunen din is dezuwa he kuzen, iyan sikandin ebayàbayà ke hendei zapit dutun te zezuwa is edhimuwen din he utew mekempet he ed-ehaan su edeyzeyanan din, wey ke hendei zapit is edhimuwen din he kenà utew mekempet su kuzen dà duen.
ROM.9.22	Ne iring din ded daan is mid-ulaula te Megbevayà su zutun te ibpelepew zin en is rerangit din wey is mekeg̵eg̵ehem he silut din, mid-isip din he edtigkeren din dè pà is pauk din dutun te menge etew he kinahanglan he edsilutan din. 
ROM.9.23	Ne iyan heini mid-ulaula zin su wey sikita is egkehizuwan din, ikepesavut din kenita ke hengkey is utew meupiya he kebpekesavuk din su midteg̵enahan ki zin wey ki zin keuzemà metulus. 
ROM.9.24	Iyan ki impetuu zin, iyan, is menge etew he impetuu zin, ne kenà menge Hudiyu zà, kekenà, elin daan is menge etew he kenà menge Hudiyu. 
ROM.9.25	Su ziyà te libru he insurat ni Oseas duen Lalag te Megbevayà he edhenduen te,
ROM.9.25	“Is menge etew he kenè ku menge sakup,
ROM.9.25	edhimuwen ku he menge sakup ku.
ROM.9.25	Ne sikandan is kenà mahal zengan dini te g̵ehinawa ku,
ROM.9.25	ebmahalen ku en guntaan.”
ROM.9.26	Ne zuen daan Lalag te Megbevayà, he edhenduen te,
ROM.9.26	“Ne heini is menge etew he kenà Hudiyu,
ROM.9.26	egkehimu he zutun te inged he migkeg̵iyan ku sikandan he kenè dan menge sakup ku,
ROM.9.26	egngezanan ku sikandan gihapun he menge anak ku te wazè din kemetayen
ROM.9.26	he Megbevayà.”
ROM.9.27	Ne zuen daan lalag ni Esaias dengan mehitenged te menge etew he kevuwazan ni Israyil, he ke sikandin te,
ROM.9.27	“Utew zan mezakel, ne kenè en sikandan egkevilang
ROM.9.27	su iring te menge pantad diyà te veyvey te zag̵at,
ROM.9.27	ne minsan pa zutun,
ROM.9.27	deisey zà kandan is egkelibri te silut te Megbevayà.
ROM.9.28	Su kenà duwazuwa he egkeuma haazà is andew
ROM.9.28	he segugunà edtumanen te Megbevayà is kedlimasa zin te tivuuk he menusiyà.”
ROM.9.29	Ne iring heini te zaan he netagnà he migkag̵i ni Esaias he edhenduen te,
ROM.9.29	“Angin ke wazè kiw is menge Hudiyu
ROM.9.29	mehizuwi te mekeg̵eg̵ehem he Megbevayà su wazà
ROM.9.29	minsan deisey zà he egkesamà kenitew
ROM.9.29	su midlimas kiw zin en pezem iring te menge meg̵inged
ROM.9.29	dutun te menge inged
ROM.9.29	he Suduma wey Gumura.”
ROM.9.30	Ne iyan ibpesavut ku kayi is: is menge etew he kenà menge Hudiyu, minsan pa te wazà metag̵ù diyà te isip dan he egkehimu he meisip sikandan he metazeng te Megbevayà, duen menge zuma kandan he pinaag̵i te kedtuu zan mid-isip sikandan gihapun he metazeng. 
ROM.9.31	Iyan, is menge kevuwazan ni Israyil, kunaan dan ke egkehimu sikandan he metazeng pinaag̵i te kedserig̵i zan te kedtumana te kesug̵uan, ne nasì wazà heini mehimu. 
ROM.9.32	Ne maan is wazà heini mehimu? Su iyan dan midserig̵an is keugelingen dan he menge ulaula he meupiya ne wazè dan medtuu ki Jesu Kristu. Ne tenged kayi nehimu sikandan he iring te menge etew he nekesipà te zekelà he vatu ziyà te zalan. 
ROM.9.33	Su zuen insurat he Lalag te Megbevayà he edhenduen te,
ROM.9.33	“Duen idsavuk ku he vatu ziyà te inged te menge Hudiyu he Siyun.
ROM.9.33	Egkesipà heini te menge etew ne ebpekeurambak dan,
ROM.9.33	iyan, ke zuen edsarig kayi te vatu,
ROM.9.33	kenè en ebkepeel-elezan.”
ROM.10.1	Menge suled, utew ad egkesuat ke egkengelibri te silut te Megbevayà is menge zuma ku he Hudiyu ne iyan heini id-ampù ku layun te Megbevayà. 
ROM.10.2	Netuenan ku he utew mezesen is kedtumana zan te tuluuwen dan he kunaan dan ke egkesuatan te Megbevayà, iyan, wazè dan metueni is hustu he egkesuatan te Megbevayà. 
ROM.10.3	Su wazè dan dewata is paag̵i te Megbevayà te kebpeketerenga zin kandan. Ne iyan dan migamit is keugelingen dan he paag̵i he iyan is kedtumana te kesug̵uan ne wazè dan medsunud te paag̵i te Megbevayà te kebpeketerenga zin kandan. 
ROM.10.4	Su midhimu ni Kristu he wazè en pulus te kedsarig te kedtuman te kesug̵uan su wey is minsan hentei, pinaag̵i zà te kedtuu ki Kristu, ebpeketezengen sikandin te Megbevayà.
ROM.10.5	Iyan, duen insurat he lalag ni Moises mehitenged te kebpeketezenga te etew pinaag̵i te kedtumana te kesug̵uan he edhenduen te, “Is etew he iyan edserig̵an din is kedtumana zin te kesug̵uan, ne egkeveg̵ayan sikandin te untung he wazà pidtemanan emun wazà minsan hengkey he sayep dutun te kebpurungi zin kedtumana te minsan hengkey he insug̵ù dutun te kesug̵uan,” ke si Moises. 
ROM.10.6	Iyan, mehitenged te kebpeketezenga te etew he egkehimu pinaag̵i te kedtuu, duen daan insurat he lalag he edhenduen te, “Kenè niw isipa he wey ki zà ed-isipa te Megbevayà he metazeng ke zuen edhendiyà te langit wey meveyai si Kristu, 
ROM.10.7	ne kenè niw zaan isipa he kinahanglan he zuen edhendiyà te Iveyaan su ebenhawen si Kristu.” 
ROM.10.8	Su zuen duma pa he insurat he Lalag te Megbevayà he ebpesavut kenita he utew melemu is kebpeketuu ta te Lalag te Megbevayà su is Lalag te Megbevayà, daan dini te kenita, ne egkehimu he ibpenudtul ta te zuma. Ne heini is Lalag te Megbevayà mehitenged te kedtuu ki Kristu, ne iyan daan edtudtulen dey. 
ROM.10.9	Ne emun edtudtulen niw ziyà te zuma he iyan en Nengazen si Jesus, ne emun hustu is kedtuuwi niw he mibanhew sikandin te Megbevayà, egkelibri kew te silut te Megbevayà. 
ROM.10.10	Su pinaag̵i te isip ta ke edtuu ki ed-isipen ki te Megbevayà he metazeng, ne zutun ebpenudtulen ta ziyà te zuma is kedtuu ta ne human egkeheg̵et is kedlibriya kenita te silut. 
ROM.10.11	Su zuen insurat he Lalag te Megbevayà he edhenduen te, “Is minsan hentei he edsarig kandin, utew meupiya is edungguan din.” 
ROM.10.12	Su is Nengazen, wazè din ibpelavi te minsan hentei he etew, minsan ke Hudiyu wey ke kenà be Hudiyu, ne umba wazè din ibpelavi kayi su Nengazen sikandin te minsan hentei ne edtevangan din is minsan hentei he etew he ebpetavang kandin. 
ROM.10.13	Su zuen insurat he Lalag te Megbevayà he edhenduen te, “Is minsan hentei he ebpetavang te Nengazen, edlibriyen sikandin te silut te Megbevayà.”
ROM.10.14	Iyan, kenà egkehimu he ebpetavang te Nengazen tew he si Jesu Kristu is menge etew he wazà meketuu kandin. Ne kenà daan egkehimu he edtuu te Nengazen is menge etew he wazè pa metudtuli mehitenged kandin. Ne kenà sikandan egkeumahan te tudtul ke wazà ebpenudtul ziyà te kandan. 
ROM.10.15	Ne wey zà egkehimu is ebpenudtul ke edsug̵uen sikandin te Megbevayà. Ne zuen iyan midsug̵ù te Megbevayà su iring te migkag̵i ziyà te insurat he Lalag te Megbevayà he “Utew igkeg̵alew is kebpekeuma te menge etew he edsangyew te Meupiya he Tudtulanen.” 
ROM.10.16	Iyan, dutun te kebpesevuta te Meupiya he Tudtulanen, mezelag dà is Hudiyu he edtuu su zuen menge lalag dengan ni Esaias diyà te Megbevayà he edhenduen te, “He Nengazen, henduen be te wazà edtuu te impesavut dey,” ke sikandin. 
ROM.10.17	Ne wey zà ebpeketuu is etew emun egkezineg din is kebpesevuta te tutuu he tuluuwen, ne is tutuu he tuluuwen, ne iyan is kebpesavut mehitenged ki Kristu.
ROM.10.18	Ne siguradu zuen egkag̵i he umba ves wazà meketuu is menge Hudiyu su wazè dan mezineg heini is kebpesavut, iyan, kenà egkehimu he wazè dan mezineg, su zuen insurat he Lalag te Megbevayà he edhenduen te,
ROM.10.18	“Heini is lalag, ne nekeeneb is kebpenudtula kayi
ROM.10.18	te tivuuk he menusiyà ne wazà taman te kedsengyawa kayi,” ke sikandin.
ROM.10.19	Ne kela ke kunaan ta ke wazà mesavut te menge kevuwazan ni Israyil is impenudtul kandan, iyan, nesavut dan en he zaan su zuen insurat he Lalag te Megbevayà dengan diyà te kandan pinaag̵i te lalag ni Moises he edhenduen te,
ROM.10.19	“Edhimuwen ku keuzemà he egkeima kew is menge Hudiyu te kedtevangi ku te menge etew he kenà menge pinilì ku.
ROM.10.19	Ne edhimuwen ku he egkepauk kew tenged te kegkehizuwi ku te menge etew he zengan wazè dan metueni ke hentei a,” ke sikandin.
ROM.10.20	Ne keladu pa utew is Lalag te Megbevayà he impenudtul zengan ni Esaias su edhenduen te,
ROM.10.20	“Neturedu a te menge etew he kenà ebpen-ahà kedì,
ROM.10.20	ne minsan ke wazè e zan iinsà,
ROM.10.20	impesavut ku kandan ke hentei a,” ke sikandin.
ROM.10.21	Ne zuen daan egkeg̵iyen te Megbevayà pinaag̵i te menge lalag ni Esaias mehitenged te menge etew he kevuwazan ni Israyil he edhenduen te, “Utew mezesen is gehinawa zan he menge etew wey utew zan mesinupaken su layun ku sikandan edhengyui he medtuu zan kedì, iyan, kenè dan ebpemineg.”
ROM.11.1	Ne kenè tew ed-isipen he tenged te wazà medtuu is menge etew he kevuwazan ni Israyil, mid-engkezan en te Megbevayà is tivuuk he kehudiyuwan su siak, Hudiyu a zaan iring kandan; kepuun ku si Abraham su kevuwazan a he ebpuun duen te sevaha he kevuwazan din he si Benjamin. 
ROM.11.2	Is Megbevayà, ne kenà egkehimu he ed-engkezan din is menge etew he nepilì din dengan te wazè pa limbag̵a is minsan hengkey. Egkesavut ta heini ziyà te insurat dengan mehitenged ki Elias su hein mid-ampù sikandin diyà te Megbevayà tenged te menge mezaat he ulaula te menge zuma zin he menge kevuwazan ni Israyil, ke sikandin diyà te Megbevayà te, 
ROM.11.3	“He Nengazen, midhimetayan dan is menge ebpeneuven nu, ne midrundus dan is menge pemuhatà he zutun ka ed-ezapa, ne iyan e zà nesamà he ed-azap kenikew ne egkesuatan e zan daan te edhimatey.” 
ROM.11.4	Ne midtavak kandin is Megbevayà te, “Duen pitu pa he libu he menge etew he zuma nu he kevuwazan ni Israyil he wazè dan ezapa si Baal, is kenà tutuu he megbevayà.” Iyan heini Lalag te Megbevayà ki Elias. 
ROM.11.5	Ne iring din ded daan guntaan su zuen pa kenà utew mezakel he menge Hudiyu he nemeketuu su iyan sikandan sikan is nengepilì te Megbevayà tenged te g̵ag̵ew zin kandan. 
ROM.11.6	Umba mibpilì din sikandan su tenged dà te g̵ag̵ew zin kandan ne kenà tenged te mid-ulaula zan te egkesuatan din. Ne emun suhul kandan haazà is kebpilia zin kandan tenged te menge ulaula zan he meupiya, ne kenà egkehimu he tenged te g̵ag̵ew zin dà mibpilì din sikandan.
ROM.11.7	Ne g̵eina te iyan haazà, egkesavut ta he is menge kevuwazan ni Israyil, ebpurungan dan pezem ebpenahaa is kegkehimu kandan he metazeng, iyan, wazà mebpulus heini ziyà te kandan. Ne minsan pa zutun, duen kenà utew mezakel he menge zuma zan he nepilì te Megbevayà ne heini mulà, midhimu en sikandan he metazeng. Ne is kezekelan, migkubalan is gehinawa zan, ne kenà ed-utengan te Lalag te Megbevayà. 
ROM.11.8	Su zuen insurat dengan he edhenduen te, “Midhimu te Megbevayà he mevevened is isip dan su wey zan kenà mekesavut. Ne taman en guntaan kenè dan egketuenan ke hengkey is tutuu, ne kenè dan egkesavut is hustu.” 
ROM.11.9	Ne tenged te kenà kedtuu te menge Hudiyu, duen daan migkag̵i zengan ni David he edhenduen te,
ROM.11.9	“Berakat he tenged te menge meupiya he intuvad kandan te Megbevayà meisip dan he wazè dan salà,
ROM.11.9	ne berakat he pinaag̵i kayi edsilutan sikandan.
ROM.11.10	Berakat he lekapa is mata zan su wey zan mekeurambak,
ROM.11.10	ne verakat daan he wazà pidtemanan te kegkeveg̵ati zan te menge seeng dan.”
ROM.11.11	Ne nekeurambak is menge zuma ku he Hudiyu pinaag̵i te kenè dan kedtuu ki Kristu, iyan, kenè niw isipa he kenà egkehimu te Megbevayà he mekelikù dan te kedtuu. Tenged te kenè dan kebpemineg te Lalag te Megbevayà nehimu he nengelibri te silut is menge kenà Hudiyu su wey meima is menge Hudiyu. Ne umba nehimu heini su wey likui te menge Hudiyu is kedtuu zan ke egkeehè dan he nengelibri en is kenà menge Hudiyu. 
ROM.11.12	Ne pinaag̵i te supak te menge Hudiyu he iyan is kenè dan kedtuu, midtuvazan te Megbevayà te utew meupiya is tivuuk he menusiyà. Ne pinaag̵i zaan te naawà diyà te menge Hudiyu is kedtuvazi kandan te Megbevayà, utew zekelà is kebpaahaa te Megbevayà te menge etew he kenà Hudiyu te g̵ag̵ew zin. Ne emun iyan heini, wey pe be kenà utew pa zekelà is meupiya he egkezawat te menge etew he kenà menge Hudiyu zutun te timpu keuzemà ke edlikuan te menge Hudiyu is kedtuu zan.
ROM.11.13	Ne sikiyu is menge etew he kenà menge Hudiyu, duen egkeg̵iyen ku keniyu. Siak, epustul a he mibpilì te Megbevayà wey ku ikesangyew ziyan te keniyu is lalag din. Ne umba ebpurungan ku te edtuman is ebpeveelan din kediey, 
ROM.11.14	su egkesuatan ku he meima is menge zuma ku he Hudiyu pinaag̵i te kedtevangi ku keniyu. Su kela ke pinaag̵i zutun duen duma kandan he edtuu ne egkelibri te idsilut te Megbevayà. 
ROM.11.15	Su emun dutun te kedsuwayi te Megbevayà te menge Hudiyu, nehimu he nekidsevaha is Megbevayà te menge kenà Hudiyu, ne wey pe be kenà lavew pa he utew meupiya is idtuvad dutun te menge kenà Hudiyu ke ebpekid-uliey en maan is Megbevayà diyà te menge Hudiyu. Utew meupiya is egkeulaula zutun su zutun he timpu iring is tivuuk he menusiyà te minatey he nevanhew en!
ROM.11.16	Ne g̵eina te neg̵aked te Megbevayà si Abraham, si Isaak, wey si Hakub, is menge kepuun te menge Hudiyu, kenà egkehimu he kenà daan gaked te Megbevayà is menge kevuwazan dan. Emun gaked te Megbevayà is dalid te kayu, kinahanglan he g̵aked din daan is lawa. 
ROM.11.17	Is menge kevuwazan ni Israyil, ne iring sikandan te kayu he ulivu he ed-elimahan te Megbevayà. Ne zuen menge subpang dutun te kayu he midtamped te Megbevayà. Ne sikiyu is kenà menge Hudiyu, ne iring kew te menge subpang te wazà ipemula he ulivu he in-ilis te Megbevayà he impetuvù din dutun te midtempezan din te subpang. Ne iring ded daan guntaan utew meupiya is kedtuvazi keniyu te Megbevayà, iring te meupiya zaan is kedtuvazi zin dengan te menge Hudiyu. 
ROM.11.18	Ne kinahanglan he kenè niw isipa he lavew kew kenà is menge Hudiyu su menge subpang kew zà daan ne is sustansya te subpang, ne ziyà ebpuun te lawa te kayu ne kenà ebpuun diyà te menge subpang is sustansya te lawa.
ROM.11.19	Ne egkehimu he zuen egkag̵i te, “Sikami is kenà menge Hudiyu, iyan key lavew su iyan key in-ilis te Megbavayà te menge Hudiyu.” 
ROM.11.20	Ne venar iyan he iyan kew in-ilis, iyan, umba in-awà is menge Hudiyu te Megbevayà su wazè dan medtuu. Ne umba in-ilis kew kandan su midtuu kew mulà. Ne minsan pa te iyan heini, kenè niw isipa he iyan kew lavew, kekenà, tegteg̵ami niw is menge ulaula niw. 
ROM.11.21	Su emun midtamped te Megbevayà is menge tutuu he menge subpang, 
ROM.11.22	Ne pinaag̵i kayi egkesavut ta is gag̵ew te Megbevayà wey ke maan is edsilut sikandin. Midsilutan din is wazà mebpemineg, iyan, igkehizu kew zin ke edhemenan niw is gag̵ew zin, su emun kenà, ne id-awè kew zin daan. 
ROM.11.23	Ne is menge Hudiyu, emun ed-engkezan dan is kenè dan kedtuu kandin, idlikù sikandan te Megbevayà duen te zaan he ebpuunan dan dutun te puun te kayu su egkehimu zin is kedlikua zin kandan. 
ROM.11.24	Ne sikiyu is kenà menge Hudiyu, kenè kew tutuu he menge subpang dutun te kayu su ziyè kew ebpuun te kayu he kenà pinemula, ne midhimu kew zin he subpang dutun te kayu he ed-elimahan din. Ne emun egkehimu heini keniyu te ebpuun te kayu he kenà pinemula, wey pe be kenè din egkehimu he idlikù din sikan is tutuu he menge subpang dutun te zaan he ebpuunan dan.
ROM.11.25	Egkesuatan ku, menge suled, he mesavut niw is ed-ul-ulahan te Megbevayà he zengan wazà mesavut te menusiyà. Umba ibpesavut ku heini keniyu su wey kenè niw isipa he iyan kew lavew kenà is menge Hudiyu. Ne minsan pa te intug̵ut te Megbevayà te zuma he menge Hudiyu is kenè dan kedtuu, duen timpu keuzemà he ed-engkezan dan is kenè dan kedtuu te Megbevayà su taman dà heini zutun te timpu he egkeamin ebpeketuu is langun he kenà menge Hudiyu he imbanglis te Megbevayà kandan is kebpeketuu zan. 
ROM.11.26	Ne zutun egkeamin egkelibri te silut is langun he menge kevuwazan ni Israyil su zuen insurat he Lalag te Megbevayà he edhenduen te,
ROM.11.26	“Duen Menluluwas he ziyà ebpuun te menge Hudiyu
ROM.11.26	ne pinaag̵i kandin ed-engkezan te langun he menge kevuwazan ni Hakub is kenè dan ked-azap kediey te Megbevayà.
ROM.11.27	Ne zutun te ked-ewaa ku
ROM.11.27	te menge ulaula zan he mezaat,
ROM.11.27	human egketuman is penaad ku zengan kandan,” ke sikandin.
ROM.11.28	Ne is duma he menge Hudiyu, ne nehimu sikandan he menge kuntada te Megbevayà tenged te wazè dan medtuu te Meupiya he Tudtulanen. Ne tenged dutun nehimu he iyan kew is kenà menge Hudiyu, nelibri te silut. Ne minsan pa zutun, kemulu pa mahal ziyà te g̵ehinawa te Megbevayà is menge Hudiyu tenged te pinilì din sikandan wey tenged te menge penaad din dengan diyà te menge kepuun dan. 
ROM.11.29	Su kenà egkehalinhalin is ed-isipen te Megbevayà, kekenà, is ebpilien din he menge etew, ne iyan daan edtuvazan din te meupiya. 
ROM.11.30	Ne sikiyu zaan is kenà menge Hudiyu, dengan wazè kew mebpemineg te Megbevayà, iyan, guntaan nehizuwan kew zin tenged te kenà guntaan kebpemineg te menge Hudiyu. 
ROM.11.31	Ne iring din ded daan diyà te kandan, su minsan pa te kenè dan guntaan ebpemineg, egkehimu he iring te kegkehizuwi wey kebpeseyluwa keniyu te Megbevayà, egkehizuwan din daan sikandan keuzemà. 
ROM.11.32	Su is Megbevayà, ne impeehè din he mesinupaken wey zait he edsilutan is minsan hentei he menusiyà. Impeehè din heini su wey, pinaag̵i kayi, mehimu zaan he egkehizuwan din sikandan is langun.
ROM.11.33	Utew zekelà is gag̵ew te Megbevayà; kenà egketegkad is ketau zin wey kedsavut din. Kenà egkesavut te etew is menge ulaula zin ne kenà egkeseysey te minsan hentei is ed-ul-ulahan din. 
ROM.11.34	Su zuen insurat he Lalag te Megbevayà he edhenduen te,
ROM.11.34	“Wazà ebpeketegkad te ed-isipen te Megbevayà ne kenà daan kinahanglan he zuen edsambag kandin.
ROM.11.35	Wazà kurang din te minsan hengkey, ne kenà egkehimu he zuen ibeg̵ey tew kandin he egkehimu he egkeutang din kenitew.”
ROM.11.36	Iyan sikandin sikan is nenlimbag te minsan hengkey; ne iyan sikandin ed-uwit te minsan hengkey he linimbag, ne pinaag̵i zaan te minsan hengkey he linimbag edelig̵en sikandin. Berakat he zelig̵a is Megbevayà te wazè pidtemanan.
ROM.12.1	Na, menge suled, tenged te utew zekelà he hizu kenitew te Megbevayà, edhengyuan ku sikiyu he ipeveyveyai niw kandin is lawa niw wey g̵ehinawa niw. Iyan heini ibpemuhat he kenà edhimetayan, ne kinahanglan he wazà igkesawey zuen su wey mesuati te Megbevayà. Ne iyan heini hustu he ked-ezapa niw kandin. 
ROM.12.2	Kenè niw iringi is menge ulaula te menge etew he kuntada te Megbevayà, kekenà, itug̵ut niw he helina kew te Megbevayà pinaag̵i te kebeg̵uwa zin te isip niw. Ne zutun egkesavut niw human is egkesuatan te Megbevayà, he ke và dà egkeg̵iya, egkesavut niw ke hengkey is menge ulaula he metazeng he egkesuatan he kenà egkesewayan te Megbevayà.
ROM.12.3	Ne tenged te imbeg̵ey kedì te Megbevayà is keg̵ehem te kedsengyawa te lalag din, egkeg̵iyen ku keniyu te langun he kinahanglan he kenè niw isipa he lavew kew te menge zuma niw, kekenà, kinahanglan he hustu is ked-isipa niw te ketau niw sumalà is kedtuu he imbeg̵ey te Megbevayà diyà te kada sevaha keniyu. 
ROM.12.4	Su is kada sevaha kenitew ne zuen din lawa, ne is menge parti kayi, ne kenà ed-iiring-iring is baal te kada sevaha. 
ROM.12.5	Ne iring din ded daan, sikitew is menge tumutuu ki Kristu, ne nehimu kiw he iring te lawa zin, ne iyan kiw menge parti zutun. Neubpu is kada sevaha he parti te menge zuma zin he parti. 
ROM.12.6	Ne zuen ketau he imbeg̵ey te Megbevayà diyà te kada sevaha he parti, asal, kenà ebpeked-iiring haazà is ketau te kada sevaha. Kinahanglan he egemiten ta is ketau he imbeg̵ey kenita. Ne penenglitan ke imbeg̵ey ziyà te sevaha is ketau te kebpesevuta te Lalag te Megbevayà ne kinahanglan he mekeikul heini te tuluuwen he midtuuwan ta. 
ROM.12.7	Ne emun iyan imbeg̵ey kenita is ketau te kedtavang te menge zuma ta, kinahanglan he ebpeniguduwan ta is kedtavang. Ne emun duen ketau ta te kebpenurù te Lalag te Megbevayà, ne ebpurungan ta is kebpenurù ta. 
ROM.12.8	Ne emun iyan imbeg̵ey kenita is ketau te kedheg̵eta te kedtuu te menge zuma ta ne iyan heini ed-ul-ulahan ta. Ne emun iyan imbeg̵ey kenita is ketulanged ta te kedtavang te menge etew he egkengeayuayu, ne kinahanglan he edtulanged ki te kedtavang kandan. Ne emun iyan imbeg̵ey kenita is kedumelaha te menge tumutuu ne kinahanglan he ebpurungan ta is kedumala ta. Ne emun iyan imbeg̵ey kenita is kedtavang te menge etew he edlised ne kinahanglan he kenà pinaag̵i te ked-usur is ked-ul-ulaha ta kayi.
ROM.12.9	Kinahanglan he kenà tarù is kegkeg̵eg̵awi ta te menge zuma ta. Kinahanglan he utew ta igkeepes is mezaat he ulaula. Edhemenan ta is meupiya he ulaula. 
ROM.12.10	Sikitew is midsusuled pinaag̵i ki Kristu, ibpeehè tew he mahal zini te g̵ehinawa tew is kada sevaha kenitew, ne ibmeupiya te g̵ehinawa tew is kedtahud tew te menge zuma tew. 
ROM.12.11	Kenè kiw ebpepepeg̵ul, kekenà, edheg̵eten tew ziyà te g̵ehinawa tew is kedtumana tew te menge sug̵ù te Megbevayà. 
ROM.12.12	Kinahanglan he layun kiw edlipey su zuen utew meupiya he egkezawat tew keuzemà. Ed-entusen tew is menge kemereg̵enan ne layun kiw ed-ampù diyà te Megbevayà. 
ROM.12.13	Ebeg̵ayan tew te tavang is menge suled tew he egkengeayuayu. Ne ibpepemenahik ta ziyà te valey ta is etew he humuhulevungà.
ROM.12.14	Is ebpesipala kenita, id-ampù ta ziyà te Megbevayà he tuvazi zin. Ne kenè ta iyan id-ampù he siluti zin. 
ROM.12.15	Ke zuen etew he zuen din igkelipey, melipey kew zaan tenged dutun te kelipey zin. Ne ke zuen etew he zuen igkeseeng din, keseeng kew zaan tenged dutun te igkeseeng din. 
ROM.12.16	Kinahanglan he mesevaha is gehinawa niw te menge tumutuu. Kenè kew mebmepelevawen, kekenà, mebpekiduma kew te menge etew he minus is pid-etawan dan. Ne kenè niw isipa he uluwanen kew kenà sikandan.
ROM.12.17	Ke zuen ebpesipala keniyu kenè kew mebales. Peniguduwi niw te ed-ulaula is menge ulaula he kenà egkesewayan te minsan hentei. 
ROM.12.18	Himuwa niw is taman te egkehimu niw su wey melinawen is kebpekesavuk niw, ne wazà igkepeuki keniyu te minsan hentei. 
ROM.12.19	Kenè niw, menge minahal ku he suled, velesi is etew he ed-ulaula te mezaat diyà te keniyu, kekenà, pesegdana niw he iyan edsilut is Megbevayà su zuen insurat he Lalag te Megbevayà he edhenduen te, “Iyan a ebales; iyan a edsilut.” 
ROM.12.20	Iyan ed-ul-ulahan ta is sambag te insurat he Lalag te Megbevayà he edhenduen te, “Emun egkevitil is kuntada nu, ipekaan nu. Emun egkemezahan, ipeinum. Su emun iyan heini ed-ul-ulahan nu, utew sikandin egkeeled tenged te pesipala zin kenikew.” 
ROM.12.21	Minsan ke utew mezaat is pesipala kenita kenè ta ebelesan te mezaat su emun ebelesan ta, egkezaag ki su egkeuwit ki te mezaat. Iyan ed-ul-ulahan ta is meupiya he vales ne tenged kayi iyan egkezaag is kuntada ta su egkeuwit sikandin te meupiya.
ROM.13.1	Ne kinahanglan he edtuman kiw te velaud te gubirnu is minsan hentei kenitew. Su wazà ebpemunuan te inged he wazà itug̵ut te Megbevayà he mekepemunuan wey wazà gubirnu he wazà tukuza te Megbevayà. 
ROM.13.2	Ne is menge etew he edsukul te gubirnu, ne iyan edsukulan dan is midtukud te Megbevayà ne tenged dutun edsilutan sikandan te Megbevayà. 
ROM.13.3	Su wazà kinahanglan he egkehandek ki te ebpemunuan kenita ke meupiya is menge ulaula ta; wey ki zà egkehandek ke ebaal ki te mezaat. Emun egkesuat kew he kenè kew mahandek te menge ebpemunuan ne ul-ulaha niw is meupiya he ulaula ne edelig̵en kew zan. 
ROM.13.4	Ne haazà is etew he ed-uwit te velaud, ne sulug̵uen sikandin te Megbevayà su wey mebmeupiya is kebpekesavuk tew. Ne emun mezaat is ulaula tew ne hustu iyan he igkehandek tew su egkehimu he meveg̵at is idsilut din. Sulug̵uen sikandin te Megbevayà ne edtumanen din is egkesuatan te Megbevayà ke edsilutan din is menge mesinupaken. 
ROM.13.5	Tumana niw is menge sug̵ù te gubirnu, kenà tenged dà te egkehandek kew te silut te Megbevayà, kekenà, tenged te netuenan niw he iyan heini hustu he ed-ul-ulahan.
ROM.13.6	Ne iyan daan heini ketezengan ke maan is ebayad ki te vuhis, su is menge upisyal, ne iring te iyan egalen dan is Megbevayà ke hustu is kedtumana zan te ebpeveelan kandan. 
ROM.13.7	Ne tenged kayi kinahanglan he ebeyazan ta is buhis wey is duma pa he ebpeveyazan kenita te gubirnu. Ne edtehuzen ta zaan is menge etew te gubirnu, ne ibpeehè ta is dekelà he kedtehuza ta te pid-etawan dan.
ROM.13.8	Kenè niw pekelug̵eyaza is kebeyazi niw te menge utang niw ziyà te minsan hentei, kekenà, iyan niw pekelug̵eyaza te wazè din en taman is kebmahala niw ziyà te g̵ehinawa niw te menge zuma niw, su is etew he ebmahalen din is menge zuma zin, ne netuman din en is menge sug̵ù te Megbevayà. 
ROM.13.9	Su zuen insurat dutun te kesug̵uan he edhenduen te, “Kenè niw selselai is esawa niw; ne kenè kew pemumunù; ne kenè kew penakew; ne kenè niw isipa he egkesuatan niw is azen te zuma he etew.” Ne heini is menge sug̵ù wey is duma pa, ne egketuman ta heini is langun ke edtumanen ta is sug̵ù he edhenduen te, “Kinahanglan he mahala nu is duma nu ziyà te g̵ehinawa nu; irepeng nu sikandin te kenikew he g̵ehinawa.” 
ROM.13.10	Su emun ebmahalen ta is duma ta ne kenà egkehimu he ebpesipelahan ta sikandin, ne netuman te en heini is tivuuk he kesug̵uan.
ROM.13.11	Kinahanglan he iyan heini ed-ul-ulahan ta su netuenan ta ke hengkey is hustu he ed-ul-ulahan kayi te timpu. Su puun guntaan, is timpu keuzemà he zutun edhimesazen te Megbevayà is kedlibriya zin kenitew, uvey en kenà dutun te timpu zengan he neketuu kiw. Ne tenged kayi kinahanglan he kenè kiw iring te etew he nekelipezeng, kekenà, iring te etew he ed-andam. 
ROM.13.12	Su zini te kelibutan, iring te utew merusirem tenged te mezaat he ulaula, iyan, meg̵aan en egketapus is kezukileman su meg̵aan en egkepawà, he ke và dà egkeg̵iya, meg̵aan en edlikù si Kristu. Ne tenged kayi, ed-engkezan tew en is menge mezaat he ulaula he zait te kezukileman ne idsun-ud tew is limbutung he iyan is kerayag, he ke và dà egkeg̵iya, ed-ul-ulahan tew is meupiya he ulaula. 
ROM.13.13	Ed-ul-ulahan tew is hustu su iyan heini ulaula he zait te menge etew he neteyawan te Megbevayà. Kenè ki en edtampu te ketig̵uman te ebpemelelangut ne kenè ta egkevuten is kenè ta esawa. Kenè ki ebpekid-eg̵et wey kenè ki egkesina. 
ROM.13.14	Ne idsun-ud ta is Nengazen tew he si Jesu Kristu, 
ROM.14.1	Ne ke zuen duma niw he edtuu ki Kristu, iyan, kenè pa meheg̵et is kedtuu zin, dewata niw sikandin, iyan, kenè kew mebpekidlewanà kandin ke is ulaula zin tenged te kedtuu zin, ne kenà utew ebpekeiring te keniyu. 
ROM.14.2	Is etew he meheg̵et en is kedtuu zin, ne iyan ed-isipen din is: egkehimu ke egkeenen ta is minsan hengkey he egkeenen, iyan, is etew he kenè pa meheg̵et is kandin he kedtuu, ne kunaan din ke wazà itug̵ut kenitew is kegkaan te minsan hengkey he usa, ne menge lumbey zà is idsezè din. 
ROM.14.3	Ne is etew he egkeenen din is minsan hengkey, kinahanglan he kenè din isipa he lavew sikandin te etew he menge lumbey zà is idsezè din. Ne iring din ded daan su is etew he menge lumbey zà is idsezè din, ne kinahanglan he kenè din isipa he lavew sikandin te etew he egkaan te minsan hengkey, su midawat sikandan pudu te Megbevayà. 
ROM.14.4	Kenà egkehimu he edsusiyen ta is menge ulaula te sulug̵uen te sengeeetew en su haazà is egalen din, iyan edsusi kandin ke netuman din en be is ebpeveelan kandin wey ke wazà. Ne iring din ded daan, kenà egkehimu he edsusiyen ta is menge ulaula te zuma ta he tumutuu su iyan edsusi kandin is Megbevayà. Siguradu he egketuman din is ebpeveelan kandin te Megbevayà su edtavang kandin is Megbevayà.
ROM.14.5	Ne iring din ded daan, ed-isipen te sevaha he etew he zuen menge andew he utew mahal ziyà te Megbevayà, ne ed-isipen daan te sevaha pa maan he wazà ibpelavi te Megbevayà te minsan hengkey he andew. Kinahanglan he mevenari is kada sevaha he is egkeisip din wey ed-ul-ulahan din, ne iyan hustu he ed-ul-ulahan. 
ROM.14.6	Su is etew he egkeisip din he utew mahal is sevaha he andew, ne umba egkeisip din is iring dutun su wey mesuat is Megbevayà. Ne iring din ded daan is etew he egkaan te minsan hengkey, umba egkeenen din su egkeisip din he iyan haazà egkesuatan te Megbevayà ne egkepeselematan din haazà te Megbevayà. Ne is etew he menge lumbey zà is idsezè din, ne umba iyan dà haazà idsezè din su egkeisip din he iyan haazà egkesuatan te Megbevayà ne egkepeselematan din daan haazà te Megbevayà. 
ROM.14.7	Su wazà minsan sevaha kenitew te menge tumutuu he kenà layun gaked te Megbevayà ke zini ki pa te kelibutan wey ke minatey ki en be. 
ROM.14.8	Su emun uuyag ki pa ne sakup ki te Megbevayà, ne emun ebpatey ki ne iring din ded daan. Ne umba, ke uuyag ki pa wey ke minatey ki en be, gaked ki g̵ihapun te Megbevayà. 
ROM.14.9	Su umba mibpehimatey si Kristu wey nevanhew sikandin su wey mekevayàbayà sikandin te menge tumutuu kandin he uuyag pa wey minatey en. 
ROM.14.10	Ne g̵eina te iyan heini, kenà meupiya ke iyan ki edsawey te menge ulaula te menge suled ta te kedtuu wey ke egkeminusan ki kandan su keuzemà sikitew is langun, ebpekeetuvang te Megbevayà ne iyan sikandin edsusi kenitew te langun. 
ROM.14.11	Su zuen insurat he Lalag te Megbevayà, ne zutun migkag̵i is Nengazen te,
ROM.14.11	“Iyan a wazè din kemetayen he Megbevayà
ROM.14.11	ne tenged kayi tutuu iyan he edluhuzan a te tivuuk he menusiyà,
ROM.14.11	ne ebpekeazap kediey is langun.”
ROM.14.12	Ne zutun diyè kiw ebpekeetuvang te Megbevayà su edsusiyen kiw zin ne egkekag̵i ta kandin is langun he mid-ulaula ta zini te kelibutan.
ROM.14.13	Ne tenged dutun, menge suled, ed-engkezan te en is kedsawey ta te menge ulaula te menge zuma ta he tumutuu. Su kinahanglan he ed-ahaan ta is kenita he menge ulaula su wey wazà minsan hengkey he ulaula ta he ibpekesalà te menge zuma ta. 
ROM.14.14	Tenged te kebpekidsevaha ku te Nengazen tew he si Jesus, impesavut kedì he wazà minsan hengkey he egkeenen he idawey te Megbevayà. Iyan, ke zuen etew he edtuuwan din he indawey te Megbevayà is sevaha he egkeenen ne kenà meupiya ke egkeenen din. 
ROM.14.15	Ne emun egkeenen niw haazà is kunaan din ke indawey, utew ibmesakit haazà te g̵ehinawa zin ne iring te wazè kew megeg̵awi. Ne kenà meupiya, emun egkepenulayan haazà is etew pinaag̵i te kegkaan niw zutun su zuma niw man he tumutuu ne mibpehimatey si Kristu he elili zaan kandin. 
ROM.14.16	Ne ke zuen ulaula he egkeisip te zuma he tumutuu he indawey te Megbevayà, iyan, netuenan niw he wazà izawey te Megbevayà haazà is ulaula, kenè niw ul-ulaha su wey kenà ebpekekag̵i is minsan hentei he mezaat is mid-ulaula niw. 
ROM.14.17	Su is kedhedii kenita te Megbevayà, ne kenà pinaag̵i te kedtumana ta te menge sug̵ù mehitenged te menge keenen wey inumen he idawey, kekenà, pinaag̵i te kebpeketezenga kenita te Megbevayà he metazeng wey pinaag̵i te melinawen he kebpekidepitè ta te menge zuma ta, wey pinaag̵i zaan te kelipey he ibeg̵ey te Wag̵as he Mulin-ulin. 
ROM.14.18	Ne ke pinaag̵i kayi edsundanan ta si Kristu, igkesuat ki utew te Megbevayà, ne egkesuatan daan te menge etew is menge ulaula ta.
ROM.14.19	Umba ebpurungan ta is menge ulaula ta su wey kenà maawà is melinawen he kebpekidepitè ta te menge zuma ta ne wey zaan meheg̵et is kedtuu te kada sevaha kenitew. 
ROM.14.20	Ne kenè niw zèdeeti is ed-ul-ulahan te Megbevayà pinaag̵i te kegkaan niw te egkeenen he kunaan te zuma ke indawey kenita. Egkehimu ke egkaan ki te minsan hengkey he egkeenen, iyan, emun iyan ibpekesalà te zuma is kegkaan ta ne kenà haazà meupiya. 
ROM.14.21	Ne iyan meupiya he ulaula is kenè ki egkaan te egkeenen he kunaan te zuma ke indawey, ne kenè ki ed-inum te vinu, wey kenè ta ed-ul-ulahan is minsan hengkey emun pinaag̵i zutun egkepenulayan is minsan hentei. 
ROM.14.22	Ne ke minsan hendei zapit is edtuuwan niw mehitenged kayi kenè niw petueni te menge zuma niw su iyan ebayàbayà keniyu is Megbevayà. Utew zeyzey is etew he kenà egkesewayan te g̵ehinawa zin is menge ulaula zin. 
ROM.14.23	Ne ke zuen etew he egkevahinbahin is gehinawa zin su wazè din metueni ke supak is kegkaan din wey ke kenà, ne emun egkeenen din haazà is kunaan din ke indawey ne ebpekesalà sikandin te Megbevayà su edsupaken din is netag̵ù diyà te g̵ehinawa zin. Emun ed-ul-ulahan ta is midtuuwan ta he kenà meupiya, ne ebpekesalè ki.
ROM.15.1	Ne sikitew is meheg̵et is kedtuu te Megbevayà, kinahanglan he ed-entusen ta is kenè ta ked-ul-ulaha te ulaula he ibpekesalà te menge zuma ta he kenè pa meheg̵et is kedtuu zan. Ne kenè ta iyan idteg̵el is kenita he egkesuatan, 
ROM.15.2	kekenà, iyan ta ebpen-ahaan is igkesuat te zuma ta su wey meheg̵et is kedtuu zin. 
ROM.15.3	Su si Kristu, wazè din isipa is kandin he egkesuatan su insurat dengan is midtagnà he menge lalag din diyà te Megbevayà he edhenduen te, “Is menge mezaat he lalag te menge etew he insulè dan kenikew, ne iyan daan kedsulaa zan kediey.” 
ROM.15.4	Su is minsan hengkey he insurat dengan he Lalag te Megbevayà, ne umba impesurat din su wey kiw mepenurù. Su pinaag̵i te Lalag te Megbevayà ibpenurù kenitew is kebmeinentusen te kemereg̵enan wey edsembag̵an kiw su wey kenà maawà is kebpeebuta tew te meupiya he egkeulaula keuzemà. 
ROM.15.5	Is Megbevayà, ne iyan edsambag kenitew wey ebeg̵ey kenitew te kebmeinentusen te kemeresayan. Berakat he himuwa zin he mesevaha is gehinawa niw wey isip niw kayi te kedsundani niw ki Jesu Kristu. 
ROM.15.6	Ne emun iyan haazà ne human egkesevaha is kedalig niw te Megbevayà tew wey Amey te Nengazen tew he si Jesu Kristu.
ROM.15.7	Is menge zuma niw he tumutuu, ne zewata niw he iring te menge tempezè niw en te pused niw su midawat kew zaan ni Kristu he iring te tempezè din en te pused. Ne emun ed-ul-ulahan niw heini egkezalig is Megbevayà. 
ROM.15.8	Benar is egkeg̵iyen ku he si Kristu, nehimu sikandin he iring te sulug̵uen te menge Hudiyu su wey zin ikepaahà kandan he tutuu iyan he edtumanen te Megbevayà is menge penaad din dengan diyà te menge kepuun dan. 
ROM.15.9	Ne elin daan ketezengan ke maan is neulaula heini su wey sikiyu is kenà menge Hudiyu, mehizuwi kew zaan te Megbevayà ne tenged kayi ebpekezalig kew zaan kandin. Su zuen insurat he lalag ni Kristu ziyà te Megbevayà he edhenduen te,
ROM.15.9	“Siak wey is menge etew he kenà menge Hudiyu,
ROM.15.9	utew zekelà is kebpeselemati zey kenikew ne egkentahan ku is kedalig kenikew.”
ROM.15.10	Ne zuen pa egkeehè ta ziyà te insurat he Lalag te Megbevayà he edhenduen te,
ROM.15.10	“Sikiyu is menge etew he kenà menge Hudiyu,
ROM.15.10	tampu kew te kelipey su iring kew en te menge Hudiyu,
ROM.15.10	sikan is daan he nengepilì te Megbevayà.”
ROM.15.11	Ne zuen pa zaan edhenduen te,
ROM.15.11	“Sikiyu is langun he menge etew he kenà menge Hudiyu,
ROM.15.11	delig̵a niw is Nengazen;
ROM.15.11	ne sikiyu is tivuuk he menusiyà,
ROM.15.11	delig̵a niw sikandin.”
ROM.15.12	Ne zuen pa migkag̵i zengan ni Esaias he egkevasa ta, ke sikandin te,
ROM.15.12	“Duen ebpekeuma he kevuwazan ni Isai
ROM.15.12	ne iyan sikandin edhadì te menge etew he kenà menge Hudiyu.
ROM.15.12	Ne iyan sikandin edserig̵an dan,” ke sikandin.
ROM.15.13	Is Megbevayà he iyan puunà te langun he meupiya he ebpeebuten tew, berakat he veg̵ayi kew zin te utew zekelà he kelipey wey melinawen he kebpekesavuk tenged te kedtuu niw kandin su wey pinaag̵i te g̵ehem te Wag̵as he Mulin-ulin meheg̵et is kebpeebuta niw te langun he meupiya he egkezawat niw keuzemà.
ROM.15.14	Menge suled, netuenan ku en he layun meupiya is menge ulaula niw, ne netuenan ku zaan he nepurung niw en mesavut is Lalag te Megbevayà, ne egkehimu en he ebpekepenurù kew te zuma. 
ROM.15.15	Ne minsan pa te iyan heini, kayi te surat ku kenà a egkelenew he edsambag keniyu su zuen mezakel he impenurù keniyu he kenè ku egkesuatan he melipati niw. Umba kenà a egkelenew su mibeg̵ayan a te Megbevayà te keg̵ehem 
ROM.15.16	wey a mehimu he sug̵ù ni Jesu Kristu ziyan te keniyu te menge etew he kenà menge Hudiyu. Henduen te memumuhat a su ke pinaag̵i kedì ebpeketuu is menge etew; egkehimu zan he iring te pemuhat ku he pinaag̵i te kedlumpiyuwi kandan te Wag̵as he Mulin-ulin edewaten te Megbevayà. 
ROM.15.17	Ne tenged te kedtevangi kediey ni Jesu Kristu kenà a egkeeled te kebpenudtul kayi te langun he nehimu ku te sulug̵uen te Megbevayà. 
ROM.15.18	Asal iyan dà igkepenudtul ku is nehimu ni Kristu pinaag̵i kediey. Su pinaag̵i kedì duen menge etew he kenà menge Hudiyu he edtumanen dan en is menge sug̵ù te Megbevayà. Nehimu heini pinaag̵i te impepenudtul kedì, pinaag̵i te impeulaula kedì, 
ROM.15.19	pinaag̵i te menge singyal wey egkein-inuwan wey pinaag̵i zaan te g̵ehem te Wag̵as he Mulin-ulin. Midhipanew a puun diyà te inged he Hiruselim pehendiyà te inged he Iliriku ne mibpurungan ku te ebpesavut is Meupiya he Tudtulanen te keag̵i ni Kristu. 
ROM.15.20	Ne egkesuatan ku layun he mepenudtul ku is Meupiya he Tudtulanen diyà te menge inged he wazè pa zutun mezineg is ngazan ni Kristu. Umba ed-ul-ulahan ku heini su wey ku kenà mesublì te ebpenudtul te Meupiya he Tudtulanen is menge etew he netudtulan en te zuma. 
ROM.15.21	Su netuman ku is insurat he Lalag te Megbevayà he edhenduen te,
ROM.15.21	“Haazà is wazè pa mekezineg te ngazan din, egketuenan dan gihapun ke hentei sikandin. Ne is wazè pa metudtuli, duen timpu he human dan ebpekesavut.”
ROM.15.22	Ne tenged kayi te langun he menge vaal ku te ebpenudtul zutun te menge inged, nesanggen a is edhendiyan te keniyu. 
ROM.15.23	Ne g̵untaan te netapus ku en is baal ku kayi te menge inged, wey g̵eina te neug̵et en utew is ked-isipa ku he edhendiyan a, 
ROM.15.24	egkeisip ku he g̵untaan human e en ebpekehendiyan te keniyu. Egkesuatan ku he mekehendiyà a te Ispanya, iyan, edtuluy a ziyan te keniyu. Ne emun egkeipus haazà is mevavà he kebpekiduma ku keniyu he igkelangan ku, ne egketevangan a keniyu zutun te kedhipanew ku. 
ROM.15.25	Ne g̵untaan egenat ad su edhendiyà a zè pa te inged he Hiruselim su zuen idtavang he ibpehated kedì diyà te menge tumutuu te Megbevayà diyà. 
ROM.15.26	Su is menge tumutuu zini te prubinsya he Mesidunya, wey te prubinsya he Gerisya, neisip dan he meupiya ke ebeg̵ey zan te tavang diyà te menge tumutuu he egkengeayuayu ziyà te inged he Hiruselim. 
ROM.15.27	Utew meupiya ziyà te g̵ehinawa zan is kebeg̵aya zan kayi te tavang, ne utew hustu zaan heini su zekelà is utang dan diyà te menge tumutuu he Hudiyu ziyà te Hiruselim su pinaag̵i te menge Hudiyu neuwit dini te kandan te kenà menge Hudiyu is Lalag te Megbevayà, ne tenged kayi hustu zaan ke zuen selapì he igketavang dan diyà te menge Hudiyu he egkengeayuayu. 
ROM.15.28	Ne emun egketapus en heini is baal ku igkehated ku en heini is selapì he idtavang kandan, ne zutun edhipanew ad maan pehendiyà te Ispanya ne edtuluy a ziyan te keniyu. 
ROM.15.29	Ne netuenan ku he ke ebpekeuma a ziyan, utew zekelà is kedtuvazi kenitew ni Kristu pinaag̵i kayi te kebpehendiyan ku.
ROM.15.30	Menge suled, tenged te mahal ziyà te g̵ehinawa niw is Nengazen tew he si Jesu Kristu wey tenged te kebpekedhihizuwè tew he ibeg̵ey kenitew te Wag̵as he Mulin-ulin, edhengyuan ku sikiyu he peniguduwi a keniyu iampù diyà te Megbevayà. 
ROM.15.31	Iampù niw he kenà a mekeizi te menge etew he kenà tumutuu ziyà te inged he Hiruselim. Iampù niw zaan he ikelipey te menge tumutuu ziyà te Hiruselim heini is selapì he idhated ku kandan. 
ROM.15.32	Ne emun egketapus heini, wey ke egkesuatan te Megbevayà, ebpekehendiyan a te keniyu he utew zekelà is kelipey ku ne egkehimu he ebmelinawen is ked-isip-isip ku pinaag̵i te kebpenumbaley ku ziyan te keniyu. 
ROM.15.33	Is Megbevayà he iyan puunà te kelinew, berakat he ulini kew zin.
ROM.16.1	Pinaag̵i kayi te surat ibpekilala ku keniyu si Febe is suled tew he vahi tenged kayi te kedtuu tew, ne edtavang sikandin te menge tumutuu ziyà te inged he Singkriya. 
ROM.16.2	Gelg̵elawa niw sikandin tenged te kedtuu zin te Nengazen tew su iyan heini ulaula he zait te menge tumutuu. Ne ke zuen menge keel-elangan din, ne tevangi niw sikandin su utew mezakel is midtevangan din daan he menge tumutuu ne midtevangan e zin daan.
ROM.16.3	Ipengemusta a ki Priscila wey si Ekilu. Menge timbang ku sikandan te kedtumana ku te ebpeveelan kedì ni Jesu Kristu. 
ROM.16.4	Tenged te kedtevangi zan kediey wazè dan isepayan ke ebpatey zan, ne tenged kayi utew zekelà is peselamat ku kandan. Ne kenà duen dà taman, su zekelà daan is peselamat kandan te langun he menge tumutuu zini he kenà menge Hudiyu. 
ROM.16.5	Ipengemusta a zaan te menge tumutuu he ziyà dà edtig̵umtig̵um te valey zan te ked-azap dan te Megbevayà.
ROM.16.5	Ipengemusta a zaan ki Ipinitu he utew ku emig̵u. Nehuna sikandin he maama he neketuu ki Kristu ziyà te prubinsya he Asya. 
ROM.16.6	Ipengemusta a zaan ki Maria; utew zekelà is baal zin wey kew zin metevangi. 
ROM.16.7	Ipengemusta a zaan ki Andruniku wey si Hunias. Menge zuma ku sikandan he Hudiyu he mibpirisu zuma kedì. Telehuzen sikandan te menge epustul, ne nehuna sikandan neketuu ki Kristu, ne human a.
ROM.16.8	Ipengemusta a ki Empliyatu; utew ku sikandin emig̵u tenged te kedtuu zin te Nengazen. 
ROM.16.9	Ipengemusta a zaan ki Urbano te zuma ku he sulug̵uen ni Kristu wey si Istakis he utew ku zaan emig̵u. 
ROM.16.10	Ipengemusta a ki Epilis. Netuenan te langun he metinumanen sikandin te menge sug̵ù ni Kristu. Ipengemusta a te pemilya ni Eristubulu. 
ROM.16.11	Ipengemusta a ki Hirudyun te zuma ku he Hudiyu wey ipengemusta a zaan te menge tumutuu he ziyà te valey ni Narciso.
ROM.16.12	Ipengemusta a ki Tripina wey si Tripusa he menge meg̵ied he sulug̵uen te Nengazen. Ipengemusta a zaan ki Persida he utew ku emig̵u. Utew zekelà is nehimu zin te kedtumana zin te ebpeveelan kandin te Nengazen. 
ROM.16.13	Ipengemusta a zaan ki Rufo. Nevantug en is kedtuu zin te Nengazen. Ipengemusta a zaan te iney zin he impeiring din is ked-isipa zin kedì te tuney en he anak din. 
ROM.16.14	Ipengemusta a ki Asinkritu, si Pligunti, si Hirmis, si Petrubas, si Hirmas wey is langun he menge maama he suled tew zaan he menge zuma zan. 
ROM.16.15	Ipengemusta a ki Pilulugu, wey ki Julia, ki Nereo, wey te etevey zin, wey ki Ulimpas, wey te menge sakup te Megbevayà he zuma zan.
ROM.16.16	Ne sikiyu is langun diyan, emun edtig̵um kew pelimlimuey kew te uman sevaha keniyu. Ebpengemusta keniyu is menge tumutuu te langun he menge inged dini.
ROM.16.17	Menge suled, edhengyuen ku keniyu he mebantey kew, ne likayi niw is menge etew he edsamuk te kebpekidsevaha niw wey kedtuu niw te menge tumutuu su edsupaken dan is tutuu he tuluuwen he impenurù keniyu. 
ROM.16.18	Su is menge etew he ed-ulaula te iring kayi, kenè dan edtumanen is sug̵ù te Nengazen tew he si Kristu, kekenà, iyan dan edtumanen is kandan he menge suat. Pinaag̵i te ketau zan te kegkag̵i wey pinaag̵i te mekempet he egkeg̵iyen dan, egkeekalan dan is isip te menge paglung he etew. 
ROM.16.19	Nevantug en is tudtul te kedtumana niw te menge sug̵ù te Megbevayà, ne utew ku heini igkelipey. Egkesuatan ku he zekelà is ketau niw te ked-ulaula te meupiya ne egkesuatan ku zaan he kenè kew metau te ked-ulaula te mezaat. 
ROM.16.20	Ne emun iyan heini egkehitavù, is Megbevayà he iyan puunà te kelinew, meg̵aan din en edhimuwa he mepurung niw mezaag si Setanas.
ROM.16.20	Berakat he ikeg̵ag̵ew kew te Nengazen tew he si Jesu Kristu.
ROM.16.21	Is duma ku te edsangyew te Lalag te Megbevayà, si Timoteo, ebpengemusta keniyu ne henduen ded daan si Lucio, si Jason wey si Susipatru, is menge zuma ku he Hudiyu.
ROM.16.22	(Siak, si Tiriku, iyan a impesurat kayi ni Pablo te surat din; ebpengemusta a zaan keniyu tenged te pudu kiw menge tumutuu ki Kristu.)
ROM.16.23	Ebpengemusta zaan keniyu si Gayu. Siak si Pablo, kayi a ed-ubpà te valey zin ne zini edsimba is menge tumutuu kayi te inged. Is Trisuriru kayi te inged he si Irastu wey is suled tew te kedtuu he si Kuwartu, ebpengemusta zan keniyu.
ROM.16.24	Sikiyu is langun, berakat he ikeg̵ag̵ew kew te Nengazen tew he si Jesu Kristu.
ROM.16.25	Edelig̵en tew is Megbevayà! Pinaag̵i te Meupiya he Tudtulanen he ibpenudtul ku he iyan is mehitenged ki Jesu Kristu, wey pinaag̵i te tuluuwen he neug̵et he timpu is ked-elesa zuen te Megbevayà, egkehimu he edheg̵eten din is kedtuu niw. 
ROM.16.26	Ne haazà is tuluuwen he in-eles dengan, impezayag en te Megbevayà pinaag̵i te menge surat dengan te menge ebpeneuven din. Ne g̵eina te iyan sug̵ù te wazè din kemetayen he Megbevayà, idsangyew en heini is tuluuwen diyà te menge etew ziyà te minsan hendei su wey meketuu is langun ne ebpeketuman te menge sug̵ù din.
ROM.16.27	Is sebsevaha zà he Megbevayà he iyan dà nesayud te minsan hengkey, berakat he wazà pidtemanan te kedelig̵a kandin pinaag̵i ki Jesu Kristu.
1CO.1.1+1CO.1.2	Siak si Pablo is midtezù te Megbevayà he epustul ni Jesu Kristu su iyan egkesuatan te Megbevayà. Siak wey si Sustinis is sevaha he suled tew pinaag̵i te kedtuu, ebpesuratan dey sikiyu is menge tumutuu te Megbevayà diyan te inged he Kurintu. Midhimu kew en he menge g̵aked te Megbevayà pinaag̵i te kegkesevaha niw ki Jesu Kristu. Mibpilì kew te Megbevayà ne tenged kayi menge zuma kew en te langun he menge etew ziyà te minsan hendei he nemeketuu te Nengazen tew he si Jesu Kristu su iyan si Jesus edlingahaan tew te langun he ed-azap kandin.
1CO.1.3	Ikeg̵agew kew te Amey tew he Megbevayà wey te Nengazen tew he si Jesu Kristu ne veg̵ayi kew zan te melinawen he kebpekesavuk.
1CO.1.4	Layun dekelà is kebpeselemati ku te Megbevayà tenged te g̵ag̵ew zin keniyu pinaag̵i te kebpekidsevaha niw ki Jesu Kristu. 
1CO.1.5	Su pinaagi kandin utew zekelà is kedtuvazi keniyu te Megbevayà ne zekelè en is kedsavut niw, ne metau kew en he ebpenurù. 
1CO.1.6	Ne utew en midmezesen is kedtuu niw te impesavut dey keniyu mehitenged ki Kristu. 
1CO.1.7	Ne tenged kayi imbeg̵ey en daan keniyu te Wag̵as he Mulin-ulin is minsan hengkey he ketau he egkinehenglanen niw kayi te kedtag̵ad niw te ked-uman kebulus te Nengazen tew he si Jesu Kristu. 
1CO.1.8	Iyan sikandin edlig-en keniyu taman te ketepusan he timpu su wey wazà igkesewayi keniyu zutun te andew keuzemà te kedlikù din. 
1CO.1.9	Is Megbevayà, egkeserig̵an tew is lalag din, ne iyan sikandin mibpetuu kenitew wey kiw mebpekid-upakat ki Jesu Kristu he iyan Anak din wey iyan Nengazen tew.
1CO.1.10	Menge suled ku tenged te kedtuu, duen idhangyù ku keniyu pinaag̵i te kebayàbayà kenitew te Nengazen tew he si Jesus; iyan is: kinahanglan he kenè kew mevahinbahin, kekenà, uyun-uyun kew su wey mesevaha is isip niw wey g̵ehinawa niw. 
1CO.1.11	Umba egkeg̵iyen ku heini, menge suled, su zuen menge zuma ni Keluwi he midtudtul kedì he egkengetebektebek kew ziyan. 
1CO.1.12	Iyan ibpesavut ku is: selakew kun is edtindeg̵an te uman sevaha te sikiyu su egkag̵i kun is sevaha he iyan a si Pablo is edsundanan din. Ne egkag̵i is sevaha he si Epulus mulà is edsundanan din. Ne egkag̵i is sevaha he iyan kandin he edsundanan si Pedro. Ne egkag̵i is sevaha he si Kristu mulà is kandin. 
1CO.1.13	Utew mezaat heeyan! Nevahinbahin bes si Kristu ziyan te keniyu? Kunaan niw vuwa ke iyan a si Pablo kes inransang te krus wey kew melibri. Kunaan niw vuwa ke nebewtismuwan kew su wey kew mekesundan kedì.
1CO.1.14	Utew zekelà is kebpeselemati ku te Megbevayà su iyan ku zà nebewtismuwan diyan si Crispo wey si Gayu. 
1CO.1.15	Ne tenged kayi wazà minsan hentei keniyu he ebpekekag̵i he nebewtismuwan sikandin su wey sikandin mekesundan kedì. 
1CO.1.16	Duen pe bes nebewtismuwan ku ziyan he iyan ensi Istipenas. Ne g̵awas dutun wazè ku en egketenuzan ke zuen pa nebewtismuwan ku ziyan te keniyu. 
1CO.1.17	Su si Kristu, wazè e zin sug̵ua wey a mekebewtismu, kekenà, iyan insug̵ua zin kedì su wey ku ikesangyew is Meupiya he Tudtulanen. Ne impesavut din kedì he kinahanglan he kenè ku egemiten is kelibutanen he ketau te kegkag̵i su kela ke egkevenaran is menge etew tenged te ketau ku ne egketembunan is gehem ni Kristu te kedlibriya kandan pinaag̵i te kebpatey zin duen te krus.
1CO.1.18	Ne emun ibpesavut ta ziyà te menge etew is kebpatey ni Kristu zuen te krus, sikan is menge etew he kenà egkelibri te silut, kunaan dan ke wazà pulus te ibpesavut ta. Iyan, sikita is nelibri en te silut, netuenan ta he pinaag̵i te kebpesevuta te kebpatey ni Kristu, ibpaahà te Megbevayà is gehem din te kedlibriya te menusiyà. 
1CO.1.19	Ne mehitenged kayi zuen insurat he Lalag te Megbevayà he edhenduen te,
1CO.1.19	“Is ketau te menge uluwanen,
1CO.1.19	edhimuwen ku he wazè din pulus,
1CO.1.19	ne is kedsavut te nemeketunghà,
1CO.1.19	ibpeehè ku he tarù,” ke sikandin.
1CO.1.20	Ne egkesavut ta kayi he wazè en pulus te ketau te menge uluwanen, ne wazà daan pulus te kedsavut te nemeketunghà wey te menge metau he egkag̵i zini te kelibutan. Su impesavut en te Megbevayà he is ketau he zini zà ebpuun te kelibutan, wazè en pulus diyà te kandin.
1CO.1.21	Utew metau is Megbevayà; midhimu zin he kenà egketuenan te menge etew ke hentei sikandin pinaag̵i te kandan dà he ketau su midhimu zin he egkelibri sikandan pinaag̵i zà te kedtuu zan te Meupiya he Tudtulanen he ibpenurù ta he kunaan dan ke tarù he wazè din pulus. 
1CO.1.22	Is menge etew he Hudiyu, kenè dan edtuu ke kenè dan egkeahà is menge egkengein-inuwan he tuus te g̵ehem te Megbevayà. Is menge etew he Gerisyahanen, iyan edserig̵an dan is metau he ed-isip. 
1CO.1.23	Ne sikitew mulà, ibpenurù tew is mehitenged ki Kristu he inransang te krus. Is menge Hudiyu, igkeepes dan utew heini ne is menge Gerisyahanen ne kunaan dan ke tarù ne wazè din pulus. 
1CO.1.24	Iyan, is minsan hentei, Hudiyu se Gerisyahanen, emun ebpemineg dan te Megbevayà dutun te kebpetuuwa zin kandan, netuenan dan he pinaag̵i te kedrensanga ki Kristu impezayag te Megbevayà is gehem din wey ketau zin. 
1CO.1.25	Su heini is kedrensanga ki Kristu he ibpesavut tew he kunaan te menge etew ke utew tinulebung, ne pinaag̵i kayi ibpaahà te Megbevayà is ketau zin he lavew utew kenà te ketau te menge etew. Kunaan dan ke wazà gehem te Megbevayà, iyan, lavew is gehem din te g̵ehem he ziyà ebpuun te isip te etew.
1CO.1.26	Kenè niw, menge suled, lipati ke hengkey kew zengan hein wazè kew pa ipetuu te Megbevayà. Su ziyan te keniyu te menge tumutuu, mezelag is etew he egkekag̵i te menge etew he utew metau; mezelag is lavew is pid-etawan din; mezelag daan is sepian. 
1CO.1.27	Ne minsan pa zutun mibpilì kew te Megbevayà wey kew melibri. Su is menge etew he kunaan te kezekelan ke kenà memetau, iyan mibpilì te Megbevayà su wey mengeeled is uvag memetau. Ne haazà is menge etew he kunaan te kezekelan ke wazà utew egkehimu, mibpilì din daan su wey mengeeled is menge zuen dan uvag gehem. 
1CO.1.28	Elin daan mibpilì te Megbevayà is menge etew he edsudien te menge etew zini te kelibutan. Iyan mibpilì din is egkeg̵iyen te menge etew he kenà memetau wey wazà menge pulus. Umba mibpilì din is menge iring kayi su wey zin ikepesavut he wazà pulus diyà te kandin is minsan hengkey he kunaan te menge etew ke zekelà is pulus. 
1CO.1.29	Ne tenged kayi wazà minsan hentei he ebpekezantal te ketau zin wey g̵ehem din diyà te etuvangan te Megbevayà. 
1CO.1.30	Ne minsan pa zutun, midhimu te Megbevayà he mesevaha si Jesu Kristu wey sikitew ne midhimu zin daan he zuen ketau tew he ebpuun te ki Kristu. Ne pinaag̵i ki Kristu mid-isip kiw en he metazeng te Megbevayà ne nehimu kiw en daan he menge g̵aked te Megbevayà, ne nevelukasan kiw zin te kegkeuripen tew te mezaat he ulaula. 
1CO.1.31	Ne tenged kayi utew venar is insurat dengan he Lalag te Megbevayà he edhenduen te, “Ke zuen etew he egkesuat he edantal, ne kinahanglan he iyan dà izantal zin is nengehimu te Nengazen.”
1CO.2.1	Siak, menge suled, dutun te aney ku kebpekeuma ziyan, hein impesavut ku ziyan te keniyu is mehitenged te Megbevayà, ne wazè ku g̵emita is ketau te kegkag̵i wey is menge ketezengan he mibeelan te etew zà duen. 
1CO.2.2	Su neisip ku he iyan ku zà ibpesavut diyan is penurù mehitenged ki Jesu Kristu wey is kedrensanga kandin te krus. 
1CO.2.3	Ne hein nekeuma a ziyan te keniyu utew a migkulbai su utew a egkehandek su kela ke kenè ku egkehimu is ebpeveelan kedì te Megbevayà. 
1CO.2.4	Ne hein midlelag̵an ku sikiyu wey impesavut ku keniyu is Lalag te Megbevayà, wazè ku iyan gemita is ketau te kegkag̵i wey is menge mekempet he lalag. Su is Wag̵as he Mulin-ulin, iyan mibpirma te egkeg̵iyen ku pinaag̵i te g̵ehem din 
1CO.2.5	su wey mehimu he kenà iyan niw meserig̵i is ketau te etew zà duen, kekenà, iyan niw meserig̵i is gehem te Megbevayà.
1CO.2.6	Ne haazà is menge etew he mezesen is kedtuu zan te Megbevayà, duen ketau he ibpesavut ku kandan, asal, is ketau he ibpenurù ku kandan ne kenà daan ebpuun te etew zà duen wey ziyà te menge pengulu he iyan ebayàbayà dini te kelibutan su egkeewaan en heini te menge g̵ehem dan. 
1CO.2.7	Heini is ketau he egkeg̵iyen ku, ne iyan kes in-eles he edhimuwen te Megbevayà he wazà metueni zengan te menusiyà. Dengan dà te wazè pa limbag̵a is minsan hengkey, daan he mid-isip te Megbevayà heini is edhimuwen din su wey kiw tulusa. 
1CO.2.8	Ne haazà is menge kelibutanen he pengulu, wazè dan mesuati te edsavut ke hengkey is edhimuwen te Megbevayà su ke nesavut dan, wazè dan pezem iransang te krus kes mekeg̵eg̵ehem he Nengazen te langun. 
1CO.2.9	Ne tenged kayi iyan ibpenurù dey is insurat dengan he Lalag te Megbevayà he edhenduen te,
1CO.2.9	“Is utew meupiya wey egkein-inuwan he wazè pa maahà wey wazè pa mezineg te menusiyà wey wazè pa meisip te minsan hentei he etew, ne iyan heini mid-andam te Megbevayà he ibeg̵ey zin diyà te langun he menge etew he mahal sikandin diyà te g̵ehinawa zan.”
1CO.2.10	Ne heini is in-eles din dengan, impesavut din en kenitew pinaag̵i te Wag̵as he Mulin-ulin. Su is Wag̵as he Mulin-ulin, egketuenan din is minsan hengkey, minsan is utew mezalem he in-eles he menge isip te Megbevayà. 
1CO.2.11	Hentei is nesayud te isip te sengeetew ke kenà iyan dà haazà is etew nesayud ke hengkey is diyà te keugelingen he isip din. Ne iring din ded daan iyan dà is Wag̵as he Mulin-ulin nesayud ke hengkey is isip te Megbevayà. 
1CO.2.12	Sikitew is menge tumutuu, imbeg̵ey kenitew te Megbevayà is Wag̵as he Mulin-ulin ne is ed-ulin kenitew, diyà ebpuun te Megbevayà ne kenà ebpuun diyà te etew zà duen. Umba imbeg̵ey is Wag̵as he Mulin-ulin kenitew su wey tew mesavut is langun he ibeg̵ey kenitew te Megbevayà.
1CO.2.13	Ne tenged kayi iyan ibpenurù dey is impesavut kenami te Wag̵as he Mulin-ulin, ne kenà iyan is impesavut kenami te memetau he etew zà duen. Is ebpuun diyà te Wag̵as he Mulin-ulin, ne iyan ibpesavut dey ziyà te menge etew he mid-ulinan daan te Wag̵as he Mulin-ulin. 
1CO.2.14	Ne is etew he wazà diyà te kandin is Wag̵as he Mulin-ulin, kenè din edewaten is ibpenurù te Wag̵as he Mulin-ulin su wazà pulus kayi ziyà te kandin, ne kenè din daan egkesavut su iyan dà ebpekeseysey kayi ziyà te kandin is Wag̵as he Mulin-ulin. 
1CO.2.15	Ne sikan is etew he ziyà te kandin is Wag̵as he Mulin-ulin, egkesavut din mulà is pulus te minsan hengkey he ibpenurù te Wag̵as he Mulin-ulin. Iyan, haazà is etew he wazà diyà te kandin is Wag̵as he Mulin-ulin, kenà sikandin ebpekesavut ke hengkey is diyà te isip te menge etew he mibeg̵ayan te Wag̵as he Mulin-ulin. 
1CO.2.16	Su zuen insurat he Lalag te Megbevayà he edhenduen te,
1CO.2.16	“Wazà etew he nesayud ke hengkey is diyà te isip te Megbevayà,
1CO.2.16	ne wazà daan ebpekepenurù te Megbevayà.”
1CO.2.16	Iyan heini insurat dengan, iyan, sikitew mulà, impetuenan kenitew ke hengkey is diyà te isip ni Kristu.
1CO.3.1	Menge suled, hein diyan e pa te keniyu, wazè ku ikepenurù keniyu is mezalem he penurù iring te kebpenurua ku te menge etew he mid-ulinan te Wag̵as he Mulin-ulin su henduen kew te menge vatè pa te kedtuu ki Kristu wey menge etew he ebeyveyaan te suat dan. 
1CO.3.2	Umba, gatas dà ne kenà mehunit he egkeenen is keuyag̵an he imbeg̵ey ku keniyu, 
1CO.3.3	su kemulu kew pa ebeyveyaan te keniyu zà he suat. Su zuen kun duma keniyu he egkesina ne zuen duma pa he ebpekidtebek, ne tenged kayi henduen be te ebeyveyaan kew pa te suat niw iring te menge etew he wazè pa medtuu ki Jesus. 
1CO.3.4	Ke zuen duma niw he egkag̵i he sumusundan ku sikandin ne ke zuen pa sevaha he egkag̵i he sumusundan mulà sikandin ni Epulus, utew keladu he kemulu kew pa iring te menge etew he wazà medtuu.
1CO.3.5	Isipa niw man heini. Siak si Pablo, hentei a? Ne hentei zaan si Epulus? Sulug̵uen key zà te Megbevayà. Pinaag̵i kenami midhimu zin he meketuu kew. Edtumanen dey zà is ebpeveelan din kenami. Ne iyan dà ed-ul-ulahan dey. 
1CO.3.6	Siak, iring a te ebpemula. Ne si Epulus, iring te ebinyag te pinemula, iyan, ke wazà ipetuvù te Megbevayà haazà is impemula wazè din pulus. 
1CO.3.7	Ne tenged kayi, haazà is ebpemula wey haazà is ebinyag, kenà iyan sikandan edelig̵en, kekenà, iyan edelig̵en is Megbevayà su ibpetuvù din haazà is impemula. 
1CO.3.8	Ebpeked-iring is pulus te ebpemula wey is pulus te ebinyag ne edsuhulan heini is dezuwa te Megbevayà sumalà is mibeelan dan. 
1CO.3.9	Siak wey si Epulu, ebpetevangè key su telezuma key he sulug̵uen te Megbevayà. Ne sikiyu, iring kew te kamet te Megbevayà he iyan edterebehuwen dey.
1CO.3.9	Iring kew zaan te ebelayan te Megbevayà. 
1CO.3.10	Ne siak, henduen a te pandey te Megbevayà su imbeg̵ey zin kediey is gehem su wey mehimu he iyan a edsavuk diyan te keniyu te vatu he edtukuzan te valey ne selakew en is ebevaley zuen, 
1CO.3.11	Su sebsevaha zà is egkehimu he edtukuzan diyan, ne iyan dà si Jesu Kristu su wazè en duma. 
1CO.3.12	Ne ke zuen ebevaley zutun te ki Jesu Kristu, mezakel is egkeg̵amit din he himan te valey. 
1CO.3.13	Ne keuzemà dutun te andew te kedsusi te Nengazen te menusiyà, egezaman is baal te kada sevaha he tumutuu su wey metueni ke hustu ve wey ke kenà. Egezaman pinaag̵i te hapuy ne haazà is baal he iring te kayu wey karan wey ventung ne egkeawà. Ne haazà is baal he iring te vulawan, wey selapì, wey menge mahal he vatu, ne kenà mulà egkeawà. 
1CO.3.14	Ne ke zuen etew he wazà maawà is kandin he vaal ne edsuhulan sikandin te Megbevayà. 
1CO.3.15	Ne ke zuen etew he naawè en dutun is kandin he vaal, egkelibri sikandin gihapun te silut asal wazà suhul kandin. Iring sikandin te etew he nekeg̵awas te valey he nevinsulan he wazà uwiten din.
1CO.3.16	Sikiyu is menge tumutuu te Megbevayà, utew a egkeinuinu keniyu su henduen be te wazè niw mesavut he iyan kew kes baley he ed-ubpaan te Megbevayà su ziyan te keniyu ed-ubpà is Wag̵as he Mulin-ulin he Megbevayà. 
1CO.3.17	Ne ke zuen etew he edèdeetan din is ed-ubpaan te Megbevayà, edsilutan sikandin te Megbevayà su mahal ziyà te Megbevayà is menge etew he iyan ed-ubpaan din. Ne iyan kew ed-ubpaan din.
1CO.3.18	Kinahanglan he kenè kew mebpetazin te menge ulaula niw su ke zuen sevaha keniyu he ed-isipen din he zuen ketau zin te ked-isip sumalà is ked-isipa kandin te zuma zin he menusiyà, deyzey ke ed-engkezan din is kandin he ketau wey sikandin mehimu he etew he kenà metau sumalà is ked-isipa kandin te menge etew. Ne human egkehimu sikandin he metau iyan he venar. 
1CO.3.19	Su is ketau kayi te kelibutan, ne wazè din pulus diyà te Megbevayà su utew lavew is kandin he ketau. Su zuen insurat he Lalag te Megbevayà he edhenduen te, “Is ketau te metau he etew he igkelupig̵i zin te zuma, egkehimu he iyan ibpekesipè din te selaid te Megbevayà.” 
1CO.3.20	Wey heini pa zaan is insurat he edhenduen te, “Netuenan te Megbevayà he wazà pulus te ed-isipen te memetau he etew.” 
1CO.3.21	Umba, kinahanglan he wazà medantal te minsan sevaha keniyu he egkag̵i te sakup sikandin te sengeetew. Su sikami is langun he ebpenurù, imbeg̵ey key te Megbevayà keniyu su wey kew mezeyzey. 
1CO.3.22	Sikami si Pablo wey si Epulus wey si Pedro zaan, iyan key nehimu te Megbevayà he menge sulug̵uen niw su wey kew mezeyzey. Ne minsan is tivuuk he kelibutan wey is egkeulaula keuzemà, wey is egkeulaula g̵untaan wey minsan is untung niw wey kebpatey niw, imbeg̵ey zaan heini is langun te Megbevayà wey kew mezeyzey. 
1CO.3.23	Ne sikiyu, menge sakup kew zà ni Kristu, ne si Kristu, sakup sikandin daan te Megbevayà.
1CO.4.1	Ne sikami is ebpenurù, kinahanglan he isipa key keniyu he menge sulug̵uen dà ni Kristu. Insarig te Megbevayà kenami is kedseysaya te langun he menge in-eles din dengan he tuluuwen. 
1CO.4.2	Ne is sinerig̵an, ne kinahanglan he metinumanen sikandin te menge sug̵ù te egalen din. 
1CO.4.3	Iyan, kenè ku igkesamuk ke hengkey is egkeg̵iyen niw wey ke hengkey is egkeg̵iyen te etew zà duen mehitenged te kedtumana ku te ebpeveelan kedì te Megbevayà su kenè kew iyan edsusi kedì. Kenè daan egkehimu he iyan a edsusi te vaal ku. 
1CO.4.4	Minsan te wazà egketuenan ku he sayep ku, egkehimu pa he zuen pa kurang te ebeelan ku su iyan metau is Megbevayà. Iyan sikandin edsusi te menge vaal ku. 
1CO.4.5	Umba, kenè kiw edsawey te menge zuma tew, kekenà, edteg̵azan tew is kedlikù te Nengazen tew he si Jesus. Ibpeg̵awag̵awa zin dutun is nekeeles he menge vaal te menge etew g̵untaan, ne ibpetuenan din is wazè pa metueni he menge ed-isipen te menge etew. Ne zutun egketuenan te kada sevaha he etew ke zuen igkezelig̵i kandin te Megbevayà wey ke wazà.
1CO.4.6	Menge suled, kayi te langun he migkag̵i ku, migamit ku he penenglitan si Epulus wey is kediey he keugelingen su wey mekepenurù heini keniyu ke hengkey is hustu he ed-ul-ulahan sumalà is ibpesavut te insurat he Lalag te Megbevayà. Iyan is: kinahanglan he engkezi niw is kebpelevawa te penurù te sevaha kenami su sikami is ebpenurù, wazà lavew kenami su nekedrepeng key. 
1CO.4.7	Kunaan niw vuwa ke lavew kew te menge zuma he tumutuu ki Kristu. Is dekelà he kedsavut niw, ne kunaan niw vuwa ke zaan heini ziyan te keniyu ne wazà iveg̵ey keniyu te Megbevayà! Su emun netuenan niw he imbeg̵ey zà heini keniyu, maan is idantal niw?
1CO.4.8	Kunaan niw vuwa ke wazè en egkinehenglanen niw he tavang te Megbevayà. Henduen be te midtulus kew en ne is langun he menge tuvad te Megbevayà, ne nekuwa niw en. Kunaan niw vuwa ke edhadì kew en dutun te g̵inhedian te Megbevayà ne sikami is menge epustul, kenè key pa ebpekehadì. Meupiya iyan pezem ke tutuu he edhadì kew en su wey key zaan mekehadì duma keniyu. 
1CO.4.9	Umba egkekag̵i ku heini su sikami is menge epustul, midhimu te Megbevayà he iyan key menge etew he utew minus is pid-etawan din. Iring key te menge pirisu he edhimetayan he ebentayan te langun he menge linimbag, wey te tivuuk he menusiyà, wey te langun he menge velinsug̵uen te Megbevayà he ebpemuun te langit. 
1CO.4.10	Sikami, egkeg̵iyen te menge etew he kenè key metau he ed-isip su ibpenurù dey is lalag ni Kristu. Ne sikiyu mulà, egkeg̵iyen niw he utew kew metau tenged te kedtuu niw ki Kristu! Telawen key kun, iyan, sikiyu, utew kew memevurut! Edtehuzen kew te menge etew, iyan, sikami, kenè key mulà edtehuzen, kekenà, ebpesipelahan key zan. 
1CO.4.11	Sikami, minsan guntaan, egkealang-alang key te egkeenen dey wey ed-inumen dey; ebpemug̵elen key ne minsan is hustu he ugelingen dey, ne wazà. Ne minsan is ed-ubpaan dey ne wazà daan. 
1CO.4.12	Kinahanglan he edhag̵ù key su wey zey mekuwa is menge kinahanglan dey. Ne ke edrewakan key te menge etew kenè key edtavak, kekenà, id-ampù dey sikandan he tuvazi sikandan te Megbevayà. Ne emun ebpesipelahan key ne ed-entusen dey. 
1CO.4.13	Ne emun ed-el-elezen key ne kenà mezaat is idtavak dey. Minsan guntaan henduen key te rapek dà duen su kenè key idrerepengan te menge etew, ne henduen key te utew minus is pid-etawan din.
1CO.4.14	Menge suled, kenà iyan igkeg̵iya ku kayi su wey kew meeled, kekenà, su wey ku sikiyu mepenurù su nehimu kew en he menge minahal he anak ku pinaag̵i te kedtuu niw ki Kristu. 
1CO.4.15	Su minsan pa te utew mezakel is menge etew he ed-ag̵ak keniyu te menge tumutuu ki Kristu, sebsevaha ku zà is iring te amey niw tenged te kedtuu niw. Su hein impesavut ku keniyu is Meupiya he Tudtulanen, nehimu a he amey niw zutun te kedtuu niw ki Jesu Kristu. 
1CO.4.16	Ne g̵eina te amey a keniyu, edhengyuan ku sikiyu he med-iring kew kediey. 
1CO.4.17	Umba, edsug̵uen ku ziyan te keniyu si Timoteo. Minahal ku sikandin he anak he utew metinumanen te menge sug̵ù te Nengazen. Ibpenurù din keniyu is menge ulaula ku, ne iyan heini meupiya he ed-ul-ulahan te tumutuu ki Kristu, ne iyan daan ibpenurù ku te menge tumutuu ziyà te minsan hendei he inged.
1CO.4.18	Utew ebpegalbu is duma keniyu su kunaan dan ke egkehandek a he edhendiyan te kedsusi keniyu. 
1CO.4.19	Iyan, ke edtug̵ut is Nengazen tew, meg̵aan e en edhendiyan ne zutun ed-ahaan ku ke hendei taman is kebpegalbu zan su kela ke taman dà te menge lalag is kebpegalbu zan. 
1CO.4.20	Haazà is kedhedii kenitew te Megbevayà, ne kenà pinaag̵i te menge lalag dà, kekenà, pinaag̵i te zekelà he g̵ehem din. 
1CO.4.21	Ne hendei zapit is egkesuatan niw? Emun kenè niw ed-iniyug̵an is mezaat he ulaula, ebeyaan ku sikiyu wey ku sikiyu mesiluti. Ne emun meupiya is ed-ul-ulahan niw, meupiya g̵ihapun is kebpenumbaley ku ziyan, ne zekelà is gag̵ew ku wey hizu ku keniyu.
1CO.5.1	Duen nezineg ku, menge suled, he zuen sevaha keniyu he utew meremerik is ulaula zin. Duen kun maama ziyan he migkumpadi zin is esawa te amey zin. Ne minsan is menge etew he wazà medtuu te Megbevayà, wazà ulaula zan he utew mezaat he iring keniyan! 
1CO.5.2	Ne minsan pa zutun kemulu kew pa ebpegalbu. Kunaan niw vuwa ke utew meupiya is ulaula niw! Deyzey pezem ke egkeseeng kew. Kinahanglan pezem he wazè niw tug̵uti heeyan is maama he mebpekiduma keniyu. 
1CO.5.3	Siak, minsan pa te zini a te meziyù, henduen be te ziyan e en te keniyu su layun ku sikiyu ed-isipa. Ne iring te ziyan e en, netuenan ku he zaan ke hengkey is hustu he idsilut keniyan te etew he utew mezaat is mid-ulaula zin. 
1CO.5.4	Kinahanglan he edtig̵um kew ne emun netig̵um kew en ne iring ded te zuma a keniyu su ziyan te keniyu is isip ku ne idsug̵ù ku keniyu he pinaag̵i te keg̵ehem he imbeg̵ey te Nengazen tew he si Jesus 
1CO.5.5	engkezi niw sikandin, ne iveg̵ey niw sikandin diyà te ki Setanas su wey mezeeti is lawa zin ne human egkelibri is gimukid din te silut te Megbevayà keuzemà te andew te kedsusi te Nengazen tew he si Jesus.
1CO.5.6	Maan is ebpegalbu kew? Netuenan niw is erubasa he edhenduen te, “Minsan ke zuen deisek dà he tapey ne egketepayan din is sengebisin en he erina he ebeelan he supas.” 
1CO.5.8	Ne tenged kayi, duen en daan kenitew he kedsilibra te Pista te Kedlevayi ne kinahanglan he kenè tew en maan egemiten is daan he supas he zuen din tapey he iyan is mezaat wey meremerik he ulaula, kekenà, iyan tew en egemiten is supas he wazè din tapey, he ke và dà egkeg̵iya, is kedtumana te tutuu he tuluuwen wey is kedtudtula te tutuu.
1CO.5.9	Duen te nehuna he surat he impeuwit ku keniyu, insug̵ù ku keniyu he kinahanglan he kenè kew mebpekiduma pa maan te menge etew he meremerik is ulaula. 
1CO.5.10+1CO.5.11	Ne kenè ku iyan egkeg̵iyen is menge etew he wazà medtuu te Megbevayà he meremerik is ulaula zan, wey menge leg̵ezen, wey menge tulisan, wey menge ed-azap te kenà tutuu he megbevayà, su emun iyan en haazà migkag̵i ku ne utew mereg̵en he edlikayan su wey kiw zà ebpekelikey te iring dutun ke ed-awè kiw kayi te kelibutan. Iyan egkeg̵iyen ku he edlikayan is etew he egkag̵i he tumutuu sikandin, iyan, mezaat is ulaula zin iring te meremerik is baal zin, wey ke leg̵ezen sikandin, ed-azap te kenà tutuu he megbevayà, ed-ulug̵an din te salà is duma he etew, lelenguten be, wey tulisan sikandin. Ne minsan is kegkaan dà duma kandin ne kenè kew medtampu.
1CO.5.12+1CO.5.13	Iyan, haazà is menge etew he wazà medtuu ki Jesus, wazè tew kelavet duen te kedsusi te menge ulaula zan. Iyan edsusi kandan is Megbevayà. Iyan, kinahanglan he edsusiyen tew is menge ulaula te menge zuma tew he tumutuu su zuen insurat he Lalag te Megbevayà he edhenduen te, “Haazà is duma niw he mezaat is ulaula zin, kenè niw tug̵uti he mebpekiduma pa maan sikandin keniyu.”
1CO.6.1	Ne emun duen idsumbung te sevaha keniyu he zuma zin he tumutuu, maan is layun kew ebpehusey te menge zatù he kenà tumutuu? Kinahanglan he iyan edhusey kenitew is duma tew he tumutuu. 
1CO.6.2	Wazè niw ve metueni he sikitew is menge tumutuu, iyan kiw ebpenhusey keuzemà te langun he menge etew zini te kelibutan? Ne emun egkehimu he ebpenhusey kiw te tivuuk he menusiyà, wey pe be kenà egkehimu he edhusayen tew heini is menge zeisey he sumbung? 
1CO.6.3	Su iyan kiw keuzemà edsusi te menge ulaula te minsan menge velinsug̵uen te Megbevayà ne iyan pe be kenè tew egkesusi is menge ulaula he zini zà te tanà! 
1CO.6.4	Ne emun duen idsumbung te sevaha keniyu he zuma zin he tumutuu, kenà meupiya ke ibpehusey zin te etew he wazè din kelavet dini te kenitew te menge tumutuu? 
1CO.6.5	Umba egkeg̵iyen ku heini su wey kew meeled. Siguradu zuen sevaha keniyu he egkehimu he zatù he metau he edhusey te menge tumutuu. 
1CO.6.6	Iyan, sikiyu, ke zuen idsumbung niw he zuma niw ne kenà meupiya is ulaula niw su ziyè kew ebpehusey te huwis he kenà tumutuu. Ne kenà meupiya ke iyan edhusey kenitew is etew he kenà tumutuu.
1CO.6.7	Ne heini is kebpesumsumbungè niw, wazè niw ve metueni he tuus heini he utew zekelà is kurang te kedsunud niw te Nengazen? Deyzey ke kenè kew medsukul ke zuen ebpesipala keniyu. Deyzey ke ed-eg̵awan kew te menge azen niw, kenà te idsumbung niw is duma niw he tumutuu. 
1CO.6.8	Iyan, sikiyu, ebpesipelahan niw wey ed-eg̵awan niw is menge zuma niw he tumutuu! 
1CO.6.9	Siguradu netuenan niw he haazà is menge etew he ed-ulaula te mezaat, kenà sikandan keuzemà egkehedian te Megbevayà! Ne tenged kayi, purungi niw heini isipa su wey kenè kew mesayep su is menge etew he meremerik is ulaula zan, is ed-azap te kenà tutuu he megbevayà, is etew he egkevut te kenè din esawa, is maama he egkeerig̵an te maama wey is bahi he egkeerig̵an te vahi, 
1CO.6.10	is tekawen, is leg̵ezen, is lelenguten, is ebpen-ulug te salà diyà te zuma zin, wey is limbungan, wey is minsan hentei etawa he ed-ulaula te iring kayi, ne kenà sikandin egkehedian keuzemà te Megbevayà, kekenà, edsilutan sikandin. 
1CO.6.11	Iring kayi is ulaula zengan te zuma keniyu, iyan, guntaan, nelumpiyuwan kew en te menge ulaula niw he mezaat ne nehimu kew en he menge g̵aked te Megbevaya. Ne pinaag̵i te g̵ehem te ngazan te Nengazen tew he si Jesu Kristu wey pinaag̵i te ked-ulini keniyu te Wag̵as he Mulin-ulin he ebpuun te Megbevayè tew, mid-isip kew en he metazang te Megbevayà.
1CO.6.12	Ne ke zuen egkag̵i he sikitew is tumutuu, egkehimu en he ed-ul-ulahan tew is minsan hengkey emun kenà mezaat su nelibri kiw en te kedtumana te kesug̵uan, ne utew venar heeyan, iyan, mezakel is ulaula he kenà ebpeketavang kenitew te kedtuu tew. Su minsan ke egkehimu he ed-ul-ulahan ku is minsan hengkey, kenè ku idtug̵ut he ed-uripenen a te minsan hengkey he ulaula. 
1CO.6.13	Ne ke zuen daan egkag̵i he umba mibeelan te Megbevayà is getek ta su wey mahantey te egkeenen, ne utew zaan benar heeyan, iyan, duen timpu keuzemà he wazè en pulus te g̵etek ta ne wazà daan dutun pulus te egkeenen su id-awà keuzemà te Megbevayà is kegemita kayi. Ne iring din ded daan is lawa ta, su kenà egkehimu he egemiten ta is lawa ta wey mahantey is suat ta zuen te etew he kenè ta esawa. Su wazà limbag̵a te Nengazen is lawa tew su wey tew meulaula is meremerik, kekenà, iyan inlimbag̵a zin su wey pinaag̵i kayi mezalig sikandin. Ne iring din ded daan pinaag̵i te Nengazen tew he si Jesus edtulusen keuzemà is lawa tew. 
1CO.6.14	Su si Jesus, is Nengazen tew, ne mibanhew sikandin te Megbevayà ne ebenhawen kiw zaan keuzemà te Megbevayà pinaag̵i te zekelà he g̵ehem din.
1CO.6.15	Netuenan niw ve he heini is menge lawa tew te menge tumutuu, ne parti te lawa ni Kristu. Ne tenged kayi kenà egkehimu he egemiten ta is parti te lawa ni Kristu te kedhuliza te vahi he meremerik is ulaula zin. 
1CO.6.16	Siguradu netuenan niw he is maama he edhulid te vahi he meremerik is ulaula zin, egkehimu is lawa zan te zezuwa he sevaha zà he lawa. Su zuen insurat he Lalag te Megbevayà mehitenged te maama wey vahi he ebpeked-esawa he edhenduen te, “Haazà is dezuwa, ne egkehimu en he sevaha zà he lawa.” 
1CO.6.17	Iyan, is etew he ebpekidsevaha te Nengazen tew he si Jesus, egkesevaha is gehinawa zin wey is gehinawa ni Jesus.
1CO.6.18	Likayi niw is kegkevuta te kenè niw esawa su utew heeyan mezaat he salà. Is duma he menge salà ne mezaat daan, iyan, kenà pinaag̵i te lawa. Haazà is meremerik he ulaula, ne utew ebpekezezaat kenitew su pinaag̵i te lawa ta. 
1CO.6.19	Siguradu netuenan niw he is lawa niw, ne iyan ed-ubpaan te Wag̵as he Mulin-ulin he imbeg̵ey keniyu te Megbevayà. Kenè ki en maan teg̵ig̵aked te lawa ta, kekenà, 
1CO.6.20	iyan teg̵ig̵aked kenita is Megbevayà su utew mahal is imbelukas din kenita. Umba, gemita niw is lawa niw te paag̵i he mevantug is Megbevayà.
1CO.7.1	Ne idsurat ku is tavak ku zuen te menge insè niw zuen te surat niw. In-insè niw ke meupiya ve ke kenè ki ebpengesawa. Ne meupiya iyan ke kenè ki is maama ebpengesawa, 
1CO.7.2	iyan, geina te utew mezakel is menge etew he egkevut te kenè dan esawa, deyzey ke ebpengesawa is maama ne ebpeesawa is bahi su kela ke meuwit kew zuen te menge etew he meremerik is ulaula zan. 
1CO.7.3	Ne sikiyu is teleesawa, kinahanglan he ebpehulizè kew. Kenà meupiya ke kenà edhulid is maama wey ke kenà edhulid is bahi. 
1CO.7.4	Su is bahi, kenà iyan sikandin teg̵ig̵aked te lawa zin, kekenà, iyan is esawa zin. Ne iring din ded daan, is maama, ne kenà iyan sikandin teg̵ig̵aked te lawa zin su iyan is esawa zin. 
1CO.7.5	Kenè niw iengked is lawa niw ziyà te esawa niw. Iyan, para kenà mesamuk is ked-ampù niw egkehimu he iengked niw emun neuyunan niw, asal taman dà te egkepipira he andew. Ne emun egketapus haazà is neuyunan niw, ne kinahanglan he ebpehulizè kew en maan su kela ke kenè niw meeg̵en is suat niw ne egkepenulayan kew ni Setanas.
1CO.7.6	Kenè ku sikiyu edsug̵uen he mebpees-eseweey kew, kekenà, sambag ku zà keniyu. 
1CO.7.7	Su egkesuatan ku pezem he ed-iringan a keniyu is wazè din esawa, iyan, netuenan ku he wazà himuwa te Megbevayà he meked-iiring kiw su imbeg̵ey zin diyà te sevaha is kebpekeantus te kenà kebpengesawa, ne selakew is imbeg̵ey zin diyà te sevaha.
1CO.7.8	Ne sikiyu is menge rag̵a, menge kenakan, wey menge valu, iyan sambag ku keniyu is deyzey ke ed-iringan a keniyu is wazè din esawa, 
1CO.7.9	iyan, ke kenè niw egkeeg̵en is suat niw ne deyzey ke ebpees-eseweey kew su zeyzey is duen din esawa kenà is egkereg̵enan tenged te suat te lawa zin.
1CO.7.10+1CO.7.11	Ne sikiyu is telteleesawa, duen ku zaan sug̵ù keniyu. Kenà kediey zà heini, kekenà, sug̵ù te Nengazen tew. Iyan is: is bahi, ne kinahanglan he kenà mebpekidsuwey te esawa zin. Ne is maama, ne kinahanglan daan he kenè din engkezi is esawa zin. Iyan, ke zuen bahi he mibpekidsuwey en te esawa zin, kenà egkehimu he ed-uman ebpeesawa. Egkehimu ke ebpeuliey sikandan.
1CO.7.12	Ne sikiyu is duma, duen sug̵ù ku keniyu. (Kediey heini he sug̵ù su wazà isug̵ù heini zengan te Nengazen tew he si Jesus.) Iyan is: ke zuen maama he tumutuu he zuen esawa zin he wazà medtuu, ne kenà egkesuat haazà is bahi he ebpesuwayè dan, ne kenà egkehimu he ed-engkezan dutun te maama haazà is esawa zin. 
1CO.7.13	Ne iring din ded daan is bahi he neketuu, kenà sikandin mebpekidsuwey te esawa zin he kenà tumutuu ke kenà egkesuat he ebpekidsuwey is maama. 
1CO.7.14	Su sikiyu is nemeketuu te Nengazen tew he si Jesus he zuen esawa niw he kenà tumutuu, edtuvazan daan te Megbevayà is esawa niw tenged keniyu minsan ke wazà sikandin medtuu, ne edtuvazan din daan is menge anak niw. Su emun kenà heini tutuu, ebpekeiring is menge anak niw te menge anak te menge etew he wazà medtuu te Nengazen. 
1CO.7.15	Ne ke zuen sevaha keniyu he zuen esawa zin he kenà tumutuu ne egkesuat he ebpekidsuwey haazà is kenà tumutuu ne tug̵uti niw. Su idtug̵ut te Megbevayà he suwayi is tumutuu zuen te esawa zin he kenà tumutuu su umba impetuu kiw te Megbevayà su egkesuatan din he melinawen is kedepitè tew. 
1CO.7.16	Kinahanglan he edtug̵utan ta he edsuwey is esawa ta he kenà tumutuu su minsan ke kenè ta edtug̵utan kenè ta g̵ihapun egketuenan ke pinaag̵i kenita edtuu keuzemà sikandin te Nengazen wey ke kenà.
1CO.7.17	Ne minsan hengkey is kebpekesavuk te kada sevaha kenitew zini te kelibutan, kinahanglan he edtumanen te kada sevaha is ebpeveelan kandin te Megbevayà sumalà ke hengkey is kebpekesavuk din dutun te kebpetuuwa kandin te Nengazen tew. Ibpenurù ku heini te menge tumutuu ziyà te minsan hendei he inged. 
1CO.7.18	Penenglitan, ke zuen tumutuu he zaan he nesirkunsidar su wey metuusi he Hudiyu sikandin, ne iyan sambag ku kandin is kenè din ipaawà is tuus te kedsirkunsidara kandin. Ne iring din ded daan is etew he kenà Hudiyu zutun te kebpeketuu zin, kinahanglan he kenà sikandin ebpesirkunsidar. 
1CO.7.19	Su minsan ke nesirkunsidar ki wey ke wazà ne wazè din pulus. Iyan, ke edtumanen ta is ebpeveelan kenitew te Megbevayà, ne zekelà is pulus din kenitew. 
1CO.7.20	Ipelaus niw en haazà is kebpekesavuk niw puun dutun te aney he kebpetuuwa keniyu te Nengazen tew. 
1CO.7.21	Emun uripen ka zutun te kebpeketuu nu, ne maambe en, iyan, ke egkehimu he ebelukasan ka ne meupiya pa haazà, pevelukas ka. 
1CO.7.22	Minsan ke uripen ka zutun te kedhimuwa kenikew he tumutuu te Nengazen, iyan ked-ahaa zin kenikew is kenè ka uripen. Ne iring din ded daan, minsan pa ke kenè ki uripen, emun tumutuu ki te Nengazen ne uripen ki g̵ihapun ni Kristu. 
1CO.7.23	Utew mahal is imbelukas kenitew te Megbevayà ne tenged kayi kinahanglan he kenè niw iyan sundani is etew zà duen, kekenà, iyan is Nengazen. 
1CO.7.24	Menge suled, minsan hengkey is kebpekesavuk niw zutun te kebpeketuu niw te Nengazen ne kinahanglan he kenè niw helina su iyan metau is Megbevayà.
1CO.7.25	Ne sikiyu zaan is wazè pa esawa, wazè ku sug̵ù keniyu he ebpuun te Nengazen, iyan, siak is nehimu he egkeserig̵an tenged te zekelà he hizu kediey te Megbevayà, duen sambag ku keniyu. 
1CO.7.26	Iyan is: geina te utew mezakel is kemereg̵enan tew te menge tumutuu kayi te timpu, meupiya ke kenè kew ebpees-eseweey. 
1CO.7.27	Ke zuen etew he wazè din esawa ne kenè din pen-ahaa is ed-esewaan din, iyan, ke zuen daan etew he zuen din en esawa ne kenè din engkezi. 
1CO.7.28	Ne emun ebpengesawa is maama ne kenà daan salà haazà ne emun ebpeesawa is bahi ne iring din ded daan su kenè man salà. Iyan dà igkekeg̵iya ku he meupiya ke kenè kew ebpees-eseweey su emun ebpees-eseweey kew ne mereg̵en is egkeulaula niw zini te kelibutan ne egkesuatan ku pezem he kenè niw meseg̵azi is iring dutun.
1CO.7.29	Su ibpesavut ku keniyu, menge suled, he mevavè dà utew is timpu tew ne tenged kayi, puun guntaan is etew he zuen esawa zin, ne kinahanglan he tumana zin is ebpeveelan kandin te Nengazen he iring te wazè din esawa. 
1CO.7.30	Ne iring din ded daan haazà is etew he egkeseeng, ne kinahanglan he iring te wazè din igkeseeng. Ne iring din ded daan is etew he zuen din igkelipey su kinahanglan he iring te wazè din igkelipey. Ne haazà daan is menge etew he ebpememasa, kinahanglan he kenè dan kenug̵uni is ebpemesahan dan, kekenà, isipa zan he kenà kandan haazà. 
1CO.7.31	Kinahanglan he ke egemiten ta is menge vutang dini te kelibutan, kenè ta utew edekelaan dini te g̵ehinawa ta. Umba egkeg̵iyen ku heini su meg̵aan en egkehanew is kelibutanen he kebpekesavuk tew g̵untaan.
1CO.7.32	Egkesuatan ku pezem he wazà utew mezakel he kelibutanen he igkesemuki keniyu. Is maama he wazè din esawa, iyan dà seeng din is kedtumana zin te ebpeveelan kandin te Nengazen su iyan din ed-isipen layun is egkesuatan te Nengazen. 
1CO.7.33	Iyan, is maama he zuen din esawa, layun din daan ed-isipen is menge igkeseeng dini te kelibutan su wey mesuat is esawa zin. 
1CO.7.34	Ne tenged kayi layun dezuwa is ed-isipen din, ne kenà egkeuyun heini is dezuwa. Ne iring din ded daan is bahi he wazè din esawa su iyan dà ed-isipen din is egkesuatan te Megbevayà. Ibeg̵ey zin is gehinawa zin wey zesen din su wey mesuat is Megbevayà. Iyan, ke zuen esawa zin, egkeisip din layun is menge igkeseeng dini te kelibutan su wey mesuat is esawa zin.
1CO.7.35	Kenè ku iyan igkeg̵iya kayi is wey kew kenà meked-eeseweey, kekenà, egkesuatan ku he mesembag̵i kew su wey metengkai is menge ulaula niw ne wey kenà mesanggen is hustu he kedtumana niw te ebpeveelan keniyu te Megbevayà.
1CO.7.36	Ke zuen maama he zuen din anak he rag̵a he meg̵urang en ne egkereg̵enan haazà is rag̵a su wazà itug̵ut dutun te amey zin he ebpeesawa, ne zeyzey ke ibpeesawa zin emun iyan egkesuatan din su kenè man salà is iring dutun. 
1CO.7.37	Iyan, ke wazà mereg̵eni haazà is rag̵a ne maambe en ke kenè din ibpeesawa su zeyzey heini, asal, egkehimu zin is diyà te g̵ehinawa zin. 
1CO.7.38	Meupiya ke ibpeesawa zin haazà is anak din, iyan, meupiya zaan ke kenè din ibpeesawa.
1CO.7.39	Ne ke zuen bahi he zuen esawa zin, kenà egkehimu he edsuwayan din haazà is esawa zin. Iyan, emun ebpatey is esawa zin, ne egkehimu ke ebpeesawa sikandin ebpeuman te egkesuatan din he maama, iyan, kinahanglan he iyan ebpekeesawa kandin is tumutuu te Nengazen tew. 
1CO.7.40	Iyan, meupiya pa is kebpekesavuk dutun te vahi ke kenè en sikandin ebpeesawa. Kediey zà he isip heini, iyan, edtuuwan ku he impinted kediey heini te Wag̵as he Mulin-ulin.
1CO.8.1	Ne mehitenged te insè niw ke idtug̵ut be kenitew te menge tumutuu ke egkeenen tew is usa he impemuhat diyà te menge tarù he ed-ezapen, netuenan tew te langun he heini is menge tarù he ed-ezapen ne wazè dan gehem kenitew. Ne minsan ke netuenan ta he wazà gehem dan kenita, egkehimu he ebpegalbu ki tenged kayi te netuenan ta emun wazà heini metueni te menge zuma ta. Umba egkeg̵iyen ku heini su kenè ki ebpeketavang te menge zuma ta pinaag̵i zà te netuenan ta, kekenà, pinaag̵i te g̵ag̵ew ta kandan. 
1CO.8.2	Is etew he kunaan din ke zekelè en is netuenan din, is hustu he ibpesavut pezem kandin te Megbevayà, wazè din pa metueni. 
1CO.8.3	Ne haazà mulà is etew he mahal ziyà te gehinawa zin is Megbevayà, iyan sikandin kes migkag̵i te Megbevayà he g̵aked din.
1CO.8.4	Ne mehitenged te kegkaan te usa he impemuhat duen te menge tarù he ed-ezapen, netuenan tew he kenè man Megbevayà is iring dutun su sebsevaha zà is tutuu he Megbevayà. 
1CO.8.5	Mezakel utew is menge tarù he megbevayà he ed-ezapen te menge etew ne egkeg̵iyen te menge etew he ziyà ed-ubpà haazà is menge megbevayà te langit wey zini te tanà, ne edhimuwen dan he menge ziwata zan wey menge egalen dan. 
1CO.8.6	Ne minsan pa zutun, sikitew, netuenan tew mulà he sebsevaha zà is kenitew he Megbevayà he iyan Amey tew he nenlimbag te minsan hengkey. Iyan sikandin edlingahaan tew te minsan hengkey he timpu. Ne sebsevaha zà daan is Nengazen tew he iyan si Jesu Kristu. Pinaag̵i kandin nelimbag is minsan hengkey, ne pinaag̵i zaan kandin mibeg̵ayan kiw en te veg̵u en he untung.
1CO.8.7	Iyan, duen menge zuma tew he tumutuu he wazà mesayud he wazà gehem te tarù he Megbevayà diyà te kandan. Ne utew mereg̵en kandan is ked-ewai zan te imbilinbilin kandan he tuluuwen mehitenged te tarù he megbevayà. Ne emun egkaan dan te egkeenen he impemuhat, iyan egketag̵ù te isip dan he neketampu zan dutun te ked-ezapa te tarù he megbevayà. Ne tenged kayi ebpekezezaat te g̵ehinawa zan su kunaan dan ke nekesalè dan su nekekaan dan te usa he impemuhat diyà te tarù he megbevayà. 
1CO.8.8	Ne sikitew, netuenan tew he kenà iyan is egkeenen tew wey is kenè tew egkeenen igkesuat te Megbevayà su emun egkaan ki te usa ne wazè din pulus diyà te Megbevayà ne emun kenè ki egkaan te usa ne iring din ded daan.
1CO.8.9	Ne minsan pa zutun kinahanglan he purungi niw isipa heini is intug̵ut en keniyu su kela ke tenged keniyu egkesanggen is kedtuu te sevaha he wazè pa sikandin mekesavut te hustu. 
1CO.8.10	Su penenglitan, ke zuen duma ta he wazà sikandin mekesavut te hustu, ne sikita is nekesavut mulà, neehè ki zin is egkaan dutun te valey he zutun ed-ezapen is tarù he megbevayà, ne egkeuwit sikandin ne edtampu zaan sikandin he egkaan, iyan, egkepenulayan is isip din su kunaan din ke tutuu he ed-ezapen haazà is ed-ezapen dan dutun. 
1CO.8.11	Ne tenged te nesavut ta he kenà tutuu he ed-ezapen haazà is mibpemuhatan, nezeetan heini is duma ta he midlibri te silut pinaag̵i te kebpatey ni Kristu. 
1CO.8.12	Ne emun pinaag̵i kayi te ulaula ta ebmesakit is gehinawa te menge zuma ta he tumutuu, nekesalè ki ziyà te kandan ne nekesalè ki zaan diyà te ki Kristu. 
1CO.8.13	Ne emun egkehimu he egkepenulayan is duma ku he tumutuu pinaag̵i te kegkaan ku te usa, ne kenà ad maan te minsan keenu egkaan te usa.
1CO.9.1	Intug̵ut kedì he iyan a ebayàbayà te ebeelan ku su zuen ku keg̵ehem te kegkeepustul. Iyan inggerari kedì he epustul su mibpaahà kedì dengan si Jesus is Nengazen tew. Ne kenà dutun dà taman su pinaag̵i kedì nemeketuu kew te Nengazen. 
1CO.9.2	Ne minsan ke kenà ebpeketuu is duma he epustul a, sikiyu is diyan te Kurintu, netuenan niw en he epustul a su kenà egketarù he pinaag̵i kedì mibeg̵ayan kew en te veg̵u en he untung. 
1CO.9.3	Ne is menge etew he egkesuat he edsusi te menge ulaula ku iyan tavak ku kandan is: 
1CO.9.4	mezaat be ke ebuyuen ku is egkeenen ku wey ed-inumen ku ziyà te menge tumutuu he ebpekezawat te ibpenurù ku? Kenà mezaat. 
1CO.9.5	Ne mezaat be zaan ke ed-iringan ku is menge zuma he epustul wey is menge hazi ni Jesus wey si Pedro zaan su pudu zan duen esawa he tumutuu he edumahan dan ke edhipanew zan? Kenà daan mezaat. 
1CO.9.6	Ne egkehimu ve he iyan key zà ki Bernabe wazè din ketenged te kebuyù te igkeuyag dey ziyà te ebpekezawat te menge penurù dey? 
1CO.9.7	Penenglitan, is sundaru, egkehimu ve ke kenà sikandin ebeg̵ayan te egkeg̵astu zin? Kenà egkehimu. Kenà daan egkehimu he kenà ebpekekaan is teg̵ipinemula zutun te veg̵as te pinemula zin. Ne iring din ded daan is ed-elima te kerehidu su zuen din egkepupulus tenged dutun.
1CO.9.8	Menge ketezengan heini he zini zà ebpuun te menge ulaula tew te menusiyà, iyan, iyan gihapun ibpenurù te kesug̵uan. 
1CO.9.9	Su insug̵ù dengan ni Moises he, “Is ibpeg̵unas he vaka, ne kinahanglan he kenè niw ebusalan.” Ne kenè ta ed-isipen he iyan dà egkeg̵iyen te Megbevayà kayi is menge vaka, 
1CO.9.10	su siguradu elin key zaan egkeg̵iyen din dutun. Su umba edhag̵ù is edadu wey is ed-eg̵ani su ebpeebuten te uman sevaha kandan he zuen egkekuwa zan dutun te abut te tanà. 
1CO.9.11	Ne iring din daan, is impemula zey ziyan te keniyu, ne zuen pulus din te wazà pidtemanan. Ne kenè be egkehimu he zuen ebpeebuten dey ziyan te keniyu he igkeuyag dey he kayi zà te kelibutan is pulus din? 
1CO.9.12	Su ke egkehimu ke zuen ebpeebuten he igkeuyag te menge zuma he ebpenurù diyan, iyan key pe be kenà mebpaabut daan te lavew pa he zekelà.
1CO.9.12	Ne minsan pa te iyan heini ketezengan, wazè key mebuyù diyan te keniyu su kela ke zuen egkag̵i he ibpenapì dey zà is baal zey ziyan. Ed-entusen dey is minsan hengkey su kenè dey egkesuatan he mesanggen is kedsengyawa te Meupiya he Tudtulanen mehitenged ki Kristu. 
1CO.9.13	Siguradu netuenan niw he haazà is menge etew he ebaal ziyà te simbahan he Valey te Megbevayà, ne zutun dan egkuwaa is egkeenen dan. Ne is menge memumuhat daan he ebpemuhat dutun, ne egkezawat dan daan is bahin dan dutun te impemuhat. 
1CO.9.14	Ne iring din ded daan is intelaan dengan te Nengazen tew su migkag̵i zin he kinahanglan he edsuhulan is ebpenurù te Meupiya he Tudtulanen te menge ebpepenurù kandin.
1CO.9.15	Ne minsan pa te egkehimu he egkekuwa ku is igkeuyag ku zutun te ebpepenurù kedì, wazà a mebuyù diyà te minsan hentei. Ne kenà a zaan ebuyù guntaan diyan te keniyu. Deyzey pa ke egkeumes a te vitil kenà te mekevuyù a su utew ku egkesuati he kenà maawà is igkezantal ku he iyan is: wazè ku mesanggen is kedsengyawa te Meupiya he Tudtulanen. 
1CO.9.16	Ne kenà egkehimu he idantal ku is kedsengyawa ku te Meupiya he Tudtulanen su intelaan kedì te Nengazen heini, ne kenà egkehimu he kenè ku edtumanen. Meveg̵at is silut din kedì ke kenè ku idsangyew is Meupiya he Tudtulanen. 
1CO.9.17	Emun kediey zà he isip is kedsengyawa ku, ne egkehimu he edsuhulan a, iyan, geina te intelaan kedì te Megbevayà tenged te sulug̵uen e zin dà ne kinahanglan he edtumanen ku tenged dà te insarig din heini kediey. 
1CO.9.18	Ne hengkey ve is suhul ku kayi? Iyan suhul ku kayi is: egkehimu he ibpesavut ku is Meupiya he Tudtulanen te wazà bayad diyà te menge etew minsan pa te zuen ku ketenged te kebuyù te igkeuyag ku.
1CO.9.19	Ne kenà duen dà taman su minsan pa te kenà dait he edsugsug̵uen a te minsan hentei su kenè e man uripen te minsan hentei, egkesuatan ku he mehimu a he sulug̵uen te minsan hentei su wey mehimu he meketuu ki Jesus is utew mezakel he menge etew. 
1CO.9.20	Ne tenged kayi emun diyà a te menge Hudiyu, ne hinudiyu zaan dutun is menge ulaula ku su wey maag̵ak sikandan ne meketuu sikandan. Ne minsan pa te kenè e en dizalem te kesug̵uan he imbilinbilin ni Moises diyà te menge Hudiyu, edtumanen ku g̵ihapun su wey ku maag̵ak sikandan ne ebpeketuu sikandan ki Jesus. 
1CO.9.21	Ne ziyà te menge etew he kenà menge Hudiyu, emun iyan sikandan menge zuma ku ne kenè ku en maan ed-ul-ulahan is kesug̵uan he ebentayan te menge Hudiyu su ed-ul-ulahan ku is menge ulaula te kenà menge Hudiyu su wey ku sikandan maag̵ak ne ebpeketuu zan ki Jesus. Wazè ku engkezi is menge sug̵ù te Megbevayà su edtumanen ku is menge sug̵ù ni Kristu. 
1CO.9.22	Ne haazà is menge tumutuu he wazà sikandan mekesavut te hustu, egkehimu a he iring kandan ne kenè ku idteg̵el is kediey he egkesuatan su wey pinaag̵i kedì meheg̵et is kedtuu zan. Ne zuen te kada sevaha he ebpenudtulan ku te Lalag te Megbevayà, ebpen-ahaan ku is paag̵i he engayan kandin su wey ku maag̵ak sikandin ne ebpeketuu sikandin ki Jesus.
1CO.9.23	Umba ebeelan ku heini su wey mesangyew is Meupiya he Tudtulanen ne wey a zaan mekeambit te menge tuvad he impenaad kenitew pinaag̵i te Meupiya he Tudtulanen. 
1CO.9.24	Netuenan niw he ke zuen lumbaan ne mezakel is ebpekibanggà, iyan, sevaha zà is ebpekezaag ne iyan edsuhulan. Ne sikiyu is tumutuu ki Jesus, iringi niw is edlumbà su wey kew mesuhuli keuzemà te Megbevayà. 
1CO.9.25	Ne sikan is idlumbà, edhag̵ù sikandin su wey melumbad is lawa zin. Iyan id-ul-ulaha zin kayi su wey zin mezawat is suhul he melemu egkeawà is pulus din. Ne sikitew is tumutuu, edhag̵ù kiw zaan kayi te kedsundan tew te Nengazen su wey tew mezawat is suhul he kenà mulà egkeawà is pulus din te wazà pidtemanan. 
1CO.9.26	Umba ed-iringan ku is idlumbà he edlelagdeng diyà te edungguan su kenà a ed-awà kayi te hustu he ibayà. Ne kayi te kebpenurua ku te menge etew, ed-iringan ku zaan is beksidur he pirmi ebpekesug̵at is sumbag din su wey layun mekesug̵at is menge lalag ku. 
1CO.9.27	Ne heini is lawa ku, ke zuen mezaat he suat din, ne edhimuwen ku is taman te egkehimu ku su wey ku meeg̵en su kela ke, siak is nekepenurù te zuma, ne iyan a kenà egkesuhulan keuzemà te Megbevayà.
1CO.10.1	Egkesuatan ku, menge suled, he metueni niw ke hengkey is neulaula zengan te menge kepuun dey te menge Hudiyu he nemenduma ki Moises. Su mibpeyungan sikandan te g̵apun he iyan tuus he mibulus diyà te kandan is Megbevayà, ne midrapas dan is dag̵at he migngezanan te Merig̵à, ne wazà nelened kandan. 
1CO.10.2	Ne heini is neulaula zan, ne iring te nebewtismuwan sikandan pinaag̵i zutun te g̵apun wey zag̵at su wey zan mekesundan ki Moises. 
1CO.10.3	Ne sikandan is langun, ne nekekaan dan te egkeenen he imbeg̵ey te Megbevayà 
1CO.10.4	ne nekeinum dan te inumen he imbeg̵ey zin daan su is langun te sikandan, ne nekeinum te wahig he ebpuun diyà te vatu he impaahà kandan te Megbevayà. Ne haazà is batu, ne iyan si Kristu he kenà edsuwey kandan. 
1CO.10.5	Ne minsan pa te zekelà is tavang kandan te Megbevayà, wazà ikesuat te Megbevayà is ulaula te kezekelan kandan, ne tenged kayi nemematey zan dutun te tanà he mezelag ed-uzani he imbayè dan.
1CO.10.6	Umba nehitavù diyà te kandan heini is langun su wey kiw meleg̵uyi ke hengkey is egkehitavù kenitew ke egkesuatan tew te ed-ulaula is iring te mid-ulaula zan he mezaat. 
1CO.10.7	Kenè tew ed-ezapen is kenà hustu he ed-ezapen he iyan ulaula zan dengan su zuen insurat he Lalag te Megbevayà he edhenduen te, “Mid-erungutan dan su egkeenen dan wey ed-inumen dan is impemuhat dan, ne neipus haazà ne midsayew zan.” 
1CO.10.8	Ne elin daan mid-ulaula zan dutun is egkevuten dan is kenè dan esawa. Ne sikitew, kenè tew heini ed-iringan su midsilutan sikandan te Megbevayà ne keluwaan wey tetelu he libu is nemematey kandan te sengeandew zà. 
1CO.10.9	Ne kenè tew zaan egezaman is ked-entusa kenitew te Megbevayà su iyan heini mid-ulaula te zuma kandan ne iyan silut kandan dutun is: mibpendunghul sikandan te menge uled ne nemematey zan. 
1CO.10.10	Ne kenè tew zaan edtemudmuzan is menge egalen he imbeg̵ey kenitew te Megbevayà su iyan mid-ulaula te zuma kandan ne zutun duen belinsug̵uen he midsug̵ù te Megbevayà he ibpehimatey kandan.
1CO.10.11	Umba neulaula heini is langun su wey metueni te langun he kenà iyan haazà ulaula he egkesuatan te Megbevayà. Ne insurat daan heini su wey ikepenurù kenitew he edsilutan te Megbevayà is ed-ulaula te iring kayi. Su sikitew, meg̵aan tew en egkeumahi is kegketuman te langun he nengetagnà dengan.
1CO.10.12	Ne tenged kayi, haazà is etew he egkeisip din he mezesen en is kedtuu zin, ne kinahanglan he purungi zin pa heg̵eta is kedtuu zin su kela ke mekesalà sikandin gihapun. 
1CO.10.13	Is minsan hengkey he ibpenuley kenita ni Setanas, ne kenà beg̵u su layun din en ibpenuley te menusiyà is iring dutun. Iyan, egkeserig̵an ta is Megbevayà su kenè din idtug̵ut he ebpenulayan ki te subra te egkeantus ta. Layun din ibeg̵ey kenitew is kelig-en su wey zuen paag̵i te kedlikayi ta he kenè ki mekeulaula te mezaat.
1CO.10.14	Ne tenged kayi, menge suled, likayi niw is ked-ezapa te kenà tutuu he megbevayà. 
1CO.10.15	Sikiyu, ne metau kew he ed-isip, umba, isipa niw heini is egkeg̵iyen ku. 
1CO.10.16	Sikitew is menge tumutuu, emun edtig̵um kiw su edtumanen tew is kedtenuzi te kebpatey ni Kristu, duen ed-inumen tew he ebpeselematan tew te Megbevayà. Tuus heini he mibpelisan kiw en te lengesa ni Kristu. Ne is supas he ebpenebtevien tew ne egkeenen tew, kebpekeambit tew heini te lawa ni Kristu. 
1CO.10.17	Ne g̵eina te sevaha zà is supas he iyan si Kristu, minsan pa ke mezakel kiw, nesevaha kiw g̵ihapun su pudu kiw ebpekekaan dutun te sevaha he supas.
1CO.10.18	Isipa niw is ulaula te menge Hudiyu su is kada sevaha kandan he egkaan duen te impemuhat duen te vangkù diyà te etuvangan te Megbevayà, ne pinaag̵i te kegkaan dan nekelapik en sikandan te ked-azap te Megbevayà. 
1CO.10.19	Iyan ibpesavut ku kayi is: baal zà te etew is ledawan he ed-ezapen te menge etew ne ke zuen egkeenen he ibpemuhat dutun, ne egkeenen dà duen su kenà tutuu he ed-ezapen haazà is ledawan. 
1CO.10.20	Ne minsan pa zutun kenà iyan dà ed-ezapen dan dutun is ledawan, kekenà, elin is menge mezaat he mulin-ulin, kenà iyan is tutuu he Megbevayà. Ne kenè ku egkesuatan he mekelapik kew te ed-azap te menge mezaat he mulin-ulin. 
1CO.10.21	Sikitew is tumutuu, emun edtuman ki en duen te intelaan he Idlavung te Nengazen, ne kenà egkehimu he ed-inum ki wey egkaan ki zaan duen te impemuhat te kenà menge tumutuu ziyà te menge mezaat he mulin-ulin su ebpekeiring te zuen tew kebpekid-upakat te menge mezaat he mulin-ulin. 
1CO.10.22	Ne kenà meupiya he mepauk kenitew is Nengazen. Kunaan niw vuwa ke ebpekesukul kew kandin.
1CO.10.23	Egkehimu, kun, he ed-ul-ulahan tew is minsan hengkey he meupiya. Ne venar iyan heeyan. Iyan, bahin kediey, iyan egkekag̵i ku is: mezakel is kenà meupiya he ed-ul-ulahan su kenà ebpeketavang. Minsan pa te egkehimu he ed-ul-ulahan tew is minsan hengkey, mezakel is ed-ul-ulahan he kenà ebpekeheg̵et te kedtuu te menge zuma tew. 
1CO.10.24	Ne kinahanglan he kenè tew iyan dà ed-isipen ke hengkey is igkezeyzey te kenitew zà he keugelingen he kebpekesavuk, kekenà, kinahanglan he ed-isipen tew zaan ke hengkey is kegkepurungi tew te menge zuma tew.
1CO.10.25	Na. Egkehimu he egkeenen ta is minsan hengkey he usa he imbelegyà diyà te mirkadu, iyan, kenè ta id-insà ke impemuhat be wey ke wazà su wey wazà ibmesakit te g̵ehinawa ta ke egkeenen ta. 
1CO.10.26	Umba egkeg̵iyen ku heini su zuen insurat he Lalag te Megbevayà he edhenduen te, “Is tivuuk he kelibutan wey is langun he tag̵ù din, ne azen te Megbevayà.”
1CO.10.27	Ne ke zuen etew he wazà medtuu te Nengazen tew ne ibpekaan ke zin diyà te valey zin ne ke edhendiyè ka, egkehimu he egkeenen nu is idhenat din kenikew zutun, asal kenè nu iinsà ke impemuhat be wey ke wazà su wey kenà ibmesakit haazà te g̵ehinawa nu ke ingkepemuhat haazà. 
1CO.10.28+1CO.10.29	Iyan, ke zuen tumutuu he egkag̵i te, “Impemuhat heini is idsezè ta te ledawan,” ne kenè ka zutun kaan te idsezà su kela ke egkelenew sikandin he egkaan duen, ne ibmesakit te g̵ehinawa kayi te zuma nu he tumutuu ke egkeenen nu haazà.
1CO.10.28+1CO.10.29	Ne siguradu zuen ebpekeinsà te, “Emun egkehimu he ed-ul-ulahan ku is minsan hengkey, maan is edlikayan ku is ulaula he kunaan ke mezaat te menge etew he wazà mekesavut te hustu? 
1CO.10.30	Penenglitan,” ke sikandin, “ke ebpeselematan ku te Megbevayà is egkeenen ku, maan is egkeg̵iyen te zuma he mezaat he ulaula is kegkeena ku te mibpeselematan ku?”
1CO.10.31	Ne iyan tavak ku zutun is: minsan hengkey he ed-ul-ulahan niw, te kegkaan niw wey te ked-inum niw, ne kinahanglan he iyan id-ul-ulaha niw zutun su wey mezalig is Megbevayà tenged te ulaula niw. 
1CO.10.32	Tenged kayi, kinahanglan he wazà minsan hengkey he ulaula niw he ibmesakit te g̵ehinawa te minsan hentei he etew, Hudiyu se kenà Hudiyu wey menge zuma niw he tumutuu te Megbevayà. 
1CO.10.33	Siak, ebpen-ahaan ku layun is paag̵i su wey meketavang te minsan hentei is menge ulaula ku. Kenè ku iyan ebpen-ahaan is kediey he igkezeyzey, kekenà, iyan is igkezeyzey te langun he menge zuma he etew. Umba ebeelan ku heini su wey meketuu sikandan ne melibri sikandan te silut.
1CO.11.1	Ne tenged dutun, menge suled, iringi niw is ed-ul-ulahan ku, iring te ed-iringan ku zaan is mid-ulaula zengan ni Kristu.
1CO.11.2	Duen ed-ul-ulahan niw he layun ku egkeg̵iya he utew meupiya he iyan is: wazè a keniyu melipati ne is impenurù ku keniyu ne edtumanen niw layun. 
1CO.11.3	Ne zuen ku pa ibpesavut keniyu. Iyan is: iyan ebayàbayà te maama si Kristu. Ne is maama, ebeyveyaan din is esawa zin ne iyan ebayàbayà ki Kristu is Megbevayà. 
1CO.11.4	Ne tenged kayi, ke edtig̵um kew ziyà te simbahan ke zuen maama he ed-ampù wey ke edseysayen din be is impesavut kandin te Megbevayà, kinahanglan he puwasa zin is kalù din ke egkekalù sikandin su emun kenè din ebpuwasen haazà ne henduen be te kenà iyan si Kristu is ebayàbayà kandin. 
1CO.11.5	Ne ke zuen bahi he ed-ampù, wey ke edseysayen din be is impesavut kandin te Megbevayà, ne kinahanglan he zuen lembung te ulu zin su emun wazà, ne utew heini igkeeled te esawa zin he ebayàbayà kandin. 
1CO.11.6	Su emun wazà lembung te ulu zin ne zeyzey ke ebengulan sikandin. Ne utew igkeeled te vahi ke ebpealut wey ke ebengulan. Ne emun egkeeled sikandin he ebengulan kinahanglan he zuen lembung te ulu zin. 
1CO.11.7	Is maama mulà, ne kenà kinahanglan he egkekalù ke ed-ampù su alung sikandin te zagwey wey g̵ehem te Megbevayà. Ne is bahi, alung sikandin te zagwey te maama.
1CO.11.8	Umba egkeg̵iyen ku heini su haazà is nehuna he maama, ne wazà ianak te vahi, kekenà, midlimbag te Megbevayà. Ne haazà is nehuna he vahi, ne mibeelan te Megbevayà puun duen te lawa te nehuna he maama. 
1CO.11.9	Ne iyan inlimbag̵a te Megbevayà te maama su kenà te wey zuen duma te vahi, kekenà, midlimbag din is bahi su wey zuen duma te maama. 
1CO.11.10	Ne tenged kayi kinahanglan he zuen lembung te ulu te vahi su wey metueni te minsan menge velinsug̵uen te Megbevayà diyà te langit he ebpezumazuma is bahi te egkeg̵iyen te esawa zin. 
1CO.11.11	Ne minsan pa zutun, sikitew is menge tumutuu te Nengazen, maama wey se vahi, ne ebpeserserig̵è kiw. Ebpetavang is maama te vahi ne ebpetavang daan is bahi te maama. 
1CO.11.12	Su minsan pa ke ebpuun is nehuna he vahi zutun te lawa te nehuna he maama, iyan, guntaan id-anak is maama te vahi, asal, diyà ebpuun is minsan hengkey te Megbevayà.
1CO.11.13	Isipa niw man ke hengkey is meupiya. Netuenan niw en he kenà meupiya ke zuen bahi ziyà te simbahan he ed-ampù he wazà lembung te ulu zin. 
1CO.11.14	Su puun pa te zengan dà ne netuenan tew he utew igkeeled te maama ke melayat is bulvul zin he iring te vahi. 
1CO.11.15	Iyan, ke melayat is bulvul te vahi ne utew haazà meupiya he ed-ahaan. Umba imbeg̵ey kandin te Megbevayà is melayat he vulvul su wey mekelembung te ulu zin. 
1CO.11.16	Ne ke zuen minsan hentei he kenè din edewaten is kedì he sambag kayi ne iyan tavak ku is: wazà duma he vetasan he ibpenurù dey. Ne is menge zuma he tumutuu ziyà te minsan hendei he inged, ed-ul-ulahan dan daan heini ke edsimba zan.
1CO.11.17	Ne zuen pa egkeg̵iyen ku keniyu, ne iyan is: kenè ku egkesuatan is ulaula niw emun edtig̵um kew su kenà egkeheg̵et is kedtuu niw pinaag̵i te kedtig̵um niw, kekenà, henduen be te egkehugkà. 
1CO.11.18	Nezineg ku he emun edtig̵um kew egkengevahinbahin kew ziyan ne ebpekunkuntedehè kew. Ne malu a kayi ebpeketuu. 
1CO.11.19	Kinahanglan buwa he iyan heini egkehitavù keniyu ziyan su wey metueni ke hentei keniyu is egkeserig̵an te Megbevayà. 
1CO.11.20	Heeyan is kedtig̵um niw te kegkaan, kenà iyan paag̵i te kedtumana te Idlavung te Nengazen. 
1CO.11.21	Umba egkeg̵iyen ku heini su zuen kun duma keniyu he leg̵ezen ne edhuna zan kun egkaan ne kenè dan edsemaan is menge zuma zan ne tenged dutun egkengevitil is duma. Ne kenà iyan dà haazà su ebpemelelangut is duma! 
1CO.11.22	Maan is kenè kew ziyà egkaan te menge valey niw? Tenged keniyu te menge leg̵ezen egkengeeled is menge zuma niw he egkeayuayu ne egkezeetan niw is dengeg te tivuuk he tumutuu ziyan. Kunaan niw vuwa ke kenà utew ku igkeepes is ulaula niw he iring kayi! Kenè ku iyan egkesuatan is mid-ulaula niw. 
1CO.11.23	Umba egkeg̵iyen ku heini su is impenurù kediey te Nengazen, ne iyan daan impenurù ku diyan te keniyu. Iyan is: dutun te kezukileman te ked-ekali te Nengazen tew he si Jesus, hein edlavung dan, ne migkuwa ni Jesus is supas, 
1CO.11.24	ne mibpeselematan din te Megbevayà, ne mibpenevìtevì din ne ke sikandin te, “Iyan heini lawa ku he ibpemuhat wey kew melibri te silut. Layun niw heini keena te iring kayi he paag̵i su wey a keniyu kenà melipati.” 
1CO.11.25	Ne zutun hein nekekaan dan en, migkuwa ni Jesus is tasa he nepenù te inumen ne ke sikandin en maan te, “Heini is inumen, ne tuus te veg̵u en he paag̵i te kegkelibri he midtukud te Megbevayà ne egkehimu heini pinaag̵i te lengesa ku he ibpaag̵as. Ne emun ed-inumen niw heini is inumen te minsan keenu he timpu isipa a keniyu,” ke si Jesus. 
1CO.11.26	Ne taman te kenè pa ebpekelikù is Nengazen tew he si Jesus, emun ed-inumen niw heini is inumen wey egkeenen niw heini is supas, igkepeehè niw is kedsarig niw te kebpatey zin.
1CO.11.27	Ne ke zuen egkaan kayi te supas te Nengazen ne ed-inum kayi te inumen din ne kenè din idtag̵ù diyà te g̵ehinawa zin ke hengkey is tutuu he kehulug̵an kayi, ne nekesalè en sikandin diyà te Nengazen tew su wazè din tehuza is lawa wey is lengesa te Nengazen. 
1CO.11.28	Ne tenged dutun kinahanglan he susiya te kada sevaha is kandin he g̵ehinawa ke tutuu ve is kedsarig din te kebpatey ni Jesus ne human egkehimu he egkaan wey ed-inum sikandin. 
1CO.11.29	Su ke wazè din isipa he alung te lawa wey lengesa ni Jesus haazà is ed-inumen din wey egkeenen din ne edsilutan sikandin te Megbevayà. 
1CO.11.30	Iyan heini hinungdan ke maan is egkezeruwan is mezakel keniyu. Mezakel zaan diyan is menge meluya is lawa zan ne mezakel zaan is nemematey su silut te Megbevayà. 
1CO.11.31	Emun edsusiyen ta is kenita he g̵ehinawa, kenè ki en edsilutan te Megbevayà. 
1CO.11.32	Iyan, is Megbevayà, edsusiyen kiw zin guntaan is menge tumutuu ne edsilutan kiw zin su wey kiw mepenurù. Ne zutun kenè kiw zin en egkesilutan keuzemà ragkes te menge kelibutanen he etew he wazà medtuu kandin.
1CO.11.33	Na, menge suled ku, emun edtig̵um kew te kegkaan te Idlavung te Nengazen, teg̵azi niw is menge zuma niw. 
1CO.11.34	Ne ke zuen egkevitil, kinahanglan he ziyà sikandin mebpekehantey te valey zin su wey kenè kew mesiluti te Nengazen ke egkesupak niw is intelaan din mehitenged dutun te kedtig̵um niw.
1CO.11.34	Ne zuen pa zuma he selembag̵an ku keniyu, ne wey ku en heini edseysaya ke ebpekeuma a ziyan.
1CO.12.1	Menge suled, egkesuatan ku he mepurung niw mesavut ke hengkey sikan is menge ketau he imbeg̵ey keniyu te Wag̵as he Mulin-ulin. 
1CO.12.2	Netuenan niw he zengan te wazè kew pa meketuu ki Jesus ne zuen ebpengelintau keniyu he mekeazap kew te menge ledawan, ne pinaag̵i kayi te menge wazè dan gehinawa he ledawan ne layun egketazin dengan is menge isip niw. 
1CO.12.3	Ne tenged kayi ibpesavut ku zaan keniyu he ke zuen etew he ed-ulinan te Wag̵as he Mulin-ulin, kenà egkehimu he egkeg̵iyen din he zait he edrewaken si Jesus, ne iring din ded daan kenà egkehimu he egkeg̵iyen din he Nengazen din si Jesus emun kenà pinaag̵i te ked-ulini kandin te Wag̵as he Mulin-ulin.
1CO.12.4	Ne haazà is menge ketau he ibeg̵ey kenitew te Wag̵as he Mulin-ulin, ne kenà ed-iiring-iring, iyan, sevaha zà is puunè dan he iyan is Wag̵as he Mulin-ulin. 
1CO.12.5	Ne kenà daan ed-iiring-iring is ebpeveelan te Megbevayà te kada sevaha kenitew, iyan, umba edtumanen tew su wey tew mepenunuat sikandin is sebsevaha zà he Nengazen. 
1CO.12.6	Sikitew is tumutuu, mezakel is ebpeveelan kenitew, iyan, iyan ed-ulin te kada sevaha kenitew is Megbevayà wey mehimu te kada sevaha is ebpeveelan kandin. 
1CO.12.7	Ne kada sevaha kenitew te menge tumutuu, ne zuen imbeg̵ey kandin he ketau he iyan tuus he mid-ulinan sikandin te Wag̵as he Mulin-ulin. Umba imbeg̵ey haazà diyà te kandin su wey zin metevangi is menge zuma zin he tumutuu. 
1CO.12.8	Ne ziyà te zuma ibeg̵ey pinaag̵i te Wag̵as he Mulin-ulin is ketau te kedseysey te tutuu he tuluuwen; ne ziyà te zuma pa ibeg̵ey pinaag̵i te g̵ehem te Wag̵as he Mulin-ulin is ketau te kedseysey te memezalem he ibpepenurù te Megbevayà. 
1CO.12.9	Ne ziyà te zuma pa ne ibeg̵ey is utew meheg̵et he kedtuu ne is duma, ne ebeg̵ayan te g̵ehem su wey zin mevewii is menge egkengezeruwan. Ne egkehimu zan is iring kayi su iyan gihapun ed-ulin kandan is Wag̵as he Mulin-ulin. 
1CO.12.10	Ne ziyè pa te sevaha, ibeg̵ey zaan te Wag̵as he Mulin-ulin is gehem wey mekehimu sikandin te menge egkengein-inuwan; ne ziyà te zuma pa ibeg̵ey is ketau te kedseysaya te impesavut kandin te Megbevayà; ne te zuma pa ibeg̵ey kandin is kegketueni te ed-ulin, ke ebpuun be te Megbevayà is ed-ulin wey ke mezaat he mulin-ulin ve haazà. Ne zuen daan menge etew he ebeg̵ayan te Megbevayà te ketau te kegkag̵i te kineg̵iyan he kenè dan egketuenan. Ne zuen daan menge etew he ibeg̵ey kandan is ketau te kedluwas duen te egkeg̵iyen kayi. 
1CO.12.11	Ne is langun kayi he menge ketau, ne ziyà ebpuun te Wag̵as he Mulin-ulin, minsan pa kayi te wazà med-iring-iring he ketau he ibeg̵ey zin sumalà is gustu zin he ibeg̵ey ziyà te kada sevaha.
1CO.12.12	Ne minsan pa te kenà ed-iiring-iring is ketau he imbeg̵ey kenitew te kada sevaha, nesevaha kiw g̵ihapun su iring kiw te sevaha zà he lawa ni Kristu he mezakel is menge parti zin. 
1CO.12.13	Ne sikitew is langun, Hudiyu se kenà Hudiyu, sulug̵uen se kenà sulug̵uen, ne pudu kiw mibewtismuwan te sevaha zà he Wag̵as he Mulin-ulin; ne pinaag̵i kayi nehimu kiw en he sevaha zà he lawa, ne mid-ulinan kiw pudu te sevaha zà he Wag̵as he Mulin-ulin.
1CO.12.14	Is lawa te etew ne sevaha zà he lawa, iyan, mezakel is menge parti zin. 
1CO.12.15	Penenglitan ke ebpekekag̵i is paa, ne ke sikandin te, “Kenà a parti te lawa su kenè e man belad.” Ne minsan pa ke iyan heini egkekag̵i zin ne kenà egkehimu he kenà parti te lawa is paa. 
1CO.12.16	Ne ke egkag̵i zaan is telinga ne ke sikandin te, “Siak, kenà a parti kayi te lawa su kenè e man mata.” Ne minsan pa zaan ke iyan heini egkekag̵i zin, parti zed gihapun sikandin te lawa. 
1CO.12.17	Su emun ke pudu mata is lawa te etew ne kenà sikandin ebpekezineg. Ne emun pudu telinga, ne kenà ebpekehazek. 
1CO.12.18	Meupiya su kenà iring dutun is kedlimbag̵a te Megbevayà su te kedlimbag̵a zin te etew, midlimbag din dutun te lawa te etew is langun he kenà ed-iiring-iring he egkinehenglanen din sumalà is egkesuatan te Megbevayà. 
1CO.12.19	Su wazà lawa he sevaha zà he parti. 
1CO.12.20	Is lawa ta he midlimbag te Megbevayà, ne mezakel he parti, iyan, sebsevaha g̵ihapun he lawa.
1CO.12.21	Ne tenged kayi kenà egkehimu he egkag̵i is mata ziyà te velad te, “Sikew is belad, kenè ku sikew egkinehenglanen!” Ne iring din ded daan su is ulu, ne kenà egkehimu he egkag̵i ziyà te paa te, “Sikew is paa, kenè ku sikew egkinehenglanen.” 
1CO.12.22	Su kenà egkehimu ke kenè ta egkeg̵amit haazà is menge parti te lawa ta he kunaan ta ke wazè ta zuen egkeg̵emitan. 
1CO.12.23	Ne is menge parti he iring kayi, iyan ebpurungan ta. Ne haazà is menge parti te lawa ta he kenà meupiya ke ed-ahaan, ne edtembunan ta te bisti. 
1CO.12.24	Ne haazà, kenè en pezem kinahanglan he edtembunan pa maan is parti te lawa he meupiya en he ed-ahaan. Umba iring kayi is kebeeli te Megbevayà te lawa ta su wey ta utew mepurungi is menge parti te lawa ta he henduen be te wazè din utew pulus. 
1CO.12.25	Midhimu te Megbevayà is menge parti te lawa ta su wey zan mesevaha ne pinaag̵i zutun ebpekedtetevangè dan. 
1CO.12.26	Ne ke egkezeruwan is sengeparti te lawa ta ne egkesekitan is tivuuk he lawa ta. Ne iring din ded daan ke ebpurungan is sengeparti ne igkezeyzey te tivuuk he lawa ta.
1CO.12.27	Iyan kehulug̵an kayi te langun is: sikitew is menge tumutuu, ne menge parti kiw te lawa ni Kristu. 
1CO.12.28	Ne is tivuuk he menge tumutuu, mibeg̵ayan te Megbevayà is kada sevaha te kenà ebpeked-iiring-iring he ebpeveelan din. Iyan aney he vaal zin is: mibpilì din is menge etew he midhimu zin he menge epustul. Ikezuwa, imbeg̵ey zin diyà te zuma is ketau te kedseysey te impesavut te Megbevayà. Iketelu, ne mibeg̵ayan din is duma he menge etew te ketau te kebpenurù te lalag din, ne mibeg̵ayan din is duma te g̵ehem te kebpekehimu te egkein-inuwan. Ne is duma pa ne mibeg̵ayan din te g̵ehem te kebewii te menge egkengezeruwan. Ne mibeg̵ayan din daan is duma te ketau te kedtevangi zan te menge zuma zan. Ne is duma pa, ne mibeg̵ayan din te ketau te ked-uwita zan te menge tumutuu. Ne is duma pa, mibeg̵ayan din te ketau te kegkag̵i te kineg̵iyan he kenè dan egkesavut. 
1CO.12.29	Kenà egkehimu he is langun he menge tumutuu, ne pudu menge epustul wey kenà egkehimu he ebeg̵ayan is langun te ketau te kedseysey te impesavut te Megbevayà. Ne kenà daan egkehimu he ebpenurù is langun, ne kenà daan egkehimu he ebeg̵ayan is langun te g̵ehem te kebpekehimu te egkengein-inuwan. 
1CO.12.30	Ne iring din ded daan kenà egkehimu he ebeg̵ayan is langun te g̵ehem te kebpemawì te egkengezeruwan. Ne kenà daan ebeg̵ayan is langun te ketau te kegkag̵i te kineg̵iyan he kenè din egketuenan. Ne kenà daan egkehimu he ebeg̵ayan is langun te ketau te kedluwasa te egkeg̵iyen kayi te metau he egkag̵i te kineg̵iyan he kenè din egketuenan.
1CO.12.31	Itag̵ù niw ziyà te g̵ehinawa niw he iyan hustu he ebuyuen niw ziyà te Megbevayà sikan is menge ketau he utew zekelà is pulus din. Iyan, duen pa paag̵i he utew pa zekelà is pulus din.
1CO.13.1	Minsan ke ebeg̵ayan a te ketau te kegkag̵i te menge kineg̵iyan dini te kelibutan wey minsan is kineg̵iyan te menge velinsug̵uen diyà te langit, ne kenè ku ebmahalen is menge zuma ku, wazà pulus din su iring dà haazà is kegkag̵i ku te zag̵ing te ag̵ung etawa kulingtangan. 
1CO.13.2	Ne penenglitan ke ebeg̵ayan a te ketau te kedseysey te impesavut kedì te Megbevayà, ne egkesavut ku is minsan hengkey he kenà egkesavut te zuma wey is minsan hengkey he mezalem, ne minsan ke utew mezesen is kedtuu ku ne egkehimu he egkepengelinteuwan ku he mekehalin is buntud ne segugunà edhalin, iyan, ke kenà mahal zini te g̵ehinawa ku is menge zuma ku, ne wazè ku g̵ihapun pulus. 
1CO.13.3	Minsan pa ke id-amin ku ibpemeg̵ey is menge azen ku ziyà te egkengeayuayu ne idtug̵ut ku he edtutungen is lawa ku, iyan, ke kenà mahal zini te g̵ehinawa ku is menge zuma ku, wazà daan pulus kayi te menge ulaula ku.
1CO.13.4	Iyan, emun mahal ziyà te g̵ehinawa ta is menge zuma he etew iyan heini egkeulaula ta: ebpekeantus ki te minsan hengkey he pesipala, dekelà is g̵agew ta, wazà kesina he netag̵ù te g̵ehinawa ta, kenà ki ebpegalbu wey ebpelavew, 
1CO.13.5	kenà mahawag is menge ulaula ta, kenè ta idteg̵el is kenita he egkesuatan, ne kenè ki melemu egkepauk, kekenà, utew ki melemu he ebpekepesaylu te nekesalà kenita. 
1CO.13.6	Emun mahal ziyà te g̵ehinawa ta is menge zuma he etew kenà ibmeupiya te g̵ehinawa ta is mezaat he ulaula su iyan igkelipey ta is menge metazeng he ulaula. 
1CO.13.7	Ebpekeantus ki te minsan hengkey he mereg̵en, ne kenè ta ed-isipen he mezaat is ulaula te zuma ta, kekenà, layun ki edsarig te keupiya te ulaula te zuma ta. Ne kenè ta ebelesan is ebpesipala kenita, kekenà, ebpesegdanan ta.
1CO.13.8	Haazà is ketau te kedseysey te impesavut te Megbevayà, ne zuen timpu he egkeawà. Ne haazà is ketau te kegkag̵i te selakew he kineg̵iyan, ne egkeawà daan, ne iring din ded daan haazà is kegkesavut te menge mezalem he penurù su egkeawà daan. Iyan, is kebmahala te zuma he etew he ibeg̵ey te Megbevayà, ne kenà egkeawà su wazè din pidtemanan. 
1CO.13.9	Su is menge ketau wey is kedsavut te mezalem he penurù, ne kenè pa hustu heini. 
1CO.13.10	Iyan, ke ibpesavut kenitew te Megbevayà is hustu ne zutun egkeawà haazà is kenè pa hustu.
1CO.13.11	Dengan te vatè e pa utew, ne wazè pa mehustu is pengisip ku, is kegkag̵i ku, wey is kegeg̵ehinawa ku su ulaula pa haazà te kengunguhezi. Ne g̵untaan te meg̵urang e en mid-engkezan ku en is menge zaan he ulaula te kengunguhezi. 
1CO.13.12	Ne iring din ded daan, sikita, su g̵untaan iyan dà egketuenan ta is iring te alung he egepunen he egkeehè ta ziyà te peg̵elungan. Kenè te pa egkesavut is hustu. Iyan, keuzemà, kenà alung dà is egkeehè ta, kekenà, iyan en si Jesu Kristu is egkeehè ta. Ne zutun hustu mulà is kegkesevuta ta te langun iring te is Megbevayà, hustu is kegkesevuta zin kenita.
1CO.13.13	Na, duen tetelu he ebpeveelan kenita he kenà egkeawà. Kinahanglan he edtuuwan ta is Megbevayà, kinahanglan daan he layun ta ebperetenga is kegketuman te impenaad kenita te Megbevayà, ne kinahanglan daan he ebmahalen ta is menge zuma ta. Ne is lavew he meupiya kayi te tetelu, ne iyan is kebmahala ta te menge zuma ta.
1CO.14.1	Umba, menge suled, kinahanglan he iyan niw ipehuna ziyà te g̵ehinawa niw is kebmahala niw te menge zuma niw. Ne meupiya zaan ke ebuyuen niw is menge ketau he ibeg̵ey te Wag̵as he Mulin-ulin, lavew en is kedseysaya te impesavut te Megbevayà. 
1CO.14.2	Ne emun duen ebpintezan te kineg̵iyan he kenè din egketuenan, iyan din egkelelag̵an is Megbevayà ne kenè din iyan egkelelag̵an is menge zuma zin he etew su kenè dan egkesavut is egkeg̵iyen din. Haazà is egkeg̵iyen din, ne in-ulin kandin te Wag̵as he Mulin-ulin, iyan, in-eles haazà su wazà ebpekesavut. 
1CO.14.3	Iyan, ke zuen etew he edseysayen din is impesavut kandin te Megbevayà, menge zuma zin mulà is egkelelag̵an din ne ebpeketavang heini su egkeheg̵et is kedtuu zan, ne egkesembag̵an sikandan, wey egkelig-enan is kebpekeantus dan te mereg̵en. 
1CO.14.4	Ne haazà is etew he egkag̵i te kineg̵iyan he kenè din egketuenan, kandin dà he g̵ehinawa is egketevangan din. Iyan, haazà is etew he edseysayen din is impesavut kandin te Megbevayà, egketevangan din mulà is menge zuma zin he tumutuu.
1CO.14.5	Egkesuatan ku pezem he ikeveg̵ey keniyu te langun is ketau te kegkag̵i te kineg̵iyan he kenè niw egketuenan, iyan, utew pezem deyzey ke igkeveg̵ey keniyu is ketau te kedseysey te ibpesavut te Megbevayà. Su zekelà is pulus te kedseysey te ibpesavut te Megbevayà, kenà te kegkag̵i te kineg̵iyan he kenà egketuenan, asal, duen ded daan pulus kayi ke zuen ebpekeluwas su zutun ebpeketavang te langun he menge tumutuu haazà is egkeg̵iyen. 
1CO.14.6	Ne penenglitan, menge suled, ke ebpekeuma a ziyan ne iyan dà egkeg̵iyen ku keniyu is pinaag̵i zà te kineg̵iyan he kenè niw egketuenan, hengkey is pulus din? Deyzey ke idseysey ku keniyu is impesavut kedì te Megbevayà ne emun kenà haazà, ne kinahanglan he zuen ibpenurù ku keniyu he tuluuwen wey ke penurù be he impesavut kedì, ne human duen pulus te egkeg̵iyen ku.
1CO.14.7	Su penenglitan, is menge belvelayen he edag̵ing, ke zuen ebpemulala wey ke ebpengutiyapì be, iyan, kenè din egketuenan is ked-epad, ne kenà egkesavut te menge zuma ke hengkey is in-epad din. 
1CO.14.8	Ne iring din ded daan ke zuen sundaru he edhiyup te vudyung su ibpesavut din is menge zuma zin he ebpekidtebek dan en, iyan, ke kenà keladu is dag̵ing dutun, kenè dan egketuenan ke hengkey is ibpesavut din dutun te kedhiyup din ne kenè dan edseg̵ipaan. 
1CO.14.9	Ne sikiyu zaan, menge suled, iring kew kayi te ebpengutiyapì wey edhiyup te vudyung su emun egkag̵i kew te kineg̵iyan he wazà duen ebpekesavut, ne wazà pulus te egkeg̵iyen niw. 
1CO.14.10	Utew medmezakel is menge kineg̵iyan dini te kelibutan, ne te kada sevaha kayi zuen ebpemekesavut. 
1CO.14.11	Iyan, ke zuen ebpekidlalag kedì ne kenè ku egkesavut ke hengkey is egkeg̵iyen din, ne kenà egkehimu he ebpezumehè key su kenè key edsinevutà. 
1CO.14.12	Ne sikiyu, menge suled, geina te egkesuatan niw he meveg̵ayi kew te menge ketau he ibeg̵ey te Wag̵as he Mulin-ulin, kinahanglan he iyan niw vuyua is menge ketau he ebpekeheg̵et te kedtuu te langun niw te menge tumutuu.
1CO.14.13	Ne tenged kayi, is etew he ebpekekag̵i te kineg̵iyan he kenè din egketuenan, kinahanglan he iampù din he meveg̵ayi sikandin te ketau te kedluwas te egkeg̵iyen din. 
1CO.14.14	Su emun edlelag̵an ku is Megbevayà te kineg̵iyan he kenè ku egketuenan, ne egkehimu he ed-ampù a pinaag̵i te Wag̵as he Mulin-ulin, iyan, wazà mekeseled diyà te isip ku haazà is egkeg̵iyen te vèbè ku. 
1CO.14.15	Tenged kayi egkesuatan ku he mekeampù a he ed-ulinan te Wag̵as he Mulin-ulin, iyan, egkesuatan ku zaan he mesavut te menge zuma ku ke hengkey is egkeg̵iyen ku. Ne emun egkanta a, egkesuatan ku he ed-ulinan a is egkanta te Wag̵as he Mulin-ulin, iyan, kinahanglan daan he egkesavut haazà is egkentahan ku. 
1CO.14.16	Ne penenglitan ke edalig kew te Megbevayà he ed-ulinan kew te Wag̵as he Mulin-ulin, iyan, kenà egkesavut haazà is egkeg̵iyen niw, is etew he sikan pa edsimba, kenà sikandin ebpekepeg̵umbenar zutun te egkeg̵iyen niw su kenè din egkesavut. 
1CO.14.17	Minsan ke utew meupiya haazà is migkag̵i niw he kebpeselamati te Megbevayà, kenà ebpeketavang te kedtuu zutun te etew.
1CO.14.18	Ebpeselematan ku te Megbevayà is kebpekekag̵i ku te kineg̵iyan he wazà duen egketau. Mezakel is kediey he kegemita kayi te ketau kenà is keniyu. 
1CO.14.19	Iyan, minsan pa zutun, emun diyà a te ketig̵uman te menge tumutuu, kenè ku egemiten su meupiya pa zutun is kegkeg̵iya ku te minsan lelima zà he lalag he egkesavut he ebpeketavang te menge zuma ku, kenà is kegkeg̵iya te liblibuwen he menge lalag he kenà egkesavut.
1CO.14.20	Kinahanglan, menge suled, he kenà iring te ked-isip te menge vatà is ked-isipa niw kayi. Iyan dà ulaula te vatà he meupiya he ed-iringan, haazà is kenè dan kegketueni te ked-isip te mezaat. Iyan, kinahanglan he iring te ked-isip te meg̵urang is ked-isipa niw kayi. 
1CO.14.21	Su zuen insurat he Lalag te Megbevayà he edhenduen te,
1CO.14.21	“Edsug̵uen ku ziyan te keniyu te menge Hudiyu is menge etew he selakew is kineg̵iyan dan su kenè dan menge zuma niw he Hudiyu. Ibpekag̵i ku sikandan diyan te keniyu, iyan, minsan pa zutun te utew igkeinuinu heini, kenè kew ebpemineg te ibpepenudtul ku kandan diyan te keniyu.”
1CO.14.21	Iyan heini Lalag te Megbevayà. 
1CO.14.22	Ne tenged kayi egkesavut ta he heini is ketau te kegkag̵i te kineg̵iyan he kenà egketuenan, ne ibeg̵ey heini te Megbevayà su wey metueni te kenà menge tumutuu he ebpuun heini ziyà te Megbevayà. Iyan, haazà is ketau te kedseysey te impesavut te Megbevayà, imbeg̵ey zin heini su wey meheg̵et is kedtuu te menge etew he nemeketuu en.
1CO.14.23	Umba, ke nengetig̵um is menge tumutuu wey egemiten te langun dutun is ketau te kegkag̵i te kineg̵iyan he kenè dan egketuenan wey ke penenglitan duen edseled dutun he menge bisita he sikan pa meketuu wey ke kenè be tumutuu ne kunaan dan ke ebuneg̵en kew. 
1CO.14.24+1CO.14.25	Iyan, ke iyan ed-ul-ulahan te langun is: edseysayen dan is ibpesavut kandan dutun te Lalag te Megbevayà, ne haazà is bisita, pinaag̵i zutun te nezineg din, egkesavut din ke hengkey is ked-isipa te Megbevayà dutun te mezaat he menge isip din, ne egketuenan din he mekesesalè bes sikandin ne ebpekedsendit. Ne zutun ed-ezapen din is Megbevayà ne ke sikandin diyà te keniyu te, “Tutuu ves iyan he ed-ulinan kew te g̵ehem te Megbevayà!”
1CO.14.26	Umba, menge suled, ke edtig̵um kew, iyan heini meupiya he ed-ul-ulahan. Meupiya ke zuen sevaha he andam te kegkanta te kedalig te Megbevayà, ne is sevaha, ebpenurù, ne is sevaha, idseysey zin is impesavut kandin te Megbevayà, ne zuen sevaha he egkag̵i te kineg̵iyan he kenè din egketuenan, ne zuen daan sevaha he edluwas kayi. Ne minsan hengkey he ed-ul-ulahan niw zutun ne kinahanglan he ebpekeheg̵et te kedtuu te menge tumutuu. 
1CO.14.27	Ke zuen ebpemekekag̵i te kineg̵iyan he kenè dan egketuenan, ne zezuwa zà is megkag̵i, ne emun kenà ne tetelu, ne kenè dan mebperedredseey ne kinahanglan he zuen dutun metau he edluwas. 
1CO.14.28	Su emun wazà ebpekeluwas dutun ne kinahanglan he wazà megkag̵i te kineg̵iyan he kenà egketuenan. Egkehimu ke egkag̵i haazà is etew ziyà te Megbevayà asal kenà edhabet, kekenà, diyà dà te isip din. 
1CO.14.29	Ne iring din ded daan haazà is menge etew he edseysey te impesavut kandan te Megbevayà su egkehimu he zezuwa zà ne emun kenà ne tetelu is egkag̵i. Ne kinahanglan he ebpemineg is langun ne ed-isipen dan ke hustu ve wey ke kenà haazà is egkeg̵iyen. 
1CO.14.30	Ne ke zuen ebpimpinuu zutun he ebpemineg ne ibpesavut kandin te Megbevayà is ibpekag̵i zin kandin, ne kinahanglan he ed-engked egkag̵i haazà is nehuna su wey mekekag̵i haazà is duma zin. 
1CO.14.31	Egkehimu he egkag̵i kew is langun, asal, kenè kew mebperedredseey ne zutun egkepenurù wey egkesembag̵an is langun. 
1CO.14.32	Su is etew he ebpeneuven te Megbevayà, egkehimu zin te ed-eg̵en is gehinawa zin su wey kenà sikandin mekeredsà dutun te egkag̵i he iring din he ebpeneuven daan te Megbevayà. 
1CO.14.33	Kenà egkesuatan te Megbevayà he mebperedredseey kew emun edtig̵um kew is edsimba kandin. Su kenà iyan in-ulin kenitew is kegkeliveg̵i, kekenà, iyan is melinawen he ulaula.
1CO.14.34	Ne zuen pa idtelaan ku keniyu he iyan daan ed-ul-ulahan te menge tumutuu ziyà te minsan hendei he inged. Iyan is: kenè niw itug̵ut he zuen bahi he ebpenurù ke edtig̵um kew te kedsimba. Mebpeninimè dan dà. Su impenurù daan te kesug̵uan te menge Hudiyu he kenà mebayàbayà is menge vahi. 
1CO.14.35	Ke zuen id-insà te vahi ne kinahanglan he kenè din iinsà dutun te valey he edtig̵uman, kekenà, iinsè din te esawa zin emun nekeulì dan en. Su mekeeled-eled he ulaula is kegkag̵i te vahi zutun te kedtig̵um te menge tumutuu.
1CO.14.36	Kunaan niw vuwa ke ziyan dà ebpuun is Lalag te Megbevayà te keniyu! Ne emun kenà, ne kela ke kunaan niw ke iyan kew zà nepenurù te Lalag te Megbevayà. 
1CO.14.37	Ke zuen etew he ed-isipen din he zuen ketau zin he imbeg̵ey te Wag̵as he Mulin-ulin, ne emun kenà, ne zuen ibpekag̵i kandin te Megbevayà, ne kinahanglan he ventayi zin is ibpesavut ku keniyu kayi te surat su kenà dini zà te kediey ebpuun heini he menge sug̵ù, kekenà, diyà te Nengazen. 
1CO.14.38	Ne tenged kayi emun kenà haazà is etew ebpemineg kayi ne kenè niw zaan pemineg̵a is egkeg̵iyen din.
1CO.14.39	Na, menge suled, iyan niw ihuna ziyà te g̵ehinawa niw is kedseysey te impesavut keniyu te Megbevayà. Kenè niw zewaya is etew he egkag̵i te kineg̵iyan he kenè din egketuenan, iyan, 
1CO.14.40	kinahanglan he purungi niw tengkai is ed-ul-ulahan niw ke edtig̵um kew te kedsimba.
1CO.15.1	Ne g̵untaan, menge suled ku te kedtuu, ed-umanan ku sikiyu te ebpenurù mehitenged te Meupiya he Tudtulanen he impesavut ku zengan keniyu, ne midtuuwan niw ne midhemenan niw. 
1CO.15.2	Ne pinaag̵i kayi te Meupiya he Tudtulanen he impenurù ku keniyu, egkelibri kew te silut te Megbevayà emun kenè niw ed-engkezan. Su emun ed-engkezan niw kenè bes hustu is kedtuu niw.
1CO.15.3	Ne lavew kayi te langun he impesavut ku keniyu, haazà is impenurù daan kediey. Ne iyan is: si Kristu, mibpehimatey su wey kiw melibri te silut mehitenged te menge salè tew sumalà is impesavut dengan te insurat he Lalag te Megbevayà. 
1CO.15.4	Impesavut ku zaan he inleveng sikandin ne seled te tetelu he andew zutun nevanhew sikandin. Impesavut daan heini zengan te insurat he Lalag te Megbevayà. 
1CO.15.5	Ne mibpaahà sikandin ki Pedro ne zutun mibpaahà daan te menge epustul zin. 
1CO.15.6	Ne zutun mibpaahà daan sikandin te subra he lelima he g̵atus he nengetig̵um he menge sumusundan din. Ne kemulu pa uuyag guntaan is kezekelan kayi ne is duma nemematey en. 
1CO.15.7	Ne netapus heini is kebpaahaa kandan, mibpaahà sikandin ki Santiago ne zutun mibpaahà med-uman te langun he menge epustul.
1CO.15.8	Ne siak daan, iyan a ketepusan en he mibpaahaan din. Ne zutun te kebpeketuu ku iring a te vatà he neteg̵el is ked-enaka kandin su minsan te kenà a pezem edtuu zutun, neketuu a g̵ihapun. 
1CO.15.9	Nelevawan a te langun he menge zuma ku he menge epustul su te wazè e pa meketuu midlupiglupig ku te pesipala is menge tumutuu ki Jesus, ne tenged kayi kenà a pezem dait he egeraran he epustul. 
1CO.15.10	Iyan, utew zekelà is hizu kediey te Megbevayà. Umba nehimu a he epustul su zuen pulus te kegkehizuwi zin kediey. Tenged kayi, dekelà is nehimu ku kenà te nehimu te langun he menge zuma ku he epustul, asal, kenà a iyan is nekehimu kayi, kekenà, nehimu heini is langun pinaag̵i te tavang te Megbevayà. 
1CO.15.11	Ne heini is tuluuwen he ibpesavut dey, wazà utew dipirinsya ke minsan hentei kenami te menge epustul is ebpenurù kayi ziyan te keniyu, su iyan ded tuluuwen he ibpesavut dey te langun ne iyan ded daan midtuuwan niw.
1CO.15.12	Ne iyan impenurù dey keniyu is: nevanhew si Kristu. Ne tenged kayi, maan is egkeg̵iyen te zuma keniyu he kenà egkengevanhew keuzemà is menge minatey? 
1CO.15.13	Su emun kenà egkehimu he egkengevanhew is menge minatey wazà daan mevanhew si Kristu. 
1CO.15.14	Ne emun wazà mevanhew si Kristu ne wazè en tuluuwen he igkepesavut dey ne wazè niw zaan egketuuwan. 
1CO.15.15	Ne kenà duen dà taman su emun iyan haazà, ne egkehimu key he menge teruen he sulug̵uen te Megbevayà su impenurù dey he is Megbevayà, mibanhew zin si Kristu, iyan, emun tutuu he kenè din ebenhawen is menge minatey, wazè din en benhawa si Kristu. 
1CO.15.16	Su emun kenà egkehimu he egkengevanhew is menge minatey, ne wazè en daan mevanhew si Kristu. 
1CO.15.17	Ne ke wazà mevanhew si Kristu neketuu kew te tarù, ne kenè en egkehimu he egkelibri kew te silut tenged te menge salè niw. 
1CO.15.18	Ne haazà is menge zuma tew he tumutuu he nemematey en, wazè en daan paag̵i he melibri pa sikandan, kekenà, egkesilutan sikandan gihapun. 
1CO.15.19	Sikitew is tumutuu he uuyag pa, ne zuen egkeperateng tew keuzemà diyà te langit he meupiya pinaag̵i ki Kristu, iyan, ke tarù heini ne iyan kiw mekehizuhizu he menge etew zini te tivuuk he kelibutan su neketuu kiw te tarù.
1CO.15.20	Iyan, tutuu is egkeg̵iyen ku he nevanhew iyan si Kristu. Ne tenged kayi egketuenan tew he tutuu iyan he egkengevanhew zaan keuzemà is menge minatey su nehuna man mevanhew si Kristu. 
1CO.15.21	Umba ebpematey is langun he menge etew su tenged te mid-ulaula te nehuna he etew he si Adan. Ne iring din ded daan, iyan igkengevanhew keuzemà te menge etew he tumutuu su tenged te mid-ulaula te etew zed daan he iyan si Kristu. 
1CO.15.22	Ebpematey is tivuuk he menusiyà su g̵eina te nepengevilin tew te kepuun tew he si Adan is kemetayen. Ne iring din ded daan sikitew is langun he nesakup ki Kristu, egkengevanhew kiw keuzemà su iyan daan nesunud tew puun te egalen tew he si Kristu. 
1CO.15.23	Iyan nehuna he nevanhew, si Kristu. Ne sikitew is menge sakup din, iyan kiw huziyan kandin he egkevanhew zutun te kebpekelikù din keuzemà. 
1CO.15.24	Ne zutun te egkeuma is ketepusan he andew he zutun id-awà ni Kristu is minsan hengkey he kuntada zin he edhadì wey ebayàbayà wey zuen din gehem. Ne zutun ibeg̵ey zin diyà te Amey zin he Megbevayà is keg̵ehem din te kedhadì. 
1CO.15.25	Ne te kenè pa haazà egkeulaula, kinahanglan he edhadì dè pa si Kristu taman te timpu he ed-eminen din edaag̵a is menge kuntada zin. 
1CO.15.26	Haazà is ketepusan he kuntada he id-awà ni Kristu ne iyan is kemetayen te menusiyà. 
1CO.15.27	Su zuen insurat he Lalag te Megbevayà he edhenduen te, “Is Megbevayà, ebpehedian din ki Kristu is minsan hengkey.” Ne egketuenan ta he haazà is egkeg̵iyen he “minsan hengkey,” ne wazà iragkes is Megbevayà dutun te minsan hengkey he edhedian ni Kristu. 
1CO.15.28	Su emun egkesakup en keuzemà ni Kristu is langun, ne zutun ebpesakup daan si Kristu te Megbevayà he iyan kes mibeg̵ey kandin te keg̵ehem te kedhadì te langun. Ne zutun iyan edhadì te minsan hengkey is Megbevayà.
1CO.15.29	Ne heini pa zaan su emun kenà egkengevanhew is menge minatey, hengkey is pulus dutun te ulaula te menge etew he ebpebewtismu he elili te menge zuma zan he minatey en? Maan is ebpebewtismu zan ke kenà ebenhawen te Megbevayà is menge minatey? 
1CO.15.30	Ne sikami zaan, hengkey is pulus din dini te kenami ke kenè kiw egkengevanhew keuzemà? Su maan is ed-entusen dey pa is utew piligru. 
1CO.15.31	Su andew-andew, menge suled, egkeisip ku he kela ke edhimetayan a te menge kuntada te Megbevayà. Utew tutuu heini, menge suled; tutuu zaan he utew ku sikiyu igkelipey tenged te kedtuu niw te Nengazen tew he si Jesu Kristu.
1CO.15.32	Utew mezakel is kemeresayen ku zini te Ipisu su iring is menge kuntada ku te menge ebpekekaid he langgam he egkesuatan e zan te edaas. Ne maan is ed-entusen ku pa is iring kayi ke kenà a keuzemà egkevanhew. Su emun iyan haazà ne meupiya pa ke edtumanen ku haazà is erubasa he edhenduen te, “Edlipey kiw en; ed-inum kiw ne egkaan kiw su kela ke meg̵aan kiw en ebpatey ne egkehanew heini is langun.”
1CO.15.33	Iyan, kenè niw itug̵ut he meketuu kew te iring kayi su tarù. Tutuu iyan is erubasa he egkag̵i te, “Emun ebpekiduma ka te etew he mezaat is ulaula zin ne egkeiringan nu is ulaula zin wey ked-isip din.” 
1CO.15.34	Likui niw is hustu he ked-isip ne engkezi niw is mezaat he ulaula. Netuenan ku he zuen duma niw ziyan he kemulu pa wazà mesayud ke hengkey is tutuu he tuluuwen mehitenged te Megbevayà. Igkeeled niw pezem heini.
1CO.15.35	Ne ke penenglitan duen etew he ed-insà ke ebmenmenuwen te Megbevayà is kebenhawa zin te menge minatey wey ke hengkey is lawa zan dutun, 
1CO.15.36	ne iyan tavak ku is: kenè bes metau he ed-isip-isip haazà is etew. Su emun ibpemula ta is benì diyà te tanà, ne kinahanglan he egkehalin is lawa zutun te venì. Su egkezeetan haazà is benì ne human edtuvù. 
1CO.15.37	Ne haazà is ibpemula ta, ne venì dà duen. Egkehimu he parey is ibpemula ta, ne emun kenà, ne zuma pa he ibpemula. Iyan, haazà is benì he impemula, ne kenè en iyan sikan is lawa zin dutun te kedtuvù din. 
1CO.15.38	Ne zaan he midhimu te Megbevayà ke hengkey is lawa he egkehimu te kada kelasi te venì he ibpemula. Is kada venì, ne zuen kandin he lawa he egkehimu ke edtuvù en.
1CO.15.39	Ne iring din ded daan is lawa te minsan hengkey he linimbag he zuen din gehinawa su kenà ebpeked-iiring. Emun etew ne sengekelasi is lawa zin, emun langgam ne sengekelasi zaan, ne iring din ded daan is tagbis wey pait su selakew zaan.
1CO.15.40	Ne mezakel is linimbag te Megbevayà dini te tanà wey ziyà te langit. Ne pudu mekempet is menge linimbag din, iyan, kenà ebpeked-iiring-iring is kekempet te kada sevaha. Selakew is kekempet te menge linimbag din diyà te langit ne selakew zaan is kekempet te langun dini te tanà. 
1CO.15.41	Sengekelasi is kekempet te kedsilà te andew, selakew is kekempet te ked-anlag te vulan, ne selakew zaan is kekempet te menge vituen. Ne minsan is menge vituen, ne kenà ebpeked-iiring-iring is kekempet dan te kada sevaha.
1CO.15.42	Ne keuzemà ke egkengevanhew is menge minatey, egkengehalin daan is menge lawa zan. Su umba idleveng is lawa te etew su egkezeetan, iyan, ke egkevanhew keuzemà kenè en maan egkezeetan te wazà pidtemanan. 
1CO.15.43	Ne haazà is lawa tew, dutun te kedlevenga kayi, ne kenà meupiya he ed-ahaan ne wazè din en pulus, iyan, ke egkevanhew ne utew mekempet ne utew mezesen. 
1CO.15.44	Dutun te kedlevenga kayi te lawa ne kelibutanen dà heini, iyan, ke egkevanhew, ne veg̵u en maan he lawa he zait he ed-ubpà diyà te langit su midtulus en. Ke zuen lawa he kelibutanen, kinahanglan daan he zuen lawa he zait he ebpekeubpà diyà te langit. 
1CO.15.45	Su zuen insurat he Lalag te Megbevayà he edhenduen te, “Haazà is nehuna he etew he si Adan, ne mibeg̵ayan te Megbevayà is lawa zin te g̵ehinawa su wey mekeubpà dini te tanà.” Iyan, si Kristu mulà, haazà is migeraran te huziyan he Adan, iyan sikandin ebeg̵ey te untung he wazà pidtemanan su wey kiw mekeubpà diyà te langit. 
1CO.15.46	Kenà iyan edhuna is untung he wazà pidtemanan diyà te langit, kekenà, iyan edhuna is untung ta zini te kelibutan ne human egkehimu is untung diyà te langit. 
1CO.15.47	Ne haazà is nehuna he etew he si Adan, linimbag sikandin ne is limbag̵an din ne iyan is tanà, iyan, haazà is etew he ed-ilis kandin he iyan si Kristu, ne ebpuun sikandin mulà diyà te langit. 
1CO.15.48	Ne sikitew is menge kevuwazan ni Adan, ne tanà daan is limbag̵an tew su tanà is limbag̵an te kandin he lawa. Iyan, sikitew zaan is menge sakup te etew he ebpuun te langit, ne ebpekeiring is lawa tew keuzemà te kandin he lawa. 
1CO.15.49	Su g̵eina te nekeiring is lawa tew te lawa te nehuna he etew he tanà is limbag̵an din, kinahanglan he ebpekeiring is lawa tew zaan te lawa ni Kristu he iyan sikan is etew he ebpuun diyà te langit.
1CO.15.50	Iyan ibpesavut ku, menge suled, is: heini is menge lawa tew he zuen kemetayen, ne kenà egkehimu he egkeragkes keuzemà te langun he edhedian te Megbevayà su haazà is lawa he zuen din kemetayen, kenà egkehimu he ebeg̵ayan te untung he wazà pidtemanan.
1CO.15.51	Pemineg̵a niw heini is daan he in-eles he impesavut kediey te Megbevayà. Duen duma kenitew te menge tumutuu he kenà ebpatey, asal, sikitew is langun, segugunà egkehalin is lawa tew. 
1CO.15.52	Su utew meg̵aan heini; iring dà te sengeperà te mata is kegkeulaula kayi keuzemà ke ibpezag̵ing te Megbevayà is budyung he tuus he iyan en ketepusan he andew tew zini te kelibutan. Su ibpezag̵ing haazà is budyung ne egkengevanhew is menge minatey. Egkengehalin is menge lawa zan ne kenè dan en ebpematey. Ne sikitew is uuyag pa, egkengehalin daan is menge lawa tew. 
1CO.15.53	Ne emun egkehitavù en heini, sikitew is duen din lawa he egkezeetan, ebeg̵ayan kiw te lawa he kenè en egkezeetan. Ne heini is lawa tew he zuen din kemetayen, ne egkeilisan te lawa he wazè din en kemetayen. 
1CO.15.54	Ne zutun, sikitew is duen din kemetayen, ne kenè kiw en human ebpatey ne egketuman en haazà is insurat he Lalag te Megbevayà he edhenduen te, “Nepurung en maawà is gehem te kemetayen.”
1CO.15.55	“Wazè en kegkehandek tew te kemetayen su wazè en ebpatey.
1CO.15.55	Wazè en kegkeseeng tew
1CO.15.55	tenged te kemetayen
1CO.15.55	su neilisan en te untung
1CO.15.55	he wazà pidtemanan.”
1CO.15.56	Umba egkehandek is menge etew te kemetayen su netuenan dan he emun ebpatey zan edsilutan sikandan tenged te mekesesalà sikandan. Ne maan is mekesesalà sikandan? Su g̵eina te nekesupak dan te kesug̵uan te Megbevayà. 
1CO.15.57	Ne minsan pa zutun egkehimu he edelig̵en tew is Megbevayà su tenged te mid-ulaula zin, nezaag tew en is kemetayen pinaag̵i te Nengazen tew he si Jesu Kristu!
1CO.15.58	Na, menge mahal ku he menge suled, geina te iyan heini, heg̵eta niw is kedsarig niw te Megbevayà su wey wazà ebpekezezaat te kedtuu niw. Peniguduwi niw tumana is ebpeveelan keniyu te Nengazen; hag̵ù kew te taman te egkehimu niw su netuenan niw he emun iyan edtumanen niw is ebpeveelan te Nengazen, kenà egkehimu he wazà pulus te vaal niw.
1CO.16.1	Ne zuen pa id-sug̵ù ku keniyu mehitenged te ked-emutè niw te selapì he idtavang niw te egkengeayuayu he menge zuma tew he tumutuu. Insug̵ù ku en daan heini te menge zuma tew ziyà te prubinsya he Gelasya. 
1CO.16.2	Ne kada Duminggu ne kinahanglan he teg̵enaha te kada sevaha keniyu is ibeg̵ey zin diyà te Megbevayà. Sumalà is netig̵eyunan niw ne kinahanglan he iteg̵eley niw is bahin te Megbevayà. Ne tipig̵i niw heini su wey emun ebpekeuma ad diyan ne wazè en kinahanglan he ed-emutè kew pa su zaan en he naandam. 
1CO.16.3	Ne emun ebpekeuma a ziyan edsug̵uen ku ziyà te inged he Hiruselim sikan is ebpilien niw he menge etew wey zan meuwit is ibeg̵ey niw. Ne ibpeuwit ku zaan is menge surat su wey metueni te ebeg̵ayan ke hengkey is tuyù dan te ed-uwit. 
1CO.16.4	Ne emun kinahanglan dutun he edhendiyà a zaan te Hiruselim, ebpekezuma zan kediey.
1CO.16.5	Edhendiyan a te Kurintu emun egketapus ku is tuyù ku ziyà te prubinsya he Mesidunya su egkeisip ku he ziyà a ebayà te Mesidunya. 
1CO.16.6	Ne malù a egkeug̵et ke ziyan e en te keniyu. Kenà a vuwa ed-awà diyan taman te kenè pa egketapus is tipenguzan. Ne zutun te kedlaus ku, meupiya ke edtevangan a keniyu zutun te kedhipanew ku ke hendei a ebpevayà. 
1CO.16.7	Kenè ku egkesuatan he meg̵aan dà is kebpenumbaley ku ziyan, kekenà, iyan netag̵ù te g̵ehinawa ku is egketegteg̵aad a ziyan ke edtug̵ut is Megbevayà.
1CO.16.8	Egkeisip ku he kayi e pa ed-ubpà te inged he Ipisu taman te Pista te Pintikusti ne human a egenat. 
1CO.16.9	Su mezakel pa zini is egkesuat he ebpemineg te Lalag te Megbevayà ne zekelà is pulus te ked-ubpè ku kayi, asal, mezakel zaan dini is menge kuntada te Megbevayà.
1CO.16.10	Ne emun ebpekeuma ziyan si Timoteo ne purungi niw sikandin su sulug̵uen daan sikandin te Nengazen he iring kediey. 
1CO.16.11	Kinahanglan he edtehuzen niw sikandin, ne emun edlaus te hipenawan din ne tevangi niw sikandin, ne ipeehè niw is gag̵ew niw kandin su wey mekelikù sikandin dini te kedì, su ebpeebuten ku sikandin wey is menge zuma zin he menge suled tew te kedtuu.
1CO.16.12	Ne si Epulus he suled tew zaan tenged te kedtuu, kepipira ku en sikandin keg̵iyi he meupiya ke ebisitahan kew zin duma zuen te menge suled tew he mibisita ziyan. Iyan, egkag̵i sikandin te wazè pa meseled te g̵ehinawa zin is kedhendiyan din. Iyan, edhendiyan sikandin ke wazà ebpekesamuk kandin.
1CO.16.13	Layun kew, menge suled, med-andam; hemeni niw te edtuu si Jesu Kristu; kenè niw ikeeled is kedtuu niw, kekenà, ipeehè niw is kelig-en te kedtuu niw. 
1CO.16.14	Ne minsan hengkey is ebeelan niw, layun niw ipaahà is kebmahala niw te menge zuma niw.
1CO.16.15	Netuenan niw, menge suled, he iyan nehuna he nemeketuu ziyan te prubinsya he Gerisya ensi Istipenas. Ne wazè dan meduwazuwa te kedtevangi zan te menge zuma zan he tumutuu. 
1CO.16.16	Ne tenged dutun, edhengyuen ku keniyu he pemineg̵a niw is sambag te menge etew he iring engki Istipenas wey is minsan hentei he menge zuma tew he ebpurung edtuman te ebpeveelan kandan te Nengazen tew.
1CO.16.17	Utew ad neg̵alew hein nekeuma si Istipenas, si Fortunato wey si Ekeyiku su henduen be te netembaran is utew ku kebulunga keniyu. 
1CO.16.18	Inmeupiya sikandan te g̵ehinawa ku iring te inmeupiya zaan sikandan te g̵ehinawa niw. Tehuza niw is menge iring kayi he etew.
1CO.16.19	Ebpengemusta keniyu is langun he menge tumutuu te langun he menge inged dini te prubinsya he Asya. Utew zaan meheg̵et is kebpengemustaha keniyu ni Ekilu wey si Priscila wey elin daan is menge tumutuu he edtig̵um diyà te valey zan dini te Ipisu. 
1CO.16.20	Is langun he menge tumutuu he menge zuma ku kayi, ne ebpengemusta zan daan keniyu. Ne sikiyu zaan diyan, ne mebpelimlimuey kew.
1CO.16.21	Te kedtepusa ku kayi te surat, egkeg̵ien ku he iyan e en si Pablo is midsurat kayi. Ebpengemusta a keniyu te langun.
1CO.16.22	Ke zuen minsan hentei he wazà diyà te g̵ehinawa zin si Jesus, ne verakat he siluti sikandin te Megbevayà. “Maran ata,” he ke và dà egkeg̵iya, meg̵aan ka, Jesus, medlikù.
1CO.16.23	Tuvazi kew is langun te Nengazen tew he si Jesus.
1CO.16.24	Utew kew mahal zini te g̵ehinawa ku tenged te kedtuu tew ki Jesu Kristu. Iyan a si Pablo.
2CO.1.1	Siak si Pablo. Migeraran a he epustul ni Jesu Kristu tenged te iyan egkesuatan te Megbevayà. Siak wey si Timoteo he suled tew, ebpesuratan dey sikiyu is langun he menge tumutuu te Megbevayà diyan te inged he Kurintu wey is langun daan he menge etew he neg̵aked te Megbevayà seled te tivuuk he prubinsya he Gerisya.
2CO.1.2	Berakat he ikeg̵ag̵ew kew te Amey tew he Megbevayà wey te Nengazen tew he si Jesu Kristu ne tuvazi kew zan te melinawen he kebpekesavuk.
2CO.1.3	Edelig̵en tew is Megbevayà he iyan Amey te Nengazen tew he si Jesu Kristu; iyan sikandin hihizuwen he Amey tew wey puunà te minsan hengkey he tavang kenitew. 
2CO.1.4	Edtevangan kiw zin te langun he menge seeng tew ne tenged kayi ebpeketavang kiw zaan te zuma he etew he zuen din minsan hengkey he seeng. Is idtavang tew kayi, ne iyan ded is intavang kenitew te Megbevayà. 
2CO.1.5	Minsan pa te zekelà is kemeresayan he egkeantus tew tenged te nekidsevaha kiw ki Kristu, dekelà daan is tavang kenitew te Megbevayà tenged daan ki Kristu. 
2CO.1.6	Emun idtug̵ut te Megbevayà he mekeantus key te merasey, umba ibpaantus key zin su wey kew mezeyzey ne wey kew zaan meveg̵ayi te untung he wazà pidtemanan. Ne iring din ded daan emun edtevangan key te Megbevayà ne egkehimu heini he tavang din daan keniyu. Ne pinaag̵i kayi edlig-enan din is kedtuu niw wey niw zaan maantus is merasey he iring te ibpaantus kenami. 
2CO.1.7	Umba kenà duwazuwa is kedsarig dey keniyu su netuenan dey he emun ed-entusen niw is merasey he iring te naantus dey zaan, ne iring din ded daan, edtevangan kew te Megbevayà iring te edtevangan key zin daan.
2CO.1.8	Su egkesuatan dey, menge suled, he metueni niw is dekelà he samuk dey hein diyè key te prubinsya he Asya. Utew merasey is penggezam kenami he kenè dey pezem egkeantus umba kunaan dey ke ibpatey zey. 
2CO.1.9	Henduen be te iyan en haazà ketepusan te untung dey, iyan, umba nehitavù heini zini te kenami su wey key kenà mekesarig te kenami zà he ketau, kekenà, wey key mekesarig te Megbevayà he iyan ebpemanhew te menge minatey. 
2CO.1.10	Ne midtevangan key te Megbevayà ne midlig-enan key zin, umba nelibri key ne wazè key mehimetayi. Ne netuenan dey he ebpenigudu sikandin he edtavang kenami. Dekelà is kedsarig dey he kenè key zin ed-engkezan te edtavang. 
2CO.1.11	Ne kinahanglan he edtevangan key zaan keniyu pinaag̵i te ked-ampù. Ne human egkehimu he mezakel is ebpeselamat te Megbevayà tenged te g̵ag̵ew zin kenami tenged te ked-ampù te mezakel he menge etew.
2CO.1.12	Duen, menge suled, idantal zey ne netuenan dey he tutuu heini, ne iyan is: layun meupiya is ulaula zey ziyà te minsan hentei he etew, lavew en diyan te keniyu. Su layun key edtuman te egkesuatan te Megbevayà ne utew hustu is tuyù dey. Wazè dey g̵emita is ketau zey te etew zà duen, kekenà, iyan igkehimuwa zey te langun is mekeg̵eg̵ehem he tavang te Megbevayà. 
2CO.1.13	Iyan dey zà idtag̵ù te surat emun ebpeuwitan dey sikiyu te surat is egkevasa niw wey egkesavut niw. Ne egkesuatan ku he egkepurung niw egkesavut 
2CO.1.14	haazà is wazè niw pa maamin mesavut mehitenged te ed-ul-ulahan dey su wey zutun te andew te kedlikù te Nengazen tew he si Jesus, mehimu he igkelipey key keniyu iring te igkelipey zey zaan sikiyu.
2CO.1.15	Ne g̵eina te netuenan ku he siguradu nesavut niw en heini, neisip ku he edhuna a ebpenumbaley ziyan te keniyu su wey kezezuwa ku sikiyu metevangi 
2CO.1.16	su iyan pezem dini te isip ku is: edtuluy a ziyan ke edhendiyà a te Mesidunya ne emun ed-ulì a ne edtuluy e zed maan diyan te keniyu su wey a zaan metevangi keniyu zutun te kedhendiyè ku te prubinsya he Hudiya. 
2CO.1.17	Ne g̵eina te wazè ku heini metuman kunaan niw vuwa ke layun edhalinhalin is isip ku. Kunaan niw vuwa zaan ke iring is menge isip ku te isip te etew he iyan ebayàbayà kandin is kandin dà he mezaat he suat. Kunaan niw ke zutun te kegkag̵i ku he ebpehendiyan a ne iyan bes neseled dini te g̵ehinawa ku is kenà a ebpehendiyan. 
2CO.1.18	Emun tutuu is egkeg̵iyen te Megbevayà, ne tutuu zaan heini is egkeg̵iyen ku. Su is neseled diyà te g̵ehinawa ku ne kinahanglan he edtumanen ku. 
2CO.1.19	Sikami engki Silas wey si Timoteo, impenudtul zey ziyan te keniyu kes Anak te Megbevayà he iyan si Jesu Kristu. Ne netuenan niw he metinumanen sikandin te lalag din ne kenà egkehimu he kenè din edtumanen is penaad din. 
2CO.1.20	Su pinaag̵i kandin edtumanen is langun he menge penaad te Megbevayà. Ne tenged kayi ebpekekag̵i kiw he venar iyan he metinumanen sikandin ne tenged kayi egkezalig is Megbevayà. 
2CO.1.21	Su is Megbevayà, ne iyan edheg̵et te kedtuu tew ki Jesu Kristu ne iyan sikandin mibpilì kenitew 
2CO.1.22	ne mibeg̵ayan kiw zin te g̵ehem he tuus he menge g̵aked kiw zin, ne midhimu zin he ulini kiw te Wag̵as he Mulin-ulin he iyan tuus he edtumanen din is minsan hengkey he penaad din kenitew.
2CO.1.23	Siluti a te Megbevayà emun kenà tutuu is egkeg̵iyen ku. Netuenan din he iyan ketezengan ke maan is wazà a mekepenumbaley ziyan te Kurintu su wey kenè kew meseeng pinaag̵i te kedsusiya ku te menge ulaula niw. 
2CO.1.24	Kenè dey egkesuatan he ebayàbayè key ke hengkey is edtuuwan niw su netuenan dey he meheg̵et en is kedtuu niw. Egkesuatan dey zà he mehimu key he timbang niw te ebpeveelan kenitew te Megbevayà su wey kew melipey.
2CO.2.1	Ne tenged kayi, menge suled, neisip ku he kenà ad ed-uman ebpenumbaley ziyan emun iring ded dutun te nehuna he kedhendiyan ku, su zutun ingkeseeng niw is kebpenumbaley ku. 
2CO.2.2	Su emun igkeseeng a keniyu ne hentei is edlipey kedì? Wazà, su egkeseeng kew man kediey. 
2CO.2.3	Umba, menge suled, iyan mibeelan ku zutun is mibpeuwitan ku zà sikiyu te surat. Su kenè ku zutun egkesuatan he ebpenumbaley a ziyan su netuenan ku he sikiyu is menge etew he kinahanglan pezem he iyan igkelipey ku, ne igkeseeng ku zutun. Ne netuenan ku zaan he emun egkelipey a, egkelipey kew zaan. 
2CO.2.4	Dutun te kebpeuwiti ku keniyu te surat, utew ad neseeng. Mibmesakit is gehinawa ku ne mibpenig̵is is luhè ku. Iyan, kenè ku pezem dutun tuyù is wey kew meseeng, kekenà, egkesuatan ku he metueni niw he utew kew mahal zini te g̵ehinawa ku.
2CO.2.5	Ne haazà is etew he nekesalà diyan, kenà a iyan neselaan din, kekenà, iyan kew, ne emun kenà, ne iyan is duma keniyu. Kenè ku egkesuatan he utew mesekiti is gehinawa zin pinaag̵i te menge lalag ku. 
2CO.2.6	Netengkaan en, menge suled, is kedsiluti niw kandin. 
2CO.2.7	Ne g̵untaan kinahanglan he peseyluwa niw sikandin. Sembag̵i niw su kela ke maawà is kedsarig din te Megbevayà te utew subra he kegkeseeng din. 
2CO.2.8	Edhengyuen ku keniyu he ipeehè niw kandin he tutuu iyan is gag̵ew niw kandin. 
2CO.2.9	Umba mibpeuwitan ku sikiyu te surat ku su wey ku maahà ke metinumanen kew ve te langun he menge sug̵ù ku. 
2CO.2.10	Ne ke zuen etew he ebpeseyluwen niw, ebpeseyluwen ku zaan. Su penenglitan ke zuen nekesalà diyan wey ebpeseyluwen ku, netuenan ni Kristu he iyan ketezengan ke maan is ebpeseyluwen ku su wey mebmelinew is kedezepitè niw. 
2CO.2.11	Ne umba ed-ul-ulahan ku heini su wey kenè kiw meekali ni Setanas. Netuenan tew ke hengkey is mezaat he edhimuwen din pezem dini te kenitew.
2CO.2.12	Menge suled, hein midhendiyà a te inged he Truwas te kedsangyew te Meupiya he Tudtulanen, neehè ku he midhimu en te Nengazen is paag̵i wey ku ikepelaus is ebpeveelan din kedì. 
2CO.2.13	Iyan, utew zutun nesemuki is gehinawa ku su kenè ku egketuredu is suled tew he si Tito. Ne tenged kayi, mid-ewaan ku is menge tumutuu he meg̵inged dutun ne midlaus a ziyà te prubinsya he Mesidunya.
2CO.2.14	Ne minsan pa zutun utew zekelà is kebpeselemati ku te Megbevayà su tenged te kebpekidsevaha tew ki Kristu, iring kiw te menge vihag ni Kristu he ibpeehè din diyà te minsan hentei. Ne pinaag̵i kenitew ibpesavut din diyà te menge etew ke hentei sikandin diyà te minsan hendei. 
2CO.2.15	Ne g̵eina te nehimu key he menge sug̵ù ni Kristu, iring key te veyawà he ibegey ni Kristu ziyà te Megbevayà. Is ngazeg kayi, ne ziyà mekeeneb te menge etew he egkelibri te silut wey ziyà daan te kenà egkengelibri. 
2CO.2.16	Ne haazà is menge etew he kenà ebpelibri, is ibpesavut dey kandan ne henduen be te utew memahù su nesavut dan he neangken dan en is kemetayen. Ne haazà mulà is menge etew he ebpelibri ki Kristu, is ibpesavut dey kandan, ne henduen be te utew mehemut su nesavut dan he neangken dan en is untung he wazà pidtemanan. Hentei vuwa is dait te kedsengyawa kayi te tudtul?
2CO.2.17	Iyan, sikami, kenè dey ed-iringan is ulaula te mezakel he ebpenurù su ziyà te kandan henduen be te ibpenapì dan is Lalag te Megbevayà. Ne tenged te midsugù key te Megbevayà, ne tenged daan te edsusiyen key layun te Megbevayà, tutuu is tuyù dey wey egkeg̵iyen dey su nekidsevaha key ki Kristu.
2CO.3.1	Kunaan niw vuwa ke idantal zey en maan heini. Kenè key iring te zuma he ebpenurù su kenè niw sikandan egkezawat emun wazà surat he igkepeehè dan he ibpesavut dutun he wazà mezaat he ulaula zan. Ne iring din ded daan kenà sikandan egkezawat te zuma he etew emun wazè dan surat he iring dutun he ziyan ebpuun te keniyu. 
2CO.3.2	Sikami mulà, kenè key egkinahanglan te iring dutun. Netuenan dey he iyan kew surat dey su pinaag̵i te ulaula niw he meupiya egketuenan te minsan hentei he meupiya zaan is kenami he ulaula. 
2CO.3.3	Su iring is kedtuu niw te surat he ibpesavut dutun he hustu is ulaula zey. Ne iyan mibaal kayi te surat si Kristu su midsug̵ù key zin diyan wey kew meketuu. Ne zeyzey heini is surat su wazà isurat pinaag̵i te kintà ne wazà daan isurat diyà te menge edsuratan he vatu iring te kesug̵uan he imbilinbilin ni Moises, kekenà, pinaag̵i te Wag̵as he Mulin-ulin insurat te Megbevayà diyà te g̵ehinawa niw te menge etew.
2CO.3.4	Umba egkekag̵i zey he iyan kew surat dey su pinaag̵i te kebpekidsevaha zey ki Kristu dekelà is kedsarig dey te Megbevayà. 
2CO.3.5	Kenè dey egkekag̵i he pinaag̵i te kenami he ketau egkehimu zey is minsan hengkey, kekenà, netuenan dey he ziyà ebpuun te Megbevayà is kegkehimuwa zey te langun. 
2CO.3.6	Su iyan sikandin ebeg̵ey kenami te ketau wey zey ikepenurù is beg̵u he paag̵i he midtukud din te kebpekidsevaha zin te menusiyà. Ne wazà heini is beg̵u he paag̵i iveg̵ey pinaag̵i te insurat he kesug̵uan, kekenà, imbeg̵ey zin heini kenitew pinaag̵i te Wag̵as he Mulin-ulin. Su emun iyan ta edserig̵an is kedtumana ta te kesug̵uan, ne kemetayen he wazà pidtemanan is ebperetengen ta. Iyan, ke ibeg̵ey kenitew is Wag̵as he Mulin-ulin ne untung he wazà pidtemanan is ebperetengen ta.
2CO.3.7	Dutun te kedsurata zengan te Megbevayà te kesug̵uan, duen te menge edsuratan he vatu, neselikuvungan si Moises te ed-anlag he g̵ehem te Megbevayà. Ne zutun nenganlag is paras ni Moises tenged te g̵ehem te Megbevayà ne nekesirang te menge etew he kevuwazan ni Israyil. Ne minsan pa zutun te utew merayag haazà, naawà gihapun haazà is gehem. Iyan ibpesavut kenita pinaag̵i te kesug̵uan is: ebpatey is gimukud te menusiyà. Ne minsan pa zutun utew zekelà is gehem he impaahà te Megbevayà dutun te kedsurata zin kayi. 
2CO.3.8	Emun dekelà is gehem he impaahà dutun te kebeg̵aya zin te kesug̵uan, iyan pe be kenà tuwas pa he mekeg̵eg̵ehem is kebeg̵aya zin te Wag̵as he Mulin-ulin. 
2CO.3.9	Emun dekelà is gehem te kesug̵uan he iyan idsiluti te menusiyà, iyan pe be kenà dekelà pa utew is gehem te paag̵i he iyan ebpekehimu he mebmetazeng is menusiyà. 
2CO.3.10	Ne haazà is kesug̵uan he zekelà dengan is gehem din, nehimu en guntaan he wazè din gehem su mid-ilisan en te veg̵u he paag̵i he utew pa zekelà is gehem. 
2CO.3.11	Su ke zuen gehem te zaan wey naawè en haazà is daan he zuen din gehem, iyan pe be kenà dekelè pa utew is gehem te veg̵u he kenà mulà egkeawà.
2CO.3.12	Ne g̵eina te ebpekesarig key he kenà heini egkeawà te minsan keenu kenè key egkehandek te kedsengyawa zey te Lalag te Megbevayà. 
2CO.3.13	Ne kenè key iring ki Moises su wazè dey id-eles. Su si Moises, mid-elangan din is buked din wey kenà maahà te menge zuma zin he kevuwazan ni Israyil kes ed-anlag he g̵ehem he egkenaney en egkeawà. 
2CO.3.14	Su zutun neelangan daan is menge kedsavut dan. Ne wazà daan mahalin heini g̵untaan su kemulu pa neelangan is kedsavut te menge Hudiyu. Ne emun ebasa zan mehitenged te zaan he paag̵i kenè dan egkesavut. Ne emun duen kandan edtuu ki Kristu, id-awà te Megbevayà is ebpekealang te isip din ne human sikandin ebpekesavut. 
2CO.3.15	Ne kemulu pa g̵untaan is kenè dan kebpekesavut su emun ebesahan te menge Hudiyu is kesug̵uan he imbilinbilin ni Moises, kenè dan egkesavut su neelangan pa is isip dan. 
2CO.3.16	Iyan, id-awà is ebpekealang te kedsavut te etew emun edtuuwan din is Nengazen. 
2CO.3.17	Ne heini is egkeg̵iyen he Nengazen, ne iyan kes Wag̵as he Mulin-ulin, ne emun ed-ulinan is etew te Wag̵as he Mulin-ulin nevelukasan en sikandin te kegkeuripena kandin te kesug̵uan. 
2CO.3.18	Ne, menge suled, sikitew is langun, nesavut tew en he utew lavew is gehem te Nengazen tew, ne wazà ebpekealang te kedsevuta tew kayi. Ne pinaag̵i kayi te g̵ehem he ebpuun te Nengazen he iyan kes Wag̵as he Mulin-ulin, edhimuwen kiw zin he iring te kandin ne layun ed-iseg heini is gehem.
2CO.4.1	Nehizuwan key te Megbevayà ne midtezù key zin wey zey metuman is ebpeveelan din kenami mehitenged te kedsengyawa te veg̵u he paag̵i ne tenged dutun kenà egkeawà is gustu zey te kedtumana kayi. 
2CO.4.2	Sikan is menge mahawag he ulaula he meeles he ebeelan te zuma, kenè dey mulà ebeelan. Kenè key edtarùtarù ne kenè dey edhelinen is Lalag te Megbevayà, kekenà, hustu is kedsengyawa zey su wey mesavut te minsan hentei he kenà tarù is ebeelan dey. Iyan edsusi kayi is Megbevayà. 
2CO.4.3	Ne is Meupiya he Tudtulanen he ibpesavut dey, emun in-eles heini, iyan dà neelesan kayi is menge etew he kenà edawat te untung he wazè din pidtemanan. 
2CO.4.4	Kenè dan edtuu su mid-elangan is isip dan ni Setanas he iyan ed-ezapen te menge etew kayi te kelibutan. Tenged kayi kenà egketeyawan is isip dan te Meupiya he Tudtulanen mehitenged te utew kegkelavew ni Kristu. Pinaag̵i ki Kristu egkesayud ki ke hentei is Megbevayà su iyan sikandin dagwey te Megbevayà. 
2CO.4.5	Kenà iyan dey ibpenurù su wey key mevantug te menge etew, kekenà, iyan dey ibpenurù su wey mevantug si Jesu Kristu he iyan Nengazen te langun. Sikami, edtevangan dey en sikiyu su wey zey metuman is sug̵ù ni Jesus. 
2CO.4.6	Su zutun te kedlimbag̵a te Megbevayà te langun migkag̵i sikandin te, “Maawà is kerusireman ne mehimu is kerayag.” Ne iyan daan sikandin kes midtayew te isip dey su wey zey mesavut ke hengkey is gehem te Megbevayà he impezayag pinaag̵i ki Jesu Kristu.
2CO.4.7	Ne sikami, iring key zà te kuzen he ziniyun he neteg̵uan te utew mahal. Ne pinaag̵i kayi egkesavut te menge etew he is utew zekelà he gehem he egemiten dey te utew meg̵uyà is lawa, ne in-ulin kenami te Megbevayà ne kenà dini ebpuun te kenami. 
2CO.4.8	Layun key ebpekeag̵i te kemereg̵enan, iyan, kenà egkeawà is kedsarig dey. Henduen be te wazè dey en layun paag̵i, iyan, edsarig key g̵ihapun te tavang te Megbevayà. 
2CO.4.9	Ebpesipelahan key te menge kuntada zey, iyan, kenè key ed-ewaan te Megbevayà. Mibug̵el key te menge kuntada zey, iyan, wazè key zan mepatey. 
2CO.4.10	Iring ki Jesus dengan, egkuntedahan key layun te menge etew, ne egkesuatan key zan te edhimatey. Umba egkeulaula heini is langun su wey metueni pinaag̵i kenami he uuyag en maan si Jesus su layun key zin edtevangan. 
2CO.4.11	Su minsan keenu he timpu kenà egkeawà dini te kenami is kebpemiligru zey te menge etew he egkesuat he edhimatey kenami tenged te kedsengyawa zey te ngazan ni Jesus. Umba egkeulaula zini te kenami heini su wey metueni he uuyag en maan si Jesus su layun key zin edtevangan su wey key kenà mehimetayi. 
2CO.4.12	Umba kenà egkeawà dini te kenami is kebpemiligru zey te kemetayen su edsangyew key te Meupiya he Tudtulanan, iyan, maambe en su pinaag̵i kayi egkehimu ziyan te keniyu is untung he wazè din pidtemanan.
2CO.4.13	Duen ingkesurat he lalag te etew he edhenduen te, “Midtuu a te Megbevayà ne ebpenudtulen ku is impeketuu ku.” Ne iring ded dutun heini is ed-ul-ulahan dey su tenged te kedtuu zey te Megbevayà ibpesavut dey is impeketuu zey. 
2CO.4.14	Su netuenan dey he is Megbevayà he mibanhew te Nengazen tew he si Jesus, ebenhawen key zin daan keuzemà tenged te kebpekidsevaha zey ki Jesus ne edtulusen key zin wey key meketampu keniyu ne egkehimu kiw pudu he menge zuma zin diyà te langit. 
2CO.4.15	Ne umba ed-entusen dey is langun he mereg̵en su wey kew iyan mezeyzey, su emun egketukid en is mezakel he etew te g̵ag̵ew te Megbevayà, ne zutun ed-iseg he ebmezakel is ebpekepeselamat te Megbevayà ne egkevantug is Megbevayà.
2CO.4.16	Ne tenged kayi kenà egkeawà is pulus te kedhag̵ù dey. Kada andew ne ed-iseg is kebmeg̵urang wey kebmeg̵uyà te lawa zey. Ne minsan pa zutun kada andew zaan ne ibpeiseg te Megbevayà is kedlig-eni zin te kedtuu zey. 
2CO.4.17	Ne heini is menge kemeresayan he egkeantus dey g̵untaan, ne meg̵aan dà utew, iyan, tenged te ked-antus dey kayi zuen egkeperateng dey he utew zekelà he kegkelavew he ibeg̵ey kenitew keuzemà. Ne kenà ebpekesusuluwan is kemeresayan he egkeantus dey kayi te utew zekelà he wazè din pidtemanan he kegkelavew. 
2CO.4.18	Su iyan netag̵ù mepurung dini te g̵ehinawa zey, kenà is menge vutang he egkeehè ta zini te kelibutan, kekenà, iyan is menge vutang he kenè te pa egkeahà he ziyà te langit. Su is menge vutang he egkeehè ta zini te kelibutan, ne meg̵aan dà egkehanew, iyan, sikan is kenè pa egkeahà he ibeg̵ey te Megbevayà, ne kenà mulà egkehanew te wazà pidtemanan.
2CO.5.1	Is lawa ta, ne iring te valey he egkeubpaan ta. Ne netuenan ta he ke egkerundus heini is baley, duen baley he egkeubpaan ta ziyà te langit 
2CO.5.2	Ne g̵eina te utew ki edlised te zini ki pa te kelibutan, utew ta igkesuat he iveg̵ey en pezem kenita haazà is beg̵u he lawa ta he ziyà te langit. 
2CO.5.3	Su zutun te kebenhawa kenita keuzemà, kinahanglan he zuen lawa ta. 
2CO.5.4	Su sikita is tumutuu he uuyag pa zini te kelibutan, edlised ki su neveg̵atan ki kayi te menge kemereg̵enan he egkeantus kayi te kelibutanen he lawa ta, asal kenè ta iyan egkesuatan he meewai ta heini is lawa ta, kekenà, iyan egkesuatan ta is wey meveg̵ayi ki en pezem guntaan dutun te veg̵u he lawa he ebpuun diyà te langit, ne zutun egkeilisan is lawa he zuen din kemetayen te lawa he zuen din untung he wazà pidtemanan. 
2CO.5.5	Is Megbevayà, daan ki zin he mid-andam su wey meulaula heini kenita keuzemà, ne mibeg̵ayan ki zin daan te Wag̵as he Mulin-ulin he iyan tuus he edtumanen din heini.
2CO.5.6	Tenged dutun, layun meheg̵et is kedsarig dey te Nengazen. Netuenan ta he te kemulu ki pa kayi te kelibutanen he lawa, kenè ki pa ziyà te ed-ubpaan te Nengazen. 
2CO.5.7	Su ibpeikul ta is ibayè ta zini te kelibutan pinaag̵i te kedsarig dà te Megbevayà su kenè te pa egkeahà is edungguan ta ziyà te langit. 
2CO.5.8	Layun mezesen is kedsarig ta te Nengazen ne egkesuatan ta pezem he meewai ta heini is kelibutanen he lawa su wey ki mekeulì diyà te Nengazen. 
2CO.5.9	Iyan, ke minsan hendei ki, ke zini ki te kelibutan wey ke ziyè ki ve te ed-ubpaan te Megbevayà, iyan utew ta egkesuati is kedtumana ta te egkesuatan te Megbevayà. 
2CO.5.10	Su is minsan hentei kenitew, kinahanglan he ziyà ed-etuvang keuzemà te ki Kristu su edsusiyen din is menge ulaula tew su wey mezawat te kada sevaha kenitew is suhul he zait te langun he mid-ulaula zin dini te kelibutan ke meupiya ve wey ke wazè din menge pulus.
2CO.5.11	Ne g̵eina te netuenan dey he utew mekehandekhandek keuzemà haazà is kedsusiya te Nengazen te menge ulaula te menusiyà, edhimuwen dey pezem is taman te egkehimu zey wey meketuu is menge etew. Netuenan te Megbavayà he kenà mezaat is tuyù dey, ne egkesuatan ku he metueni niw zaan heini. 
2CO.5.12	Heini is menge lalag ku, kenà iyan tuyù ku kayi is wey key keniyu mezelig̵i, kekenà, egkesuatan dey he metueni niw he hustu is tuyù dey su wey zuen ketezengan he igketavak niw zutun te menge etew he iyan dan ed-ahaan is paras te etew ne kenà is meupiya he ulaula zin. 
2CO.5.13	Kunaan te zuma ke ebuneg̵en key, iyan, umba henduen key te ebuneg̵en su utew mezesen is kedtumana zey te ebpeveelan te Megbevayà. Iyan, ke ed-isipen niw he kenè key ebuneg̵en, netuenan niw he iyan ibpenigudu zey su wey kew mezeyzey. 
2CO.5.14	Ne umba edhag̵ù key su netuenan dey he mahal key ziyà te g̵ehinawa ni Kristu. Netuenan dey he midhimetayan sikandin is sebsevaha he elili te tivuuk he menusiyà ne tenged kayi henduen be te pudu en nekeag̵i te kemetayen is tivuuk he menusiyà. 
2CO.5.15	Minatey sikandin he elili te tivuuk he menusiyà su wey sikandan is menge etew he uuyag pa, kenè dan en maan med-ulaula te kandan he egkesuatan, kekenà, med-tuman dan en te egkesuatan ni Kristu he iyan midhimetayan wey nevanhew su wey melibri sikandan te silut.
2CO.5.16	Is paag̵i zey te ked-isipa te minsan hentei he etew, ne kenà iyan is paag̵i he egemiten te menge etew he wazà medtuu. Dengan, iyan heini migamit dey he paag̵i su mid-isip dey he etew zà duen si Kristu, iyan, guntaan netuenan dey he kenà etew zà duen sikandin. 
2CO.5.17	Ne sikan is etew he nekidsevaha en ki Kristu, beg̵u en sikandin he linimbag. Nahanew en diyà te kandin is daan he netag̵ù te isip din ne mid-ilisan en heini te veg̵u. 
2CO.5.18	Iyan midhimu kayi is Megbevayà su pinaag̵i ki Kristu midhimu kiw zin he menge emig̵u zin. Ne mibpeveelan din daan kenami is kedhimuwa te zuma he etew he meemig̵u zin. 
2CO.5.19	Iyan ibpesavut dey is: pinaag̵i ki Kristu egkehimu he edhimuwen te Megbevayà is tivuuk he menusiyà he menge emig̵u zin. Ne id-awè din diyà te isip din is menge mezaat he ulaula zan. Ne sikami, insarig din kenami is kedtudtula he egkehimu en he ebpekid-emig̵u te Megbevayà is menusiyà.
2CO.5.20	Umba midsug̵ù key ni Kristu su wey pinaag̵i kenami ebpekehangyù keniyu is Megbevayà. Ne tenged ki Kristu edhengyuan dey zaan sikiyu he itug̵ut niw he himuwa kew te Megbevayà he menge emig̵u zin. 
2CO.5.21	Wazà minsan hengkey he mezaat he ulaula ni Kristu, iyan, midhimu te Megbevayà he iyan sikandin midsilutan tenged te salè tew su wey pinaag̵i te kebpekidsevaha tew kandin, egkehimu he ed-isipen kiw he metazeng te Megbevayà.
2CO.6.1	Ne g̵eina te nehimu key en he menge timbang te Megbevayà, edhengyuan dey sikiyu he himuwa niw he mebpulus is gag̵ew zin keniyu. 
2CO.6.2	Su zuen insurat he Lalag te Megbevayà he edhenduen te,
2CO.6.2	“Dutun te timpu he egkesuatan ku,
2CO.6.2	mibpemineg a te ked-ampù nu;
2CO.6.2	ne zutun te hustu he timpu te kedlibriya ku te menusiyà,
2CO.6.2	midtevangan ku sikew.”
2CO.6.2	Ne iyan lalag ku keniyu is: iyan en heini timpu he egkesuatan te Megbevayà te kedtavang keniyu; iyan en heini timpu te kedlibriya zin keniyu te silut.
2CO.6.3	Egkesuatan dey he wazà igkesawey te minsan hentei te ulaula zey su wey wazà igkesudì dan te kedsengyawa zey te Lalag te Megbevayà. 
2CO.6.4	Ne umba ebpurungan dey is ulaula zey su wey zey ikepaahà he menge sulug̵uen key te Megbevayà te minsan hengkey he paag̵i. Ne tenged kayi ed-antus key te minsan hengkey he kemereg̵enan, kemeresayan, wey menge samuk. 
2CO.6.5	Mibug̵el key, mibpirisu key, mibpesipelahan key te edsinamuk. Duen timpu he utew subra is terebahu zey ne nepurang key ne nevitil key zaan. 
2CO.6.6	Ne midlikayan dey is meremerik he ulaula. Hustu is kedsevuta zey te Lalag te Megbevayà; mepeseyluwen key ne metinevangen key te minsan hentei. Ed-ulinan key te Wag̵as he Mulin-ulin; ibpeehè dey is gag̵ew zey ziyà te langun; 
2CO.6.7	ibpenurù dey is tutuu he Lalag te Megbevayà ne edtevangan key te g̵ehem te Megbevayà. Pinaag̵i kayi te langun egketuusan he menge sulug̵uen key te Megbevayà. Iyan kelasag dey wey lembitan dey is metazeng he ulaula. 
2CO.6.8	Duen edtahud kenami ne zuen daan menge etew he kenè key zan edtehuzen. Duen edalig kenami ne zuen daan ed-ituk kenami. Duen egkag̵i he teruen key, iyan, kenà tarù is egkeg̵iyen dey. 
2CO.6.9	Duen egkag̵i he utew minus is pid-etawan dey, iyan, nasì dekelà is bentug̵an dey. Layun key ed-ed-edisi te kemetayen, iyan, idtug̵ut pa te Megbevayà he kenè key pa mebpatey. Edsilutan key te Megbevayà wey key mepenurù, iyan, kenè key zin edhimetayan. 
2CO.6.10	Mezakel is menge seeng dey, iyan, layun key egkelipey. Henduen be te utew key egkeayuayu, iyan, pinaag̵i kenami, edsepian te wazà pidtemanan is mezakel he menge etew. Henduen be te wazè dey azen, iyan, naangken dey is langun he ibeg̵ey te Megbevayà.
2CO.6.11	Sikiyu is menge suled ku ziyan te Kurintu, wazè dey ieles keniyu is isip dey. Layun kew mahal zini te g̵ehinawa zey. 
2CO.6.12	Kenè iyan minus is gehinawa zey keniyu, kekenà, iyan kew minus is gehinawa niw kenami. 
2CO.6.13	Edlelag̵an ku en sikiyu he iring te menge anak ku. Kinahanglan he mahala key zaan diyan te g̵ehinawa niw.
2CO.6.14	Kenè kew, menge suled, mebpekidsevaha te menge etew he kenà tumutuu su kenà egkehimu he egkesevaha is meupiya wey mezaat. Ne kenà daan egkehimu he ebpeked-amur is kerayag wey is merusirem. 
2CO.6.15	Kenà daan egkeuyun si Kristu wey si Setanas ne kenà egkehimu he egkesevaha is tumutuu wey is kenà edtuu. 
2CO.6.16	Ne is simbahan he Valey te Megbevayà he zutun ed-ezapa sikandin, kenà egkehimu he zutun daan ed-ezapa is menge tarù he ed-ezapen. Ne iring din ded daan sikitew is tumutuu su iyan kiw iring te valey he ed-ubpaan te wazè din kemetayen he Megbevayà. Su migkag̵i is Megbevayà te,
2CO.6.16	“Edlumunan ku sikandan
2CO.6.16	ne ebpekiduma a kandan
2CO.6.16	ne egkehimu he iyan a edsimbahan dan he Megbevayà
2CO.6.16	ne iyan sikandan menge g̵aked ku he etew.”
2CO.6.17	Ne tenged kayi migkag̵i zaan is Megbevayà te,
2CO.6.17	“Suwayi niw is ebpemen-azap
2CO.6.17	te kenà tutuu he ed-ezapen
2CO.6.17	ne sivey kew kandan.
2CO.6.17	Engkezi niw is minsan hengkey he
2CO.6.17	meremerik he ulaula ne edewaten ku sikiyu.
2CO.6.18	Ne egkehimu a he Amey niw ne sikiyu,
2CO.6.18	menge vahi wey maama,
2CO.6.18	egkehimu kew he menge anak ku.
2CO.6.18	Lalag heini te mekeg̵eg̵ehem he Nengazen te langun.”
2CO.7.1	Ne g̵eina te iyan heini impenaad kenita te Megbevayà, ne edlumpiyuwen ta is menge ulaula ta su wey wazà minsan hengkey he meremerik he ulaula te lawa ta wey meremerik he isip ta. Ne ebpurungan ta is ulaula ta su wey meheg̵eti is kebmetazeng ta pinaag̵i te layun ta kedtehuza kandin.
2CO.7.2	Mahala key keniyu ziyan te g̵ehinawa niw su wazè dey salà te minsan hentei ziyan; wazà minsan hentei ziyan he nezeetan dey is kedtuu zin. Wazà minsan hentei ziyan he midlimbungan dey. 
2CO.7.3	Kenà iyan igkeg̵iya ku kayi su zuen igkesewayi ku keniyu. Nekag̵i ku he zaan he utew kew mahal zini te g̵ehinawa zey. Te uuyag key pa wey minsan ke ebpatey key en ne kenè kew g̵ihapun egkeawà dini te g̵ehinawa zey. 
2CO.7.4	Utew zekelà is kedsarig ku keniyu; dekelà layun is kebpekezalig ku keniyu. Ne tenged kayi minsan pa te mezakel is menge seeng dey, meupiya g̵ihapun is g̵ehinawa ku; utew zekelà is kelipey ku tenged keniyu.
2CO.7.5	Ne hein nekeuma key en dini te prubinsya he Mesidunya, wazè key g̵ihapun meewai te menge seeng dey. Su nereg̵enan key te mezakel he samuk. Mibpekidtebek kenami is menge kuntada zey ne ingkeipeng dey is menge tumutuu. 
2CO.7.6	Iyan, is Megbevayà he metau he edlipey te egkengeseeng, midhimu zin he meupiya is gehinawa zey pinaag̵i te kebpekeuma ni Tito. 
2CO.7.7	Ne kenà iyan dà ingkelipey zey is keg̵alew zey ki Tito, kekenà, elin daan is tudtul zin he utew sikandin nelipey mehitenged keniyu. Netudtul zin he egkesuatan niw utew he mekepenumbaley a ziyan. Netudtul zin daan he ebuyù kew te pesaylu zini te kediey. Ne elin daan tudtul zin is: dekelà te g̵ehinawa niw is kedtumana niw te egkesuatan ku. Ne tenged kayi utew zekelà is kelipey ku.
2CO.7.8	Su minsan ke pinaag̵i zutun te surat ku ne neseeng kew, neisip ku he meupiya utew te neveelan ku haazà. Hein aney, nekedsendit a su maan is neveelan ku is nehimu he ingkeseeng niw, iyan, petuluy zà naawà haazà is kegkeseeng niw. 
2CO.7.9	Ne g̵untaan nelipey ad, kenà tenged te neseeng kew, kekenà, tenged te mibpurungan niw is menge ulaula niw pinaag̵i zutun te kegkeseeng niw. Ne haazà is kegkeseeng niw, himan te Megbevayà umba inmeupiya niw haazà is surat dey. 
2CO.7.10	Su is kegkeseeng he egemiten te Megbevayà, egkehimu he igkehalin te g̵ehinawa te etew su wey melibri sikandin te silut. Ne kenà heini engayan he ibpekedsendit ta, iyan, is kegkeseeng te menge etew he kenà edsundan te Megbevayà, kenà igkehalin te g̵ehinawa zan ne tenged kayi kenà sikandan egkeveg̵ayan te untung he wazè din pidtemanan. 
2CO.7.11	Iyan, sikiyu, susiya niw is meupiya he nehimu te Megbevayà pinaag̵i te kegkeseeng niw. Su pinaag̵i kayi mid-iseg en is kebpurungi niw te ulaula niw. Dekelà diyà te g̵ehinawa niw he metueni te menge etew he wazè dey igkesawey te menge ulaula niw. Utew niw ingkeepes haazà is mid-ulaula zuen te nekesalà. Utew niw ingkehandek haazà su kela ke mekeragkes kew ke edsilutan sikandin te Megbevayà. Ne utew kew zaan mibulung kediey, ne mid-iseg is kedtumana niw te menge sug̵ù ku keniyu. Ne kenà dutun dà taman su segugunè niw midsiluti sikan is etew he mid-ulaula te mezaat. Ne ingkepeehè niw he wazà keniyu he salà dutun te neulaula zin. 
2CO.7.12	Kenà iyan dà impesurati ku keniyu is mehitenged duen te etew he nekesalà wey kes neselaan din, kekenà, ebpeketistig̵us is Megbevayà he umba mibpesuratan ku sikiyu su wey niw meisipisip ke sengemenu key kemahal diyan te g̵ehinawa niw. 
2CO.7.13	Ne tenged kayi utew key nelipey.
2CO.7.13	Ne kenà duen dà taman su nelipey key zaan tenged te nelipey si Tito. Ne iyan ingkelipey ni Tito is: pinaag̵i te menge ulaula niw he meupiya ne naawà is menge samuk diyà te isip din. 
2CO.7.14	Indantal ku sikiyu ziyà te ki Tito ne wazà mebperis is kedentala ku keniyu. Layun tutuu is egkeg̵iyen dey keniyu ne iring din ded daan, benar is migkag̵i ku ziyà te ki Tito mehitenged keniyu. 
2CO.7.15	Umba ed-iseg kew ebmahal ziyà te g̵ehinawa zin su egketenuzan din is kedtumana niw te menge sug̵ù ku wey is kegkeg̵alew niw kandin asal utew niw zutun ingkelenew kes kebpekeuma zin su nahandek kew ke zuen wazè niw metuman. 
2CO.7.16	Ne tenged kayi, utew ad egkelipey su netuenan ku he ebpekepurung ad ebpekesarig keniyu.
2CO.8.1	Egkesuatan dey, menge suled, he metueni niw ke hengkey is nehimu tenged te g̵ag̵ew te Megbevayà diyà te menge tumutuu ziyà te Mesidunya. 
2CO.8.2	Minsan dutun te nekeantus dan te utew mepait he kemeresayan, ingkelipey zan utew g̵ihapun ne tenged kayi minsan pa te utew zan egkengeayuayu, utew zekelà is ingkeveg̵ey zan he tavang te menge zuma zan he tumutuu. 
2CO.8.3	Ebpeketistig̵us a he midhimu zan is taman te egkehimu zan, ne subra pa te egkehimu zan is imbeg̵ey zan he ebpuun te keputian te atey zan. 
2CO.8.4	Su midhengyuan key zan he tug̵uti zey sikandan he mekeug̵up kenami te kebeg̵ey te tavang diyà te menge tumutuu ziyà te prubinsya he Hudiya. 
2CO.8.5	Wazè dey peebuta he egkehimu zan is iring dutun. Inhuna zan iveg̵ey is tivuuk he lawa zan wey g̵ehinawa zan diyà te Megbevayà, ne zutun, tenged te edtumanen dan is egkesuatan te Megbevayà, mibpevayàbayè dan daan kenami. 
2CO.8.6	Ne g̵eina te iyan si Tito nemuunà te vaal ziyan te keniyu te kebpenguwaa te idtavang niw ziyà te menge tumutuu he tigHudiya, midsembag̵an dey sikandin he ipelaus din en su wey kew zin metevangi te kedhimesaza kayi te ulaula mehitenged te g̵ag̵ew niw. 
2CO.8.7	Netuenan ku he wazà kurang niw te langun he menge ketau wey ulaula he meupiya. Dekelà is kedtuu niw; metau kew he ebpenurù; nesavut niw is tutuu he tuluuwen; ebpetebtevangè kew layun; ne zekelà is gag̵ew niw kenami. Tenged kayi egkesuatan dey he wazè niw zaan kurang kayi te kebpaahaa niw te g̵ag̵ew niw ziyà te menge tumutuu he tigHudiya.
2CO.8.8	Kenà heini kesug̵uan ku keniyu, kekenà, ibpesayud ku keniyu is dekelà he g̵ustu te zuma he menge tumutuu te kedtavang te menge zuma zan. Umba ibpesayud ku heini su wey niw meiringi. Ne pinaag̵i kayi egketuenan ku ke tutuu ve is keniyu he g̵ag̵ew. 
2CO.8.9	Netuenan ta ke hengkey is kezekelà te g̵ag̵ew kenita te Nengazen tew he si Jesu Kristu. Su tenged te hizu zin kenita, minsan te utew sikandin sepian diyà te langit, midhimu zin he utew sikandin ayuayu pinaag̵i te kebpeetew zin wey kebpehimatey zin. Ne tenged kayi te kegkeayuayu zin egkehimu ki he utew sepian.
2CO.8.10	Iyan sambag ku keniyu is: himesaza niw haazà is kedtig̵uma niw te selapì he mibpuunan niw zutun te nehuna he tuig. Iyan kew nehuna te kedtig̵um te selapì wey metevangi is menge tigHudiya, ne kenà duen dà taman su heini he isip te kedtavang kandan, ne ziyan ebpuun te keniyu. 
2CO.8.11	Ne tenged kayi peniguduwi niw wey niw mepasad sumalà is egkehimu niw. Kinahanglan he zekelà is gustu niw te kedhimesaza kayi te vaal iring te zekelà is gustu niw hein aney te kebpuuni kayi. 
2CO.8.12	Su emun dekelà is gustu niw te kebeg̵aya te tavang sumalà is egkehimu niw, iyan heini igkesuat te Megbevayà su kenè din ebuyuen kenita is kenè ta igkeveg̵ey, kekenà, iyan ebuyuen din haazà is egkehimu ta he ibeg̵ey kandin.
2CO.8.13+2CO.8.14	Kenà iyan dini te isip ku is merasey kew su wey metevangi is duma he edlised, kekenà, egkesuatan ku he metevangi niw is menge tumutuu he edlised guntaan geina te sepian kew g̵untaan. Ne keuzemà, emun iyan kew edlised ne iyan sikandan sepian, egkehimu he edtevangan kew zan daan. Pinaag̵i kayi ebpeked-iiring kew ne wazà edlised he tumutuu. 
2CO.8.15	Iring heini te insurat dengan he Lalag te Megbevayà su edhenduen heini te,
2CO.8.15	“Haazà is etew he nekekuwa te zekelà,
2CO.8.15	wazà gihapun mesubrahi is nekuwa zin.
2CO.8.15	Ne haazà is etew he zeisek is nekuwa zin,
2CO.8.15	wazè din daan kurang.”
2CO.8.16	Dekelà is kebpeselemati zey te Megbevayà su imbeg̵ey zin ki Tito is dekelà he g̵ustu te kedtavang keniyu iring te kenami zaan he g̵ustu. 
2CO.8.17	Ne hein mid-insaan dey sikandin ke egkesuatan din he edtavang keniyu utew sikandin nesuat. Ne kenà duen dà taman su zaan sikandin egkesuat he edtavang keniyu. Ne tenged kayi te suat din ed-isip edlikù diyan te keniyu. 
2CO.8.18	Ibpezuma zey kandin is sevaha kayi te menge suled tew he tenged te kedhag̵ù din te kedsengyawa te Meupiya he Tudtulanen, utew sikandin telehuzen te menge tumutuu te langun he menge inged. 
2CO.8.19	Ne kenà duen dà taman su nepilì sikandin te menge gurupu te menge tumutuu zini he iyan eduma kenami zutun te kedhated dey kayi te idtavang diyà te egkengeayuayu. Umba iyan key edhated su wey mevantug is Nengazen ne wey zaan metueni he utew key egkesuat he edtavang.
2CO.8.20	Umba egkesuatan dey he eduma heini is suled tew su wey key kenà medudahi su kela ke zuen egkag̵i he ebpenggemiten dey heini is dekelà he selapì he idhated dey. 
2CO.8.21	Su egkesuatan dey he hustu is ebeelan dey sumalà is ked-isipa kenami te Megbevayà ne kenà duen dà taman, kekenà, maahà daan te menge etew he metazeng is menge vaal zey.
2CO.8.22	Ne zuen pa suled tew he ibpezuma zey engki Tito. Mibpurungan ku sikandin susiya ne utew zekelà is gustu zin te edtavang te menge tumutuu, iyan, tuwas pa zekelà is gustu zin te edtavang keniyu g̵eina te zekelà is kedsarig din keniyu. 
2CO.8.23	Si Tito, iyan timbang ku te kedhimuwa ku te kedtavang keniyu. Ne heini is menge suled tew he zezuwa he eduma kandin pehendiyan, menge sug̵ù sikandan te menge g̵urupu te tumutuu zini. Pinaag̵i kandan egkevantug layun si Kristu ziyà te menge etew. 
2CO.8.24	Ipeehè niw kandan is gag̵ew niw su wey metueni te menge tumutuu ziyà te minsan hendei he inged he tutuu iyan is gag̵ew niw te menge zuma niw, ne zutun egketuenan dan he tutuu is migkag̵i zey he metinevangen kew.
2CO.9.1	Wazà kinahanglan he idsurat ku keniyu ke hengkey is hustu he ed-ul-ulahan niw te kedtavang te menge tumutuu he egkengeayuayu 
2CO.9.2	su netuenan ku he zekelà is gustu niw te kedtavang. Migkeg̵iyan ku is menge tumutuu he tigMesidunya he layun dekelà is gustu niw te kedtavang. Migkag̵i ku kandan he puun pa zutun te nehuna he tuig daan naandam is gehinawa niw te menge tigGerisya te kebeg̵ey. Ne is kezekelan kandan, hein nezineg dan heini, mid-iseg is gustu zan te kedtavang daan. 
2CO.9.3	Ne g̵untaan edsug̵uen ku ziyan heini is menge suled tew su wey kew zan metevangi te kedtumana te migkag̵i ku mehitenged keniyu su kela ke mehimu he lalag dà duen ne zutun dà taman. Iyan, netuenan ku he edtumanen niw g̵ihapun ne edteg̵enahan niw is idtavang niw sumalà is migkag̵i ku. 
2CO.9.4	Su emun kenè niw edtumanen ne emun eduma kediey pehendiyan is menge tigMesidunya ne egkeehè dan he wazè niw teg̵enaha is idtavang niw, ne egkeeled key ne egkeeled kew zaan tenged te migkag̵i ku he naandam kew en. 
2CO.9.5	Ne tenged kayi neisip ku he kinahanglan he ed-insaan ku heini is tetelu he menge suled tew ke egkehimu he edhuna zan kediey pehendiyan su wey kew zan metevangi te kedteg̵enaha he zaan te idtavang he impenaad niw. Ne zutun egkehimu he egketeg̵ane en haazà dutun te kebpekeuma ku ne egketuenan te langun he umba ebeg̵ey kew, kenà tenged te ebpeg̵esen kew, kekenà, tenged te ebpuun diyà te keputian te atey niw is kebeg̵ey niw.
2CO.9.6	Kenè niw lipati heini is sempità he emun deisek is ibpemula ta, deisek daan is egkerag̵un ta, ne emun dekelà is ibpemula ta, dekelà daan is egkerag̵un ta. 
2CO.9.7	Kinahanglan he ed-isipen te kada sevaha ke hengkey is egkesuatan din he ibeg̵ey ne iyan ibeg̵ey zin. Kenè ta ibeg̵ey is kenè ta egkesuatan he ibeg̵ey, ne kenè ta zaan ibeg̵ey emun egkeisip ta he integ̵el kenita is kebeg̵aya ta, su emun ebeg̵ey ki, kinahanglan he ebpuun te keputian te atey ta is kebeg̵aya ta zutun ne iyan haazà utew egkesuatan te Megbevayà. 
2CO.9.8	Ne egkehimu te Megbevayà he ibeg̵ey zin kenita is subra pa zutun te egkinehenglanen ta, su wey ta layun maazen is langun he menge kinahanglan ta wey zuen ta zaan subra he igketavang ta te zuma. 
2CO.9.9	Ne zuen insurat he Lalag te Megbevayà he edhenduen te,
2CO.9.9	“Layun dekelà is ibeg̵ey te Megbevayà
2CO.9.9	diyà te egkengeayuayu ne kenà egkelipatan
2CO.9.9	te wazà pidtemanan is ketulanged din.”
2CO.9.10	Ne is Megbevayà, iyan ebeg̵ey te venì diyà te ebpemula su wey zuen egkeenen. 
2CO.9.11	Su edhimuwen din layun he kenè ki maalang-alang te selapì su wey ta meveg̵ayi is edlised. Ne umba, menge suled, mezakel is ebpeselamat te Megbevayà tenged te tavang he ibpeuwit niw kenami. 
2CO.9.12	Ne heini is ibeg̵ey niw, kenà iyan dà pulus din is kegketavangi te menge tumutuu te Megbevayà, kekenà, pinaag̵i kayi utew mezakel he etew is ebpeselamat te Megbevayà. 
2CO.9.13	Ne emun egketuenan te menge etew he utew kew metulanged, ebentug̵en dan is Megbevayà tenged te kedtumana niw te menge sug̵ù din wey tenged te mezesen he kedtuu niw te Meupiya he Tudtulanen su midtevangan niw sikandan ne midtevangan niw zaan is duma. 
2CO.9.14	Ne zutun id-ampù kew zan, ne egkehimu he utew kew mahal ziyà te g̵ehinawa zan tenged te zekelà he g̵agew niw kandan he imbeg̵ey keniyu te Megbevayà. 
2CO.9.15	Ne tenged kayi ebpeselematan ta is Megbevayà tenged te kebeg̵aya zin kenita te Anak din he wazà minsan hengkey he ebpekerepeng te kemahal zin.
2CO.10.1	Duen egkag̵i he siak, si Pablo, telawen a emun diyan a te keniyu, iyan, memeg̵arang kun is menge lalag ku keniyu emun edlelag̵an ku sikiyu pinaag̵i te surat. Iyan, guntaan, kenà meg̵arang is menge lalag ku, kekenà, edhangyù a keniyu pinaag̵i te menayù he menge lalag iring te menayù wey velig̵eg̵awen si Kristu. 
2CO.10.2	Idhangyù ku keniyu he purungi niw is ulaula niw su wey kenà kinahanglan he mebmeg̵arang is menge lalag ku emun diyan a te keniyu. Duen duma keniyu he egkag̵i he iring a te etew zà duen 
2CO.10.3	Tutuu iyan he etew key zà duen, iyan, is paag̵i te kedsukuli zey te mezaat, ne kenà ebpuun te isip te etew zà duen. 
2CO.10.4	Su is menge ketezengan, he ke và dà gumaan, he idsukul zey te mezaat, ne kenà ebpuun te etew, kekenà, mekeg̵eg̵ehem utew su ziyà ebpuun te Megbevayà. Ne heini is menge ketezengan, kenà egkesukulan te minsan hengkey he tarù he ketezengan he igkuntada te Megbavayà minsan ke utew melig-en. 
2CO.10.5	Ne iyan heini egemiten dey te kedeeg̵a te menge tarù he ketezengan te menge mepedelig̵en he etew he kenà egkesuat he edtuu te ibpesavut te Megbevayà. Ne minsan is ked-isipa zan te tarù, egkehimu he ed-ilisan dey su wey zan human meisip is tutuu ne pinaag̵i kayi ebpemineg̵en dan is menge sug̵ù ni Kristu. 
2CO.10.6	Ne emun ibpeehè niw en he metinumanen kew te menge sug̵ù ni Kristu, ne zutun edsilutan dey is minsan hentei pa he tumutuu ziyan he kenè pa egkesuat he ebpemineg te menge sug̵ù din.
2CO.10.7	Purungi niw isipa is nesavut niw en su zuen menge zuma niw he kunaan dan ke iyan dan dà menge hustu he sulug̵uen ni Kristu. Kinahanglan he mesavut dan he sikami, hustu key zaan he menge sulug̵uen ni Kristu. 
2CO.10.8	Kenè en buwa kinahanglan he egkeg̵iyen ku keniyu he zuen kebayàbayà ku keniyu he imbeg̵ey kedì te Megbevayà. Iyan, ke henduen be te utew subra is idantal ku, kenè ku igkeeled heini su wazè din iyan iveg̵aya kayi te kebayàbayà dini te kediey su wey ku mezezeeti is kedtuu niw, kekenà, imbeg̵ey zin kediey su wey ku melig-eni is kedtuu niw. 
2CO.10.9	Kenè ku egkesuatan he ibpelihandek ku keniyu is menge surat ku, 
2CO.10.10	iyan, duen egkag̵i he siak si Pablo, utew a mevurut he edawey keniyu emun ebpekidlalag a keniyu pinaag̵i te surat, iyan, emun diyan a te keniyu, telawen e kun ne kenè e kun metau he egkag̵i. 
2CO.10.11	Is etew he egkag̵i te iring kayi, kinahanglan he sevuta zin he is egkeg̵iyen dey pinaag̵i te surat emun kenè key ziyan te keniyu, ne iyan ded ed-ul-ulahan dey emun ebpekeuma key ziyan.
2CO.10.12	Telawen key iyan te ked-iring te menge ulaula te menge zuma he etew ziyan he menge mepedelig̵en. Kunaan dan ke iyan sikandan metau egkag̵i ke hengkey is meupiya he ulaula. Utew zan tulebung! Su emun ed-iringan te menge etew is kandan he ulaula egkeg̵iyen dan he utew meupiya. Iyan, ke kenà sikandan ed-iringan te menge etew egkeg̵iyen dan he sayep haazà is kenà ed-iring. 
2CO.10.13	Ne sikami, kenà subra is kedantal zey su iyan dey zà idantal haazà is nehimu zey te edtuman he insug̵ù kenami te Megbevayà. Ne ragkes kayi is menge vaal zey hein diyan key te keniyu. 
2CO.10.14	Kenà egkehimu he subra is kegemita zey te keg̵ehem dey emun edsembag̵an dey sikiyu. Kenè dey sikiyu pezem egkeveyveyaan ke wazè dey sikiyu mepenudtuli zengan, iyan, iyan key nehuna he nekeuma ziyan he ebpenudtul te Meupiya he Tudtulanen mehitenged ki Kristu. 
2CO.10.15	Kenè dey idantal is menge vaal te zuma he etew ziyà te menge inged he zutun wazè key sug̵ua te Megbevayà. Iyan, geina te neragkes kew kayi te mibpeveelan kenami te Megbevayà, egkesuatan dey he emun ed-iseg en is kedtuu niw ne edtevangan key keniyu zutun te menge vaal zey ziyan te inged niw. 
2CO.10.16	Ne pinaag̵i kayi egkehimu he idsangyew zey is Meupiya he Tudtulanen ziyà te menge meziyù he inged he ziyan dapit te keniyu. Su kenè dey egkesuatan he idantal zey is mibeelan te zuma he etew zutun te menge inged he wazè key zutun sug̵ua te Megbevayà.
2CO.10.17	Duen insurat he Lalag te Megbevayà he edhenduen te, “Ke zuen etew he egkesuat he edantal, kinahanglan he iyan dà idantal zin is nengehimu te Nengazen.” 
2CO.10.18	Su emun edelig̵en ta is kenita he menge vaal, kenà heini egkesuatan te Megbevayà, iyan, emun duen igkezelig̵i kenita te Megbevayà iyan heini egkesuatan te Megbevayà.
2CO.11.1	Pekelalaglalag kew he entusa niw is egkeg̵iyen ku keniyu minsan ke henduen be te tulebung a. 
2CO.11.2	Su insavuk te Megbevayà kayi te kediey is dekelà he suat he kenè kew medsuwey te Nengazen. Iring kew te rag̵a he nekeg̵unan, iyan, iyan si Kristu ingkag̵un ku keniyu. Ne egkesuatan ku he wazà duma he ebpekeesawa keniyu. 
2CO.11.3	Egkeipeng a keniyu su kela ke meengkezi niw is kebpurungi niw kedtumana te menge sug̵ù ni Kristu su kela ke mesahug is kedtuu niw te selakew he edtuuwen. Kela ke meiringi niw si Ibà dengan su mid-akalan sikandin te teruen he uled he iyan si Setanas. 
2CO.11.4	Umba egkeipeng a su ke zuen ebpekeuma ziyan he selakew is ibpesavut dan mehitenged ki Jesus, ne selakew is mulin-ulin he ibpenurù dan, ne kenè dan iyan ibpesavut is tutuu he tuluuwen he impesavut dey, kekenà, selakew is ibpenurù dan, ne ed-entusen niw mulà is kandan he kebpenurù ne kenà duen dà taman su utew niw egkesuati te ebpemineg.
2CO.11.5	Ne heini is menge uvag kun lavew he epustul ni Kristu, kunaan dan ke utew zan lavew, iyan, netuenan ku he wazè e zan melevawi 
2CO.11.6	su minsan ke kenà a metau he egkag̵i netuenan ku mulà ke hengkey is tutuu he tuluuwen. Ne iyan heini impesavut dey keniyu zengan te minsan keenu he timpu wey te minsan hengkey he paag̵i.
2CO.11.7	Hein impesavut ku ziyan te keniyu is Meupiya he Tudtulanen, wazà a mebpesuhul keniyu te minsan sengesintabus dà. Ne iyan benar is: mibpekeminus ku en is pid-etawan ku su wey ku sikiyu ikepelavew. Sayep ku ve heeyan? 
2CO.11.8	Dutun te kebpenurua ku keniyu ne iyan midsuhul kedì is menge tumutuu ziyà te zuma pa he menge inged. Henduen be te midtekawan ku sikandan wey ku sikiyu iyan metevangi. 
2CO.11.9	Ne hein diyan a te keniyu ke zuen kinahanglan ku he selapì, wazè ku vuyua ziyan te keniyu su is menge suled tew he ebpuun diyà te prubinsya he Mesidunya, imbeg̵ey zan kedì is minsan hengkey he egkinehenglanen ku. Sikiyu is tigGerisya, wazè ku pa sikiyu vuyui te igkeuyag ku, ne kenà daan egkehimu he ebuyù a ziyan te keniyu te minsan keenu he timpu. 
2CO.11.10	Ne heini is idantal ku, kenà egkehimu he egkehalin te minsan keenu he timpu su kenà a edawat te selapì te minsan hentei he ziyan te tivuuk he prubinsya he Gerisya. Tutuu heini iring te netuenan ku he tutuu is impesavut ni Kristu. 
2CO.11.11	Kunaan niw vuwa ke umba egkeg̵iyen ku he kenà a ebuyù diyan te keniyu su wazà gehinawa ku keniyu, iyan, utew kew mahal zini te g̵ehinawa ku. Netuenan te Megbevayà he mahal kew zini te g̵ehinawa ku.
2CO.11.12	Kenè ku edlekaan heini is lalag ku he kenè ku kebuyù diyan su wey haazà is menge uvag kun lavew he epustul ni Kristu, kenè dan mekekag̵i he iring te kenami is menge paag̵i zan te kebaal. 
2CO.11.13	Kenà sikandan tutuu he menge epustul ni Kristu, kekenà, tarù sikandan he menge sulug̵uen ni Kristu. Edterteruan kew zan pinaag̵i te menge vaal zan ne egkeg̵iyen dan he tutuu sikandan he menge epustul ni Kristu. 
2CO.11.14	Ne kenè ku heini igkeinuinu su minsan si Setanas, egkehimu zin is dagwey zin he iring te utew merayag he velinsug̵uen te Megbevayà he ebpuun te langit. 
2CO.11.15	Umba, kenè ki egkeinuinu ke egkehimu zaan is menge sulug̵uen ni Setanas he iring te menge metazeng he sulug̵uen te Megbevayà. Iyan, keuzemà edsilutan sikandan sumalà is menge mezaat he vaal zan.
2CO.11.16	Edsublien ku te egkag̵i he kinahanglan he kenà isipa te minsan hentei keniyu he tulebung a tenged te menge lalag ku keniyu. Iyan, minsan ke ed-isipen niw he tulebung a, entusa niw te ebpemineg su wey a mekezantal te kenà utew egkeug̵et. 
2CO.11.17	Heini is egkeg̵iyen ku keniyu, ne kenà iyan ibpekag̵i kedì te Nengazen, su iring a te tulebung is edantal. 
2CO.11.18	Ne g̵eina te zuen mezakel he idantal zan is menge ulaula zan dini te kelibutan egkehimu vuwa taman te meg̵aan dà ke idantal ku zaan is kedì. 
2CO.11.19	Ne g̵eina te menge uluwanen kew he etew, utew kew metau he ed-antus te menge lalag te tulebung diyà te keniyu. 
2CO.11.20	Su ke zuen minsan hentei he ebmandarmandar keniyu wey ke zuen ed-ag̵ew te menge azen niw wey ke zuen edlimbung keniyu wey ke edlupig̵en kew zan wey ke ebug̵elen kew zan ne ed-entusen niw. 
2CO.11.21	Utew zan mevurut, iyan, sikami, telawen key ne egkeeled a su haazà is menge ulaula zan keniyu he kunaan niw ke utew meupiya, wazè dey meulaula ziyan te keniyu. Ne g̵eina te wazè dan en kegkehandek te edantal ne kenà a zaan egkehandek he edantal minsan ke ebpekeiring a te tulebung. 
2CO.11.22	Haazà he menge etew, egkeg̵iyen dan he menge pinilì sikandan te Megbevayà su menge Hudiyu zan, menge kevuwazan ni Israyil wey menge kevuwazan te kepuun ni Israyil he si Abraham. Ne siak daan, Hudiyu a he kevuwazan daan ni Israyil wey ni Abraham. 
2CO.11.23	Netuenan ku he henduen a te ebuneg̵en kayi te menge lalag ku, iyan, kenà egkesabpeng is bèbè ku kayi te egkeg̵iyen ku. Egkeg̵iyen dan he menge sulug̵uen sikandan ni Kristu. Siak, lavew e pa he metinumanen he sulug̵uen ni Kristu. Utew memereg̵en is ebpeveelan din kediey. Lelayun ad egkepirisu ne sikandan, kenà layun. Lelayun ad ebug̵ela te menge etew he kuntada te Megbevayà, kenà te sikandan. Mezakel en is nengeeg̵iyan ku he edhimetayan a pezem, kenà te sikandan. 
2CO.11.24	Kelelima e en bug̵ela te menge Hudiyu te menge ketluan wey siyew he lagkut. 
2CO.11.25	Ketetelu ad bug̵ela pinaag̵i te menge tuked. Midtuleng a te vatu te menge etew su edhimetayan e zan pezem. Ketetelu en daan melavu is barku he mid-untuzan ku ne zuen timpu he sengekezukileman wey sengeandew ziyà a te lawed te zag̵at is nekeg̵eg̵entungan dà. 
2CO.11.26	Ne zutun te menge kedhipanew ku ne nengeeg̵iyan ku is mezakel he menge kemereg̵enan tenged te kedalem te wahig, wey tenged te menge tulisan, wey tenged te menge kuntada ku he menge zuma ku he Hudiyu wey menge kenà Hudiyu. Mezakel is menge hitavù kediey ziyà te menge inged wey ziyà te wazà meg̵inged wey ziyà te zag̵at wey pinaag̵i te menge tarù he tumutuu. 
2CO.11.27	Midhag̵ù a is edterebahu; layun a egkepurang; layun a egkevitil; ne layun a egkemezahi. Layun a kurang te egkeenen wey layun a egkealang-alang te egkeubpaan wey ugelingen. 
2CO.11.28	Ne kenà duen dà taman su andew-andew egkereg̵enan a te kedumelaha ku te langun he menge gurupu te menge tumutuu ziyà te minsan hendei. 
2CO.11.29	Su ke zuen tumutuu he edlised su ebmeg̵uyà is kedtuu zin, ne edlised a zaan su egkeipeng a kandin. Ke zuen nepenulayan ne nekesalà, ne haazà is etew he nekepenuley kandin, utew ku igkeepes.
2CO.11.30	Kenè ku egkesuatan he edantal a, iyan, emun kinahanglan he ibpezantal a, idantal ku is menge kemeresayan he nengeeg̵iyan ku su pinaag̵i kayi egketuenan niw he zekelà is kurang ku te ketau. 
2CO.11.31	Is Megbevayà wey Amey te Nengazen tew he si Jesus, delig̵a sikandin te wazà pidtemanan. Netuenan din he kenà tarù heini is egkeg̵iyen ku. 
2CO.11.32	Dengan, hein diyà a te inged he Demasku, is gubirnedur he intezù ni Hadì Eritas, midsug̵ù din is menge sundaru he ventayi zan is pultahan he idselang dutun te kutà te inged su wey e zan mezakep ke egawas a zutun. 
2CO.11.33	Iyan, duen menge etew he midtavang kediey ne in-ahuk e zan te zekelà he vinevey ne midhelug̵an e zan diyà te sulawà he liyu te metikang he elavat he kutà dutun te inged ne nekeg̵awas a zutun.
2CO.12.1	Minsan pa te wazà pulus te kedantal ku, edantal e zed gihapun. Ne g̵untaan egkeg̵iyen ku keniyu is impezayag wey is impaahà kedì te Nengazen. 
2CO.12.2	Dengan, duen tumutuu he nekilala ku he mibpengelinteuwan he mekepenumbaley sikandin diyà te utew metikang he langit he ed-ubpaan te Megbevayà. Sepulù en wey heepat he tuig heini is kegkehitavù kayi. Wazè ku metueni ke nekehendiyè be is lawa zin wey ke impeehè dè be heini kandin te Megbevayà pinaag̵i te teg̵einep; iyan dà nesayud kayi is Megbevayà. 
2CO.12.3	Iyan dà netuenan ku is: diyà sikandin mekeseled te utew mekempet he inged te Megbevayà ne edsublien ku te egkag̵i he wazè ku metueni ke nekehendiyè be is lawa zin wey ke impeehè dà heini kandin te Megbevayà pinaag̵i te teg̵einep; iyan dà nesayud is Megbevayà. 
2CO.12.4	Ne zutun te kebpenumbaley zin diyà te langit duen nezineg din he kenà egkekag̵i pinaag̵i te kelibutanen he lalag ne kenà daan idtug̵ut he egkeg̵iyen te etew zà duen. 
2CO.12.5	Ne egkehimu he idantal ku heini is nehitavù kandin, iyan, kenè ku iyan idantal is menge ketau ku, kekenà, iyan ku idantal haazà is ebpekepaahà te kurang ku te ketau. 
2CO.12.6	Ne penenglitan ke egkesuatan ku he edantal a, kenà egkehimu he egkeg̵iyen niw he wazà pulus te zantal ku su tutuu is idantal ku, iyan, kenà a edantal su kenè ku egkesuatan he isipa a te menge etew he utew lavew. Meupiya ke zutun dà ebpuun is ked-isipa zan kedì te menge ulaula ku he neehè dan wey menge penurù ku he nezineg dan.
2CO.12.7	Mibeg̵ayan a te Megbevayà te utew merasey he zaru su wey ku kenà ikezantal is utew meupiya he nengeehè ku ziyà te langit. Ne heini is daru, ne egemiten ni Setanas he idrasey kedì, ne pinaag̵i kayi kenà a ebpekepelavew. 
2CO.12.8	Ketetelu ku en iampù diyà te Megbevayà he iawè din, 
2CO.12.9	iyan, iyan tavak din kediey is, “Edtevangan ku sikew wey nu maantus ne hustu en. Su zekelà is egkehimu te g̵ehem ku ziyan te kenikew emun wazè nu en egkehimu,” ke sikandin. Ne tenged kayi utew ku egkesuati he idantal ku is kurang ku te ketau su wey a melig-eni te g̵ehem ni Kristu. 
2CO.12.10	Ne meupiya en utew te g̵ehinawa ku is kurang ku te ketau, is kedsumpelita wey is pesipala kediey te menge etew, wey is menge kemereg̵enan wey is kemeresayan tenged te kedtuu ku ki Kristu. Su netuenan ku he emun wazè en kediey he ketau, dekelà is ibeg̵ey kediey ni Kristu he ketau.
2CO.12.11	Henduen a te tulebung he etew su edantal a, iyan, neteg̵el a keniyu su iyan kew pezem ebeg̵ey te menge ketezengan ku he idtavak keniyan te menge uvag kun epustul ni Kristu. Ne minsan pa te wazà kediey he ketau wazà a g̵ihapun melevawi kayi te uvag menge utew lavew he kenà tutuu he epustul ni Kristu. 
2CO.12.12	Ne hein diyan a te keniyu impeehè ku keniyu he tutuu a he epustul ni Kristu su minsan nereg̵enan a, mid-antus a su wey ku ikepaahà is menge singyal wey menge egkengein-inuwan he iyan tuus te tutuu he epustul. 
2CO.12.13	Is kedtavang ku keniyu ne iring ded te kedtavang ku te menge tumutuu ziyà te zuma he menge inged. Asal kela ke kunaan niw ke kenè ku idtavang keniyu is kenè ku keniyu kebuyui te selapì. Emun nekesalà a keniyu pinaag̵i kayi peseyluwa a keniyu.
2CO.12.14	Ed-endaman ku en is kedhendiyan ku ne iketelu en heini is kebpenumbaley ku ziyan te keniyu. Ne iring ded te nehuna, kenà egkehimu he ebuyù a keniyu te selapì. Kenè ku egkesuatan is selapì niw, kekenà, egkesuatan ku he mahala a keniyu ziyà te g̵ehinawa niw. Nehimu a he amey niw su pinaag̵i kedì neketuu kew te Megbevayà. Ne kenà egkehimu he ebuyuan is menge vatà te amey zan, kekenà, iyan ebuyù is menge vatà. 
2CO.12.15	Egkelipey a utew ke igkeveg̵ey ku is menge azen ku wey is desen ku wey ku sikiyu metevangi. Iyan, minsan pa te mahal kew zini te g̵ehinawa ku henduen be te kenà a mulà mahal ziyan te g̵ehinawa niw.
2CO.12.16	Duen duma keniyu he ke sikandan te, “Tutuu iyan he wazà si Pablo mebuyù te selapì, iyan, duen paag̵i zin he meeles wey kiw zin melimbungi.” 
2CO.12.17	Ne emun iyan heeyan egkeisip niw, ipetueni niw kedì ke hengkey he paag̵i is kegkelimbungi ku keniyu. Duen be nekuwa ku zutun te kedsug̵ua ku te menge zuma ku ziyan te keniyu? Nelimbungan kew zan be? 
2CO.12.18	Midhengyuan ku si Tito he medhendiyan te keniyu, ne impezuma ku zaan kandin is sevaha he menge suled tew. Midlimbungan kew zan be? Wazè niw egkekag̵i he iring kayi, su si Tito wey siak ne neked-iring is paag̵i zey wey ed-ul-ulahan dey su pudu memetazeng.
2CO.12.19	Kunaan niw vuwa ke pinaag̵i kayi te egkeg̵iyen ku ibpesavut ku keniyu he wazè dey menge sayep, iyan, kenà iyan heeyan tuyù ku. Su ebpeketistig̵us is Megbevayà he heini is migkag̵i ku keniyu, ne iyan hustu he egkeg̵iyen tenged te kebpekidsevaha ku ki Kristu. Ne, minahal ku he menge suled, insurat ku heini is langun, su wey meheg̵et is kedtuu niw. 
2CO.12.20	Egkesamuk is gehinawa ku su kela ke zutun te kebpekeuma ku ziyan ne iyan ku egkeahà diyan te keniyu is menge ulaula he kenè ku egkesuatan. Ne emun iyan haazà ne zuen ed-ul-ulahan ku zutun he kenè niw zaan egkesuatan su kinahanglan he edsewayen ku is keniyu he ulaula. Su kela ke zuen ebpekigkuntada ziyan te menge zuma zin, kela ke zuen egkesina, duen petuluy egkepauk, wey leg̵ezen, kela ke zuen diyan ebpenemperasà wey edsulà te zuma zin, kela ke zuen bereituk. Kela ke zuen diyan te keniyu gelbuwen, wey kela ke wazè niw kebpekid-uyun te menge tumutuu. 
2CO.12.21	Egkesemukan a su kela ke zutun te kebpekeuma ku ziyan ne igkeeled ku sikiyu ziyà te Megbevayà ne kela ke utew a egkeseeng tenged te mezakel he netuenan ku zengan he nekevaal te mezaat ne wazè dan pa engkezi is menge mahawag he ulaula zan iring te kedhilavet te kenè dan esawa wey is kedtumana zan te mezaat he kebayè dan.
2CO.13.1	Iketelu en heini te kebpenumbaley ku ziyan. Ke zuen etew he ebpehusey kedì ne zuen idsumbunga zin te zuma zin he tumutuu, kinahanglan he ebentayan ta is sug̵ù diyà te insurat he Lalag te Megbevayà he edhenduen te, “Ke zuen idsumbunga niw te zuma niw kinahanglan he edtistig̵usan te menge tetelu ne emun kenà ne menge zezuwa he etew.” 
2CO.13.2	Dutun te ikezuwa he kebpenumbelayi ku keniyu, sikiyu is memezaat is ulaula zengan, migkag̵i ku keniyu he emun kenè niw ed-engkezan haazà is memezaat he ulaula niw ne edsilutan ku sikiyu emun ebpekelikù a. Ne ed-umanan ku egkeg̵iya g̵untaan diyan te keniyu wey ziyà te minsan hentei pa he ed-ulaula te mezaat. Ke ebpekeuma a, wazà minsan hentei he ed-ulaula te mezaat he ebpekelikey te kedsiluti ku kandin. 
2CO.13.3	Dutun, ne egkevenaran kew human he is egkeg̵iyen ku keniyu, iyan is impekag̵i kediey ni Kristu. Ne kenà sikandin telawen, kekenà, emun duen ed-ul-ulahan din keniyu dekelà is gehem din he ibpeehè din keniyu. 
2CO.13.4	Su minsan ke henduen be te wazà egkehimu ni Kristu zutun te kedrensanga kandin diyà te krus, nevanhew zed sikandin ne zuen din en beg̵u en he untung pinaag̵i te g̵ehem te Megbevayà. Ne sikami zaan, henduen be te wazè dey egkehimu su layun key zaan ebpekeantus te kemeresayan, iyan, pinaag̵i te g̵ehem te Megbevayà he edtavang kenami, duen dey zaan beg̵u en he untung ne ebpeketavang key pa keniyu.
2CO.13.5	Susiya niw is gehinawa niw wey niw metueni ke tutuu ve is kedtuu niw ki Kristu. Wazè niw ve metueni he midlumunan kew ni Kristu? Ne emun wazà, ne tarù is kedtuu niw ne wazè kew mezawat ni Kristu. 
2CO.13.6	Egkesuatan ku he metueni niw he tutuu key iyan he menge epustul ni Kristu. 
2CO.13.7	Id-ampù dey ziyà te Megbevayà he wazà ulaula niw he mezaat. Ne kenè dey iyan id-empua keniyu su wey metueni te menge etew he edtumanen niw is impenurù dey keniyu su maambe ke kenè niw ed-isipen he epustul key ni Kristu, asal, ed-ul-ulahan niw is hustu. 
2CO.13.8	Su emun hustu is ed-ul-ulahan niw, sikami is epustul, kenà egkehimu he ibpeehè dey is keg̵ehem dey keniyu su wey zey zà ibpaahà is keg̵ehem dey ke edsupaken niw is hustu he ulaula. 
2CO.13.9	Egkelipey ad emun wazè niw supak, minsan ke henduen te wazè dey keg̵ehem. Ne kenà duen dà taman su id-ampù dey he mepurung meheg̵et is ked-ul-ulaha niw te hustu. 
2CO.13.10	Umba ebpesuratan ku sikiyu te zini e pa te meziyù su ke ebpekeuma a ziyan kenè en kinahanglan he meg̵amit ku is keg̵ehem ku te epustul te kedsilut. Imbeg̵ey kedì te Megbevayà heini is keg̵ehem. Kenà iyan imbeg̵aya zin kayi te keg̵ehem su wey maawà is upakat niw te tumutuu, kekenà, wey meheg̵et is upakat niw.
2CO.13.11	Menge suled, iyan dà heini menge lalag ku keniyu; berakat he mebmelipayen kew. Purungi niw is menge ulaula niw; tumana niw is menge sambag ku keniyu. Kinahanglan he mesevaha is gehinawa niw ne mebmelinawen is ked-ubpè niw. Su emun ebeelan niw heini, is Megbevayà he iyan puunà te g̵ag̵ew wey kelinew, layun eduma keniyu.
2CO.13.12	Mebpelimlimuey kew he iyan tuus he teltelesuled kew tenged te kedtuu niw. 
2CO.13.13	Ebpengemusta keniyu is langun he menge tumutuu te Megbevayà dini.
2CO.13.14	Berakat he ikeg̵ag̵ew kew te Nengazen tew he si Jesu Kristu wey verakat he ipeehè keniyu te Megbevayà he mahal kew ziyà te g̵ehinawa zin wey verakat daan he meheg̵et is upakat niw te Wag̵as he Mulin-ulin. Iyan a si Pablo.
GAL.1.1+GAL.1.2	Siak si Pablo is midsurat kayi. Ibpeuwit ku heini ziyan te keniyu te langun he menge tumutuu ziyan te menge inged te tivuuk he prubinsya he Gelasya. Siak wey is langun he menge tumutuu he menge zuma ku zini, ebpengemusta keniyu. Epustul a, iyan, wazà a g̵erari he epustul te etew zà duen, ne kenà daan pinaag̵i te etew zà duen is kedsug̵ua kedì, kekenà, migeraran a he epustul ni Jesu Kristu wey te Amey tew he Megbevayà he mibanhew ki Jesus, ne iyan sikandan midsug̵ù kedì.
GAL.1.3	Berakat he ikeg̵ag̵ew kew te Amey tew he Megbevayà wey te Nengazen tew he si Jesus wey veg̵ayi kew zan te melinawen he kebpekesavuk.
GAL.1.4	Si Kristu, imbelavag din is untung din su wey mepalis is menge salè tew su wey kiw melibri, ne kenè tew meiringi is menge etew he ed-ulaula te mezaat te g̵untaan he timpu kayi te kelibutan. Umba mibeelan heini ni Kristu su edtumanen din is egkesuatan te Amey tew he Megbevayà. 
GAL.1.5	Berakat he zelig̵a is Megbevayà te wazà pidtemanan.
GAL.1.6	Utew ku sikiyu igkeinuinu su wazè en utew meug̵et ne henduen be te nahalin en is kedtuu niw, ne is Megbevayà he iyan mibpetuu keniyu pinaag̵i te g̵ag̵ew ni Kristu, ed-iniyug̵an niw ne edtuuwan niw is selakew he tuluuwen he egngezanan daan te menge etew he Meupiya he Tudtulanen. 
GAL.1.7	Iyan, kenà egkehimu he zuen selakew pa he tuluuwen he egngezanan te Meupiya he Tudtulanen. Egkeg̵iyen ku heini su zuen menge etew ziyan he ebpenurù te tarù, ne pinaag̵i kayi egkesemukan is isip niw su edhelinen dan te tarù is Meupiya he Tudtulanen mehitenged ki Kristu. 
GAL.1.8	Iyan, egkeg̵iyen ku keniyu he ke zuen minsan hentei, minsan ke sikami, wey minsan ke velinsug̵uen he ebpuun te langit, ne zuen ibpesavut din keniyu he egkeg̵iyen din he Meupiya he Tudtulanen, iyan, selakew, ne kenà iyan heini is tutuu he tuluuwen he impesavut dey keniyu, ne verakat he meimpirnu sikandin. 
GAL.1.9	Daan dey en keniyu heini migkag̵i, iyan, ed-umanan ku egkeg̵iya g̵untaan he ke zuen ibpesavut te minsan hentei he egkeg̵iyen din he Meupiya he Tudtulanen, iyan, kenà iyan is tutuu he tuluuwen he impesavut dey keniyu, ne verakat he meimpirnu sikandin.
GAL.1.10	Kunaan niw vuwa ke iyan netag̵ù te g̵ehinawa ku is: egkesuat a he zelig̵a a te menge etew. Iyan, kenà iyan heini netag̵ù te g̵ehinawa ku, kekenà, iyan is kebpenunuata ku te Megbevayà. Kunaan niw vuwa zaan ke egkesuatan ku he ibmeupiya te g̵ehinawa te menge etew is menge ulaula ku, iyan, kenà daan iyan egkesuatan ku su emun iyan egkesuatan ku, kenà egkehimu he sulug̵uen a ni Kristu.
GAL.1.11	Egkesuatan ku, menge suled, he mesavut niw he heini is migngezanan he Meupiya he Tudtulanen he impesavut ku keniyu ne kenà ebpuun te etew zà duen 
GAL.1.12	su wazà keg̵iya kediey te minsan hentei he etew ne wazà daan ipenurù kediey te etew, kekenà, impinted kediey ni Jesu Kristu.
GAL.1.13	Nezineg niw is daan he menge ulaula ku zengan te kemulu ku pa kebenteyani te tuluuwen te menge zuma ku he Hudiyu. Is langun he menge tumutuu ki Jesus, mibpesipelahan ku su ebpeg̵esen ku pezem sikandan he meengkezi zan is kedtuu zan. 
GAL.1.14	Is menge zuma ku he menge Hudiyu he serenganè ku te penuig̵en, wazà nekerepeng kedì te kebenteyani ku te menge tuluuwen dey te menge Hudiyu. Ne wazà kandan kedì nekerepeng te kebenteyani te imbilinbilin he menge vetasan te g̵inepuan dey.
GAL.1.15	Ne minsan pa zutun, ingkeg̵ag̵ew a te Megbevayà ne mibpilì e zin he sulug̵uen din te wazè e pa ianak ne nehimu zin he meketuu a kandin. 
GAL.1.16	Ne hein neisip din he ibpekilala zin en kediey is Anak din he si Jesus su wey ku ikepenudtul is keag̵i ni Jesus diyà te menge etew he kenà menge Hudiyu, wazà a mebpepenurù te minsan hentei he etew; 
GAL.1.17	ne wazà a zaan medhendiyà te inged he Hiruselim su wey ku mesampit kes nengehuna he epustul ni Jesu Kristu, kekenà, midhendiyà a te prubinsya he Erabya ne zutun, midlikù a ziyà te inged he Demasku. 
GAL.1.18	Ne tetelu pa zutun he tuig ne human a medhendiyà te inged he Hiruselim wey a mekepenumbaley ziyà te ki Pedro ne ziyà a te kandin taman dà te zezuwa he simana. 
GAL.1.19	Ne neehè ku zaan dutun si Santiago, sikan is hazi te Nengazen tew he si Jesus, ne wazà duma he epustul he neehè ku zutun, iyan dà sikandan is dezuwa.
GAL.1.20	Tutuu heini is edtudtulen ku keniyu. Netuenan te Megbevayà he kenà tarù.
GAL.1.21	Ne zutun mibeyaan ku is prubinsya he Sirya wey Silisya. 
GAL.1.22	Ne wazè e pa zutun mekilala te menge gurupu te menge tumutuu ki Jesus he ziyà te prubinsya he Hudiya. 
GAL.1.23	Netudtulan dà sikandan te menge etew he siak is ebpendakep te menge tumutuu ki Jesus dutun te nengehuna he andew, ne g̵untaan idsangyew ku en is tinuuwan he iyan ibpendekepa ku kandan su wey zan meewai. 
GAL.1.24	Ne tenged dutun midalig dan is Megbevayà tenged te neketuu a ki Jesus.
GAL.2.1	Ne sepulù wey heepat pa he tuig dutun ne human a medlikù diyà te Hiruselim. Mibpezumehè key ki Bernabe ne miduma ku zaan si Tito. 
GAL.2.2	Umba midhendiyà a su impinted kedì te Megbevayà haazà is kedhendiyè ku. Ne kebpekeuma zey zutun ne midtig̵um is menge egalen te menge tumutuu he iyan dan dà ne impesavut ku kandan ke hengkey is Meupiya he Tudtulanen he ibpenurù ku ziyà te menge etew he kenà menge Hudiyu. Egkesuatan ku zutun he kenà maawà is pulus te nengeveelan ku en wey is kemulu ku pa ebeeli. 
GAL.2.3	Iyan, nesuatan dan ded is baal ku su si Tito, is duma ku, minsan te kenà sikandin Hudiyu, wazè dan iteg̵el is kedsirkunsidar kandin sumalà is insug̵ù ni Moises. 
GAL.2.4	Iyan, duen menge etew he kenà tutuu he menge tumutuu te tutuu he tuluuwen he midtampu kenami. Egkesuatan dan dutun he sirkunsidara si Tito. Umba midtampu zan he id-eles dan he kenè dan tutuu he tumutuu su wey zan maahà ke edtumanen tew is menge sug̵ù he imbilinbilin ni Moises. Su egkesuatan dan he meiring kiw te uripen pinaag̵i te kedtuman te kesug̵uan minsan te nelibri kiw en ni Jesu Kristu ne wazè en kinahanglan he ebenteyanan tew pa is kesug̵uan. 
GAL.2.5	Ne wazè dey itug̵ut he meveyveyai key zan te minsan hengkey he paag̵i su wey kenà meumani te tarù is tutuu he Meupiya he Tudtulanen, ne kenà egkezeetan is kedtuu niw.
GAL.2.6+GAL.2.7	Ne zutun, minsan sikan is menge etew ziyà te Hiruselim he henduen be te menge egalen te tumutuu, wazè dan ingkepenurù kediey he idheg̵et te ibpenurù ku. Umba egkeg̵iyen ku he henduen dan te menge egalen su wazà bali ziyà te Megbevayà te igerar kenita te menge etew. Wazà id-uman dan te kediey he ibpenurù, kekenà, nesavut dan dutun he insarig kediey te Megbevayà is kedsengyawa te Meupiya he Tudtulanen diyà te menge etew he kenà Hudiyu iring te insarig din daan ki Pedro is kedsengyawa kayi ziyà te menge Hudiyu. 
GAL.2.8	Su is Megbevayà, mid-ulinan din si Pedro wey mehimu sikandin he epustul he iyan ebpenudtul ziyà te menge Hudiyu, ne iring din ded, mid-ulinan e zin daan wey a mehimu he epustul he iyan sug̵ù din diyà te menge etew he kenà menge Hudiyu. 
GAL.2.9	Ne si Santiago, si Pedro, wey si Juan, haazà is menge egalen dutun, hein nesavut dan he insarig kediey te Megbevayà heini is baal ku, mibpekigkumusta zan kenami ki Bernabe he tuus te teltelezuma key pudu is edtuman te ebpeveelan te Megbevayà. Neuyunan dey he iyan key ebpenudtul ziyà te menge etew he kenà Hudiyu ne iyan dan ebpenudtul ziyà te menge Hudiyu. 
GAL.2.10	Iyan dan dà intelaan kenami is kedtevangi zey te menge tumutuu he egkengeayuayu ziyà te Hiruselim, iyan, daan ku en heini midheg̵et dini te g̵ehinawa ku.
GAL.2.11+GAL.2.12	Ne malù pa neug̵et dutun nekeuma si Pedro ziyà te kenami, te ziyè key te inged he Entiyukya. Ne hein aney sikandin mekeuma, hustu is mid-ulaula zin su mid-amur he egkaan te menge tumutuu he kenà menge Hudiyu. Iyan, hein nekeuma is menge tumutuu he Hudiyu he midsug̵ù ni Santiago, midlikayan din he mekekaan duma te kenà menge Hudiyu. Ne midsawey ku sikandin su utew keladu he kenà hustu is ed-ul-ulahan din. Umba midlikayan din su nahandek sikandin su kela ke ikesewayi kandin haazà is ulaula zin dutun te menge tumutuu he Hudiyu he egkag̵i he kinahanglan he ebpesirkunsidar is menge tumutuu he kenà menge Hudiyu. 
GAL.2.13	Ne iring din ded daan dutun is mid-ulaula te zuma he menge tumutuu he Hudiyu su midlikey zan daan, ne minsan si Bernabe, ne neuwit daan dutun. 
GAL.2.14	Ne hein nesavut ku he ed-ul-ulahan dan is supak te tutuu he impenurù te Meupiya he Tudtulanen, migkeg̵iyan ku si Pedro ziyà te etuvangan te langun kandan, ke siak te, “Sikew, Pedro, sikan is menge tumutuu he kenè tew zuma he Hudiyu, maan is ibpetuman nu kandan is kesug̵uan tew te menge Hudiyu? Su minsan Hudiyu ka, mid-engkezan nu en is kedtumana nu kayi he kesug̵uan,” ke siak.
GAL.2.15	Ne impelaus ku haazà is lalag ku te, “Sikita is etew he in-anak he Hudiyu, ne kenè ki iring te menge etew he kenà Hudiyu he egngezanan ta he ‘menge mesinupaken’. 
GAL.2.16	Ne minsan pa zutun, netuenan ta he kenè ki egkeisip he metazeng te Megbevayà pinaag̵i te kedtumana ta te kesug̵uan he imbilinbilin ni Moises, kekenà, pinaag̵i zà te kedsarig ta ki Jesu Kristu. Sikita is Hudiyu, nekesarig ki zaan ki Jesu Kristu su wey pinaag̵i te kedtuu ki Jesu Kristu meisip ki zaan te Megbevayà he metazeng. Netuenan ta he kenà heini egkehimu pinaag̵i te kedtumana te kesug̵uan. Su wazà minsan hentei he ed-isipen he metazeng te Megbevayà tenged te kedtumana zin te kesug̵uan. 
GAL.2.17	Guntaan, egkesuatan ta he isipa ki te Megbevayà he metazeng pinaag̵i ki Kristu. Ne pinaag̵i te kedtuu ta kandin ibpesavut kenita he mesinupaken ki ves daan he iring te kenà menge Hudiyu. Ne emun iyan heini, ne sikita is Hudiyu, egkehimu ve he ebpekekag̵i ki he pinaag̵i ki Kristu nehimu ki en he mesinupaken? Kenà daan egkehimu! 
GAL.2.18	Su emun edlikuan ku ne egkeg̵iyen ku he hustu he paag̵i haazà is kesug̵uan he mid-engkezan ku, igkepeehè ku pinaag̵i kayi he venar iyan he mekesesalà a su nesupak ku is kesug̵uan. 
GAL.2.19	Siak, nesavut ku en he kenà a egkeveg̵ayan te untung he wazè din pidtemanan pinaag̵i te kedtumana ku te kesug̵uan, ne tenged dutun mid-engkezan ku is kedsarig ku te kedtumana ku te kesug̵uan su wey ku iyan metuman is menge sug̵ù te Megbevayà. 
GAL.2.20	Tenged te kedsarig ku ki Kristu, inransang a te krus duma kandin su elili ku sikandin. Minatey a, iyan, uuyag a g̵ihapun su zini ed-ubpà te kediey si Kristu ne heini is kebpengungubpaan ku zini te kelibutan, pinaag̵i zà te kedsarig ku kandin te Anak te Megbevayà. Mahal a ziyà te g̵ehinawa zin ne mibpehimatey sikandin he elili kediey su wey a melibri. 
GAL.2.21	Kenà egkehimu he kenè ku edewaten is gag̵ew te Megbevayà kedì su ke egkehimu he ed-isipen ki zin he metazeng pinaag̵i te kedtumana ta te kesug̵uan, wazè bes pulus te kebpehimatey ni Kristu!”
GAL.3.1	Sikiyu is menge tigGelasya, henduen be te kenè kew metau he ed-isip-isip! Utew a egkeinuinu keniyu! Maan is ebpemineg̵en niw is menge etew he ebpetuman keniyu te kesug̵uan he imbilinbilin ni Moises? Utew keladu is kebpenurua ku keniyu te nehimu ni Jesu Kristu kenitew pinaag̵i te kebpatey zin diyà te krus. 
GAL.3.2	Duen id-insè ku keniyu. Hengkey is paag̵i te kegkezewata niw te Wag̵as he Mulin-ulin? Nezawat niw ve is Wag̵as he Mulin-ulin tenged te kedtumana niw te kesug̵uan he imbilinbilin ni Moises? Wazà, su netuenan niw he imbeg̵ey keniyu te Megbevayà is Wag̵as he Mulin-ulin tenged dà te nezineg niw ne midtuuwan niw is tudtul mehitenged te nehimu ni Jesus. 
GAL.3.3	Menge tulebung kew ves! Dutun te aney niw en kedsundan ki Jesus, midserig̵an niw is kedtavang te Wag̵as he Mulin-ulin, iyan, guntaan, kunaan niw vuwa ke egkepurungan is kedsundan niw pinaag̵i te keniyu za he ketau! 
GAL.3.4	Wazè bes pulus te menge meupiya he tuvad keniyu tenged te kebpeketuu niw! Kenà egkehimu he wazà pulus. 
GAL.3.5	Is Megbevayà, hein imbeg̵ey zin keniyu is Wag̵as he Mulin-ulin ne impeehè din diyan te keniyu is menge egkein-inuwan, wazè din iyan iveeli zutun is tenged te edtumanen niw is kesug̵uan, kekenà, tenged dà te nezineg niw ne midtuuwan niw is Meupiya he Tudtulanen.
GAL.3.6	Iring din ded daan is nehitavù ki Abraham he kepuun tew zengan su zuen insurat he Lalag te Megbevayà he edhenduen te, “Midtuu sikandin te migkag̵i te Megbevayà ne tenged kayi, is Megbevayà, midawat din si Abraham ne mid-isip din sikandin he metazeng.” 
GAL.3.7	Ne sikiyu zaan, kinahanglan he sevuta niw he iyan ded heini g̵untaan kayi te kenitew su ke zuen etew he edtuu te Lalag te Megbevayà ne nehimu en sikandin he kevuwazan ni Abraham, 
GAL.3.8	Daan he migkag̵i is Megbevayà diyà te insurat he lalag din he minsan is menge etew he kenà menge Hudiyu, ne ed-isipen din sikandan he metazeng emun edtuuwan dan sikandin. Impesavut din he zaan ki Abraham is Meupiya he Tudtulanen, ke sikandin te, “Tenged te midtuu ka te migkag̵i ku, midtuvazan ku sikew. Ne pinaag̵i zaan kayi te kedtuu nu edtuvazan ku is tivuuk he menusiyà dini te kelibutan.” 
GAL.3.9	Ne midtuu si Abraham dutun te Lalag te Megbevayà, ne tenged dutun midtuvazan sikandin te Megbevayà; ne iring din ded daan ke edtuu is minsan hentei te Lalag te Megbevayà, edtuvazan daan sikandin te Megbevayà.
GAL.3.10	Iyan, is minsan hentei mulà he edsarig te kedtumana te kesug̵uan he imbilinbilin ni Moises, nesug̵at en te rawak te Megbevayà su zuen insurat he Lalag te Megvevayà he edhenduen te, “Is minsan hentei he kenà din egkepurung egketuman is minsan hengkey he sug̵ù he insurat dutun te kesug̵uan, ne nesug̵at en sikandin te rawak te Megbevayà.” 
GAL.3.11	Ne emun iyan haazà, ne egkesavut ta he wazà minsan hentei he metazeng is ked-isipa kandin te Megbevayà pinaag̵i te kedtumana te kesug̵uan su zuen insurat he Lalag te Megbevayà he edhenduen te, “Is minsan hentei he metazeng is ked-isipa kandin te Megbevayà pinaag̵i te kedtuu zin te Lalag te Megbevayà, iyan sikandin ebeg̵ayan te untung he wazè din pidtemanan,” ke sikandin. 
GAL.3.12	Iyan, ke zuen etew he egkepurung din egketuman is langun he sug̵ù dutun te kesug̵uan, kenè en kinahanglan he edtuu pa sikandin wey meveg̵ayi te untung he wazè din pidtemanan, su zuen insurat he Lalag te Megbevayà he edhenduen te, “Is etew he egkepurung din egketuman is langun he sug̵ù dutun te kesug̵uan, ebeg̵ayan sikandin te untung he wazè din pidtemanan.”
GAL.3.13	Minsan pa te nesupak te en is kesug̵uan, nelibri ki ni Jesus te silut su midrewakan en si Jesus he elili kenitew zutun te kedrensanga kandin te krus, su zuen insurat he Lalag te Megbevayà he edhenduen te, “Ke zuen etew he edhimetayan ne idtaud te impasek he kayu ne tuus heini te rawak kandin te Megbevayà.” 
GAL.3.14	Ne umba mibpehimatey si Jesu Kristu te iring dutun su wey pinaag̵i kandin ikeveg̵ey zaan diyà te menge etew he kenà menge Hudiyu is ketazeng he intuvad te Megbevayà ki Abraham. Ne pinaag̵i zutun sikitew is langun he edtuu ki Jesus, ebeg̵ayan kiw zin te Wag̵as he Mulin-ulin he impenaad dengan te Megbevayà.
GAL.3.15	Menge suled, duen penenglitan he ibpesavut ku keniyu. Su ke zuen ibpenaad te sevaha he etew he insurat diyà te dukumintu he mibpirmahan din ne mibpirmahan daan te menge tistig̵us, ne kenà egkehimu he edhelinan wey ed-umanan haazà te minsan hentei su nelig-enan. 
GAL.3.16	Ne iring din ded daan su zuen impenaad te Megbevayà diyà te ki Abraham wey ziyà te kevuwazan ni Abraham he egkeug̵et pa zutun id-anak. Wazè din iyan keg̵iya he zuen penaad din diyà te menge kevuwazan ni Abraham su kenà mezakel is egkeg̵iyen din, kekenà, ke sikandin diyà te ki Abraham te, “diyà te kevuwazan nu.” Umba migkag̵i zin heini su sebsevaha zà he etew zutun te kevuwazan ni Abraham is ibpesavut din he iyan si Kristu. 
GAL.3.17	Iyan ibpesavut ku kayi is: duen untung he wazè pidtemanan he impenaad te Megbevayà ki Abraham he kenà duwazuwa he edtumanen din su midlig-enan din. Daan en heini is penaad te wazè pa is kesug̵uan he imbilinbilin ni Moises su neug̵et pa zutun si Moises su menge heepat pa he g̵atus wey ketluan he tuig. Ne kenà egkehimu he egkeawà is penaad te Megbevayà pinaag̵i te kesug̵uan he imbilinbilin ni Moises. Kenà egkehimu he kenè edtumanen te Megbevayà is penaad din. 
GAL.3.18	Si Abraham, imbeg̵ey kandin te Megbevayà is untung he wazà pidtemanan tenged dà te impenaad heini kandin te Megbevayà. Iyan, emun egkehimu he ibeg̵ey kenita is untung pinaag̵i te kedtumana ta te kesug̵uan, kenà daan egkehimu he ibeg̵ey heini kenita tenged dà te impenaad heini te Megbevayà.
GAL.3.19	Ne emun iyan heini, ne hengkey is pulus te kesug̵uan? Ibpesavut ku keniyu is pulus din. In-uman te Megbevayà is kesug̵uan su wey zin ipesavut kenita ke hengkey is mezaat he ulaula ta; ne egkesuatan din he zutun dà taman is kedserig̵i te kesug̵uan te kebpekeuma te kevuwazan ni Abraham he iyan si Kristu he iyan mibpenaazan te Megbevayà. Midsug̵ù te Megbevayà is menge velinsug̵uen din he ebpuun diyà te langit wey zan ikeveg̵ey is kesug̵uan diyà te ki Moises. Ne si Moises, nehimu sikandin he zatù te pid-elangan su imbeg̵ey zin daan is kesug̵uan diyà te menge etew. 
GAL.3.20	Iyan, dutun te kebpenaazi te Megbevayà ki Abraham wazà kinahanglan he zuen datù te pid-elangan su sebsevaha zà dutun is nekepenaad he iyan is Megbevayà.
GAL.3.21	Ne kunaan niw vuwa ke kenà egkeuyun is kesug̵uan wey is menge penaad dengan te Megbevayà, iyan, kenà egkehimu he kenà heini egkeuyun. Su ke zuen kesug̵uan he pinaag̵i kayi egkeveg̵ayan kiw te untung he wazè din pidtemanan ne siguradu egkehimu kiw he metazeng pinaag̵i zaan kayi te kesug̵uan. 
GAL.3.22	Iyan, impesavut kenitew te insurat he Lalag te Megbevayà he sikitew is tivuuk he menusiyà, sakup kiw en pudu te mezaat he kebayè tew. Ne tenged kayi, wey zà edtumana te Megbevayà is menge penaad din kenita ke edsarig kiw kandin. Wey kiw zà egkeveg̵ayi te untung he wazà pidtemanan ke zuen tew kedtuu.
GAL.3.23	Ne te wazè pa ipezayag kenitew he egkekuwa tew is untung pinaag̵i te kedtuu ki Jesus, iring te nepirisu kiw te kesug̵uan. Nehimu is kesug̵uan he iring te guwardya he ebantey kenitew wey kiw kenà mekeawà taman te kenè pa ibpezayag kenitew is paag̵i he iyan is kedtuuwi ki Jesu Kristu. 
GAL.3.24	Nehimu zaan is kesug̵uan he iring te ed-uyamu he iyan ebayàbayà kenitew te iring te menge vatà taman dà te kebpekeuma ni Kristu su wey, ke ebpekeuma si Kristu, meisip kiw te Megbevayà he metazeng pinaag̵i te kedtuu tew kandin. 
GAL.3.25	Ne g̵untaan, te impezayag en kenitew is paag̵i he iyan is kedtuu, kenè kiw en egkeveyveyaan te kesug̵uan.
GAL.3.26	Ne g̵eina te iyan haazà, nehimu kew en pudu he menge anak te Megbevayà tenged dà te kedtuu niw ki Jesu Kristu. 
GAL.3.27	Su midtuuwan niw si Jesu Kristu, ne nebewtismuwan kew he tuus te sumusundan kew zin, ne tenged dutun insun-ud niw si Kristu, 
GAL.3.28	Ne tenged dutun kinahanglan he kenè niw isipa he ibpelavi te Megbevayà is menge Hudiyu, ne emun kenà, ne iyan is kenà menge Hudiyu, su ziyà te kandin neked-iiring is langun he menge etew, uripen se kenà uripen, maama se vahi, ne sikiyu zaan, neked-iiring kew ziyà te Megbevayà su neked-iiring kew he edtuu ki Jesu Kristu. 
GAL.3.29	Ne g̵eina te sakup kew ni Kristu, nehimu kew en he iring te menge kevuwazan ni Abraham ne egkezawat niw zaan is impenaad te Megbevayà ki Abraham.
GAL.4.1	Penenglitan duen anak he minatey is amey zin te vatè pa utew sikandin. Ne minsan pa te sumusunud sikandin te langun he azen te amey zin he minatey, ne zutun te vatè pa sikandin, iring sikandin te sulug̵uen dà su zuen pa ebayàbayà kandin. 
GAL.4.2	Duen ed-uyamu kandin he ebantey zaan dutun te menge azen din taman te kenè pa egketuman is timpu he midtelaan te amey zin, ne human sikandin ebpekezawat te keg̵ehem te kebayàbayà te menge azen din. 
GAL.4.3	Ne iring kiw zaan dutun su neveyveyaan kiw zengan te menge kenè pa hustu he tuluuwen dini te kelibutan su iring kiw pa te menge vatà is ebantey te langun dutun. 
GAL.4.4	Ne hein netuman en is hustu he timpu he netagnà dengan, is Megbevayà, midsug̵ù din dini te kelibutan is Anak din. Ne heini is Anak din, nehimu he etew pinaag̵i te ked-enaka kandin te vahi. Ne pinaag̵i kayi nehimu zaan sikandin he nezizalem te kesug̵uan he imbilinbilin ni Moises, 
GAL.4.5	su wey kiw zin melibri is langun he zizalem te kesug̵uan ne wey kiw zaan mehimu he menge anak te Megbevayà.
GAL.4.6	Ne zutun wey ta metueni he anak ki iyan te Megbevayà, midsug̵ù te Megbevayà he ibpeubpà dini te kenita is Wag̵as he Mulin-ulin he ziyà te ki Jesus, ne ibpinted din kenita he mekekag̵i ki te, “Amey ku he Megbevayà.” 
GAL.4.7	Ne g̵untaan kenè ki en iring te menge sulug̵uen dà, kekenà, anak ki en te Megbevayà. Ne g̵eina te iyan heini, egkezawat ta is minsan hengkey he ibeg̵ey zin diyà te anak din.
GAL.4.8	Dengan te wazè niw pa tuuwi is tutuu he Megbevayà, neuripen kew te menge edtuuwan he kenà hustu he megbevayà. 
GAL.4.9	Iyan, guntaan te nekilala niw en is Megbevayà iring te kegkekilelaa zin keniyu, maan is edlikuan niw is wazà pulus he menge tuluuwen he kenà ebpekelibri keniyu te silut? Maan is egkesuatan niw he meuripen kew en maan kayi? 
GAL.4.10	Maan is ebenteyanan niw is menge andew, menge vulan, wey menge tuig he ibpetuman te kesug̵uan he imbilinbilin ni Moises? 
GAL.4.11	Utew ku sikiyu igkeipeng su kela ke kenà ebpulus is langun he impenurù ku keniyu.
GAL.4.12	Menge suled, edhengyuan ku sikiyu he ul-ulaha niw is mid-ulaula ku su siak is Hudiyu, mid-engkezan ku en is kedserig̵i te kesug̵uan te menge Hudiyu. Nehimu a he iring keniyu zengan te kenà menge Hudiyu. Tutuu iyan he wazà a keniyu meselai, kekenà, mibpurungan a keniyu. 
GAL.4.13	Netuenan niw he umba nehimu is aney ku en kebpenudtuli keniyu te Meupiya he Tudtulanen su nezeruwan a. 
GAL.4.14	Ne minsan te zuen ku mezaat he zaru ne wazà a keniyu ikeremerik minsan ke heini is daru ku ne nekesamuk keniyu, iyan, midawat a keniyu iring te velinsug̵uen te Megbevayà he ebpuun te langit. Impeiring niw is kedewata niw kedì te kedewata niw ki Jesu Kristu. 
GAL.4.15	Utew a zengan keniyu ingkeg̵alew, su ke egkehimu zà ne egkeluten niw is mata niw ne ibeg̵ey niw kedì. Iyan e en mismu ebpekekag̵i kayi mehitenged keniyu. Ne g̵untaan, maan is nahalin en is gehinawa niw? 
GAL.4.16	Maan is egkepeukan a keniyu g̵untaan? Kela ke nehimu kew en he kuntada ku tenged dà te migkag̵i ku keniyu ke hengkey is tutuu he tuluuwen.
GAL.4.17	Haazà is menge etew he kenà tutuu is ibpenurù dan keniyu, ebpurungan kew zan, iyan, kenà meupiya is tuyù dan diyan te keniyu. Egkesuatan dan he maawà is upakat niw kediey su wey iyan niw zà sikandan mepurungi. 
GAL.4.18	Utew meupiya ke ebpekid-emig̵u zan keniyu emun kenà mezaat is tuyù dan. Egkesuatan ku he kenà iyan e zà ebpekid-emig̵u keniyu. Emun kenà a ziyan, meupiya ke zuen pa ebpekid-emig̵u keniyu. 
GAL.4.19	Henduen be te menge anak ku en sikiyu su minahal ku sikiyu. Iring te edlised is bahi ke ed-anak, egkereg̵enan a zaan te ked-isipa ku keniyu su egkesuatan ku he meg̵aan niw itug̵ut he iyan ebayàbayà keniyu si Kristu. 
GAL.4.20	Angin ke ziyan a te keniyu su wey ku sikiyu melelag̵i; kenè ku egketuenan ke hengkey is meupiya he idsurat ku he ibpeuwit ku ziyan su egkeipeng a keniyu.
GAL.4.21	Sikiyu is egkesuat he ebpezizalem te kedtuman te kesug̵uan, ibpesavut ku keniyu ke hengkey is kehulug̵an kayi. 
GAL.4.22	Su migug̵ud dutun te kesug̵uan he zuen dezuwa he anak he maama ni Abraham. In-anak haazà is sevaha ni Hagar, kes esawa zin he uripen, ne in-anak haazà is sevaha te esawa zin he kenà uripen he iyan si Sara. 
GAL.4.23	Is ked-enaka te anak te vahi he uripen, ne iring ded te ked-enaka te minsan hengkey he vatà, iyan, kes ked-enaka zutun te sevaha he in-anak te vahi he kenà uripen, ne kenà egkehimu emun wazà ipenaad te Megbevayà diyà te ki Abraham. 
GAL.4.24	Ne sempità heini is dezuwa he vahi. Iyan kehulug̵an din is dezuwa he paag̵i he midtukud te Megbevayà te kebpekidsevaha zin te menusiyà. Si Hagar is bahi he uripen, ne iyan alung te paag̵i he imbeg̵ey te Megbevayà ki Moises diyà te vuntud he Siney. Iyan heini kes kesug̵uan. Su is menge anak ni Hagar, 
GAL.4.25	Diyà haazà is buntud he Siney te tanà he egngezanan te Erabya. Ne alung heini is buntud he Siney ki Hagar. Ne iyan kehulug̵an ni Hagar is inged he Hiruselim su neuripen is langun he meg̵inged dutun 
GAL.4.26	Ne si Sara, haazà is esawa ni Abraham he kenà uripen, ne iyan kiw alung te kandin he menge anak su kenè kiw menge uripen te kesug̵uan. 
GAL.4.27	Su zuen insurat he Lalag te Megbevayà he edhenduen te,
GAL.4.27	“Sikew is bahi he kenà ed-anak,
GAL.4.27	lipey ka. Minsan ke wazè ka belilita,
GAL.4.27	derag-ey ka te kegkelipey
GAL.4.27	su minsan ke mid-ewaan ka te esawa nu,
GAL.4.27	ed-ulian ke zin ne mezakel is menge kevuwazan nu
GAL.4.27	kenà te vahi he zuen din esawa.”
GAL.4.28	Na, menge suled, iring din ded daan, nehimu kiw en he menge anak te Megbevayà tenged te netuman din is penaad din. Iring heini zuen te ked-enaka ki Isaak ni Sara tenged te netuman is pesarig te Megbevayà diyà te ki Abraham. 
GAL.4.29	Ne zutun he timpu zengan, haazà is anak ni Abraham he in-anak pinaag̵i zà te kelibutanen he paag̵i te kegkevuwad, midhimu zin he mereg̵eni is hazi zin he in-anak pinaag̵i te tavang te Wag̵as he Mulin-ulin. Ne iring din guntaan edregreg̵enen kiw te menge etew he neuripen te kedtumana te kesug̵uan. 
GAL.4.30	Ne hengkey is sambag te insurat he Lalag te Megbevayà? Duen insurat he lalag din he edhenduen te, “Ipaawè nu is bahi he uripen wey is anak din su is anak te uripen, kenà egkehimu he ebeg̵ayan sikandin te menge azen te amey zin. Iyan dà ebpekeangken kayi is anak te vahi he kenà uripen.” 
GAL.4.31	Umba, menge suled, sikitew, iring kiw te anak te vahi he kenà uripen, kenè kiw iring te anak te uripen.
GAL.5.1	Pinaag̵i te kebelukasi kenitew ni Kristu, nelibri kiw en te kedtumana te kesug̵uan. Umba, kinahanglan he edsukul kiw is mibelukasan su wey kenè kiw en maan meuripen.
GAL.5.2	Utew tutuu heini is egkeg̵iyen ku keniyu he ke iyan niw edserig̵an is kedsirkunsidara keniyu wey kew meluwas, ne kenè kew egketevangan ni Kristu. 
GAL.5.3	Ne kenà duen dà taman su tutuu iyan he ke zuen minsan hentei he kunaan din ke ebpulus kandin is kebpesirkunsidar, kinahanglan daan he ebpurungan din te edtuman is minsan hengkey he sug̵ù dutun te tivuuk he kesug̵uan. 
GAL.5.4	Is minsan hentei keniyu he kunaan din ke pinaag̵i te kedtumana te kesug̵uan is kebpeketezenga kandin te Megbevayà, nekesuwey en sikandin ki Kristu. Neewaan din en is gag̵ew te Megbevayà kandin. 
GAL.5.5	Iyan, sikami mulà, pinaag̵i te g̵ehem te Wag̵as he Mulin-ulin wey tenged te kedtuu zey kandin, iyan ebpeebuten dey is kedhimuwa kenami he metazeng te Megbevayà. 
GAL.5.6	Su emun tumutuu ki en ki Jesu Kristu, neked-iiring kiw en diyà te Megbevayà is nengesirkunsidar wey is wazà mesirkunsidar. Iyan dà duen din pulus diyà te Megbevayà is kedtuu ta kandin he egketuusan heini pinaag̵i te g̵ag̵ew ta te zuma ta.
GAL.5.7	Mibpurungan niw zengan te ed-ikul is hustu he ibayà. Maan is idtug̵ut niw he zuen ed-eg̵en keniyu wey niw kenè en metuuwi is tutuu he tuluuwen? 
GAL.5.8	Kenà heini vaal te Megbevayà is kebpekesuwey niw su iyan mid-umbita keniyu wey kew meketuu. 
GAL.5.9	Haazà is tarù he tuluuwen he impenurù keniyu, ne iring te tapey emun ebaal ki te supas su minsan deisek dà is id-amut dutun te zekelà he midhames he erina, egketepayan gihapun is tivuuk he supas. 
GAL.5.10	Ne minsan pa zutun, dekelà is kedsarig ku te Nengazen he pinaag̵i te kedtavang din keniyu, ebpemineg̵en niw zed is hustu he impenurù ku keniyu. Iyan, haazà is etew he nekesamuk te isip niw pinaag̵i te penurù din he tarù, siguradu he edsilutan sikandin te Megbevayà.
GAL.5.11	Menge suled, duen egkag̵i he wazè ku pa engkezi is penurù he kinahanglan he ebpesirkunsidar ki, iyan, emun tutuu heini, maan is kenà a ed-engkezan te ebpesipala te menge zuma ku he Hudiyu? Su emun ibpenurù ku he kinahanglan is kebpesirkunsidar, ne kenè dan egkepauk kediey minsan ke elin ku pa ibpenurù is kebpehimatey ni Jesus he elili kenitew. 
GAL.5.12	Ne sikan is menge etew he edsamuk keniyu pinaag̵i te tarù he penurù dan, egkesuatan ku pezem he kenà iyan dà is kebpesirkunsidar edtumanen dan, kekenà, elin daan ul-ulaha zan is kebpekapun!
GAL.5.13	Na, menge suled, tutuu iyan he impetuu ki te Megbevayà wey ki zin melibri ne wazè en kinahanglan he ebpeuripen ki te kesug̵uan. Ne minsan pa zutun wazè ki melibri su wey iyan mebayàbayà kenita is mezaat he kebayà te lawa ta. Kinahanglan he tenged te zekelà is gag̵ew tew te menge zuma tew ne medtitinevangà is kada sevaha kenitew te menge tumutuu. 
GAL.5.14	Is tivuuk he kesug̵uan he imbilinbilin ni Moises, ne egkepurung egketuman pinaag̵i te sevaha zà he sug̵ù he iyan heini: “Kinahanglan he purungi nu is duma nu. Isipa nu sikandin he iring te kenikew en he g̵ehinawa.” 
GAL.5.15	Iyan, emun iyan niw zà ed-ul-ulahan is kebpepespesipelehey wey kebpeeg-eg̵età, ne egkepurung egkezeeti is upakat niw te menge tumutuu ki Kristu.
GAL.5.16	Iyan heini sug̵ù ku keniyu: pevayàbayè kew te Wag̵as he Mulin-ulin su emun ed-ul-ulahan niw heini, kenà egkehimu he egketuman niw is mezaat he kebayà te lawa niw. 
GAL.5.17	Kenà egkeuyun is mezaat he kebayà te lawa ta wey is egkesuatan te Wag̵as he Mulin-ulin su telekuntada heini is dezuwa, ne tenged dutun kenè ta layun egkeveelan is meupiya he egkesuatan ta. 
GAL.5.18	Iyan, ke ebpesakup ki te Wag̵as he Mulin-ulin, kenè ki egkesakup te kesug̵uan he imbilinbilin ni Moises. 
GAL.5.19	Egketuusan ta is menge mezaat he ulaula he egkehimu pinaag̵i te mezaat he kebayà te lawa su iyan is kedhilavet te kenè ta esawa, is meremerik wey mahawag he vaal, 
GAL.5.20	is ked-ezapa te kenà hustu he ed-ezapen, wey is kegemita te g̵ehem he ibeg̵ey ni Setanas. Ebpekigkuntada is menge etew; ebpekidtebek dan; egkesina zan; egkengepauk dan; iyan dà ed-isipen dan is kandan dà he egkesuatan. Ne ed-engkezan dan is kebpekidsevaha zan te menge zuma zan. 
GAL.5.21	Egkeimahan dan is menge azen te menge zuma zan. Egkengelangut dan, ne kenè dan ed-eg̵enen is menge kebayè dan he mezaat, kekenà, edtumanen dan, wey mezakel pa is ed-ul-ulahan dan he iring kayi. Ed-umanan ku te egkag̵i is migkag̵i ku he zaan he is etew he ed-ul-ulahan din is menge iring kayi, kenà sikandin ebpekeragkes te egkehedian te Megbevayà keuzemà.
GAL.5.22	Egketuusan ta zaan is menge ulaula he egkehimu pinaag̵i te g̵ehem te Wag̵as he Mulin-ulin. Su emun ed-uwiten ki te Wag̵as he Mulin-ulin, mahal zini te g̵ehinawa ta is menge zuma ta, layun ki egkelipey, melinawen layun is gehinawa ta, mepelevayen ki, belig̵eg̵awen ki, metulanged ki, metinumanen ki, 
GAL.5.23	kenè ki mevurut, wey egkeeg̵en ta is kebayà te lawa ta. Ne emun iyan heini menge ulaula ta, kenè ta egkesupak is menge sug̵ù kenita te Megbevayà. 
GAL.5.24	Ne is minsan hentei he migaked en ni Jesu Kristu, ne iring te inransang din en te krus is mekesesalà he lawa zin, he ke và dà egkeg̵iya, mid-engkezan din en is menge mezaat he kebayè din wey egkesuatan din. 
GAL.5.25	Ne is Wag̵as he Mulin-ulin, geina te mibeg̵ayan ki zin te veg̵u en he untung, kinahanglan he ebpevayàbayè ki zaan kandin. 
GAL.5.26	Kinahanglan he kenè ki ebpelavew, kenè ki zaan ebpekidtebek te menge zuma he etew, kenè ki zaan egkesina te zuma ta.
GAL.6.1	Menge suled, ke zuen duma niw he tumutuu he netuenan niw he nesupak din is Megbevayà, sikiyu is mid-ulinan te Wag̵as he Mulin-ulin, tevangi niw sikandin su wey zin kenà meengkezi is kedtumana zin te egkesuatan te Megbevayà. Asal, kinahanglan he utew kew mepelevayen is edtavang kandin. Mebpekevantey kew su kela ke mepenulayi kew zaan ni Setanas. 
GAL.6.2	Layun kew mebpetebtevangà te uman sevaha keniyu su emun ed-ul-ulahan niw heini egketuman niw is insug̵ù kenitew ni Kristu. 
GAL.6.3	Ke zuen minsan hentei he kunaan din ke wazà kurang te menge ulaula zin su pudu meupiya, nelimbungan din is gehinawa zin. 
GAL.6.4	Deyzey ke ebpurungan edsusiya te uman sevaha is menge ulaula zin. Ne emun meupiya, egkehimu he ibmeupiya te g̵ehinawa zin. Iyan, kenè din isukud is menge ulaula te zuma zin te kandin he ulaula. 
GAL.6.5	Su kinahanglan he bevaa te kada sevaha is kandin he keugelingen he bevaan.
GAL.6.6	Ne sikan is etew he ebpepenurù te Lalag te Megbevayà, kinahanglan he veg̵ayi zin is ebpenurù kandin te menge meupiya he nezawat din.
GAL.6.7	Kenè kew pelimbung te ulaula niw su kenè ta egkeelesan is Megbevayà te minsan hengkey he ulaula. Is ibpemula te etew, iyan daan egkerag̵un din. Ne iring din ded daan is menge ulaula te etew, su ed-ahaan heini te Megbevayà ne edsuhulan din is etew keuzemà sumalà is neulaula te uman sevaha. 
GAL.6.8	Emun edtumanen te etew is kandin he egkesuatan, iyan egkezawat din is kemetayen he wazà pidtemanan. Emun edtumanen din is egkengesuatan te Wag̵as he Mulin-ulin, ibeg̵ey kandin is untung he wazà pidtemanan. 
GAL.6.9	Umba kenè ki ebpepepeg̵ul te ked-ulaula te meupiya su emun ebpeniguduwan ta heini, egkeuma is timpu keuzemà he zuen idsuhul kenita te Megbevayà he utew meupiya. 
GAL.6.10	Ebpurungan ta layun is minsan hentei he etew, lavew en is menge zuma ta he tumutuu ki Kristu.
GAL.6.11	Kayi te ketepusan te surat he ibpeuwit ku ziyan, siak si Pablo is midsurat. Egketuusan niw su egkeehè niw he utew zezekelà is kedsurat ku. 
GAL.6.12	Ne sikan is menge etew he egkesuatan dan he mebpesirkunsidar kew, egkesuatan dan he zelig̵a zan te menge zuma zan. Egkehandek dan te menge zuma zan he Hudiyu su kenè dan egkesuat he pesipelahi sikandan tenged te kedsarig dan te kebpehimatey ni Kristu. 
GAL.6.13	Haazà is menge etew, ne ibpenurù dan he kinahanglan he mebpesirkunsidar kew sumalà is penurù te kesug̵uan, ne minsan pa zutun kenè dan ebpurungan edtumana is kesug̵uan. Umba egkesuatan dan he mebpesirkunsidar kew su wey mezalig sikandan tenged te nehimu kew he menge kabig dan. 
GAL.6.14	Siak mulà, iyan ku zà ibpezalig is Nengazen tew he si Jesu Kristu he mibpehimatey he elili kenitew. Ne tenged te kebpehimatey zin, wazè e en meuripen te menge kelibutanen he kebayà, ne wazè en kayi g̵ehem te kebayàbayà kediey. 
GAL.6.15	Kenà ebpulus is kebpesirkunsidar ne kenà daan ebpulus is kenà kebpesirkunsidar. Iyan dekelà is pulus din is kegkehimu kenita he veg̵u en he linimbag. 
GAL.6.16	Is minsan hentei he ed-ikul kayi te ibayà he impenurù ku pinaag̵i kayi te surat, berakat he mehizuwi te Megbevayà wey veg̵ayi te melinawen he kebpekesavuk, ne kenà iyan dà sikandin, kekenà, elin daan is langun he menge tutuu he tumutuu te Megbevayà.
GAL.6.17	Puun dà guntaan, kinahanglan he wazà minsan hentei he megkag̵i he wazà iveg̵ey kediey ni Jesus is keg̵ehem te kebpenurù. Egketuusan kayi te lawa ku is kedtumana ku te menge sug̵ù ni Jesus. Mezakel is menge tulak te menge palì ku he nehimu te menge kuntada ni Jesus.
GAL.6.18	Menge suled, berakat he ikeg̵ag̵ew kew is langun te Nengazen tew he si Jesu Kristu. Iyan a si Pablo.
EPH.1.1	Iyan a si Pablo is teg̵isurat kayi. Nehimu a he epustul ni Jesu Kristu, 
EPH.1.2	Is Amey tew he Megbevayà wey is Nengazen tew he si Jesu Kristu, berakat he ikeg̵ag̵ew kew zan wey tuvazi kew zan te melinawen he kebpekesavuk.
EPH.1.3	Dekelà utew is kebpeselemati tew te Megbevayà he Amey te Nengazen tew he si Jesu Kristu su tenged te kebpekidsevaha tew ki Kristu, intuvad din kenitew ziyà te langit is minsan hengkey he meupiya pinaag̵i te ked-ulini kenitew te Wag̵as he Mulin-ulin. 
EPH.1.4	Dengan te wazè pa limbag̵a is kelibutan, mibpilì kiw en te Megbevayà. Iyan impilia zin kenitew su wey kiw mehimu he menge sakup din he wazà igkesewayi zuen. 
EPH.1.5	Ne tenged te utew zekelà is gag̵ew zin kenitew, dengan te wazè pa is kelibutan, mid-isip din he pinaag̵i ki Jesu Kristu edhimuwen kiw zin he menge anak din su iyan egkesuatan din wey tuyù din. 
EPH.1.6	Edelig̵en tew is Megbevayà tenged te utew zekelà he mekeg̵eg̵ehem he g̵ag̵ew zin he intuvad din kenitew pinaag̵i te kebpekidsevaha tew te mahal he Anak din he si Jesus.
EPH.1.7	Su tenged te utew zekelà is gag̵ew zin kenitew, midlibri kiw zin te silut pinaag̵i te kedtig̵is te lengesa zutun te kebpehimatey ni Kristu, ne mibpesaylu zin is menge salè tew. 
EPH.1.8	Kenà pinaag̵i te sukud is kegkeg̵eg̵awi zin kenitew, kekenà, utew subra is gag̵ew zin kenita. Ne imbeg̵ey zin daan kenita is kedsavut wey ketau su wey tew metueni ke hengkey is paag̵i zin. 
EPH.1.9	Ne impesavut din kenitew is daan he in-eles he edhimuwen din su iyan tuyù wey egkesuatan din. Ne mid-isip din he zaan he pinaag̵i ki Kristu 
EPH.1.10	edhimuwen din heini zutun te hustu he timpu. Su mid-isip te Megbevayà he zutun edhimuwen din he sebsevaha zà si Kristu he ebayàbayà te minsan hengkey he linimbag diyà te langit wey zini te tanà.
EPH.1.11+EPH.1.12	Is langun he ed-ul-ulahan te Megbevayà, ne iyan kedtumana te tuyù din wey egkesuatan din. Ne tenged te iyan tuyù din, mibpilì key zin is menge tumutuu he Hudiyu wey key mehimu he menge sakup din he ebpekidsevaha ki Kristu. Iyan heini tuyù din he zaan he mid-isip din. Ne sikami is menge Hudiyu he nengehuna he nemeketuu ki Kristu, umba mibpilì key zin su iyan egkesuatan din he pinaag̵i kenami edelig̵en sikandin he utew mekeg̵eg̵ehem.
EPH.1.13	Ne iring din ded daan diyan te keniyu su hein impesavut keniyu is tutuu he tuluuwen he iyan kes Meupiya he Tudtulanen mehitenged te kedlibriya kenitew te silut, nemeketuu kew ki Kristu, ne midhimu kew zaan te Megbevayà he menge sakup din pinaag̵i te kebeg̵aya zin keniyu te Wag̵as he Mulin-ulin he zaan he impenaad din. 
EPH.1.14	Is ked-ulini kenitew te Wag̵as he Mulin-ulin, ne iyan tuus kenitew he keuzemà ibeg̵ey zin kenitew te menge sakup din is langun he impenaad din kenitew. Ne pinaagi kayi egketuenan tew he keuzemà edhimesazen din is kedlibriya kenitew te kebpekesalè tew. Edelig̵en tew sikandin is mekeg̵eg̵ehem!
EPH.1.15	Ne tenged kayi, menge suled, geina te netudtulan a he mezesen is kedtuu niw te Nengazen tew he si Jesus wey zekelà is gag̵ew niw te minsan hentei he tumutuu kandin, 
EPH.1.16	kenà egkeamin is kebpeselemati ku te Megbevayà tenged keniyu. Layun ku sikiyu id-ampù. 
EPH.1.17	Is Megbevayà te Nengazen tew he si Jesu Kristu he iyan daan Amey tew he zait he ebentug̵en, edhengyuan ku layun sikandin he pinaag̵i te Wag̵as he Mulin-ulin, ne iveg̵ey zin keniyu is ketau wey ipeg̵awag̵awa zin keniyu is kegketueni niw te menge ulaula zin. 
EPH.1.18	Id-ampù ku he iveg̵ey zin daan keniyu is kebpurung kedsavut su wey niw metueni ke hengkey is langun he meupiya he egkeperateng tew keuzemà tenged te midhimu kiw en he menge tumutuu zin, ne wey niw zaan metueni he utew mezakel zutun is menge meupiya he idtuvad din kenitew. 
EPH.1.19	Ne id-ampù ku zaan he ipesavut din keniyu ke hengkey is kenà egkesukud he utew lavew he zekelà he g̵ehem te Megbevayà he zini edterebahu te kenitew te menge tumutuu kandin. Ne iyan heini sikan is utew zekelà he g̵ehem 
EPH.1.20	he migamit te Megbevayà dutun te kebenhawa zin ki Kristu wey is kebpepinuuwa zin kandin diyà te egkekewanan din diyà te langit. 
EPH.1.21	Ne zutun utew lavew si Kristu kenà is minsan hentei he hadì, wey egalen, wey minsan hentei he zuen din keg̵ehem wey kebayàbayà. Lavew pa is inggerar ki Kristu te minsan hengkey he g̵erar te minsan hentei g̵untaan wey te wazè din pidtemanan. 
EPH.1.22	Ne is Megbevayà, midhimu zin he sakup ni Kristu is minsan hengkey he linimbag. Umba midhimu zin si Kristu he egalen te minsan hengkey su wey kiw metevangi is langun he menge tumutuu. 
EPH.1.23	Sikitew is edsarig ki Kristu, ne iring kiw te lawa zin ne iyan sikandin ulu tew. Ne sikitew is lawa zin, ne wazà kurang te ked-ulini zin kenitew su ziyà sikandin te minsan hendei te tivuuk he kelimbag̵an.
EPH.2.1	Dengan, henduen kew te minatey su wazè niw pa untung he wazà pidtemanan tenged te kenè kew pa zutun ebpemineg te menge sug̵ù te Megbevayà wey tenged te menge mezaat he ulaula niw. 
EPH.2.2	Dutun he timpu mid-ikul niw is mezaat he ibayà he iyan ed-ikulen te menge etew he kuntada te Megbevayà. Midtuman kew te menge sug̵ù ni Setanas. Iyan sikandin ebayàbayà te menge zuen din gehem diyà te hewhewanan. Iyan daan sikandin ebayàbayà te langun he kenà ebpemineg te menge sug̵ù te Megbevayà. 
EPH.2.3	Ne sikitew zaan, elin kiw zengan ebpen-ulaula te mezaat sumalà is mezaat he kebayà te lawa tew, wey is mezaat he isip tew. Ne tenged kayi neragkes kiw pa zutun te silut iring te zuma he menusiyà he kenà sakup te Megbevayà.
EPH.2.4	Ne minsan pa te iyan en haazà, utew zekelà is hizu te Megbevayà kenitew ne utew kiw mahal ziyà te g̵ehinawa zin. 
EPH.2.5	Ne minsan pa te iring kiw te minatey tenged te kenè tew kebpemineg te menge sug̵ù din, dutun te kebenhawa zin ki Kristu, inragkes kiw zin daan su wey tew maangken is untung he wazà pidtemanan. Midlibri kiw zin te silut tenged dà te g̵ag̵ew zin kenitew. 
EPH.2.6	Ne is Megbevayà, tenged te nekidsevaha kiw ki Kristu, dutun te kebenhawa zin ki Kristu, mibanhew kiw zin daan wey kiw mekehadì duma ki Kristu ziyà te langit. 
EPH.2.7	Umba mid-ulaula zin heini su wey ikepeehè din kenitew is utew lavew he kezekelà te g̵ag̵ew zin wey kedtavang din kenitew pinaag̵i ki Jesu Kristu te wazè din pidtemanan. 
EPH.2.8	Su tenged dà te g̵ag̵ew zin kenita, midlibri ki zin te silut dutun te kebpeketuu ta. Wazè ki melibri pinaag̵i te kenita he vaal, 
EPH.2.9	kekenà, imbeg̵ey zà kenita is untung he wazè din pidtemanan. Ne tenged dutun, wazà etew he igkezantal zin is kedlibriya kandin te silut su kenà iyan is kandin he ked-ul-ulaha te meupiya ingkelibri zin. 
EPH.2.10	Su is kedlimbag̵a kenita he veg̵u, ne iyan baal te Megbevayà. Pinaag̵i te kebpekidsevaha ta ki Jesus midlimbag ki zin su wey ta meulaula is meupiya he midteg̵ana zin en he zaan wey ta meveeli.
EPH.2.11	Sikiyu is menge etew he kenà menge Hudiyu, isipa niw is daan he kebpekesavuk niw. Is menge Hudiyu, ne ebpesirkunsidar sikandan, ne egngezanan kew zan te menge etew he kenà ebpesirkunsidar, he ke và dà egkeg̵iya, kenè niw ebpetuusan is lawa niw sumalà is kesug̵uan he imbilinbilin ni Moises. 
EPH.2.12	Netuenan niw he zengan wazè niw upakat ki Kristu ne wazè kew iragkes te menge etew he pinilì te Megbevayà. Wazè kew zaan mekeambit duen te menge meupiya he impenaad te Megbevayà kandan. Wazà egkepaabut niw he tavang te Megbevayà ne kenà duen dà taman su wazè niw metueni ke hentei is tutuu he Megbevayà dini te kelibutan. 
EPH.2.13	Iyan, guntaan, tenged te nekidsevaha kew en ki Jesus, sikiyu is menge etew he utew meziyù te Megbevayà dengan, impeuvey kew zin en tenged te kebpelisi keniyu te lengesa ni Jesus dutun te kebpehimatey zin. 
EPH.2.14	Sikami is menge Hudiyu wey sikiyu is kenà menge Hudiyu, midhimu ni Kristu he melinawen en is kedepitè tew su midhimu kiw zin en he teltelezuma. Pinaag̵i te kebpehimatey zin duen te krus in-awè din is kegkekuntada tew he iring te elavat he nekepetug-elang kenitew.
EPH.2.15	Pinaag̵i te kebpehimatey zin, in-awè din is kebpetumana tew te kesug̵uan he imbilinbilin ni Moises ragkes is menge tulumanen su wey sikitew is dezuwa he kelasi te etew, mehimu zin he veg̵u en he kelasi te etew pinaag̵i te kebpekidsevaha tew kandin, ne tenged kayi naawè en is kegkekuntada tew. 
EPH.2.16	Pinaag̵i te kebpehimatey ni Kristu ziyà te krus in-awè din is kebpekunkuntedehè tew te Hudiyu wey te kenà Hudiyu, ne midhimu kiw zin he sevaha he kelasi te etew su wey tew melikui is ked-ezapa te tutuu he Megbevayà. 
EPH.2.17	Midhendini si Kristu te kelibutan ne impesavut din kenitew is Meupiya he Tudtulanen mehitenged te kelinew. Sikiyu is kenà menge Hudiyu wey sikami is menge Hudiyu, impesavut din kenitew is kelinew te kedepitè tew ziyà te Megbevayà. 
EPH.2.18	Tenged te kebpekidsevaha tew ki Kristu, sikami is menge Hudiyu wey sikiyu is kenà menge Hudiyu, ebpekeuvey kiw en ziyà te Amey tew he Megbevayà pinaag̵i te kedtavang te Wag̵as he Mulin-ulin.
EPH.2.19	Ne sikiyu is menge tumutuu he kenà menge Hudiyu, minsan pa te zengan wazè kew isipa he menge sakup te Megbevayà, iyan, guntaan nehimu kew en he zuma te menge pinilì din he etew. Nehimu kew en he menge anak te Megbevayà iring te minsan hentei he tumutuu kandin. 
EPH.2.20	Ne sikitew is menge tumutuu, iring kiw te valey he ibpehitindeg te Megbevayà diyà te vatu. Iyan si Kristu kes batu he edtukuzan kayi te valey. Is menge epustul wey ebpemeneuven te Megbevayà, ne iyan menge tukud. Ne iyan kew menge zuma he himan kayi te valey. 
EPH.2.21	Ne pinaag̵i ki Kristu nevig̵eran is kebeeli kayi te valey ne egkehimu heini he valey te Nengazen he zutun sikandin ed-ezapa. 
EPH.2.22	Ne sikiyu zaan is kenà menge Hudiyu, ragkes kew kayi, ne nehimu kew en daan he menge himan kayi te valey he zutun ed-ubpà is Megbevayà pinaag̵i te Wag̵as he Mulin-ulin.
EPH.3.1	Ne tenged kayi te langun, siak si Pablo, is pirisu tenged te kedsundan ku ki Jesu Kristu, layun ku sikiyu id-ampù diyà te Megbevayà. Umba nepirisu a su insangyew ku is Lalag te Megbevayà diyan te keniyu te kenà menge Hudiyu. 
EPH.3.2	Is Megbevayà, tenged te g̵ag̵ew zin keniyu, duen insarig din kediey he terebahu he iyan igkezeyzey niw. Netuenan ku he nezineg niw heini. 
EPH.3.3	In-eles dengan heini, iyan, impesavut din kediey. Mehitenged kayi, duen ingkepesavut ku en keniyu pinaag̵i te surat. 
EPH.3.4	Ne emun ebesahan niw heini, egketuenan niw is nesavut ku mehitenged te in-eles dengan mehitenged ki Kristu. 
EPH.3.5	Dengan wazà heini ipezayag diyà te minsan hentei he menusiyà, iyan, guntaan, pinaag̵i te Wag̵as he Mulin-ulin, impezayag en te Megbevayà diyà te menge epustul wey ebpemeneuven din. 
EPH.3.6	Ibpesavut ku keniyu heini is in-eles dengan he sikiyu is kenà menge Hudiyu, pinaag̵i te kedtuuwi niw te Meupiya he Tudtulanen, edtuvazan kew zaan te Megbevayà te langun he meupiya he idtuvad din te menge Hudiyu. Ne idragkes kew zaan dutun te lawa ni Kristu. Ne egkezawat niw is menge penaad te Megbevayà tenged te kebpekidsevaha niw ki Jesu Kristu.
EPH.3.7	Nehimu a he sulug̵uen te Megbevayà te kedsengyawa te Meupiya he Tudtulanen. Tenged dà te g̵ag̵ew zin kediey wey pinaag̵i te g̵ehem din imbeg̵ey zin kediey heini is ketengdanan. 
EPH.3.8	Siak, lavew kediey is minsan hentei he menge tumutuu te Megbevayà. Ne minsan pa te iyan heini, midtuvazan a te Megbevayà pinaag̵i te kedsug̵ua zin kediey te kebpenudtul ziyan te keniyu te kenà menge Hudiyu te Meupiya he Tudtulanen mehitenged te utew lavew he zekelà he kenà egketegkad he meupiya he igketuvad kenitew ni Kristu. 
EPH.3.9	Ne elin daan insug̵ua zin kediey su wey ku ikepesavut diyà te minsan hentei he etew ke hengkey is kedtumana zin te zaan he mid-isip din he ebeelan. Ne wazà dengan heini ipezayag su in-eles te Megbevayà he nenlimbag te minsan hengkey. 
EPH.3.10	Umba wazà heini zengan ipezayag su wey g̵untaan pinaag̵i zà te menge tumutuu ki Jesus, ibpaahà te Megbevayà diyà te menge kedesenan wey menge egalen diyà te langit ke hengkey kezekelà is ketau zin he wazè med-iring-iring. 
EPH.3.11	Umba mid-ulaula zin heini su edtumanen din is mid-isip din dengan te wazè pa limbag̵a is minsan hengkey. Ne nehimu zin en heini g̵untaan pinaag̵i te Nengazen tew he si Jesu Kristu. 
EPH.3.12	Ne g̵untaan tenged te kebpekidsevaha tew ki Jesus wey pinaag̵i te kedsarig tew kandin, egkehimu en he ebpekeetuvang kiw te Megbevayà pinaag̵i te ked-ampù ne wazè en igkeeled tew kandin. 
EPH.3.13	Ne tenged kayi te langun, kinahanglan, menge suled, he kenà igkeawà te kedsarig niw heini is kemereg̵enan he egkeantus ku tenged keniyu, kekenà, lipey kew su iyan ibmeupiya niw.
EPH.3.14	Ne tenged kayi te langun he intuvad kenitew te Megbevayà, edluhuzan ku te ed-ampù is Amey tew he Megbevayà. 
EPH.3.15	Is langun he menge tumutuu he zini pa te lumpad wey ke ziyè en be te langit, ne migngezanan din sikandan he pemilya zin. 
EPH.3.16	Ne edhengyuan ku sikandin he puun te utew zekelà he g̵ehem din, beg̵ayi kew zin te utew melig-en he kedtuu pinaag̵i te ked-ulini keniyu te Wag̵as he Mulin-ulin, 
EPH.3.17	su wey, pinaag̵i te kedtuu niw, melumuni is gehinawa niw ni Jesu Kristu. Ne idhangyù ku zaan he heg̵eti zin wey lig-eni zin is kebmahala niw te minsan hentei. Umba idhangyù ku heini su wey sikiyu, 
EPH.3.18	wey is minsan hentei kenitew te menge sakup te Megbevayà, iveg̵ey kenitew is kedsavut ke hengkey is kenà egkesukud he kebmahala kenitew ni Kristu ziyà te g̵ehinawa zin. 
EPH.3.19	Berakat he mesavut niw is gag̵ew zin keniyu, minsan pa te kenà heini egkepurung egkesavut te minsan hentei. Egkesuatan ku heini su wey metuman diyan te keniyu is wazè din kurang he kegkeulini keniyu te Megbevayà.
EPH.3.20	Edelig̵en tew is Megbevayà su, pinaag̵i te zekelà he g̵ehem din he impelumun din dini te kenitew, utew zekelà is egkehimu zin su lavew pa is egkehimu zin, kenà te minsan hengkey he egkeisip ta he ebuyuen. 
EPH.3.21	Berakat he zelig̵a sikandin pinaag̵i kenitew te langun he menge tumutuu zin wey pinaag̵i ki Jesu Kristu g̵untaan he timpu wey te wazè din pidtemanan.
EPH.4.1	Ne tenged kayi te langun, siak is pirisu tenged te midtuman ku is menge sugù te Nengazen, edhengyuan ku sikiyu he g̵eina te midhimu kew te Megbevayà he menge tumutuu zin, ul-ulaha niw is ulaula he zait he ed-ul-ulahan te tumutuu. 
EPH.4.2	Kinahanglan he kenè kew pegalbu, kekenà, peketulanged kew wey mebmeinentusen kew. Ipeehè niw is gag̵ew niw ziyà te kada sevaha keniyu pinaag̵i te kebmepelevayen niw. 
EPH.4.3	Purungi niw is menge ulaula niw su wey kenà maawà is kegkeupakat niw he imbeg̵ey keniyu te Wag̵as he Mulin-ulin su pinaag̵i kayi te upakat egkesevaha is gehinawa niw. 
EPH.4.4	Su sikitew is langun he menge tumutuu, sevaha kiw zà he lawa, ne sevaha zà is Wag̵as he Mulin-ulin he ed-ulin kenitew, ne sevaha zà daan is ebperetengen tew he ketulusan tenged te midhimu kiw he menge tumutuu. 
EPH.4.5	Sevaha zà is Nengazen tew he iyan si Jesus; iyan dà sikandin edtuuwan tew; sevaha zà daan is imbewtismuwi kenitew. 
EPH.4.6	Sevaha zà daan is Megbevayà he Amey te minsan hentei. Iyan sikandin ebayàbayà te minsan hentei he tumutuu, ne ziyà sikandin te minsan hentei he tumutuu, ne edterebahu pinaag̵i te minsan hentei he tumutuu.
EPH.4.7	Sikitew is langun, mibeg̵ayan is kada sevaha kenitew te ketau sumalà is egkesuatan ni Kristu he ibeg̵ey kenitew. 
EPH.4.8	Su zuen insurat he Lalag te Megbevayà he edhenduen te,
EPH.4.8	“Dutun te kebetuna kandin pehendiyà te langit mezakel is menge vihag din he mid-uwit din.
EPH.4.8	Ne zuen daan menge ketau he impemeg̵ey zin diyà te menge sakup din.”
EPH.4.9	Ne pinaag̵i kayi te migkag̵i he nevatun sikandin, ibpesavut kenitew te Lalag te Megbevayà he midlugtanà sikandin he zaan dini te lumpad te kelibutan. 
EPH.4.10	Ne haazà is midhendini te tanà he iyan si Kristu, iyan daan sikandin nevatun pehendiyà te langit wey minsan diyà dapit te utew metikang he langit. Ne umba mid-ulaula zin heini su wey mehimu he ziyà sikandin te minsan hendei te tivuuk he kelimbag̵an.
EPH.4.11	Iyan menge ketau he imbeg̵ey zin kenitew is: is duma, midhimu zin he epustul; ne is duma, midhimu zin sikandan he peneuva te Megbevayà; ne is duma, ne imbeg̵ey zin kandan is ketau wey zan ikesangyew is Meupiya he Tudtulanen; ne is duma pa, ne imbeg̵ey zin kandan is ketau wey zan meuwit wey mepenurù is menge tumutuu. 
EPH.4.12	Umba imbeg̵ey zin heini is menge ketau su wey kiw mehimani ne wey tew meulaula is ebpeveelan kenitew te Megbevayà ne wey melig-eni is kedtuu tew te menge tumutuu he iyan lawa ni Kristu. 
EPH.4.13	Pinaag̵i kayi egkehimu human he egkesevaha kiw te kedtuu tew wey kegketueni tew te menge ulaula te Anak te Megbevayà. Ne zutun egkepurung egkeheg̵et is kedtuu tew ki Jesus ne zutun wazà kurang te menge ulaula tew iring te wazà daan kurang te menge ulaula ni Kristu. 
EPH.4.14	Dutun ne egkehimu he kenè kiw en ebpekeiring te vatà su is etew he iring dutun ne egkehalinhalin is kedtuu zin su melemu ebpeketuu te minsan hengkey he tuluuwen he ibpenurù kandin te menge teruen he etew he metau he edlimbung. 
EPH.4.15	Ne sikitew mulà, kinahanglan he tutuu is ibpesavut tew ziyà te menge zuma tew tenged te mahal sikandan dini te g̵ehinawa tew. Ne pinaag̵i kayi ebpekeiseg is kebpekeiring tew te minsan hengkey he ulaula ni Kristu. 
EPH.4.16	Su iring kiw te lawa, ne sikandin iyan ulu. Ne sikitew is lawa, ne ebpekesarig kiw kandin te ulu. Ne is minsan hengkey he parti kayi te lawa, ne ebpekesarig daan te menge zuma zin he parti. Ne emun hustu is baal zutun te kada sevaha he parti, edtulin haazà is tivuuk he lawa pinaag̵i te kebpekedtetevangà te minsan hendei he parti zin. Ne sikitew zaan, ebpekeiseg is kebpekeiring tew te ulaula ni Kristu pinaag̵i te kebpurungi te kada sevaha te zuma zin.
EPH.4.17	Tenged te sug̵ù a te Nengazen, ebpeketelteleenan ku sikiyu he engkezi niw en is menge mezaat he ulaula he iyan ed-ul-ulahan te menge etew he kenà edtuu te Nengazen wey wazà pulus te ed-isipen dan. 
EPH.4.18	Wazè dan hanew te hustu he ibayà ne wazè dan untung he ibeg̵ey te Megbevayà, geina te nengepaglung sikandan tenged te kezesen te g̵ehinawa zan. 
EPH.4.19	Kenè dan en igkeeled is minsan hengkey he ulaula zan he mezaat. Ne kenè dan daan ed-eg̵enen is mahawag he kebayà te lawa zan, kekenà, utew zan en egkesuati is meremerik he ulaula.
EPH.4.20	Ne sikiyu mulà, dutun te kebpeketuu niw ki Kristu, kenà iyan heini sikan is impenurù keniyu. 
EPH.4.21	Tutuu iyan he impesavut keniyu is keag̵i ni Kristu ne impesavut daan keniyu is tutuu he tuluuwen he impenurù din. 
EPH.4.22	Tenged kayi engkezi niw is menge isip te zaan he kegkeetew niw su nesakup heini te zaan he menge mezaat he ulaula niw. Ebpekezezaat keniyu heini pinaag̵i te ebpemekelimbung he kebayè din. 
EPH.4.23	Kinahanglan he egkepurung egkeveg̵u is isip niw wey g̵ehinawa niw. 
EPH.4.24	Kinahanglan he edhimuwen kew he veg̵u en he etew he iyan sikan is beg̵u en he linimbag pinaag̵i te zagwey te Megbevayà. Egketuusan heini is beg̵u he etew pinaag̵i te menge tutuu wey metazeng he ulaula he ibpeulaula keniyu te Megbevayà.
EPH.4.25	Umba, menge suled, engkezi niw is kedtarùtarù. Kinahanglan he tutuu is egkeg̵iyen niw ziyà te menge zuma niw. Su nesevaha kiw he pudu parti te lawa ni Kristu. 
EPH.4.26	Emun duen igkepauk niw tigkera niw is gehinawa niw su kela ke ibpekesalè niw. Ne kinahanglan he te kenè pa edsanlep is andew iawè niw en is pauk te isip niw. 
EPH.4.27	Kenè niw itug̵ut he pinaag̵i te pauk niw, ne mevintahai kew ni Setanas. 
EPH.4.28	Is tekawen, engkezi zin is kebpenakew ne medterebahu su wey hustu he paag̵i is kegkuwaa zin te igkeuyag din ne wey metevangi zin is egkengeayuayu. 
EPH.4.29	Kinahanglan he kenà ebpekezezaat is kebpemèbè niw, kekenà, iyan keg̵iya niw is menge lalag he ebpekeveg̵ey he tavang te kedtuu te menge zuma niw su wey zekelà is pulus diyà te ebpemineg sumalà is egkinehenglanen dan. 
EPH.4.30	Ne kenè niw ul-ulaha is minsan hengkey he kenà egkesuatan te Wag̵as he Mulin-ulin su iyan sikandin tuus diyan te keniyu he g̵aked kew te Megbevayà, wey tuus daan he keuzemà egkeuma is andew he zutun edhimesaza te Megbevayà is langun he nepuunan din en he vaal te kedlibriya zin keniyu te kebpekesalà. 
EPH.4.31	Engkezi niw is kebpekunkuntedehè niw. Kenè kew meepes wey mepauk te zuma niw. Kenè kew pekid-eg̵et; kenè kew ituk; kenè niw itug̵ut he ibmezaat te g̵ehinawa niw is minsan hengkey he ulaula te zuma niw, 
EPH.4.32	kekenà, mebpepurpurungè kew te kada sevaha keniyu. Mebpehidhizuwè kew, mebpepespeseyluwè kew iring te mibpesaylu kew te Megbevayà tenged te kebpekidsevaha niw ki Kristu.
EPH.5.1	Ne g̵eina te pinelanggè kew he menge anak te Megbevayà, kinahanglan he mekeiring kew kandin. 
EPH.5.2	Kinahanglan he ipeehè niw layun he mahal ziyà te g̵ehinawa niw is menge zuma niw iring te mahal kiw ziyà te g̵ehinawa ni Kristu. Mibpehimatey sikandin he elili kenitew wey kiw zin melibri. Nehimu heini he pemuhat he utew mehemut, 
EPH.5.3	Ne g̵eina te menge sakup kew te Megbevayà kinahanglan he kenè niw ul-ulaha is keleleg̵ed wey is minsan hengkey he ulaula he meremerik. Kenè niw hileveti is kenè niw esawa. Minsan is ked-isipa wey kegkeg̵iya kayi ne kenè niw ul-ulaha. 
EPH.5.4	Kenè niw g̵emita is menge meremerik, mahawag, wey wazè din pulus he menge lalag, kekenà, layun dekelà is kebpeselemati niw te Megbevayà. 
EPH.5.5	Su ibpesavut ku keniyu is utew tutuu. Is etew he meremerik is ulaula zin wey ke edhilavet te kenè din esawa, ne kenà sikandin egkehedian ni Kristu wey te Megbevayà. Ne iring din ded daan is leg̵ezen he etew su is menge vutang he igkeleg̵ezi zin, egkehimu he menge megbevayè din.
EPH.5.6	Su tenged kayi he menge ulaula, utew egkepeuki te Megbevayà keuzemà is menge etew he kenà ebpemineg te menge sug̵ù din. Ne tenged dutun, kenè niw itug̵ut he meketuu kew te tarù he penurù te minsan hentei he etew pinaag̵i te menge ketezengan dan he kenà tutuu. 
EPH.5.7	Kenè kew mebpekid-upakat te minsan hentei he iring kayi. 
EPH.5.8	Su zengan utew merusirem is ibayè niw, iyan, guntaan neteyawan is ibayè niw su nehimu kew en he menge sakup te Nengazen. Ne tenged kayi, kinahanglan he zait is ulaula niw te ked-ikula niw te merayag he ibayà. 
EPH.5.9	Su emun neteyawan te Megbevayà is isip niw, egkeulaula niw is langun he hustu wey metazeng he vaal he ibpenurù te tutuu he tuluuwen. 
EPH.5.10	Purungi niw istudyuwi ke hengkey is menge ulaula he egkesuatan te Nengazen. 
EPH.5.11	Is menge etew he kemulu pa ziyà te kerusireman, kenè kew medtampu kandan te ed-ulaula te menge vaal he wazè din pulus, kekenà, ipeehè niw he mezaat is menge vaal zan. 
EPH.5.12	Su is menge vaal he id-eles dan, utew mekeeled-eled minsan is kebenteeni zà kayi. 
EPH.5.13	Ne pinaag̵i te kerayag, 
EPH.5.14	Ne mehitenged kayi zuen erubasa he edhenduen te,
EPH.5.14	“Sikew is edlipezeng, gimerat kad;
EPH.5.14	sikew is minatey, ne mevanhew kad
EPH.5.14	ne egketeyawan ka ni Jesu Kristu.”
EPH.5.15	Umba, menge suled, pekeventayi niw is menge ulaula niw su wey kew mehimu he menge metau, ne kenà menge paglung. 
EPH.5.16	Te minsan keenu, ke zuen meupiya he egkeveelan niw, beeli niw en su g̵untaan he timpu mezelag is ebaal te meupiya. 
EPH.5.17	Kenè niw ul-ulaha is wazè din pulus he ulaula, kekenà, purungi niw sevuta ke hengkey is ebpeveelan keniyu te Megbevayà.
EPH.5.18	Kenè kew mebpelelangut te vinu su ebpekezezaat heini keniyu, kekenà, kinahanglan he egkepurung kew egkeulini te Wag̵as he Mulin-ulin. 
EPH.5.19	Emun ebpelelelag̵è kew, gemita niw is menge lalag diyà te menge Salmo wey menge kentahan he idalig te Megbevayà, wey menge kentahan he ibpinted keniyu te Wag̵as he Mulin-ulin. Kentahi niw is Megbevayà ne pinaag̵i kayi te menge kentahan wey te menge Salmo, medlipey kew is edalig te Megbevayà. 
EPH.5.20	Peselemati niw layun te Amey tew he Megbevayà is langun he tuvad din keniyu tenged te kedsundan niw te Nengazen tew he si Jesu Kristu.
EPH.5.21	Mebpetetehuzè kew te kada sevaha tenged te kedtahud niw ki Kristu.
EPH.5.22	Sikiyu is menge vahi, pesakup kew te menge esawa niw iring te nesakup kew en te Nengazen. 
EPH.5.23	Su is maama, duen din keg̵ehem te kebayàbayà te esawa zin, iring te si Kristu, duen keg̵ehem din te kebayàbayà kenitew te langun he menge tumutuu he iyan lawa zin. Midlibri kiw zin te silut is lawa zin. 
EPH.5.24	Ne iring din ded daan kinahanglan he mebpesakup mebpurung is bahi te esawa zin iring te ebpesakup kiw ki Kristu is menge tumutuu zin.
EPH.5.25	Sikiyu is menge maama, kinahanglan he mahala niw ziyà te g̵ehinawa niw is esawa niw iring te mahal kiw is menge tumutuu ziyà te g̵ehinawa ni Kristu. Egketuenan tew heini su mibpehimatey sikandin he elili kenitew wey kiw zin melibri te silut, 
EPH.5.26	ne wey kiw mezawat te Megbevayà. Midhimu zin heini pinaag̵i te kedlumpiyuwi zin kenitew pinaag̵i te kebewtismu wey pinaag̵i te lalag din. 
EPH.5.27	Elin daan idhimuwa zin kayi su wey kiw zin mezawat he esawa zin. Ne wazè en igkesawey zin kayi te kenitew su nepurung kiw en melumpiyuwi ne utew kiw mekempet diyà te kandin. 
EPH.5.28	Ne iring din ded daan is maama, ne kinahanglan he mahala zin diyà te g̵ehinawa zin is esawa zin iring te kebmahala zin te keugelingen din he lawa. Su is kebmahala zin te esawa zin ne iyan ded daan kebmahala zin te keugelingen din he lawa, su is teleesawa, sevaha zà sikandan he lawa. 
EPH.5.29	Wazà etew he kenè din ebmahalen is keugelingen din he lawa, kekenà, ibpekaan din ne ebpurungan din iring te kebpurungi ni Kristu te keugelingen din he lawa. 
EPH.5.30	Ne iyan kiw is menge tumutuu, lawa ni Kristu. 
EPH.5.31	Tenged kayi, duen insurat he Lalag te Megbevayà he edhenduen te, “Ed-ewaan te maama is iney zin wey amey zin ne ebpengesawa, ne sikandan is dezuwa, is maama wey haazà is bahi, ne egkesevaha zà.” 
EPH.5.32	Duen impezayag te Megbevayà kenitew kayi he utew tutuu, ne sumalà is kedsevuta ku kayi ne iyan ibpesavut din si Kristu wey sikitew is menge tumutuu. 
EPH.5.33	Iyan, kenà duen dà taman su egkehimu zaan he elin egkeg̵iyen din is teleesawa. Kinahanglan he mahala te maama is esawa zin ne kinahanglan daan he tehuza te vahi is kandin he esawa.
EPH.6.1	Sikiyu is menge vatà, kinahanglan he tumana niw layun is menge sug̵ù te menge g̵inikanan niw su ke tumutuu ki te Nengazen he si Jesus, iyan heini hustu he ulaula.
EPH.6.2	Duen insug̵ù kenitew te Megbevayà he edhenduen te, “Tehuza niw is amey niw wey iney niw.” Ne heini he sug̵ù, ne iyan nehuna he sug̵ù he midsumpulan din te penaad su 
EPH.6.3	ke sikandin daan te, “Emun edtumanen niw heini ne edtuvazan ku sikiyu te meupiya ne ebmelug̵ayad is untung niw zini te kelibutan.”
EPH.6.4	Ne sikiyu is menge g̵inikanan, kinahanglan he kenà igkepauk te menge anak niw is paag̵i niw te kebpenurù kandan, kekenà, ipenurù niw kandan is menge ulaula he zait te menge tumutuu, ne iyan niw isambag kandan is sambag he ebpuun te Nengazen tew.
EPH.6.5	Sikiyu is menge sulug̵uen, purungi niw tumana is menge sug̵ù keniyu te menge egalen niw zini te kelibutan. Tehuza niw sikandan ne kinahanglan he ebpuun te meupiya he g̵ehinawa niw is kedtumana niw te menge sug̵ù dan iring te iyan si Kristu edsug̵ù keniyu. 
EPH.6.6+EPH.6.7	Kinahanglan he layun meupiya is baal niw ne kenà dutun dà te ebentayan kew te egalen niw su kinahanglan he kenà iyan dà ebpekezalig te vaal niw is etew, kekenà, elin daan is Megbevayà su menge sulug̵uen kiw zaan ni Kristu ne kinahanglan he edtumanen ta is ebpeveelan kenita te Megbevayà tenged te ebpuun te keputian te atey ta is kedtumana ta kayi. Kinahanglan he meupiya is gehinawa ta zutun te vaal ta iring te iyan ebayàbayà kenita is Megbevayà ne kenà iyan dà is egalen ta zini te kelibutan. 
EPH.6.8	Su minsan ke sulug̵uen ki, wey ke kenà, netuenan ta he ke meupiya is baal ta, ne meupiya zaan is idsuhul kenita te Megbevayà.
EPH.6.9	Ne sikiyu is menge egalen, iring din ded daan kayi is ul-ulaha niw ziyà te menge sulug̵uen niw. Kenè kew mebpelihandek kandan su netuenan niw he sikitew is langun, ke sulug̵uen ki wey ke egalen ki ve, ne zuen gihapun egalen ta ziyà te langit he iyan is Megbevayà ne wazè din ibpelavi te minsan hentei.
EPH.6.10	Menge suled, ketepusan heini he menge lalag ku keniyu: kinahanglan he lig-eni niw is kedsarig niw te Nengazen wey te lavew he zekelà he gehem din. 
EPH.6.11	Gemita niw is langun he menge himan te kebpekidtebek he ibeg̵ey te Megbevayà su wey kew mekesukul ki Setanas emun egemiten din is ketau zin te kegkeiza zin keniyu. 
EPH.6.12	Su kenà iyan edtebeken tew is menge etew zà duen, kekenà, iyan edtebeken tew is menge mezaat he kedesenan he ziyà ed-ubpà te langit wey is menge kenà egkeahà he hadì, wey menge egalen, wey menge ebayàbayà te langun he menge mezaat he etew he nesakup te kerusireman guntaan dini te kelibutan. 
EPH.6.13	Umba, menge suled, gemita niw en is menge himan te kebpekidtebek he imbeg̵ey te Megbevayà. Su zutun emun egkeuma haazà is timpu he zutun utew mereg̵en is kedtebeka te menge mezaat, ne egkesukulan niw is menge kuntada niw ne emun egketapus en haazà is tebek ne wazè kew meewai te zesen.
EPH.6.14	Ne tenged kayi, andam kew en. Layun tutuu is egkeg̵iyen niw wey ed-isipen niw ne iyan heini bakes niw. Ul-ulaha niw layun is metazeng he ulaula ne iyan heini limbutung niw. 
EPH.6.15	Andam kew layun te kebpenudtul te Meupiya he Tudtulanen mehitenged te kelinew he ibeg̵ey te Megbevayà, ne iyan heini sepatus niw. 
EPH.6.16	Ne iyan utew kinahanglan is: layun kew sarig te Megbevayà ne iyan heini kelasag niw ne pinaag̵i kayi kenè kew egkesug̵at te menge egkeregreg he panà ni Setanas he iyan is menge penuley zin keniyu. 
EPH.6.17	Ne zewata niw is kedlibriya keniyu te Megbevayà su iyan heini kalù niw he putew. Ne g̵emita niw layun daan is Lalag te Megbevayà su iyan heini sundang he ibeg̵ey keniyu te Wag̵as he Mulin-ulin. 
EPH.6.18	Pekezesen kew ampù te minsan hengkey he timpu sumalà is ked-uwita keniyu te Wag̵as he Mulin-ulin. Buyù kew te tavang te Megbevayà ne layun kew andam ne peniguduwi niw layun te ked-ampù is langun he menge tumutuu. 
EPH.6.19	Ne iampù a zaan keniyu he iveg̵ey kediey te Megbevayà is ketau te kebpenudtul te lalag din. Ne iampù niw zaan he kenà a mahandek, kekenà, iveg̵ey kediey is hustu he egkeg̵iyen wey ku ikepesavut is Meupiya he Tudtulanen he in-eles dengan. 
EPH.6.20	Umba nehimu a he sulug̵uen te Megbevayà su wey ku ikepenudtul heini is Meupiya he Tudtulanen. Ne tenged daan kayi te kebpenudtul ku, nehimu a he pirisu. Umba, menge suled, iampù a su wey kenà a mahandek te kebpenudtul su iyan heini ketengdanan he imbeg̵ey kediey te Megbevayà.
EPH.6.21	Si Tikiku is minahal tew he suled wey metinumanen he sulug̵uen te Nengazen tew, iyan ebpeketudtul keniyu mehitenged te kebpekesavuk ku wey ke hengkey is egkeulaula ku kayi. 
EPH.6.22	Umba edsug̵uen ku sikandin diyan su wey niw metueni ke hengkey is kebpekesavuk dey zini su wey meheg̵et is kebpekesarig niw te Megbevayà.
EPH.6.23	Is Amey tew he Megbevayà wey is Nengazen tew he si Jesus, berakat he sikiyu is menge suled dey, tuvazi kew zan te melinawen he kebpekesavuk, wey ipeehè dan keniyu is kebmahala zan keniyu ziyà te g̵ehinawa zan wey heg̵eta zan is kedtuu niw kandan. 
EPH.6.24	Berakat he ikeg̵ag̵ew te Megbevayà is minsan hentei he kenà egkeawà diyà te g̵ehinawa zin is kebmahala zin te Nengazen tew he si Jesu Kristu.
PHP.1.1	Surat heini ni Pablo wey ni Timoteo te menge sulug̵uen ni Jesu Kristu. Ibpeuwit heini is surat diyan te keniyu te langun he menge tumutuu ki Jesu Kristu he menge meg̵inged diyan te inged he Pilipus wey te menge ebmeg̵urangen niw wey menge diyekunu.
PHP.1.2	Berakat he ikeg̵ag̵ew kew te Amey tew he Megbevayà wey te Nengazen tew he si Jesu Kristu, ne veg̵ayi kew zan te melinawen he kebpekesavuk.
PHP.1.3	Dekelà utew is kebpeselemati ku te Megbevayà tew tenged keniyu emun egkeisip ku sikiyu. 
PHP.1.4	Ne emun id-ampù ku sikiyu utew a egkelipey 
PHP.1.5	su egketenuzan ku is kedtevangi niw kediey te kedsengyawa ku te Meupiya he Tudtulanen puun pa te timpu zengan te kebpeketuu niw taman en guntaan. 
PHP.1.6	Dutun he timpu mibpuunan te Megbevayà is meupiya he vaal zin he edhimuwen din diyan te keniyu. Ne netuenan ku he ebpeniguduwan din pa heini edhimuwa taman te egkepasad din keuzemà te andew te kedlikù ni Kristu. 
PHP.1.7	Hustu iyan is ked-isipa ku keniyu te iring kayi su minsan ke pinirisu a wey ke kenà a pinirisu wey ke edsangyew a te Meupiya he Tudtulanen wey ke edtevaken ku is menge kuntada te Lalag te Megbevayà, mahal kew layun dini te g̵ehinawa ku su pudu kiw ingkeg̵ag̵ew te Megbevayà. 
PHP.1.8	Ebpeketistig̵us is Megbevayà he utew zekelà is kebulunga ku keniyu su is kezekelà te g̵ehinawa ku keniyu, ne iring te kezekelà te g̵ehinawa ni Jesu Kristu keniyu.
PHP.1.9	Ne id-ampù ku he med-iseg is kebpepurpurungè niw, is kegketueni niw te menge ulaula te Megbevayà, wey is ketau niw te ked-isip 
PHP.1.10	su wey niw layun metueni ke hengkey is hustu ne wey niw layun heini meulaula. Ne zutun wazà keuzemà igkesawey ziyan te keniyu su egkehimu kew he wag̵as dutun te kedlikù ni Kristu. 
PHP.1.11	Ne zutun egkeveelan niw is minsan hengkey he metazeng he ulaula tenged te g̵ehem he ibeg̵ey ni Jesu Kristu su wey mezalig wey mevantug is Megbevayà.
PHP.1.12	Menge suled, egkesuatan ku he mesavut niw he is langun he mereg̵en he nehitavù kediey, ne kenà mezaat, kekenà, meupiya, su neketavang kedì te kedsengyawa te Meupiya he Tudtulanen. 
PHP.1.13	Su is langun he menge sundaru he guwardya zini te turug̵an te hadì wey is minsan hentei pa kayi, ne netuenan dan he mibpirisu a tenged dà te sulug̵uen a ni Kristu. 
PHP.1.14	Ne kenà duen dà taman su is kezekelan te menge zuma tew he tumutuu, ingkeheg̵et te kedsarig dan te Nengazen heini is kebpirisuwa kedì. Ne tenged kayi ed-iseg is sigudu zan te kedsengyawa te Lalag te Megbevayà ne kenè dan en egkehandek.
PHP.1.15	Is duma, ne iyan idsengyawa zan te impenurù ni Kristu is: tenged te nesina zan kediey ne wey e zan melevawi. Iyan, duen duma he iyan idsengyawa zan te menge penurù ni Kristu su igkesuat dan heini te ebpenudtul. 
PHP.1.16	Ebpenudtul zan tenged te mahal a ziyà te g̵ehinawa zan su netuenan dan he mibpilì a te Megbevayà wey ku metavak is menge kuntada te Meupiya he Tudtulanen. 
PHP.1.17	Iyan, is menge zuma, kenà meupiya is tuyù dan te kebentug̵a zan ki Kristu. Egkesuatan dan he melevawi e zan ne kunaan dan ke pinaag̵i kayi egkeumanan is menge samuk ku zini te pirisuwan.
PHP.1.18	Iyan, nasì ku igkelipey heini is menge vaal zan su ke hustu is tuyù dan wey minsan ke mezaat, maambe en, asal mevantug dan si Kristu. 
PHP.1.19	Kenà egkeawà is kelipey ku su netuenan ku he ibpaawà a kayi te pirisuwan tenged te ked-empua niw kedì wey tenged te tavang te Wag̵as he Mulin-ulin he midtevangan din daan si Jesu Kristu. 
PHP.1.20	Ne utew ku egkesuati, wey idsarig ku ziyà te Megbevayà he layun ku metuman is ebpeveelan din kedì su wey a kenà meeled te minsan keenu he timpu lavew en guntaan. Egkesuatan ku he mezalig si Kristu tenged kedì pinaag̵i te kebpaawaa kedì kayi te pirisuwan ne emun kenà, ne mezalig si Kristu pinaag̵i te kebpatey ku. 
PHP.1.21	Ne tenged te egkesuatan ku he mezalig si Kristu, egkesuatan ku he mebmelug̵ayad pa is ked-ubpaubpè ku zini te kelibutan su wey mevantug ku pa si Kristu, iyan, ke ebpatey a ne lavew pa he ibmeupiya ku. 
PHP.1.22+PHP.1.23	Kenè ku egketuenan ke hendei zapit is meupiya he ebpilien ku, su egkesuatan ku he metapus en is ked-ubpaubpè ku zini te kelibutan wey a mekepekidume en ki Kristu su meupiya pa utew haazà. Iyan, ke zuen pa ebpeveelan kedì he ebpulus, meupiya zaan. 
PHP.1.24	Iyan, kinahanglan he kenè e pa ebpatey wey ku sikiyu metevangi. 
PHP.1.25	Ne tenged te iyan heini netag̵ù dini te g̵ehinawa ku, netuenan ku he kenè pa egketapus is untung ku kayi te kelibutan ne ebpekiduma e pa keniyu wey ku mepurungi te edheg̵et is kelipey niw tenged te kedtuu niw. 
PHP.1.26	Ne zutun, ke ebpekelikù ad diyan te keniyu egkehimu he iyan a igkeventug̵a niw ki Jesu Kristu.
PHP.1.27	Menge suled, ke minsan hengkey is egkehitavù kediey, utew kinahanglan he is menge ulaula niw, ne kenà ebpekesuwey te impenurù ni Kristu pinaag̵i te Meupiya he Tudtulanen. Su emun kenè kew edsuwey kayi, minsan ke kenà a ebpekelikù diyan, egketudtulan a he nesevaha is gehinawa niw wey tuyù niw te kedhag̵ù su wey metuuwi te mezakel he menge etew is Meupiya he Tudtulanen. 
PHP.1.28	Ne egketudtulan a zaan he kenè kew egkehandek te menge kuntada niw. Su emun kenè kew egkehandek kandan egkesavut dan he iyan sikandan edsilutan ne iyan kew ebeg̵ayan te untung he wazè din pidtemanan su ibpesavut kandan heini te Megbevayà. 
PHP.1.29	Su is mibpeveelan keniyu te Megbevayà, ne kenà iyan dà is kedtuuwi niw ki Kristu, kekenà, elin daan is ked-entusa niw te kemeresayan tenged te kedtuu niw kandin. 
PHP.1.30	Nekedreragkes kiw en is ed-antus te kemeresayan tenged te Meupiya he Tudtulanen. Ne heini is menge kemeresayan he nehitavù kediey zengan, ne kemulu g̵untaan kenè ku egkesuwey, sumalà is nezineg niw.
PHP.2.1	Menge suled, netuenan ku he ingkeheg̵et te kedtuu niw is kebpekidsevaha niw ki Kristu, ne netuenan ku zaan he naawà is menge keseengan niw mehitenged te hizu zin keniyu. Ne netuenan ku zaan he neupakat kew pinaag̵i te Wag̵as he Mulin-ulin, ne ebpekedhihizuwè kew wey ebpelimlimuey kew is menge tumutuu. 
PHP.2.2	Ne tenged kayi te langun edhengyuan ku sikiyu he tug̵uti niw he mepurung mesevaha is isip niw wey g̵ehinawa niw, ne heg̵eta niw is kebmahala niw ziyà te g̵ehinawa niw te menge zuma niw. Ne emun ed-ul-ulahan niw heini human egkeheg̵et is kelipey ku tenged keniyu. 
PHP.2.3	Kinahanglan he kenà kew mebpekidlawan ne kenè kew mebpelavew, kekenà, isipa te minsan hentei keniyu he minus is pid-etawan din kenà te zuma zin. 
PHP.2.4	Kenè niw iyan dà isipa is keniyu he egkinehenglanen, kekenà, isipa niw zaan is egkinehenglanen te menge zuma niw. 
PHP.2.5	Kinahanglan he iring is isip niw te isip ni Jesu Kristu.
PHP.2.6	Su minsan ke kenà egkeawà diyà te kandin is kegkemegbevayè din wazè din
PHP.2.6	isipa he kenè din ed-ewaan is kebpekesavuk din te zekelà is keg̵ehem din he Megbevayà,
PHP.2.7	kekenà, mid-ewaan din ne mibpaanak te etew, ne nehimu he sulug̵uen te Megbevayà.
PHP.2.8	Ne zutun te etew en sikandin wazà sikandin mebpelavew,
PHP.2.8	kekenà, mibpezumazuma sikandin te menge sug̵ù kandin te Amey zin
PHP.2.8	he Megbevayà minsan pa te pinaag̵i kayi inransang sikandin te krus ne zutun mibpatey.
PHP.2.9	Ne tenged kayi midhimu en sikandin te Megbevayà he utew lavew,
PHP.2.9	ne migeraran din sikandin te g̵erar he lavew pa te minsan hengkey he g̵erar te minsan hentei.
PHP.2.10	Ne umba mid-ulaula heini te Megbevayà su ke egkezineg is gerar ni Jesus,
PHP.2.10	ed-ezapen si Jesus te minsan hentei he linimbag he ziyà te langit wey zini te tanà,
PHP.2.10	wey minsan diyà te Iveyaan. Ebpekeluhud dan kandin,
PHP.2.11	ne ebpekekag̵i zan he iyan si Jesu Kristu Nengazen te minsan hengkey.
PHP.2.11	Ne pinaag̵i kayi egkevantug dan daan is Amey tew he Megbevayà.
PHP.2.12	Ne umba, menge suled, iring te layun kew ebpememineg te menge sug̵ù ku, ne kenà dutun dà te kebpekiduma ku keniyu, kekenà, minsan te wazà a ziyan te keniyu, ne iring din ded daan guntaan kinahanglan is uman sevaha keniyu, ne himuwa zin is taman te egkehimu zin he edumahan te kegkehandek te Megbevayà su wey mepasad haazà is nepuunan en te Megbevayà te kedlibriya zin keniyu te silut. 
PHP.2.13	Su layun edtavang keniyu is Megbevayà wey niw mesuati ne wey niw mehimu is kedtumana te tuyù din diyan te keniyu.
PHP.2.14	Is langun he ebpeveelan din keniyu, tumana niw te wazà kebpeneremudtemud wey kebelivad. 
PHP.2.15	Ne zutun, wazà mezaat diyan te keniyu su meupiya is ulaula niw su menge anak kew te Megbevayà he wazà igkesewayi zin keniyu, minsan te zini kew pa mekeubpà te kelibutan te teliwazà te lalung he menge etew he kenà memetazeng is menge ulaula. Iring kew te menge sulù 
PHP.2.16	he edtayew kandan su ibpesavut niw kandan is lalag he ebpekeveg̵ey kandan te untung he wazà pidtemanan. Ne emun iyan heini ed-ul-ulahan niw, utew ebmeupiya is g̵ehinawa ku keuzemà dutun te andew te kedlikù ni Kristu su egketuenan ku zutun he zekelà is pulus te kedhag̵ù ku ziyan te keniyu.
PHP.2.17	Is kedtuu niw te Megbevayà, ne iring te pemuhat he edewaten din. Ne emun egkesuatan din pa he id-uman is kebpatey ku kayi te pemuhat, igkelipey ku pa. Ne igkelipey ku zaan is kedtuu niw iring te nelipey kew. 
PHP.2.18	Ne iring din ded daan, kinahanglan he igkelipey niw zaan is kebpatey ku emun egkehitavù kediey.
PHP.2.19	Dekelà is kedsarig ku te Nengazen tew he si Jesus he meg̵aan ku en egkesug̵ù diyan te keniyu si Timoteo. Ne emun ebpekelikù en dini, egketuenan ku ke hengkey is kebpekesavuk niw. Ne utew heini ibmeupiya te g̵ehinawa ku. 
PHP.2.20	Iyan dà sikandin duma ku kayi he utew zekelà is gehinawa zin keniyu. 
PHP.2.21	Is duma, ne iyan dà egkeisip dan is kandan dà he egkesuatan, ne kenà iyan is egkesuatan ni Jesu Kristu. 
PHP.2.22	Si Timoteo, netuenan niw he hustu is menge ulaula zin. Iring sikandin te tutuu he anak ku te kedtevangi zin kedì te kedsengyawa kayi te Meupiya he Tudtulanen. 
PHP.2.23	Umba, emun egketuenan ku en ke hengkey is egkehitavù kedì kayi, egkesuatan ku he segugunè ku sikandin mesug̵ù diyan. 
PHP.2.24	Ne zekelà daan is kedsarig ku te Megbevayà he meg̵aan a zaan ebpeketelukun kandin.
PHP.2.25	Ne elin daan kayi te isip ku he kinahanglan he ibpehendiyan ku is suled tew he si Ipepruditu, kes midsug̵ù niw pehendini wey e zin metevangi. Iyan sikandin duma ku wey timbang ku kayi te ebpeveelan kedì te Megbevayà. 
PHP.2.26	Umba ibpehendiyan ku su utew sikandin ebulunga keniyu ne utew inmezaat te g̵ehinawa zin is nezineg niw he tudtul he nezeruwan sikandin. 
PHP.2.27	Netigbak iyan sikandin is midaru umba kunaan ku ke ibpatey zin en, iyan, nehizuwan sikandin te Megbevayà. Ne nehizuwan a zaan te Megbevayà su ke mibpatey sikandin, neumanan en geina is menge seeng ku. 
PHP.2.28	Umba utew ku egkesuati heini is ked-ulì din diyan su wey kew melipey te kebpekeuma zin ne pinaag̵i kayi egkeawà daan is kedì he kegkeseeng. 
PHP.2.29	Umba, kinahanglan he meg̵alew kew te kebpekeuma zin su suled tew sikandin tenged te kedtuu zin te Nengazen. Is langun he iring kayi he etew, tehuza niw 
PHP.2.30	su hapit sikandin ebpatey wey zin metuman is ebpeveelan kandin ni Kristu. Inserakan din is untung din wey e zin metevangi su zutun he timpu kenà a keniyu egketevangan.
PHP.3.1	Na, menge suled, ketepusan heini he sambag ku keniyu. Lipey kew tenged te upakat niw te Nengazen. Maambe ke idsublì ku keniyu is daan he sambag ku su melemu zà heini, ne kela ke egkehimu he pinaag̵i kayi egkelig-enan is isip niw. 
PHP.3.2	Likayi niw is menge kuntada te Megbevayà he mezaat is ulaula zan he iyan is menge Hudiyu he ebpenurù he iyan egkesuatan te Megbevayà is kebpelii niw te lawa niw. 
PHP.3.3	Iyan kiw kes tutuu he menge sakup te Megbevayà, ne kenà iyan sikandan, su pinaag̵i te Wag̵as he Mulin-ulin ed-azap kiw te Megbevayà ne edlipey kiw tenged te upakat tew ki Jesu Kristu. Ne kenè tew iyan edserig̵an is kelibutanen he ulaula iring te kebpesirkunsidar. 
PHP.3.4	Iyan, ke egkehimu he egkeserig̵an is iring dutun, egkeserig̵an is nengeulaula ku zengan su ke zuen etew he kunaan din ke egkeserig̵an din is kedtumana zin te menge kelibutanen he tulumanen, ne egkelevawan ku pa sikandin te kedtumana kayi. 
PHP.3.5	Su hein walu en he andew is ked-enaka kedì, ne midsirkunsidar a. Is menge g̵inikanan ku, ne kevuwazan sikandan ni Benjamin he anak te kepuun dey he si Israyil. Ne tudalis a he Hudiyu. Mibpurungan ku te edtuman is kesug̵uan he imbilinbilin ni Moises su Perisiyu a. 
PHP.3.6	Ne tuus te utew meheg̵et dini te g̵ehinawa ku is kedtumana ku te menge tulumanen dey te menge Hudiyu, su mibpemesipelahan ku is menge tumutuu ki Jesus. Ne sumalà te kedtumana ku te kesug̵uan he imbilinbilin ni Moises wazè ku netuenan he supak ku te Megbevayà. 
PHP.3.7	Iyan, is langun he iring dutun he kunaan ku ke egkeserig̵an ku wey a melibri te silut, mid-engkezan ku en wey ku maangken si Kristu. 
PHP.3.8	Ne kenà dutun dà taman is mid-engkezan ku, kekenà, mid-eminan ku engkezi is minsan hengkey he zekelà dini te g̵ehinawa ku su wey ku mekuwa is utew pa lavew he mahal he iyan is kebpekidsevaha ku ki Jesu Kristu te Nengazen ku. Tenged kandin mid-engkezan ku is langun ne mid-isip ku heini he abper zà dini te kelibutan wey a mekepekidsevaha ki Kristu, 
PHP.3.9	su wey a zaan meisip te Megbevayà he metazeng tenged ki Kristu. Wazà a meisip he metazeng pinaag̵i te kediey zà he ulaula te kedtumana te kesug̵uan, su mibpeketazeng a te Megbevayà pinaag̵i te kedtuu ku ki Kristu. Heini is kebmetazeng, ne idtuvad kenita te Megbevayà emun edtuu ki ki Kristu. 
PHP.3.10	Iyan dà guntaan ibmeupiya te g̵ehinawa ku is kegketueni ku te menge ulaula ni Kristu wey is kebulusi kedì te g̵ehem he iyan sikan is gehem he ingkevanhew zin. Egkesuatan ku he mekeambit a zaan duen te kemeresayan he mid-antus din he iyan is ked-engkezi ku te kediey he egkesuatan iring te kandin he kebelevag̵a te untung din. 
PHP.3.11	Umba egkesuatan ku heini su wey mehimu he mevanhew a keuzemà.
PHP.3.12	Kenè ku iyan ibpesavut kayi he netuman en dini te kedì heini is langun wey ke nehimu e en he etew he wazè en duen igkesawey, kekenà, ebpenigudu a wey heini metuman su iyan heini tuyù ni Jesu Kristu zutun te kedhimuwa zin kedì he sakup din. 
PHP.3.13	Netuenan ku, menge suled, he wazè pa heini metuman dini te kedì, iyan, mid-awè ku ziyà te isip ku is nengehuna he nengetuman ku en, ne edhimuwen ku is taman te egkehimu ku wey ku mekuwa is langun he egkesuatan te Megbevayà he mekuwa ku keuzemà. 
PHP.3.14	Ebpenigudu e pa wey ku mekuwa is suhul te Megbevayà su iyan heini ketezengan ke maan is mid-umew kiw zin te ked-angken te untung he wazà pidtemanan pinaag̵i te kebpekidsevaha tew ki Jesu Kristu.
PHP.3.15	Ne is langun te sikitew he meg̵urang en te kedtuu, kinahanglan he iring kayi zaan is isip tew wey g̵ehinawa tew. Iyan, emun kenè kew egkengeuyun ibpetuenan keniyu te Megbevayà is benar. 
PHP.3.16	Iyan, kinahanglan guntaan he edtumanen tew is daan he impenurù kenitew te Megbevayà.
PHP.3.17	Is langun te sikiyu, menge suled, purungi niw te ed-iring heini is menge ulaula ku. Iyan niw zaan iringi haazà is menge etew he iring is menge ulaula zan te kenami he ulaula. 
PHP.3.18	Dengan ku zà heini layun egkeg̵iya, iyan, guntaan ed-umanan ku egkeg̵iya zuma is menge luhè ku he ebpenig̵is, tenged te mezakel he menge etew he egkeg̵iyen dan he sakup sikandan ni Kristu, iyan, egketuusan pinaag̵i te ulaula zan he kuntada sikandan te kebpesevuta mehitenged te kebpehimatey ni Kristu ziyà te krus. 
PHP.3.19	Siguradu egkeimpirnu sikandan su iyan ebayàbayà kandan is menge mezaat he kebayà te lawa zan. Ibmeupiya te g̵ehinawa zan is menge mezaat he ulaula, iyan, meupiya pezem ke igkeeled dan; ne iyan dan dà egkeisip is menge vutang he zini te kelibutan. 
PHP.3.20	Ne sikitew mulà, ne iyan hustu he inged tew is diyà te langit ne utew zekelà is perateng tew te kedlikù te Menluluwas tew he ebpuun diyà te langit he iyan is Nengazen tew he si Jesu Kristu. 
PHP.3.21	Ne zutun te andew, ne edhelinen din en is memeg̵uyà he menge lawa tew ne edhimuwen din he iring te mekeg̵eg̵ehem he lawa zin. Ne kayi te kedhelina zin kenitew, egemiten din is dekelà he g̵ehem din he iyan ingkehimu zin he ebayàbayà te minsan hengkey.
PHP.4.1	Umba menge minahal ku he menge suled, heg̵eta niw is kedtumana niw te menge sug̵ù te Nengazen. Utew a mibulung keniyu. Igkelipey ku sikiyu wey ibmeupiya kew te g̵ehinawa ku.
PHP.4.2	Edhengyuan ku sikiyu, Ibudya wey Sintiki, he melinew is kebpekid-upakat niw su telesuled kew tenged te upakat niw te Nengazen. 
PHP.4.3	Ne sikew zaan is timbang ku ziyan, egkesuatan ku he tevangi nu heini is menge vahi wey zan heini metuman su mibpenigudu zan te kedtavang kedì te kedsengyawa ku te Meupiya he Tudtulanen. Ne elin daan si Clemente wey zuen pa menge zuma niw he midtavang kedì. Is menge ngazan dan te langun, ne nekesurat en diyà te libru te Megbevayà he zutun inlista zin is mibeg̵ayan te untung he wazè din pidtemanan.
PHP.4.4	Egkeg̵iyan ku sikiyu he sigudu kew lipey tenged te kebpekidsevaha niw te Nengazen, su meupiya ke zekelà layun is kelipey niw.
PHP.4.5	Kinahanglan he peketulanged kew te minsan hentei su meg̵aan en edlikù is Nengazen. 
PHP.4.6	Kenè niw ikeseeng is minsan hengkey he egkeulaula niw, kekenà, emun ed-ampù kew buyua niw ziyà te Megbevayà is egkinehenglanen niw ne emun ebuyù kew, ne kinahanglan he peselemati niw en he zaan. 
PHP.4.7	Ne zutun wazà samuk diyà te isip niw wey g̵ehinawa niw su pinaag̵i te kebpekidsevaha niw ki Jesu Kristu ibeg̵ey keniyu te Megbevayà is melinawen he g̵ehinawa he kenà egkesavut te minsan hentei he etew.
PHP.4.8	Ketepusan heini, menge suled, he menge lalag ku keniyu. Iyan niw itag̵ù diyà te isip niw is meupiya, is dait he igkezelig̵i, is tutuu he tuluuwen, is metazeng wey hustu wey mekempet he ulaula, wey is minsan hengkey he igkehimu te minsan hentei he egketahud.
PHP.4.9	Pen-ul-ulaha niw heini is langun he impenurù ku, wey impesavut ku keniyu pinaag̵i te menge lalag ku wey pinaag̵i zaan te menge ulaula ku. Ne zutun, is Megbevayà he iyan puunà te kelinew tew te wazè din pidtemanan, iyan ed-ulin keniyu.
PHP.4.10	Utew zekelà is kelipey ku wey is kebpeselemati ku te Nengazen su nehimu en maan he ingkepeehè niw is gag̵ew niw pinaag̵i kayi te impeuwit niw kedì. Kenè ku iyan ibpesavut keniyu he wazè niw gag̵ew kedì dutun te nengehuna he timpu, kekenà, wazè niw pa zutun paag̵i wey niw ikepaahà is gag̵ew niw. 
PHP.4.11	Kenà iyan igkeg̵iya ku kayi is tenged te zuen kurang ku te menge egkinehenglanen ku, su minsan ke kenà utew meupiya is kebpekesavuk ku, impenurù kedì te Megbevayà he kinahanglan he mebmeupiya g̵ihapun is gehinawa ku. 
PHP.4.12	Neseg̵azan ku en is kegkealang-alang wey is neezenan te langun he egkinehenglanen ku. Ne neleyaman ku en heini he egkeulaula te minsan hendei wey te minsan keenu, se zuen keuyag̵an ku se wazè ku keuyag̵an, ke neeezenan a wey ke egkealang-alang a. 
PHP.4.13	Egkehimu ku is minsan hengkey he ibpeulaula kedì tenged te tavang ni Kristu he iyan edlig-en kedì.
PHP.4.14	Ne minsan pa te iyan heini, utew kew metulanged su midtevangan a keniyu kayi te menge seeng ku he mezakel. 
PHP.4.15	Sikiyu is menge tigPilipus, netuenan niw he zutun te kedhipanew ku puun diyan te prubinsya he Mesidunya hein aney ku en ipenudtul ziyan is Meupiya he Tudtulanen, iyan kew zà menge tumutuu he midtavang kedì. Wazà duma he gurupu te menge tumutuu he nehimu he menge timbang ku su iyan kew zà nekeveg̵ey kedì te selapì. 
PHP.4.16	Ne hein diyè e pa te Mesidunya, diyà te inged he Tiselunika, ne layun kew ebpeuwit te tavang niw kedì. 
PHP.4.17	Kenè ku iyan igkekeg̵iya kayi su wey a layun mekezawat te ibeg̵ey niw, kekenà, egkesuatan ku he zekelà is suhul keniyu te Megbevayà. 
PHP.4.18	Nezawat ku en is impeuwit niw ne utew subra is imbeg̵ey niw. Ne kenà ad egkealang-alang su inhated en ni Ipepruditu zini is idtavang niw kedì. Iring heini te pemuhat he utew mehemut, he ke và dà egkeg̵iya, utew igkesuat te Megbevayà. 
PHP.4.19	Ne is Megbevayà, iyan daan ebeg̵ey keniyu te langun he kinahanglan niw tenged te kebpekidsevaha niw ki Jesu Kristu su utew zekelà is ketig̵eyunan din. 
PHP.4.20	Berakat he zelig̵a is Amey tew he Megbevayà te wazà pidtemanan.
PHP.4.21	Ebpengemusta a keniyu te langun he menge tumutuu ki Jesu Kristu ziyan. Is menge suled tew he zuma ku kayi, ebpengemusta zan daan keniyu. 
PHP.4.22	Ne is langun he menge zuma ku he tumutuu kayi te inged, lavew en is menge suled tew he zini ed-ubpà te valey te hadì, ebpengemusta zan daan keniyu.
PHP.4.23	Berakat he ikeg̵ag̵ew kew is langun te Nengazen tew he si Jesu Kristu. Iyan a si Pablo.
COL.1.1	Siak si Pablo wey heini is suled tew he si Timoteo, ebpengemusta key keniyu ziyan. Epustul a; midsug̵ù a ni Jesu Kristu su iyan egkesuatan te Megbevayà.
COL.1.2	Ebpesuratan ku sikiyu is menge g̵aked te Megbevayà diyan te inged he Kulusas he menge metinumanen te lalag ni Kristu.
COL.1.2	Berakat he ikeg̵ag̵ew kew te Amey tew he Megbevayà wey veg̵ayi kew zin te melinawen he kebpekesavuk.
COL.1.3	Sikami, emun id-ampù dey sikiyu, layun key ebpeselemat diyà te Megbevayà he Amey te Nengazen tew he si Jesus tenged keniyu, 
COL.1.4	su nezineg dey is tudtul he mezesen is kedtuu niw ki Jesu Kristu wey zekelà layun is gag̵ew niw te minsan hentei he etew he g̵aked te Megbevayà. 
COL.1.5	Umba mezesen is kedtuu niw wey zekelà is gag̵ew niw su kenà egkeawà is perateng niw te langun diyà te langit he integ̵ana keniyu te Megbevayà. Nezineg niw heini zutun te kebpesevuta keniyu te tutuu he penurù he iyan is Meupiya he Tudtulanen. 
COL.1.6	Heini is migkag̵i he Meupiya he Tudtulanen, pinaag̵i te kedtuu kayi, mezakel en he menge etew ziyà te minsan hendei he inged is mibmeupiya is menge ulaula zan. Ne kenà duen dà taman su ed-iseg ebmezakel is menge tumutuu pinaag̵i te Meupiya he Tudtulanen, iring te layun daan ed-iseg ebmezakel is menge tumutuu ziyan te keniyu puun pa zutun te andew zengan he nezineg niw is tudtul te g̵ag̵ew kenitew te Megbevayà wey netuenan niw he venar iyan. 
COL.1.7	Impenurù keniyu heini ni Ipapras he minahal he zuma zey he sulug̵uen ni Kristu. Metinumanen sikandin te menge sug̵ù ni Kristu pinaag̵i te kedtavang din kenami. 
COL.1.8	Midtudtul zin kenami he zekelà is gag̵ew niw te menge zuma tew he tumutuu tenged te mid-ulinan kew te Wag̵as he Mulin-ulin.
COL.1.9	Ne tenged kayi ibpenigudu zey sikiyu id-ampù puun pa zutun te andew zengan he nezineg dey is tudtul mehitenged te kedtuu niw. Layun dey id-ampù diyà te Megbevayà he veg̵ayi kew zin te kegkesayud te langun he ulaula he ebpeveelan din keniyu, he ke và dà egkeg̵iya, mehimu kew zin he mebmetau ne pinaag̵i te Wag̵as he Mulin-ulin, iveg̵ey zin keniyu is kegketuusi te meupiya wey mezaat. 
COL.1.10	Su emun ebeelan din is iring kayi, ne human egkehimu is menge ulaula niw he zait he menge ulaula te menge etew he neg̵aked te Nengazen tew, ne egkehimu zaan he layun niw egkeveeli is egkesuatan din; layun niw egkeulaula is minsan hengkey he menge meupiya he ulaula. Ne layun daan ed-iseg is kegketueni niw te menge ulaula te Megbevayà. 
COL.1.11	Ne ibeg̵ey zin keniyu is dekelà he g̵ehem he ebpuun te zekelà he g̵ehem din, ne tenged kayi te g̵ehem layun niw egkeantus is kemereg̵enan he zekelà is kelipey niw. 
COL.1.12	Ne kenà duen dà taman su zekelà dutun is kebpeselemat niw te Amey tew he Megbevayà tenged te kedhimuwa zin keniyu he zait he mekeambit kew zutun te langun he ibeg̵ey zin diyà te keniyu te menge g̵aked din he midteyawan is isip dan. 
COL.1.13	Midtevangan kiw te Amey tew he Megbevayà ne tenged kayi wazè kiw en maan meveyveyai te kerusireman, 
COL.1.14	Ne pinaag̵i kayi te Anak din, nevelukasan kiw zin te kegkeuripen kenitew ni Setanas ne mibpesaylu kiw zin te menge ulaula tew he mezaat.
COL.1.15	Heini is Anak te Megbevayà, ne iyan kebpeg̵awag̵awa te kenà egkeahà he Megbevayà. Is Anak, ne lavew sikandin te minsan hengkey he linimbag din 
COL.1.16	su pinaag̵i kandin te Anak te Megbevayà midlimbag te Megbevayà is minsan hengkey ziyà te langit wey zini te tanà, sikan is egkeahà te etew wey is kenà egkengeahà he kedesenan he zuen dan keg̵ehem, wey kebayàbayà, wey kedhadì. Is Anak, mibpeveelan kandin te Amey zin he Megbevayà is minsan hengkey su wey zin meg̵amit heini is minsan hengkey he linimbag din. 
COL.1.17	Ne elin daan ketezengan ke maan is lavew is Anak te Megbevayà su tenged te zaan en sikandin te wazè pa limbag̵a is minsan hengkey, wey pinaag̵i kandin is hustu he kebpekesavuk wey egkengeulaula te langun he linimbag. 
COL.1.18	Wey tenged te iyan sikandin ebayàbayà te lawa zin, he ke và dà egkeg̵iya, is langun he menge tumutuu kandin, wey tenged daan te iyan sikandin ebeg̵ey te untung diyà te langun he menge tumutuu su iyan sikandin lavew te langun he egkengevanhew ne tenged kayi iyan sikandin lavew te minsan hengkey. 
COL.1.19	Ne egkesuatan te Amey tew he Megbevayà he ke hengkey sikandin, iyan ded daan sikan is Anak din. 
COL.1.20	Ne egkesuatan din daan he pinaag̵i te Anak din meked-uliey te meupiya he kedepità sikandin wey is minsan hentei zini te tanà wey ziyà te langit. Ne pinaag̵i te kedtig̵is duen te lengesa te Anak din diyà te krus egkehimu he menge emig̵u zin is minsan hentei.
COL.1.21	Kenè kew zengan menge emig̵u te Megbevayà, kekenà, menge kuntada kew zin su layun mezaat is menge isip niw wey ulaula niw. 
COL.1.22	Ne minsan pa te iyan haazà, midhimu kew g̵untaan te Megbevayà he menge emig̵u zin pinaag̵i te kebpatey ni Kristu. Umba mibpehimatey si Kristu su wey kew mehimu he menge etew he wazà mezaat he ulaula ne wazà igkesumbunga keniyu keuzemà emun ibpeetuvang kew zin diyà te Amey zin he Megbevayà. 
COL.1.23	Iyan, kinahanglan he kenè niw engkezi is kedtuu te tutuu he tuluuwen, kekenà, lig-eni niw is kedtuu niw ne kenè kew medarà is ebpaabut te langun he impenaad te Megbevayà he nezineg niw zengan hein impenurù keniyu is Meupiya he Tudtulanen. Heini is nekag̵i he Meupiya he Tudtulanen, ne insangyew ziyà te menge etew ziyà te minsan hendei. Siak si Pablo, midsug̵ù a wey ku ikesangyew is Meupiya he Tudtulanen.
COL.1.24	Maambe ke ebpekeantus a g̵untaan te merasey su iyan igkezeyzey niw. Igkelipey ku heini su iring te kegkerasey ni Kristu edhimesazan ku en is langun he mereg̵en he ibpaantus din kediey su wey mezeyzey is lawa ni Kristu, he ke và dà egkeg̵iya, is menge tumutuu kandin. 
COL.1.25	Nehimu a he sulug̵uen wey a meketavang te menge tumutuu. Ne umba mibpilì a te Megbevayà su wey ku sikiyu metevangi is menge etew he kenà Hudiyu ne wey ku ikepurung ikepenudtul is Lalag te Megbevayà. 
COL.1.26	Ne zengan, heini is Lalag, ne in-eles te Megbevayà ne wazà ipezayag diyà te menge etew, iyan, guntaan ibpezayag din en kenitew te menge tumutuu kandin 
COL.1.27	su egkesuatan din he sikitew is menge g̵aked din, ne egkesayud kiw ke hengkey is utew lavew he meupiya he edhimuwen din diyà te langun he menge etew. Ibpesayud din en kenitew he edlumunan kiw ni Kristu ne tenged kayi egketuenan tew he edtulusen kiw keuzemà. 
COL.1.28	Sikami, idsangyew zey si Kristu; edleg̵uyan dey is minsan hentei, wey ebpenurù key kandan ebpurung sumalà is egkehimu zey he ketau su wey meketuu is langun ki Kristu, ne wey sikandan keuzemà ikepeetuvang diyà te Megbevayà he wazà kurang te kedtuu zan. 
COL.1.29	Siak, ebpenigudu a ebaal he edlig-enan te zekelà he zesen ni Kristu su wey metuman heini.
COL.2.1	Umba egkeg̵iyen ku heini su egkesuatan ku he metueni niw ke maan is ebpenigudu a edhag̵ù tenged keniyu wey tenged daan te menge tumutuu ziyà te inged he Leudisiya wey is minsan hentei he tumutuu ziyan he iring keniyu wazè pa mekekilala kedì. 
COL.2.2	Iyan idhag̵ù ku su wey melig-eni is kedtuu niw te Megbevayà pinaag̵i te kegkeupakat niw wey pinaag̵i te kebmahala niw te uman sevaha keniyu. Egkesuatan ku he meheg̵et is kegkesavut niw te impenurù keniyu he iyan kes impezayag te Megbevayà keniyu mehitenged ki Kristu. 
COL.2.3	Su iyan dà sikandin ebpekeveg̵ey te minsan hengkey he tutuu he ketau wey tutuu he kedsavut.
COL.2.4	Egkeg̵iyen ku heini su wey wazà mekekabig keniyu he minsan hentei pinaag̵i te menge ketezengan he henduen be te hustu, iyan, tarù. 
COL.2.5	Su minsan te wazà a g̵untaan diyan te keniyu, layun ku sikiyu ed-isipa. Igkelipey ku sikiyu su netuenan ku he mibpurungan niw te ed-ulaula is meupiya he ulaula wey melig-en daan is kedtuu niw ki Kristu.
COL.2.6	Ne g̵eina te midawat niw si Jesu Kristu he Nengazen niw kinahanglan he is menge ulaula niw, ne zait te upakat niw kandin. 
COL.2.7	Purung kew pendalid diyà te kandin; purungi niw istudyuwi is menge ulaula zin; purungi niw tuuwi sikan is tutuu he tuluuwen he impenurù keniyu. Ne kinahanglan he layun niw peselemati te Megbevayà is gag̵ew zin keniyu.
COL.2.8	Andam kew su kela ke zuen egkabig keniyu pinaag̵i te kebpenurù te tuluuwen he tarù ne wazè din pulus su imbilinbilin dà te menge etew. Kenà haazà hustu he tuluuwen su kenà ebpuun diyà te ki Kristu. 
COL.2.9	Umba egkeg̵iyen ku heini su si Kristu, nehimu sikandin he etew. Duen din lawa, iyan, minsan pa kayi is minsan hengkey he ziyà te Megbevayà ne ziyà te kandin. 
COL.2.10	Ne sikiyu zaan, pinaag̵i te kebpekidsevaha niw ki Kristu, nekepurung kew en mekeazen te untung he imbeg̵ey keniyu ni Kristu. Ne iyan si Kristu sikan is edhadì te minsan hentei he kedesenan he zuen din keg̵ehem wey kebayàbayà.
COL.2.11	Ne tenged kayi, minsan kenè kew menge Hudiyu, is midhimu keniyu te Megbevayà, ne iring duen te kedsirkunsidara zengan te menge Hudiyu su nehimu kew en he menge g̵aked te Megbevayà pinaag̵i te kebpekidsevaha niw ki Kristu. Iyan, selakew heini, su kenà pinaag̵i te kebpelii te lawa zà duen, kekenà, in-awà ni Kristu is gehem te mezaat he kebayà te lawa niw. 
COL.2.12	Ne tenged kayi inleveng kew zuma kandin dutun te kebewtismuwi keniyu, ne nevanhew kew zaan duma kandin su nekidsevaha kew kandin tenged te midtuuwan niw he mekeg̵eg̵ehem is Megbevayà. Iyan sikandin sikan is mibanhew ki Kristu. 
COL.2.13	Ne sikiyu, wazè niw pa zengan untung he wazè din pidtemanan tenged te memezaat is menge ulaula niw te kenà menge Hudiyu wey tenged te midtuman niw is memezaat he kebayà te lawa niw. Ne minsan pa zutun, mibeg̵ayan kew te Megbevayà te untung he wazè din pidtemanan ne nevanhew kew en duma ki Kristu. Mibpesaylu kiw te Megbevayà te langun he menge salè tew. 
COL.2.14	Ne minsan pa te wazè kiw medtuman te insurat he kesug̵uan din, pinaag̵i te kebpatey ni Kristu ziyà te krus, in-awè din is kesug̵uan ne tenged kayi wazè en igkesiluti zin kenitew. 
COL.2.15	Ne haazà is menge kedesenan he mezaat he mulin-ulin he zuen dan keg̵ehem te kebayàbayà, in-awà te Megbevayà is keg̵ehem dan, ne pinaag̵i te kedsulituwa zin kandan pinaag̵i te kebpatey ni Kristu ziyà te krus, impeehè din he wazè dan en kebpekesukul.
COL.2.16	Umba, menge suled, kenè niw itetenged is edsudì keniyu emun kenè niw ebpezumdumahan is egkesuatan dan he ibpeulaula keniyu mehitenged te kegkaan wey ked-inum, wey mehitenged daan te kedsilibra te menge mahal he menge andew wey kedsilibra te intrada te hayag wey menge andew te kedhimeley. 
COL.2.17	Su is menge iring dutun, ne nehimu zengan he alung dà. Ne ziyè pa te huziyan is teg̵ialung dutun he iyan si Kristu. 
COL.2.18	Duen daan menge etew he egkag̵i he lavew sikandan tenged te zuen kun menge egkein-inuwan he impaahà kandan wey tenged te kenè dan mepelevawen. Ne ibpenurù dan he kinahanglan he ebpekeazap ki te menge velinsug̵uen te Megbevayà ziyà te langit. Kenè niw, menge suled, itetenged is kedsudì dan keniyu su is iring dutun he etew, ne ebpezalig dà, iyan, wazà hustu he ketezengan te kebpezalig dan su iyan ebayàbayà te isip dan is kelibutanen he kebayè dan. 
COL.2.19	Ne wazè dan en upakat ki Kristu he iyan ed-uwit kenitew. Iyan si Kristu puunà te zesen te kedtuu tew ne pinaag̵i kandin ed-iseg is kezesen te upakat tew te langun he tumutuu sumalà is egkesuatan te Megbevayà, iring te lawa tew, ne ed-iseg daan is desen din ne kenè ebpekedsusuwey pinaag̵i te kegkevagkes kayi zutun te menge ug̵at din.
COL.2.20+COL.2.21+COL.2.22	Na, menge suled, geina te iring te minatey ki en duma ki Kristu, wey kenè ki en maan egkeveyveyaan te menge kenà hustu he tuluuwen, kinahanglan he kenè kew en maan mebpemineg te menge sug̵ù te menge etew he menge kuntada te Megbevayà. Menge sug̵ù heini te menge etew zà duen. Egkag̵i zan he zuen menge egkeenen he kenà ibpekaan kenitew te Megbevayà, ne minsan is kegezami wey is kegewezi zà kayi ne wazè din kun itug̵ut kenitew. Kenè niw, menge suled, pemineg̵a is iring dutun su wazà pulus te idawey zan su emun egkeenen tew is egkeenen ne egkeawà heini. 
COL.2.23	Haazà is menge etew, henduen be te hustu is ibpenurù dan. Egkag̵i zan he kinahanglan he ed-ezapen ta is menge velinsug̵uen te Megbevayà, wey kinahanglan he ebminusen ta is pid-etawan ta wey kinahanglan daan he edresayen ta is lawa ta. Ne minsan pa kayi, kenà hustu heini is ibpenurù dan su is menge sug̵ù he iring kayi, ne kenà heini ebpeketavang kenita te kedsukul te mezaat he kebayà te lawa ta.
COL.3.1	Ne, menge suled, nevanhew si Kristu ne iring te nevanhew kiw zaan duma kandin su zuen tew en untung he wazè din pidtemanan. Ne tenged kayi, kinahanglan he ebpurungan ta layun ed-isipa is ibpeisip-isip kenita te Megbevayà diyà te langit he zutun edhadì si Kristu he ebpinuu ziyà te zapit te egkekewanan te Megbevayà. 
COL.3.2	Ed-isipen ta layun heini ne kenè te en ed-isipen is menge mezaat he ulaula zini te tanà. 
COL.3.3	Umba egkeg̵iyen ku heini su sikita is tumutuu, minatey ki en duma ki Kristu ne is tutuu he untung ta pinaag̵i kandin, wazè pa heini ipezayag te Megbevayà. 
COL.3.4	Umba, menge suled, emun edlikù dini si Kristu he iyan puunà te veg̵u he untung ta, ibpeg̵awag̵awa is kekempet din ne ibpeg̵awag̵awa zaan dutun is kekempet te kenita he veg̵u he untung su zutun duma ki kandin.
COL.3.5	Umba, menge suled, kenè niw en itug̵ut he tumana niw is mezaat he kebayè niw; kenè niw ul-ulaha is mahawag wey meremerik he ulaula ne kenè niw mehimuwa he zuen suat niw te kenè niw esawa; engkezi niw is mezaat he ulaula wey is keleleg̵ed su emun leg̵ezen ki te menge azen, henduen be te egkeilisan dini te g̵ehinawa ta is tutuu he Megbevayà te menge azen. 
COL.3.6	Ne siguradu edsilutan te Megbevayà is menge etew he kenà ebpemineg su layun dan ed-ulaula te menge iring kayi. 
COL.3.7	Ne iring kayi zaan is mid-ulaula niw zengan su zutun layun mezaat is menge ulaula niw.
COL.3.8	Ne g̵untaan, kinahanglan he ed-iniyug̵an ta is minsan hengkey he mezaat he ulaula iring te kegkepauk wey kebpekigkuntada te zuma he etew, is kebpesipala, is ked-ituk wey is meremerik he kegkag̵i. 
COL.3.9	Kenè ki edtarùtarù su nelibri ki en te zaan he kegkeetew ta wey te menge mezaat he vaal he mid-ulaula ta zengan te kedtumana ta te menge zaan he suat ta. 
COL.3.10	Ne g̵untaan midhimu ki en te Megbevayà he veg̵u en he etew he edhimuwen din he iring te kandin. Umba midhimu ki zin he veg̵u su wey ta mepurung mesavut ke hentei sikandin. 
COL.3.11	Ne tenged kayi, sikita is midhimu zin he veg̵u he etew, wazè ta zapit ibpelavi te etew he Hudiyu wey te etew he kenà Hudiyu su neked-iiring diyà te Megbevayà is nesirkunsidar wey is wazà mesirkunsidar; neked-iiring daan diyà te kandin is neketunghà wey is wazà meketunghà, is sulug̵uen wey is egalen. Dini te kenitew te menge veg̵u he etew, iyan dà lavew si Kristu ne midlumunan ni Kristu is kada sevaha kenitew.
COL.3.12	Ne, menge suled, geina te mibpilì kiw te Megbevayà, ne midhimu kiw zin he menge g̵aked din, wey g̵eina te mahal kiw ziyà te g̵ehinawa zin, kinahanglan he zekelà is hizu ta wey g̵ag̵ew ta ziyà te minsan hentei. Ebpurungan ta is menge zuma ta ne kenè ki ebpelavew. Kinahanglan he mepelevayen ki layun. 
COL.3.13	Ed-entusen ta, ne ebpeseyluwen ta is menge zuma ta he ebpekesupak kenita. Kinahanglan he iring te mibpesaylu kiw te Nengazen tew ebpepespeseyluwè kiw zaan. 
COL.3.14	Kinahanglan he mahal ziyà te g̵ehinawa te kada sevaha is minsan hentei he zuma zin. Iyan heini lavew te langun he sambag ku keniyu su emun egketuman niw heini egkehimu niw zaan is langun kayi te menge meupiya he ulaula. 
COL.3.15	Ne kinahanglan daan, he iyan niw ipelavi ziyà te g̵ehinawa niw is kelinew he ibeg̵ey ni Kristu su umba midhimu kiw he tumutuu te Megbevayà su wey kiw mebmelinawen su nesevaha kiw is menge tumutuu. Ne layun niw peselemati te Megbevayà is gag̵ew zin keniyu. 
COL.3.16	Menge suled, layun niw zewata is impesavut ni Kristu. Pepempenuruey kew wey mebpesemsembag̵è kew sumalà is ketau te kada sevaha. Kanta kew te menge idalig te Megbevayà, wey menge Salmo, wey elin daan is menge kentahan he ibpinted keniyu te Wag̵as he Mulin-ulin. Kentahi niw is Megbevayà he utew zekelà is kebpeselemati niw kandin. 
COL.3.17	Ne minsan hengkey he egkeg̵iyen niw wey ed-ul-ulahan niw, kinahanglan he zait heini he ulaula te sulug̵uen te Nengazen tew he si Jesus. Ne kinahanglan daan he layun dekelà is kebpeselemati niw te Amey tew he Megbevayà pinaag̵i te kebpekidsevaha niw ki Jesus.
COL.3.18	Sikiyu is menge vahi, pevayàbayà kew te esawa niw su iyan heini hustu he ulaula te vahi he tumutuu te Nengazen.
COL.3.19	Ne sikiyu zaan is menge maama, mahala niw is esawa niw; kenè niw sikandan henghenggeri.
COL.3.20	Sikiyu is menge vatà he tumutuu te Nengazen, pemineg̵a niw layun is menge sug̵ù te g̵inikanan niw su utew heini egkesuati te Megbevayà.
COL.3.21	Ne sikiyu zaan is menge g̵inikanan, kinahanglan he kenà utew subra is kedsewaya niw te menge anak niw su kela ke maawà diyà te kandan is gustu zan te ked-ulaula te hustu.
COL.3.22	Ne sikiyu is sulug̵uen, layun niw pemineg̵a is sug̵ù te egalen niw te minsan keenu he timpu, ne kenà dutun dà te timpu he ebentayan kew zin. Ne kenè niw iyan dà ibpemineg̵a kandin su wey meupiya is isip din keniyu, kekenà, kinahanglan he iyan ketezengan ke maan is ebpurungan niw is baal niw su g̵eina te zekelà is kedtahud niw te Nengazen tew. 
COL.3.23	Ne minsan hengkey is ebpeveelan keniyu, ne purungi niw su iyan edsusi keniyu is Nengazen ne kenà iyan dà haazà is kelibutanen he egalen niw, 
COL.3.24	su netuenan niw en he edsuhulan kew keuzemà te Nengazen. Ne ibeg̵ey zin keniyu haazà is suhul he impenaad din su is tutuu he egalen niw ne iyan si Kristu. 
COL.3.25	Su sikan is etew he ed-ulaula te mezaat, ne edsilutan sikandin sumalà is keveg̵at te salè din su wazà ibpelavi te Megbevayà te minsan hentei.
COL.4.1	Ne sikiyu zaan is duen din uripen, purungi niw is kedumala niw te menge uripen niw ne iveg̵ey niw kandan is metazeng wey hustu he ibeg̵ey ne kenè niw lipati he zuen daan teg̵iuripen keniyu ziyà te langit.
COL.4.2	Ne sikiyu is langun, pekehamen kew ampù ne purungi niw is ked-isip niw ke ed-ampù kew wey layun niw peselemati te Megbevayà is gag̵ew zin keniyu. 
COL.4.3	Ne emun ed-ampù kew, iampù key zaan keniyu. Ampù kew he himuwa te Megbevayà is paag̵i wey key mekesangyew te in-eles dengan he lalag din mehitenged ki Kristu. Umba zini a g̵untaan te pirisuwan su insangyew ku heini is lalag. 
COL.4.4	Ampù kew zaan he metevangi a te Megbevayà wey ku ikepesavut heini is lalag te hustu he paag̵i.
COL.4.5	Purungi niw, menge suled, te minsan keenu he timpu is ulaula niw ziyà te menge etew he wazè pa medtuu ki Kristu su wey meketuu sikandan te Lalag te Megbevayà. 
COL.4.6	Kinahanglan he layun ibmeupiya te g̵ehinawa te menge etew is menge lalag niw kandan ne kinahanglan daan he iyan niw keg̵iya kandan is menge lalag he zuen din pulus ne emun ed-ul-ulahan niw heini, ne egketuenan niw ke hengkey is hustu he ketezengan he idtavak diyà te kada sevaha he etew.
COL.4.7	Is langun he nengehitavù kedì dini, ne egketuenan niw ziyà te ki Tikiku te sevaha he suled tew he utew minahal. Duma zey sikandin he sulug̵uen te Nengazen he utew metinumanen te ebpeveelan kandin te Megbevayà. 
COL.4.8	Edsug̵uen ku sikandin diyan te keniyu su wey niw metueni ke hengkey is kebpekesavuk dey ne wey zaan maawà is ebpekesamuk te g̵ehinawa niw tenged kenami. 
COL.4.9	Iyan duma ni Tikiku, si Unisimu, is sevaha zaan he suled tew he metinumanen daan te menge sug̵ù te Nengazen. Minahal zey zaan sikandin. Duma niw si Unisimu he tigKulusas. Edtudtulan kew zan te langun he neulaula zini.
COL.4.10	Ebpengemusta keniyu si Eristarku he zuma ku he pirisu. Si Marcos, is id-ag̵ew ni Bernabe, ne ebpengemusta zaan keniyu. Gelg̵elawa niw sikandin emun ebpekeuma ziyan. Netuenan niw en is intelaan ku keniyu mehitenged kandin. 
COL.4.11	Ne elin daan ebpengemusta keniyu si Jesus he egngezanan daan ki Hustu. Heini is tetelu, si Eristarku, si Marcos wey si Hustu, ne iyan dà sikandan menge Hudiyu he zuma ku kayi te kedsengyawa ku te kedhadì te Megbevayà. Ingkelipey sikandan te g̵ehinawa ku.
COL.4.12	Ebpengemusta zaan keniyu si Ipapras. Duma niw zaan he tigKulusas he sulug̵uen ni Jesu Kristu. Layun kew zin id-ampù. Ed-ampù sikandin diyà te Megbevayà he mebmelig-en wey meheg̵et is kedtuu niw ne wey meheg̵et daan is kedtumana niw te egkesuatan te Megbevayà. 
COL.4.13	Iyan igkekeg̵iya ku kayi ziyan te keniyu su egkesuatan ku he metueni niw he zekelà is kedhag̵ù ni Ipapras wey kew mezeyzey ne kenà iyan kew zà, kekenà, ragkes daan is menge tumutuu ziyà te inged he Leudisiya wey ziyà te inged he Hirepulis. 
COL.4.14	Si Lucas, is minahal tew he duktur, ne ebpengemusta zaan keniyu wey si Dimas.
COL.4.15	Ipengemusta key zaan te menge suled tew ziyà te inged he Leudisiya. Si Nimpa zaan wey is menge tumutuu he ziyà edsimba te valey zin, ebpengemusta key zaan kandan. 
COL.4.16	Emun egkepasad niw is kebasa kayi ziyà te menge tumutuu ziyan, ne ipevasa niw zaan heini ziyà te menge tumutuu ziyà te Leudisiya. Ne sikan daan is surat ku ziyà te menge tigLeudisiya, sembayi niw ziyà te kandan wey niw mevasa. 
COL.4.17	Keg̵iya niw ki Erkipu he purungi zin beeli is ebpeveelan kandin te Nengazen su sulug̵uen sikandin te Megbevayà.
COL.4.18	Siak si Pablo, ebpengemusta a keniyu. Tuus heini is kedsurata ku te ngazan ku he kediey he surat heini. Kenè niw lipati he pirisu a ne iampù a keniyu. Berakat he ikeg̵ag̵ew kew te Megbevayà.
1TH.1.1	Sikami si Pablo, si Silas, wey si Timoteo, ebpesuratan dey sikiyu is menge tumutuu he menge tigTiselunika he g̵aked te Amey tew he Megbevayà wey g̵aked te Nengazen tew he si Jesu Kristu.
1TH.1.1	Berakat he ikeg̵ag̵ew kew te Megbevayà ne veg̵ayi kew zin te melinawen he kebpekesavuk.
1TH.1.2	Dekelà layun is kebpeselemati zey te Megbevayà tenged keniyu ne layun dey sikiyu id-ampù. 
1TH.1.3	Su emun ed-ampù key te Megbevayà he Amey tew kenè dey egkelipatan is kedtuu niw, wey is kebmahala niw, wey is kebperateng niw te Nengazen tew he si Jesu Kristu. Su egketuusan is kedtuu niw kandin pinaag̵i te ulaula niw, ne pinaag̵i te kedhag̵ù niw egketuusan daan is kebmahala niw kandin diyà te g̵ehinawa niw. Ne egketuusan daan is kebperateng niw kandin pinaag̵i te kebmeinentusen niw. 
1TH.1.4	Ne menge suled he minahal te Megbevayà, netuenan dey he pinilì kew zin 
1TH.1.5	su impesavut dey keniyu is Meupiya he Tudtulanen, kenà pinaag̵i te lalag dey zà, kekenà, pinaag̵i te g̵ehem te Wag̵as he Mulin-ulin. Midheg̵et te Megbevayà dutun is kedsevuta zey kayi. Ne netuenan niw zaan ke hengkey is menge ulaula zey he meupiya wey kew mezeyzey hein diyan key te keniyu. 
1TH.1.6	Ne sikiyu zaan, mid-iringan niw is mid-ulaula zey wey is mid-ulaula zengan te Nengazen tew he si Jesus su midawat niw is Lalag te Megbevayà minsan nekeag̵i kew te kemeresayan tenged te kedawat niw. Ne minsan pa te nerasey kew, nelipey kew zed tenged te ked-ulini keniyu te Wag̵as he Mulin-ulin. 
1TH.1.7	Tenged kayi iyan kew ed-iringan te langun he menge zuma he tumutuu ziyan te prubinsya he Mesidunya wey ziyà daan te prubinsya he Gerisya. 
1TH.1.8	Ebpuun diyan nekeeneb is Lalag te Nengazen, kenà diyan dà te prubinsya he Mesidunya wey ziyà te prubinsya he Gerisya, kekenà, is menge etew ziyà te minsan hendei, nezineg dan is tudtul mehitenged te kedtuu niw te Megbevayà. Wazè en kinahanglan he ibpenudtul zey pa ziyà te menge etew is kedtuu niw. 
1TH.1.9	Nezineg dan en ne iyan sikandan ebpenudtul mehitenged te kegelg̵elawa niw kenami. Ebpenudtul zan he mid-engkezan niw kes ked-azap te menge kenà tutuu he ed-ezapen. Mid-engkezan niw kun wey kew mekeazap te tutuu he Megbevayà he wazè din kemetayen. 
1TH.1.10	Su edteg̵azan niw kun is kedlikù te Anak din he ebpuun te langit. Iyan si Jesus he Anak te Megbevayà he mibanhew zin. Iyan si Jesus he midlibri kenitew te silut wey kiw mekeliyu te ebpekeuma he kedlimasa te Megbevayà te menusiyà.
1TH.2.1	Menge suled, netuenan niw en he mibpulus is kedhendiyan dey te inged niw. 
1TH.2.2	Su wazè niw melipati is nehitavù kenami ziyà te inged he Pilipus hein wazè key pa mekeuma ziyan te Tiselunika. Wazè key zan urami te kebpemug̵el wey te kebpeelimungawi. Ne minsan pa zutun, tenged te kedtavang te Megbevayà wazè key mahandek he ebpenudtul ziyan te keniyu te Meupiya he Tudtulanen he ebpuun diyà te kandin, iyan, nereg̵enan key utew. 
1TH.2.3	Is kedwali zey ziyà te menge etew, ne kenà ebpuun te sayep wey te meremerik he tuyù. Kenè key edtarùtarù te minsan hentei. 
1TH.2.4	Nezawat key te Megbevayà ne insarig din kenami is kebpesavut te Meupiya he Tudtulanen, ne tenged kayi ebpenudtul key. Kenè dey iyan tuyù is kebpenunuata te menge etew su iyan tuyù dey is kebpenunuata te Megbevayà. Iyan sikandin metau he ebpenggezam kenitew wey metueni he hustu is tuyù dey. 
1TH.2.5	Netuenan niw he kes menge lalag dey, kenà kedigdig dà. Kenà ibpenapì kes mid-ulaula zey ziyan. Is Megbevayà, iyan ebpeketistig̵us kayi. 
1TH.2.6	Wazè key mebpezalig keniyu; wazè key zaan mebpezalig te zuma. Geina te menge epustul key ni Kristu, egkehimu he edsug̵ùsug̵ù key zaan keniyu, iyan, wazè dey heini ul-ulaha. 
1TH.2.7	Mibpurungan dey sikiyu; iring key te iney he metulanged te menge anak din. 
1TH.2.8	Utew kew mahal kayi te g̵ehinawa zey, umba kenà iyan dey zà egkesuatan is kedweliyi zey keniyu te Meupiya he Tudtulanen he ebpuun te Megbevayà, kekenà, ebpekid-uunungen key en daan keniyu su utew zey sikiyu minahal. 
1TH.2.9	Menge suled, kenè niw vuwa egkelipatan is kedhag̵ù dey ziyan te kebaal. Su hein impesavut dey keniyu is Meupiya he Tudtulanen he ebpuun te Megbevayà, mibpenigudu key zaan medhag̵ù te maandew se mezukilem wey key mekekuwa te keuyag̵an dey wey key kenà mekesamuk keniyu.
1TH.2.10	Ebpeketistig̵us kew, ne ebpeketistig̵us daan is Megbevayà he hein diyan key te keniyu te nemeketuu wazà igkesewayi te menge ulaula zey, kekenà, metazeng key wey metinumanen key te egkesuatan te Megbevayà. 
1TH.2.11	Netuenan niw he is mid-ulaula zey ziyà te kada sevaha keniyu, ne meupiya su iring te ed-ul-ulahan te amey ziyà te menge anak din. 
1TH.2.12	Midsembag̵an dey sikiyu; iyan key midlangan te g̵ehinawa niw ne midhengyuan dey sikiyu he med-ulaula kew te sungkad te egkesuatan te Megbevayà. Iyan sikandin midhimu keniyu he tumutuu wey kew zin mehedii wey kew tulusa.
1TH.2.13	Ne elin daan layun dey ibpeselemati te Megbevayà is: hein impesavut dey keniyu is Lalag te Megbevayà, midawat niw su nesavut niw he Lalag te Megbevayà ne kenà lalag te etew zà duen. Su pinaag̵i te lalag din egkelig-enan is kedtuu tew te nemeketuu kandin. 
1TH.2.14	Kes menge g̵aked te Megbevayà he ziyà te prubinsya he Hudiya he menge tumutuu ki Jesu Kristu, neiringan niw sikandan. Su iring te kedresaya kandan te menge zuma zan he Hudiyu, midrasey kew zaan te menge zuma niw he kenà menge Hudiyu. 
1TH.2.15	Is menge Hudiyu, iyan kes midhimatey te ebpemeneuven te Megbevayà dengan wey te Nengazen tew zaan he si Jesus. Ne mid-avug key zan daan. Utew supak is menge ulaula zan te egkesuatan te Megbevayà, 
1TH.2.16	ne iring te egkuntedahan dan is tivuuk he menusiyà, su edsemuken key zan wey zey kenà ikesangyew is Lalag te Megbevayà he igkelibri te silut te menge etew he kenà menge Hudiyu. Ne ebpeniguduwan dan te ebaal is taman te egkehimu zan he salà. Ne g̵untaan in-andam en is silut kandan te Megbevayà.
1TH.2.17	Ne sikami, menge suled, hein neewaan dey sikiyu seled te meg̵aan dà, wazè dey sikiyu melipati, kekenà, utew key ebulunga keniyu ne layun key pezem egkesuat he ebpenumbaley ziyan. 
1TH.2.18	Ne tenged kayi layun dey egkeisip he edlikù key pezem diyan te Tiselunika. Siak si Pablo, layun ku egkeisip is iring dutun, iyan, mibangen key ni Setanas, umba wazè key mekelaus. 
1TH.2.19	Umba egkesuatan ku he ed-uman a ebpenumbaley ziyan su tenged keniyu utew meheg̵et is kebperetenga zey te kedlikù ni Jesus su iyan kew igkelipey zey. Tenged keniyu kenè key egkeeled keuzemà, kekenà, igkezantal zey is kedtuu niw emun ed-etuvang kiw ki Jesus dutun te kedlikù din. 
1TH.2.20	Uya, iyan kew iyan igkezantal zey; iyan kew igkelipey zey.
1TH.3.1	Ne hein kenè dey en egkeantus is kebulunga zey keniyu, sikami is tetelu, mid-isip dey he meupiya ke ebpetag̵ak is dezuwa kenami ziyà te inged he Etinas. 
1TH.3.2	Ne zutun midsug̵ù dey ziyan si Timoteo he suled tew wey sulug̵uen daan te Megbevayà te kegkesengyawa te Meupiya he Tudtulanen mehitenged ki Kristu. Iyan insug̵ua zey kandin su wey zin meheg̵eti is kedtuu niw ne wey kew zin mesembag̵i 
1TH.3.3	su wey kenà meliveg is minsan hentei keniyu tenged te kebpesipelahi keniyu te menge etew. Netuenan niw en he sikitew is tumutuu, imbanglis kenitew te Megbevayà is kemeresayan. 
1TH.3.4	Hein diyan key pa te keniyu migkeg̵iyan dey sikiyu he zuen timpu he egkeumahan kiw te kemeresayan, ne netuenan niw g̵untaan he netuman en. 
1TH.3.5	Ne tenged kayi hein kenè ku en egkeantus is kegkeipeng ku keniyu, midsug̵ù ku ziyan si Timoteo wey ku metueni ke nemenumenu en is kedtuu niw. Nahandek a su kela ke nepenulayan kew ni Setanas ne naawà is pulus te kedhag̵ù dey ziyan te keniyu.
1TH.3.6	Ne iyan pa kebpekeuma ni Timoteo he ebpuun diyan te Tiselunika. Ne meupiya is tudtul zin he mezesen ded is kedtuu niw te Megbevayà wey ebmahalen niw zaan diyà te g̵ehinawa niw is menge zuma niw. Ne iyan daan tudtul zin is: utew meupiya is gehinawa niw kenami, ne ebulungen kew kenami iring te kebulunga zey zaan keniyu. 
1TH.3.7	Ne tenged kayi, menge suled, minsan neseeng key wey nemereg̵enan key, utew key nelipey tenged keniyu wey tenged te kedtuu niw. 
1TH.3.8	Ne g̵untaan mibmeupiya en utew is kebpekesavuk dey su netuenan dey en he mezesen ded bes is kedtuu niw te Nengazen. 
1TH.3.9	Kenè pa hustu is kebpenigudu zey kebpeselamat te Megbevayà tenged keniyu, su utew zey sikiyu ingkelipey. Iyan ebpeketistig̵us kayi is Megbevayà. 
1TH.3.10	Su maandew wey mezukilem ebpenigudu key ed-ampù he itug̵ut din he memeked-uuma kiw en maan wey zey meheg̵et is kedtuu niw ke zuen din kurang.
1TH.3.11	Berekati te Amey tew he Megbevayà wey te Nengazen tew he si Jesus he meg̵aan key mekehendiyan te keniyu. 
1TH.3.12	Berekati te Nengazen he med-iseg is kebmahala niw ziyà te g̵ehinawa niw te uman sevaha keniyu wey is langun he etew, iring te utew mezesen is kebmahala zey keniyu. 
1TH.3.13	Berekati zin daan he mebmelig-en kew te kedtuu niw su wey wazà igkesewayi keniyu te menge g̵aked te Megbevayà emun diyè kew ed-etuvang te Amey tew he Megbevayà dutun te kebpekeuma te Nengazen tew he si Jesus he edumahan te langun he tumutuu kandin.
1TH.4.1	Ne g̵untaan, menge suled, tenged te kegkesevaha tew te Nengazen tew he si Jesus, duen ebuyuen dey wey edhengyuen dey ziyan te keniyu. Impenurù dey keniyu is ed-ul-ulahan he egkesuatan te Megbevayà, ne mid-ulaula niw en. Iyan, edhengyuen dey keniyu he ipeiseg niw pa is ked-ul-ulaha niw kayi. 
1TH.4.2	Netuenan niw is insug̵ù dey keniyu he ebpuun te Nengazen tew he si Jesus. 
1TH.4.3	Iyan egkesuatan te Megbevayà is: kinahanglan he zait is menge ulaula niw te etew he g̵aked din. Kinahanglan he kenè niw hileveti is kenè niw esawa. 
1TH.4.4	Kinahanglan he is uman sevaha keniyu te menge maama, ne mebpengesawa te paag̵i he meupiya wey kenà meremerik, 
1TH.4.5	ne kenà tenged te egkeveyveyaan sikandin te suat te lawa zin, su iyan heeyan egkeulaula te menge etew he wazà medtuu te Megbevayà. 
1TH.4.6	Kinahanglan he wazà minsan hentei he ebpekesalà wey ed-akal te zuma zin pinaag̵i te menge ulaula he iring kayi. Su edsilutan te Megbevayà is ed-ulaula te iring dutun. Heini impurung dey ipenurù keniyu. 
1TH.4.7	Su nehimu kiw te Megbevayà he menge tumutuu kandin su wey mehimu is menge ulaula tew he zait te etew he g̵aked din. Kenà iyan din egkesuatan he meremerik is menge ulaula tew. 
1TH.4.8	Emun ebpesegdanen niw heini is penurù ku keniyu, kenè niw iyan dà egkepesagdan is penurù te etew, kekenà, iyan niw egkepesagdan is penurù te Megbevayà. Iyan sikandin kes mibeg̵ey kenitew te Wag̵as he Mulin-ulin.
1TH.4.9	Ne wazè en kinahanglan he ibpenurù ku pa keniyu he mahala niw ziyà te g̵ehinawa niw is menge zuma niw he tumutuu su impenurù en heini keniyu te Megbevayà. 
1TH.4.10	Netuenan ku he ebmahalen niw en is menge tumutuu ziyà te tivuuk he prubinsya he Mesidunya. Ne edhengyuan dey pa sikiyu, menge suled, he ipeiseg niw pa is kebmahala niw ziyà te g̵ehinawa niw te langun. 
1TH.4.11	Ne kenà duen dà taman su iyan layun pen-ahaa niw is melinew he kebpekesavuk. Tegteg̵ami te uman sevaha is kandin dà he vaal. Medhag̵ù sikandin wey zin mekuwa is igkeuyag din. Daan heini he insug̵ù dey keniyu. 
1TH.4.12	Ne emun ebeelan niw heini edtehuzen kew te menge etew he kenè pa tumutuu, ne zutun kenè en daan kinahanglan he ebpekevuyù kew te igkeuyag niw ziyà te minsan hentei.
1TH.4.13	Menge suled, egkesuatan dey he metueni niw is egkeulaula te menge tumutuu he minatey en su wey kew kenà meseeng iring te kegkeseeng te zuma he menge etew he kenè dan egkeperateng he egkevanhew sikandan. 
1TH.4.14	Midtuu kiw he mibpatey si Jesus ne nevanhew ne edlikù keuzemà. Iring din daan kes menge tumutuu he minatey en su ebenhawen ne ibpezuma sikandan te Megbevayà ki Jesus keuzemà te kedlikù din.
1TH.4.15	Lalag en te Nengazen heini is egkeg̵iyen dey keniyu ne iyan is: sikitew is uuyag pa keuzemà te timpu te kedlikù te Nengazen, kenè kiw egkehuna te menge tumutuu he minatey en. 
1TH.4.16	Su ebpuun te langit ebpenaug is Nengazen he edtawag kenitew, ne egkezineg tew is ked-umew te lavew he velinsug̵uen te Megbevayà wey is budyung he ibpezag̵ing te Megbevayà. Ne egkehuna egkevanhew is menge tumutuu ki Kristu he nemematey en. 
1TH.4.17	Ne human kiw is menge uuyag pa, ebpekezuma kiw zaan kandan diyà te menge g̵apun su edtelavuk kiw te Nengazen diyà te zivavew. Ne zutun kenè kiw en ebpekesuwey te Nengazen te wazà pidtemanan. 
1TH.4.18	Umba ipedlilipayè niw heini is egkeg̵iyen ku.
1TH.5.1	Menge suled, kenè en kinahanglan he edseysayen dey pa keniyu kayi te surat is menge andew wey menge timpu te kegketuman kayi te menge midtagnà. 
1TH.5.2	Su netuenan niw en he iring te tekawen he ebpekeuma ke mezukilem is kegketuman te andew te kedlimas te Nengazen, su egketingkemed is menusiyà. 
1TH.5.3	Ne egkehitavù te timpu he kunaan te menge etew ke melinew is langun wey nelig-enan sikandan. Ne segugunà dutun egkeg̵erà sikandan. Utew meg̵aan; iring te kedlepew te velilit diyà te ed-anak. Ne wazà edresik dutun he minsan sevaha. 
1TH.5.4	Ne sikiyu, menge suled, wazè kew mulà diyà te merusirem. Kenè kew mulà egkengetingkemed te andew te kedlimas te Nengazen iring te egkengetingkemed is menge etew te tekawen. Kenè kew iyan iring dutun. 
1TH.5.5	Su sakup kew mulà te merayag wey te maandew, 
1TH.5.6	Umba kinahanglan he kenà iring te kedlipezeng is ulaula tew su iring kayi is ulaula te zuma he etew he wazà meketuu. Kinahanglan he ed-andam kiw ne ed-eg̵enen tew is menge mezaat he suat tew. 
1TH.5.7	Sikan is edlipezeng, edlipezeng te mezukilem, ne sikan is egkelangut, egkelangut daan te mezukilem. 
1TH.5.8	Iyan, sikitew mulà is nesakup te maandew, kinahanglan he ed-eg̵enen tew is menge mezaat he suat tew. Idsun-ud tew is limbutung he iyan is kedtuu tew te Megbevayà wey is kebmahala tew zini te g̵ehinawa tew te menge zuma tew. Ne iring te kalù tew te sundaru is kedhemeni tew te kebperateng tew te kedlibriya te Megbevayà kenitew te silut. 
1TH.5.9	Su is Megbevayà, wazè din ivanglis kenitew is silut, kekenà, midluwas kiw zin pinaag̵i te Nengazen tew he si Jesu Kristu. 
1TH.5.10	Ne minsan ke uuyag kiw pa wey ke minatey kiw en be zutun te kedlikù ni Kristu, duen tew en gihapun untung he wazà pidtemanan duma kandin su iyan heini ketezengan ke maan is mibpehimatey sikandin. 
1TH.5.11	Ne g̵eina te netuenan niw en heini peliplipayè kew ne lig-eni niw is kedtuu te uman sevaha keniyu, iring te neveelan niw en.
1TH.5.12	Ne menge suled, sikan is edhag̵ù te ked-uwit dan keniyu, kes menge eg̵alen niw he mibpilì te Nengazen wey sikandan is ebpenurù keniyu, edhengyuan dey sikiyu he tehuza niw sikandan. 
1TH.5.13	Kinahanglan he utew niw sikandan tehuza wey mahala tenged te menge vaal zan diyan te keniyu. Ne kinahanglan he melinew is kedepitè niw te kada sevaha.
1TH.5.14	Ne iyan daan idhangyù dey keniyu, menge suled, is: keg̵iyi niw is menge peg̵ulen he medterebahu zan. Sembag̵i niw is egkengehandek, lig-eni niw is menge meg̵uyà is kedtuu, ne kinahanglan he mebmepelevayen kew te langun kandan. 
1TH.5.15	Kenè niw itug̵ut he zuen minsan hentei keniyu he ebales te mezaat, kekenà, mebpepurpurungè kew layun. Purungi niw zaan is minsan hentei he etew.
1TH.5.16+1TH.5.17+1TH.5.18	Ne g̵eina te nekidsevaha kew ki Jesu Kristu, iyan ebpeveelan keniyu te Megbevayà is: layun kew medlipey, layun kew med-ampù, wey layun kew mebpeselamat te Megbevayà minsan hengkey is egkeulaula niw.
1TH.5.19	Kenè niw verawa is menge sug̵ù keniyu te Wag̵as he Mulin-ulin. 
1TH.5.20	Kenè niw pesegdana is menge lalag te mid-ulinan, 
1TH.5.21	kekenà, gezami niw is langun ne tipig̵i niw is meupiya. 
1TH.5.22	Likayi niw is minsan hengkey he mezaat.
1TH.5.23	Is Megbevayà, ne iyan ebeg̵ey te kelinew, berakat he purungi zin lumpiyuwi is ulaula niw. Lig-eni zin is tivuuk he g̵ehinawa niw, isip niw, wey lawa niw su para wazà igkesewayi keniyu keuzemà te kedlikù te Nengazen tew he si Jesus. 
1TH.5.24	Ne edhimuwen heini te Megbevayà su iyan sikandin midhimu keniyu he menge tumutuu kandin ne egkeserig̵an sikandin.
1TH.5.25	Menge suled, iampù key zaan keniyu.
1TH.5.26	Pengemustaha niw te limù is langun he menge suled tew ziyan.
1TH.5.27	Ibeg̵ey ku keniyu is sug̵ù te Megbevayà he vesaha niw heini is surat diyà te langun he menge suled tew ziyan.
1TH.5.28	Ikeg̵eg̵awi kew te Nengazen tew he si Jesu Kristu.
2TH.1.1	Sikami, si Pablo, si Silas, wey si Timoteo, ebpesuratan dey sikiyu is menge tigTiselunika he g̵aked te Amey tew he Megbevayà wey g̵aked te Nengazen tew he si Jesu Kristu. 
2TH.1.2	Berakat he ikeg̵ag̵ew kew te Amey tew he Megbevayà wey te Nengazen tew he si Jesu Kristu, ne veg̵ayi kew zan te melinawen he kebpekesavuk.
2TH.1.3	Menge suled, kinahanglan he layun dekelà is kebpeselemati zey te Megbevayà tenged keniyu. Ne hustu heini su layun dekelà is ked-uswag te kedtuu niw wey layun daan ed-iseg is kebmahala niw te uman sevaha he menge zuma niw ziyà te g̵ehinawa niw. 
2TH.1.4	Ne tenged kayi emun ebpenumbelayan dey is menge tumutuu te Megbevayà diyà te minsan hendei he inged, ebentug̵en dey sikiyu tenged te kedsarig niw te Megbevayà wey tenged te kebmeinentusen niw te menge kemeresayan wey kemereg̵enan he egkeseg̵azan niw.
2TH.1.5	Heini is kedsarig niw wey ked-antus niw, ne iyan tuus he metazeng is kukuman te Megbevayà su pinaag̵i te memerasey he egkeantus niw, ibpeehè din he zait kew he idragkes dutun te menge etew he edhedian din. 
2TH.1.6	Metazeng is menge ulaula te Megbevayà ne edresayen din keuzemà is menge etew he midrasey keniyu g̵untaan. 
2TH.1.7	Ke ibpeg̵awag̵awa keuzemà is Nengazen tew he si Jesu Kristu he ebpuun te langit, id-awè din diyan te keniyu wey zini zaan te kenami is kemeresayan he egkeantus tew g̵untaan.
2TH.1.7	Egkukumbalà sikandin te iring te regreg wey edumahan te menge mekeg̵eg̵ehem he menge velinsug̵uen din. 
2TH.1.8	Dutun, edsilutan din sikandan is wazà medtetenged te Megbevayà wey wazà mebpemineg te Meupiya he Tudtulanen te keag̵i te Nengazen tew he si Jesus. 
2TH.1.9	Iyan silut din kandan is kemetayen he wazà pidtemanan. Egkesuwey zan is Nengazen wey is mekeg̵eg̵ehem he anlag din. 
2TH.1.10	Egkehitavù heini keuzemà dutun te andew te kedlikù din. Iyan idlikù din dini te kelibutan su wey mezalig sikandin te menge etew he mibpesakup kandin. Dutun, ne ebentug̵en sikandin te langun he menge tumutuu kandin wey sikiyu zaan su neketuu kew te impesavut dey keniyu.
2TH.1.11	Tenged kayi layun dey sikiyu id-ampù. Ed-ampù key he himuwa te Megbevayà is menge ulaula niw he zait te kedtuu niw kandin. Ed-ampù key he pinaag̵i te g̵ehem din himuwa zin he tumana niw is minsan hengkey he meupiya he ulaula he iyan en tuyù niw tenged te midtuu kew kandin. 
2TH.1.12	Ne pinaag̵i kayi egkezalig niw is Nengazen tew he si Jesus, ne edelig̵en kew zin daan. Egkehimu heini pinaag̵i zà te g̵ag̵ew te Megbevayè tew wey te Nengazen tew he si Jesu Kristu.
2TH.2.1	Ne g̵untaan, menge suled, ibpesavut dey keniyu is kedlikù keuzemà te Nengazen tew he si Jesu Kristu wey is kedtulusa zin kenitew. 
2TH.2.2	Edhengyuan dey sikiyu he kenè kew petuluy meliveg wey mahandek emun egkezineg niw is tudtul he neuma en is andew te kedlimasa te Megbevayà te menusiyà. Kenè kew meliveg kayi minsan ke lalag he ibpinted kun, wey ke tudtul zey kun be, wey minsan surat he zini kun ebpuun te kenami. 
2TH.2.3	Kinahanglan he kenè niw tuuwi is minsan hengkey he lalag te minsan hentei he teruen he etew. Su haazà is andew, ne kenè pa egketuman emun wazè pa mehitavù is kedsukul te menge etew ziyà te Megbevayà. Ne zutun ibpeg̵awag̵awa sikan is etew he lavew he mesinupaken. Iyan imbanglis kandin is kegkeimpirnu. 
2TH.2.4	Edsukulan din wey edlevawan din pezem is minsan hengkey he mid-isip te menge etew he megbevayà wey is minsan hengkey he ed-ezapen dan. Ne ebpinuu sikandin minsan diyà te simbahan he Valey te Megbevayà su egkeg̵iyen din he iyan sikandin Megbevayà.
2TH.2.5	Wazè niw pa vuwa melipati he migkag̵i ku en heini is langun hein diyan e pa te keniyu. 
2TH.2.6	Netuenan niw ke hengkey is ed-eg̵en dutun te utew mesinupaken he etew su wey kenè pa sikandin mekepeg̵awag̵awa te kenè pa hustu he timpu. 
2TH.2.7	Su is gehem dutun te utew mesinupaken, egemiten din en guntaan he meeles. Ne ebpekeeles-eles pa sikandin taman te kenè pa id-awà sikan is ed-eg̵en kandin. 
2TH.2.8	Ne zutun, human ebpeg̵awag̵awa sikan is utew mesinupaken he etew. Iyan, dutun te kebpekeuma ni Jesus edhimetayan sikandin ni Jesus pinaag̵i te mekeg̵eg̵ehem he anlag din; edhiyupen din dà ne segugunà ebpatey, ne egkeawà is gehem din. 
2TH.2.9	Emun ebpeg̵awag̵awa keuzemà sikan is mesinupaken he etew egemiten din is gehem ni Setanas ne ibpeehè din is gehem din pinaag̵i te minsan hengkey he tarù he menge singyal wey egkein-inuwan. 
2TH.2.10	Edterteruan din te minsan hengkey he kelelalung he paag̵i sikan is menge etew he kenà ebpekelikey te silut. Umba kenè dan ebpekelikey te silut su wazè dan medawat te tutuu he tuluuwen he iyan ebpekeveg̵ey kandan te untung he wazà pidtemanan. 
2TH.2.11	Ne tenged dutun idtug̵ut te Megbevayà he meekali sikandan pinaag̵i te ketetarù he ebpekeakal su wey zan metuuwi is kenà tutuu. 
2TH.2.12	Ne tenged dutun, edsilutan te Megbevayà is langun he kenà edtuu te tutuu he tuluuwen, su iyan igkesuat dan is mezaat he ulaula.
2TH.2.13	Menge suled he minahal te Nengazen, kenà egkehimu he kenà dekelà layun is kebpeselemati zey te Megbevayà tenged keniyu. Su zengan hein midlimbag din is langun, mibpilì kew zin wey kew zin melibri te silut pinaag̵i te g̵ehem te Wag̵as he Mulin-ulin he iyan ingkehimu niw he menge g̵aked din, wey pinaag̵i te kedtuu niw te tutuu he tuluuwen. 
2TH.2.14	Midhimu kew zin he menge tumutuu kandin pinaag̵i te kebpesevuta zey keniyu te Meupiya he Tudtulanen su wey kew mekeambit te utew kegkelavew te Nengazen tew he si Jesu Kristu. 
2TH.2.15	Ne tenged kayi, menge suled, pekezesen kew te kedtuu niw, ne hemeni niw is langun he impenurù dey keniyu pinaag̵i te kedwali zey hein diyan key wey pinaag̵i zaan te kebpesurati zey keniyu.
2TH.2.16+2TH.2.17	Berakat he lipaya kew wey lig-eni kew te Nengazen tew he si Jesu Kristu wey te Amey tew he Megbevayà su wey meupiya is langun he menge vaal niw wey is langun he menge lalag niw. Mahal kiw layun diyà te g̵ehinawa zin ne pinaag̵i te g̵ag̵ew zin kenitew zuen tew igkelipey he wazè din pidtemanan wey zuen tew zaan utew meupiya he ebperetengen.
2TH.3.1	Ne g̵untaan, menge suled, iampù key keniyu wey meg̵aan mekeeneb ne mezawat diyà te minsan hendei is kebpesevuta zey te Lalag te Nengazen iring te kegkezewata niw kayi ziyan te keniyu. 
2TH.3.2	Iampù key zaan wey key mekeliyu te pesipala te menge kenà metazeng wey lalung he menge etew su mezakel is kenà edtuman te lalag din. 
2TH.3.3	Iyan, metinumanen mulà is Nengazen te lalag din, ne iyan sikandin ebantey wey edlig-en keniyu wey kew kenà mekeizi ni Setanas. 
2TH.3.4	Tenged te kedsarig dey te Nengazen, netuenan dey he ebpenigudu kew pa edtuman te menge sug̵ù dey keniyu. 
2TH.3.5	Berakat he ipesavut keniyu te Nengazen ke sengemenu kew zin kemahal ziyà te g̵ehinawa te Megbevayà wey himuwa zin he veg̵ayi kew ni Kristu te kelig-en wey niw maantus is kemereg̵enan.
2TH.3.6	Menge suled, tenged te keg̵ehem te ngazan te Nengazen tew he si Jesu Kristu he imbeg̵ey kenami, duen menge idsug̵ù dey keniyu. Iyan is: kenè kew mebpekiduma te tumutuu he tepulen he kenà edsunud te impenurù dey keniyu. 
2TH.3.7	Netuenan niw en is egkeveelan niw wey kew mekeiring te ebeelan dey. Su hein diyan key te keniyu kenè key tepulen. 
2TH.3.8	Wazè key mekevuyù te egkeenen dey ziyà te minsan hentei, kekenà, mibeyazan dey. Maandew wey mezukilem midhag̵ù key mebaal su wey kew kenà medlised tenged kenami. 
2TH.3.9	Duen dey ketenged te kebpesuhul keniyu, iyan, wazè key mebpesuhul, kekenà, midterebahu key su wey zuen ulaula zey he egkeiringan niw. 
2TH.3.10	Hein diyan key pa iyan penurù dey keniyu is: sikan is kenà edterebahu, kenà ipekaan.
2TH.3.11	Impenudtul kenami he zuen diyan menge zuma niw he menge tepulen. Kenè dan kun edterebahu, kekenà, edsemuken dan is terebahu te menge zuma zan. 
2TH.3.12	Tenged te keg̵ehem te Nengazen tew he si Jesu Kristu, idsug̵ù dey wey idhangyù dey kandan he kinahanglan he medterebahu zan ne kenè dan medsamuk su wey zan meketig̵ayun te igkeuyag dan.
2TH.3.13	Ne sikiyu zaan, menge suled, kenè kew meevek te ked-ulaula te meupiya. 
2TH.3.14	Ke zuen minsan hentei he tumutuu he kenà ebpemineg te menge sug̵ù he insurat dey kayi te surat, kilelaa niw ne kenè kew mebpekiduma kandin su wey meeled sikandin, 
2TH.3.15	iyan, kenè niw isipa he kuntada niw, kekenà, penurua niw he iring te suled niw.
2TH.3.16	Berakat he iveg̵ey keniyu te Nengazen is melinawen he g̵ehinawa te minsan keenu he timpu wey te minsan hengkey is kebpekesavuk niw. Iyan sikandin ebeg̵ey te kelinew. Dumahi kew is langun te Nengazen.
2TH.3.17	Iyan a si Pablo; impirma ku kayi is ngazan ku. Iyan heini tuus he idsavuk ku te langun he menge surat ku, wey iyan heini paag̵i te kedsurat ku.
2TH.3.18	Sikiyu is langun, ikeg̵ag̵ew kew te Nengazen tew he si Jesu Kristu.
1TI.1.1+1TI.1.2	Sikew, Timoteo he iring te tutuu he anak ku tenged te kedtuu nu ki Kristu, ebpesuratan ku sikew. Iyan a si Pablo he epustul ni Jesu Kristu, he ke và dà egkeg̵iya, sulug̵uen e zin. Nehimu a he epustul mehitenged te sug̵ù te Megbevayà he iyan midlibri kenitew te silut wey mehitenged te sug̵ù ni Jesu Kristu. Iyan sikandin egkeserig̵an ta.
1TI.1.1+1TI.1.2	Berakat he ikeg̵ag̵ew ka wey kehizuwi ka te Amey tew he Megbevayà wey te Nengazen tew he si Jesu Kristu wey veg̵ayi ke zan te melinawen he kebpekesavuk.
1TI.1.3	Ed-umanan ku egkeg̵iya kenikew is sambag ku hein mid-awà a ziyan pehendiyà te Mesidunya. Iyan is: kenè ka med-awà diyan te Ipisu. Iyan idsembag̵i ku kenikew su zuen menge etew ziyan he kinahanglan he zewaya nu. Dewaya nu he med-engked dan te kebpenurù te menge sayep he tuluuwen 
1TI.1.4	wey med-engked dan te ked-istudyu te menge sayep he menge g̵ug̵ud, wey te menge melug̵ayad he g̵ug̵ud te kepuun te menge etew. Su emun iyan heini ed-istudyuwan dan ebpekidlewanè dan dà ke hengkey is hustu. Kenà egkehimu he pinaag̵i kayi egketuenan ta is ibpesavut te Megbevayà pinaag̵i te kedtuu. 
1TI.1.5	Ne kinahanglan he iyan ketezengan ke maan is idsug̵ù nu kandan heini su wey zan mahala is menge zuma zan diyà te g̵ehinawa zan. Ne kenà egkehimu he hustu is kebmahala ta te menge zuma ta emun wazè ki melumpiyuwi te Megbevayà duen te menge salè ta. Kinahanglan he iyan dà ed-ul-ulahan ta is netuenan ta he hustu ne kinahanglan daan he tutuu is kedtuu ta te tutuu he tuluuwen ne zutun human hustu is kebmahala ta te menge zuma ta. 
1TI.1.6	Duen diyan menge etew he wazè dan meseg̵ipà heini. Iyan dan impelavi is kebpekidlewanà mehitenged te wazè din pulus. 
1TI.1.7	Su minsan pa te egkesuatan dan pezem he menge menunudlù sikandan te kesug̵uan he imbilinbilin ni Moises wazè dan hanew te egkeg̵iyen dan wey wazè dan mesavut is tuluuwen dan he idteg̵el zan diyà te zuma he menge etew.
1TI.1.8	Netuenan ta he meupiya is kesug̵uan he imbilinbilin ni Moises ke hustu is kegemita ta kayi. 
1TI.1.9	Iyan, wazà isug̵ù heini su wey mezawey is menge metazeng he etew, kekenà, insug̵ù heini su wey mezawey is menge mesinupaken, menge kenà metinumanen, menge kenà edtuu te Megbevayà, menge selaan, menge lalung wey menge kenà edtahud te Megbevayà, menge ebunù te amey wey iney zan, menge teremunù, 
1TI.1.10	menge egkevut te kenè dan esawa, menge maama he egkeerig̵an te iring dan he maama, menge menggeg̵ebpà, menge teruen, menge ebpen-ulug te kewsa wey is minsan hentei he ebpekesupak is ulaula zin te hustu he tuluuwen. 
1TI.1.11	Ne heini is hustu he tuluuwen, ne ebpuun te Meupiya he Tudtulanen mehitenged te utew zekelà he g̵ehem te Megbevayà. Is Megbevayà he iyan dait he edelig̵en, insarig din kedì heini is tudtulanen wey ku mesangyew.
1TI.1.12	Ebpeselematan ku is Nengazen tew he si Jesu Kristu su mibeg̵ayan e zin te zesen wey ku metuman heini is ebpeveelan din kedì. Mid-isip e zin he metinumanen ne tenged kayi intezù e zin he sulug̵uen din. 
1TI.1.13	Dengan, mezaat is menge lalag ku mehitenged kandin; midrasey ku is menge sumusundan din ne midsumpalit ku sikandin. Ne minsan pa zutun, nehizuwan e zin su nehimu ku is menge mezaat he vaal ku tenged te wazè ku pa metueni is tutuu he tuluuwen wey wazè ku pa sikandin tuuwi. 
1TI.1.14	Ne kenà dutun dà taman su utew ad ingkeg̵ag̵ew te Megbevayà ne g̵untaan neketuu ad ki Jesu Kristu ne utew en sikandin mahal zini te g̵ehinawa ku. 
1TI.1.15	Duen erubasa he utew tutuu ne kinahanglan he tuuwi te minsan hentei; ne iyan is: “Midhendini si Jesu Kristu te kelibutan wey zin libriya te silut is menge mekesesalà.” Ne siak, iyan a tuwas he lalung te langun kandan. 
1TI.1.16	Ne minsan pa zutun, nehizuwan a g̵ihapun te Megbevayà su wey pinaag̵i te kebpelevaya zin kedì te utew lalung, ikepezayag ni Jesu Kristu he utew mepelevayen sikandin. Impezayag din heini su wey mesavut heini te langun he menge etew he edtuu kandin keuzemà ne ebeg̵ayan din te untung he wazà pidtemanan.
1TI.1.17	Kes sebsevaha zà he Megbevayà, kenà egkeahà. Iyan sikandin hadì te minsan hengkey ne wazè din kemetayen; berakat he tehuza wey zelig̵a sikandin te wazè din pidtemanan.
1TI.1.18	Ne sikew, Timoteo he anak ku, edteleenan ku sikew he ipenurù nu te menge etew heini is migkag̵i ku. Sungkad heini te netagnà dengan mehitenged kenikew. Ne idtelaan ku zaan he sumalà haazà is netagnà, pekezesen ka te kedsundaru nu tenged ki Jesu Kristu. 
1TI.1.19	Iyan gumaan nu is kedtuu nu te tutuu he tuluuwen wey is kedtumana nu te langun he netuenan nu he hustu. Duen menge etew he wazè dan tumana is netuenan dan he hustu ne tenged kayi nezeetan en is kedtuu zan te Megbevayà. 
1TI.1.20	Duma kayi si Himinyu wey si Alejandro. Impevayàbayè ku si Setanas kandan wey ikepenurù kandan he kenè dan sumpelita is Megbevayà.
1TI.2.1	Ne iyan idhuna ku idhangyù is: kinahanglan he vuyua te menge tumutuu is egkinehenglanen dan diyà te Megbevayà. Kinahanglan he iampù dan is langun he menge etew wey peselemati zan te Megbevayà is gag̵ew zin kandan. 
1TI.2.2	Iampù dan daan is menge hadì wey is minsan hentei he zuen din keg̵ehem su wey mebmelinew is ked-ubpè tew wey wazà samuk te kebpurungi tew kedtumana te egkesuatan te Megbevayà wey te hustu he ulaula. 
1TI.2.3	Umba idhangyù ku heini su meupiya is ked-ampù he iring kayi. Iyan heini igkesuat te Megbevayà he Menluluwas tew 
1TI.2.4	su iyan din egkesuatan is wey melibri te silut is tivuuk he menusiyà ne wey zan daan metueni is tutuu he tuluuwen. 
1TI.2.5	Sebsevaha zà is Megbevayà, ne sebsevaha zà daan is datù diyà te teliwazà te Megbevayà wey menge etew, ne iyan datù tew is etew he si Jesu Kristu. 
1TI.2.6	Imbelavag din is untung din ne mibpehimatey su wey zin mevelukasi is langun he menge etew. Ne pinaag̵i kayi, dutun te hustu he timpu, impeehè din he egkesuatan te Megbevayà he melibri te silut is tivuuk he menusiyà. 
1TI.2.7	Ne tenged kayi intezù e zin he epustul ne midsug̵ù e zin wey ku ipenurù heini. Kenà tarù heini is egkeg̵iyen ku, kekenà, tutuu. Midtezù e zin wey ku mepenurù is menge etew he kenà Hudiyu su wey zan meketuu te tutuu he tuluuwen.
1TI.2.8	Ne tenged kayi, is menge maama ziyà te langun he menge inged he meheg̵et is ked-engkezi zan te mezaat he ulaula, egkesuatan ku he med-ampù dan diyà te Megbevayà. Kinahanglan he wazà pauk dan te menge zuma zan wey wazè dan keduwazuwa. 
1TI.2.9	Ne is menge vahi zaan, kinahanglan he hustu is kegemita zan te ugelingen dan. Kenè dan ipezalig, kekenà, kinahanglan he metau sikandan he egkeeled. Kenà utew subra is kebmekempeta zan te ulu zan pinaag̵i te vulvul zan. Kenè dan megamit te menge mahal iring te vulawan wey menge velieg he pirlas wey menge mahal he ugelingen, 
1TI.2.10	kekenà, kinahanglan he iyan idelig̵a kandan is menge meupiya he ulaula. Iyan heini zait he ed-ul-ulahan te vahi he egkag̵i he ed-azap sikandin te Megbevayà. 
1TI.2.11	Kinahanglan is menge vahi he mebpurung dan mebpemineg te penurù kandan he kenè dan megkag̵ikag̵i wey kinahanglan he layun mebpezumazuma sikandan te menge egalen dan. 
1TI.2.12	Kenè ku idtug̵ut he iyan ebpenurù is bahi. Kenè ku zaan idtug̵ut he ebayàbayà is bahi te maama. Mebpemineg dà sikandin, 
1TI.2.13	su iyan nehuna he nelimbag si Adan ne human si Ibà. 
1TI.2.14	Ne kenà iyan si Adan neekalan ni Setanas, kekenà, iyan si Ibà neekalan ne tenged dutun nekesupak sikandin te intelaan kandan. 
1TI.2.15	Ne minsan pa te iyan haazà, egkelibri g̵ihapun is menge vahi te silut pinaag̵i te ked-anak te vatà ke kenè dan edlekaan is kedtuu zan, wey is kebmahala zan te menge zuma zan wey is menge ulaula zan he igkesuat te Megbevayà wey is ked-erengana zan te langun he ed-ul-ulahan dan.
1TI.3.1	Utew tutuu is erubasa he edhenduen te: Is maama he egkesuat he iyan sikandin ed-uwit te menge tumutuu, utew meupiya haazà is terebahu he egkesuatan din. 
1TI.3.2	Iyan, is ed-uwit te menge tumutuu, kinahanglan he wazà igkesewayi kandin. Sevaha zà is esawa zin ne kenè din selselai. Kinahanglan he egketengkaan layun is ed-ul-ulahan din; metau sikandin he ed-isip te hustu wey telehuzen sikandin. Kinahanglan he meelima sikandin te menge meg̵eliyug din. Kinahanglan daan he metau he ebpenurù. 
1TI.3.3	Kenà sikandin lelenguten; kenà sikandin ebpemeg̵espeg̵es, kekenà, metulanged sikandin. Edlikayan din is samuk ne kenà susuaten te selapì. 
1TI.3.4	Kinahanglan he meupiya is ked-uwita zin te esawa zin wey menge anak din. Kinahanglan he menge mepeveyveyaan wey metinehuzan layun is menge anak din kandin. 
1TI.3.5	Su is maama he kenà metau he ed-uwit te esawa zin wey menge anak din, ebmenumenu sikandin he ed-uwit te menge etew he menge tumutuu te Megbevayà? 
1TI.3.6	Ne kinahanglan daan he kenà sikandin beg̵u pa he tumutuu, su kela ke mehimu he mepelevawen ne egkesilutan te Megbevayà iring te midsilutan si Setanas. 
1TI.3.7	Kinahanglan he meupiya layun is menge ulaula zin su wey mehimu he telehuzen sikandin te menge etew he kenà tumutuu ki Kristu, su emun kenà, kela ke ituka zan ne egkeseleizan sikandin ni Setanas.
1TI.3.8	Ne iring din ded daan is menge diyekunu, 
1TI.3.9	Kinahanglan he edhemenan dan te edtuu he kenà duwazuwa is menge tuluuwen he imbugnà kenitew te Megbevayà. 
1TI.3.10	Ke zuen etew he ebpilien niw he diyekunu, kinahanglan he edsusiyen pa is menge ulaula zin. Ne emun wazà netuenan he mezaat he ulaula zin, egkehimu he ebpilien sikandin he diyekunu. 
1TI.3.11	Iring din ded daan is bahi he esawa te diyekunu su kinahanglan he telehuzen sikandin. Kenà menge vereituk, kekenà, egketengkaan is ked-isipa zin te langun wey egkengeserig̵an te minsan hengkey he meupiya he ulaula. 
1TI.3.12	Is diyekunu, ne kinahanglan he sevaha zà is esawa zin ne kenè din selselai. Kinahanglan daan he meupiya is ked-uwita zin te esawa zin wey menge anak din 
1TI.3.13	su is diyekunu he meupiya is menge vaal zin te kedtavang din te menge tumutuu, telehuzen sikandin utew te menge etew ne egkehimu he kenè din igkehandek is kebpenurù din mehitenged te kedtuu zin ki Jesu Kristu.
1TI.3.14	Kayi te kedsurat ku, ebperetengen ku he meg̵aan e en ebpekepenumbaley ziyan te kenikew. 
1TI.3.15	Umba ebpesuratan ku sikew su kela ke mesanggen a. Ne emun egkesanggen a egketuenan nu g̵ihapun ke hengkey is hustu he ed-ul-ulahan he zait tew te menge anak te Megbevayà. Iyan kiw iglisya, 
1TI.3.16	Ne netuenan tew te langun he lavew pa te langun is imbugnà he tuluuwen he midtuuwan tew.
1TI.3.16	Mibpeetew si Kristu;
1TI.3.16	midtistig̵usan te Wag̵as he Mulin-ulin he metazeng sikandin;
1TI.3.16	naahà sikandin te menge velinsug̵uen te Megbevayà;
1TI.3.16	insangyew sikandin diyà te menge etew he kenà menge Hudiyu;
1TI.3.16	duen menge tumutuu kandin dini te tivuuk he kelibutan;
1TI.3.16	midtulus sikandin pehendiyà te langit.
1TI.4.1	Utew keladu is impesavut te Wag̵as he Mulin-ulin he keuzemà te ketepusan he timpu zuen menge etew he kenè en edtuu te tutuu he tuluuwen, kekenà, iyan ebpemineg̵en dan is impinted te menge teruen he menge mulin-ulin. Ebpemineg̵en dan is impenurù kandan te menge mezaat he mulin-ulin 
1TI.4.2	pinaag̵i te menge tarù te menge uvag kun tumutuu he kenè en ibmezaat te g̵ehinawa zan is menge mezaat he ulaula zan. 
1TI.4.3	Ibpenurù dan he indawey te Megbevayà is kebpengesawa ne egkeg̵iyen dan he zuen menge egkeenen he indawey zaan. Iyan, heini is menge egkeenen, midlimbag te Megbevayà he egkeenen tew te menge tumutuu he nekesavut te tutuu he tuluuwen. Ne kinahanglan he ebpeselematan tew te Megbevayà emun egkeenen tew. 
1TI.4.4	Meupiya is minsan hengkey he egkeenen he midlimbag te Megbevayà ne kinahanglan he kenè tew egkeg̵iyen he mezaat is minsan hengkey, kekenà, edewaten tew wey ebpeselematan tew. 
1TI.4.5	Netuenan ta he meupiya is kegkeena ta kayi tenged te iyan migkag̵i te Megbevayà wey tenged te ebpeselematan tew.
1TI.4.6	Emun ibpenurù nu heini ziyà te menge zuma he tumutuu egkehimu ka he metinumanen he sulug̵uen ni Jesu Kristu. Ne egkeheg̵et is kedtuu nu pinaag̵i te ked-istudyu nu te tuluuwen tew wey pinaag̵i te kedhamen nu te hustu he impenurù kenikew. 
1TI.4.7	Iyan, likayi nu is menge penurù he menge tarù he g̵ug̵ud he kenà dait te Megbevayà. Purungi nu tumana is egkesuatan te Megbevayà. 
1TI.4.8	Duen deisek he pulus te kedlumbaza te lawa, iyan, utew zekelà is pulus te kedlumbaza te kedtuu ta su iyan ibmeupiya te kebpekesavuk tew minsan guntaan wey lavew en keuzemà ke ziyà ki en te langit. 
1TI.4.9	Erubasa heini he utew tutuu ne kinahanglan he tuuwi te langun. 
1TI.4.10	Tenged kayi ebpenigudu ki edhag̵ù wey metuuwi heini te langun he menge etew su nekesarig ki en te wazè din kemetayen he Megbevayà ne iyan sikandin Menluluwas te langun he menge etew, lavew en is menge tumutuu kandin. 
1TI.4.11	Heini is menge sug̵ù ku wey penurù ku kenikew, isug̵ù nu wey ipenurù nu zaan diyà te menge zuma nu.
1TI.4.12	Minsan pa te menguhed ke pa, kinahanglan he mezait ka he edtehuzen te minsan hentei; kinahanglan he iyan ka ed-iringan te menge tumutuu ki Kristu, ne tenged kayi kinahanglan he tegteg̵ami nu is kegkag̵ikag̵i nu, is ulaula nu, is kebmahala nu te langun, is kedsarig nu te Megbevayà, wey is kedlikayi nu te meremerik he ulaula. 
1TI.4.13	Taman te kenè e pa ebpekeuma ziyan, iyan beeli nu is: besaha nu is Lalag te Megbevayà diyà te menge etew. Sembag̵i nu wey penurua nu sikandan. 
1TI.4.14	Kenè nu lipati haazà is ketau he imbeg̵ey zengan kenikew te Megbevayà pinaag̵i te kebpenuvadtuvad te ebpeneuven wey pinaag̵i te kedempaa kenikew te menge ebmeg̵urangen. 
1TI.4.15	Hemeni nu wey purungi nu is kedtumana nu kayi te langun su wey metueni te langun is layun ked-iseg te kebpeketuman nu te egkesuatan te Megbevayà. 
1TI.4.16	Purungi nu susiya is kenikew he ulaula wey is kebpenurù nu. Su emun edhemenan nu heini kenà iyan ke zà is egkelibri te silut, kekenà, pinaag̵i kenikew egkehimu he egkelibri zaan is menge etew he ebpememineg te ibpenurù nu.
1TI.5.1	Kenè nu bensag̵i is meg̵urang, kekenà, sembag̵i nu he iring te amey nu en. Sembag̵i nu zaan is menge menguhed he maama he iring te menge suled nu en. 
1TI.5.2	Is menge vahi he meg̵urang en, sembag̵i nu zaan he iring te iney nu en wey is menge menguhed he vahi, sembag̵i nu sikandan he iring te menge etevey nu en. Ne kinahanglan he utew hustu is ked-isipa nu kayi ziyà te kandan.
1TI.5.3	Purungi niw is menge valu he vahi he wazè dan egkeserig̵an te keuyag̵an dan. 
1TI.5.4	Ke zuen balu he vahi he zuen din menge anak wey menge apù, ipenurù nu kandan ke hengkey is ed-ul-ulahan dan wey zan metahud is ginikanan dan wey zan meverasi. Iyan heini egkesuatan te Megbevayà. 
1TI.5.5	Ne sikan is balu he vahi he wazè din egkeserig̵an te keuyag̵an din, iyan din dà egkeserig̵an is Megbevayà, ne maandew wey mezukilem ed-ampù wey ebuyù te tavang diyà te Megbevayà. 
1TI.5.6	Iyan, haazà is balu he vahi he iyan dà mulà egkesuatan din is menge kelibutanen he kelipey, minsan ke uuyag pa, iring sikandin te minatey en. 
1TI.5.7	Heini is impenurù ku, ipurung nu isug̵ù diyà te menge tumutuu ziyan su wey wazà igkesewayi kandan. 
1TI.5.8	Su ke zuen tumutuu he kenè din ed-elimahan is menge edsarig kandin, lavew en sikandan he ziyà ed-ubpà te valey zin, mid-engkezan din en is kedtumana zin te tuluuwen tew. Meupiya pa sikan is wazà meketuu kenà sikandin.
1TI.5.9	Kenè niw ilista is balu he vahi he minus pa te keneman is penuig̵an din. Kinahanglan he wazè din selselai is esawa zin. 
1TI.5.10	Ne kinahanglan daan he nevantug sikandin tenged te menge vaal zin he meupiya iring te ked-elimahi te menge vatà, ked-elimahi te menge meg̵eliyug; nekelùlù sikandin te paa te menge tumutuu, midtavang sikandin te nengeseeng wey mibeelan din is minsan hengkey he menge meupiya.
1TI.5.11	Kenè niw ilista is menge menguhed he menge valu he vahi su zuen timpu he pinaag̵i te suat te lawa zan, egkesuat dan pa he ebpeesawa ebpeuman. 
1TI.5.12	Ne pinaag̵i zutun ebpekesalè dan su kenè dan edtumanen is pesarig dan ki Kristu. 
1TI.5.13	Ne kenà duen dà taman su melemu zan ebpetetapul ne layun dan ebpenumbaley ziyà te menge valey, ne kenà iyan dà haazà su egkehimu zan daan he vereituk, ne ebpekekevut dan te wazè dan kelavet duen ne ebenteenan dan is kenà meupiya he ebenteenan. 
1TI.5.14	Ne tenged kayi egkesuatan ku he mebpeuman mebpeesawa is menge menguhed he valu he vahi su wey mekeanak sikandan ne med-elima te pemilya zan. Ne zutun wazà igkesewayi kandan te menge kuntada tew. 
1TI.5.15	Umba egkeg̵iyen ku heini su zuen menge valu he vahi he mid-engkezan dan is kedsunud dan ki Kristu ne ebpezumdumahan dan si Setanas. 
1TI.5.16	Ke zuen tumutuu he vahi he zuen menge keg̵apì din he valu he vahi, kinahanglan he elimahi zin. Kenè din serig̵i is duma he tumutuu he iyan ed-elima su wey kenà mesemuki is menge tumutuu he ed-elima te zuma he menge valu he vahi he wazà egkeserig̵an.
1TI.5.17	Is menge ebmeg̵urangen he meupiya is ked-uwita zan te menge tumutuu, kinahanglan he isipa niw sikandan he zait he edtekepen is suhul kandan, lavew en sikandan is dekelà is baal zan te kedwali wey kebpenurù. 
1TI.5.18	Iring sikandan te vaka he ibpeg̵unas su zuen insurat he Lalag te Megbevayà he edhenduen te, “Is ibpeg̵unas he vaka, kinahanglan he kenè niw ebusalan,” ne heini zaan, “Is etew he edterebahu, dait sikandin he edsuhulan.”
1TI.5.19	Kenè niw pemineg̵a is edsumbung te ebmeg̵urangen te menge tumutuu ke wazà dezuwa wey ke tetelu ve he ebpeketistig̵us te idsumbung. 
1TI.5.20	Is ebmeg̵urangen he layun ebpekesalà, sewaya nu ziyà te etuvangan te menge tumutuu su wey mahandek is menge zuma he ebmeg̵urangen. 
1TI.5.21	Edteleenan ku sikew he purungi nu tumana heini is insug̵ù ku kenikew. Iyan ebpeketistig̵us kayi is Megbevayà, si Jesu Kristu, wey is menge pinilì din he velinsug̵uen. Kinahanglan he te minsan hengkey he ed-ul-ulahan nu wazè nu zepig̵i he minsan hentei. Ke edhusey ka kinahanglan he iyan nu pemineg̵a kes ebpekevenar.
1TI.5.22	Kinahanglan he kenè nu zegdeg̵usuwi is kebpilì nu te ed-uwit te menge tumutuu su ke ebpekesalà sikandin iyan ka egkevesulan. Ne kinahanglan he wazà igkevesuli kenikew he iring kayi.
1TI.5.23	Ne elin daan sambag ku kenikew is: kenè nu iyan dà inuma is wahig, kekenà, inum ka zaan te zeisey he vinu su wey mevewii is getek nu wey is mezakel he zaru nu.
1TI.5.24	Duen menge etew he kenè en ebpekeeles is menge mezaat he vaal zan ne netuenan te langun te wazè pa sikandan imbistigaha. Ne zuen daan menge etew he nekeeles is menge mezaat he vaal zan ne wey zà heini egketueni ke ed-imbistigahan. 
1TI.5.25	Ne iring din ded daan duen menge etew he kenà ebpekeeles is menge vaal zan he meupiya ne zuen daan menge etew he kenà egketuenan is menge vaal zan he meupiya, iyan, duen timpu he egketuenan ded daan heini.
1TI.6.1	Is menge sulug̵uen he tumutuu, kinahanglan he isipa zan is menge egalen dan he zait he edtehuzen dan te minsan keenu he timpu. Su pinaag̵i kayi wazà ebpekezezaat te zengeg te Megbevayà wey wazà ebpekesudì te kebpenurù dey. 
1TI.6.2	Ke tumutuu ki Kristu is egalen, kinahanglan he kenà maawà is kedtahud kandin te sulug̵uen din he tumutuu tenged te telesuled dan pinaag̵i ki Kristu. Kinahanglan he tuwas pa he meupiya is baal te sulug̵uen din tenged te tumutuu wey minahal te Megbevayà sikan is egketevangan dan pinaag̵i te vaal zan. Iyan heini ipenurù nu wey ipesavut nu ziyà te menge tumutuu.
1TI.6.3	Ke zuen ebpenurù te selakew he tuluuwen ne kenè din edewaten is hustu he kebpenurù te Nengazen tew he si Kristu wey is tuluuwen mehitenged te kedtumana tew te egkesuatan te Megbevayà, 
1TI.6.4	paglung sikandin he mepedeligen. Utew subra is kegkesuat din te menge winalì he kebpekidlawan mehitenged te menge lalag dà. Kayi ebpuun is kegkesina, is kebpekid-eg̵et, is kedsulà, is kedhaled he wazè din kepesikazan, 
1TI.6.5	wey is kebpekidsemukà. Ulaula heini te menge etew he nelalung en is isip dan wey kenè dan en edewaten is tutuu he tuluuwen. Kunaan dan ke petig̵ayun is kebpesakup te Megbevayà.
1TI.6.6	Tutuu iyan he zekelà utew is pulus te kebpesakup te Megbevayà, iyan, dutun dà te etew he ibmeupiya en te g̵ehinawa zin is minsan deisey he egketig̵eyunan din. 
1TI.6.7	Su te ked-enaka kenita wazè ta uwiten, wazè ta zaan egkeuwit emun ebpatey ki. 
1TI.6.8	Ke zuen ta egkekaan wey ke zuen ta igkebisti, meupiya en is gehinawa ta. 
1TI.6.9	Is menge etew he egkesuat he medsepian, melemu sikandan egkepenulayi wey egkeseleizi. Mezakel is menge suat dan he wazà pulus ne ebpekezezaat heini. Ebpekezezaat heini kandan wey egkehimu zaan he ibpatey zan heini. 
1TI.6.10	Su ke zuen etew he susuaten te selapì ne egkehimu he egkeulaula kandin is minsan hengkey he mezaat. Pinaag̵i kayi neiniyug̵an te zuma is tuluuwen tew ne tenged kayi nehimu he utew mezakel is menge keseengan dan.
1TI.6.11	Ne sikew mulà, sulug̵uen ka te Megbevayà; likayi nu is langun he iring kayi he menge ulaula. Hemeni nu is metazeng he ulaula, is kedtumana te egkesuatan te Megbevayà, is kedsarig kandin, is kegkeg̵eg̵awi nu te menge zuma nu, is kebmeinentusen te menge supak dan, wey is kelinew te ulaula nu. 
1TI.6.12	Penigudu ka he meupiya is kedlumbè nu, 
1TI.6.13+1TI.6.14	Ebpeketistig̵us is Megbevayà wey si Jesu Kristu he ebpeketelteleenan ku sikew he purungi nu tumana he wazà sayep is insug̵ù ku kenikew taman te kenè pa edlikù is Nengazen tew he si Jesu Kristu. Is Megbevayà, iyan ebpengelintau he meuyag is langun he menge linimbag din; ne si Jesus, iyan nekepenistig̵us mehitenged te tutuu he tuluuwen diyà te etuvangan ni Punsyu Pilatu. 
1TI.6.15	Ibpelikù si Jesus te Megbevayà ke egketuman en is hustu he timpu. Iyan dà ebayàbayà te langun is Megbevayà. Iyan sikandin kes meupiya is kebpekesavuk din. Iyan sikandin ebayàbayà te minsan hentei he hadì wey zatù. 
1TI.6.16	Iyan sikandin wazà kemetayen. Diyà sikandin ed-ubpà te kerayag he kenà egkeuvayan. Wazà etew he nekeahà kandin ne kenà sikandin egkeahà te minsan hentei he etew. Berakat he zelig̵a sikandin wey medhadì sikandin te wazà pidtemanan.
1TI.6.17	Is menge tumutuu he mezakel is menge azen dan, keg̵iyi nu he kenè dan mebpelavew wey kenè dan medsarig te menge azen dan su kenè ta egketuenan ke keenu ki egkeewai te menge azen ta. Keg̵iyi nu he iyan dan serig̵i is Megbevayà su iyan sikandin metulanged. Is minsan hengkey he naazen ta, imbeg̵ey zin kenita wey mebmeupiya is kebpekesavuk ta. 
1TI.6.18	Keg̵iyi nu is menge sepian he tumutuu he hemeni zan ul-ulaha is meupiya su iyan heini hustu he ketig̵eyunan. Mebmetulanged dan wey mebmetinevangen. 
1TI.6.19	Pinaag̵i kayi egkekuwa zan is hustu he ketig̵eyunan he kenè dan egkesuwey keuzemà. Ne ebpekeangken dan te untung he iyan tutuu he untung.
1TI.6.20	Sikew Timoteo, purungi nu tumana is tuluuwen he insarig kenikew. Likayi nu is menge etew he supak te Megbevayà is kegkag̵ikag̵i zan. Likayi nu zaan is kunaan te zuma ke tutuu en he ketau. 
1TI.6.21	Duen duma he menge etew he nekekuwa en kun kayi te ketau, iyan, pinaag̵i kayi neengkezan dan en is tutuu he tuluuwen he midtuuwan tew.
1TI.6.21	Berakat he ikeg̵ag̵ew kew is langun te Megbevayà.
2TI.1.1+2TI.1.2	Sikew, Timoteo he iring te anak ku su utew ku minahal, ebpesuratan ku sikew. Iyan a si Pablo he epustul ni Jesu Kristu, 
2TI.1.1+2TI.1.2	Berakat he ikeg̵ag̵ew ka wey kehizuwi ka te Amey tew he Megbevayà wey te Nengazen tew he si Jesu Kristu wey veg̵ayi ke zan te melinawen he kebpekesavuk.
2TI.1.3	Iring te nengeulaula te menge kepuun ku hustu is tuyù ku te ked-ezapa ku te Megbevayà, ne utew zekelà is kebpeselemati ku kandin dutun te layun ku kenikew ked-empua ziyà te kandin te maandew wey mezukilem. 
2TI.1.4	Ne emun egketenuzan ku is kedtig̵is te luhè nu zutun te ked-ewai ku kenikew, utew a kenikew ebulunga ne utew a egkesuat he meked-uman ki meked-uma wey a utew melipey. 
2TI.1.5	Kenè ku egkelipatan he utew meheg̵et is kedtuu nu he iring te meheg̵et daan is kedtuu te apù nu he si Luwida wey is iney nu he si Eunisi. Ne netuenan ku he utew hustu zaan is kenikew he kedtuu. 
2TI.1.6	Ne tenged dutun kenè nu lipati he kinahanglan he g̵emita nu is ketau nu he imbeg̵ey zengan kenikew te Megbevayà dutun te kedlilai ku kenikew pinaag̵i te kedempaa ku te purù nu. 
2TI.1.7	Su is Mulin-ulin he impeulin kenita te Megbevayà, kenè ta igketalew, kekenà, edlig-enan ki zin wey ebeg̵ayan ki zin te zesen su wey mehimu he ebmahalen ta is menge zuma ta wey edtengkaan ta is langun he ed-ul-ulahan ta.
2TI.1.8	Ne tenged dutun kenè nu ikeeled is kebpenurù nu mehitenged te Nengazen tew ne kenà a zaan kenikew ikeeled is gaked din wey nepirisu tenged te kedsengyawa kandin, kekenà, pinaag̵i te g̵ehem te Megbevayà he idtavang kenikew, ambit ka zaan kayi te ked-entusa ku te kemeresayan tenged te kedsengyawa te Meupiya he Tudtulanen. 
2TI.1.9	Is Megbevayà, ne iyan midlibri kenita te silut ne midhimu ki zin he g̵aked din. Umba mid-ulaula zin heini, kenà tenged te meupiya is menge ulaula ta, kekenà, tenged dà te iyan tuyù din wey tenged te utew zekelà is gag̵ew zin kenita. Dengan te wazè pa limbag̵a is minsan hengkey mid-isip din he ibpeehè din is gag̵ew zin kenita pinaag̵i te kebeg̵aya zin kenita ki Jesu Kristu. 
2TI.1.10	Ne g̵untaan impeehè en kenita haazà is gag̵ew zin su mibpeetew si Jesu Kristu he iyan Menluluwas tew. Ne si Jesus, in-awè din is gehem te kemetayen ne pinaag̵i te Meupiya he Tudtulanen impesavut din kenita he egkeveg̵ayan ki te untung he wazà pidtemanan. 
2TI.1.11	Ne siak, midtezù a te Megbevayà wey a mehimu he epustul ne wey ku ikesangyew wey ipenurù haazà is Meupiya he Tudtulanen, 
2TI.1.12	ne tenged kayi egkeantus ku g̵untaan heini is kemeresayan. Ne minsan pa zutun, netuenan ku ke hentei sikandin is midserig̵an ku, ne netuenan ku zaan he taman te andew keuzemà he edsusiyen din is nengeulaula te menusiyà, metau sikandin he ebantey te langun he insarig din kediey.
2TI.1.13	Is tutuu he tuluuwen he impenurù ku kenikew, kinahanglan he iyan layun edsunuzen nu. Hemeni nu is kedtuu nu te Megbevayà wey is kebmahala nu te menge zuma nu su iyan heini tuus te kebpekidsevaha ta ki Jesu Kristu. 
2TI.1.14	Pinaag̵i te kedtavang te Wag̵as he Mulin-ulin he zini ed-ubpà te kenita, bentayi nu he kenà mahalin haazà is tutuu he tuluuwen he insarig kenikew te Megbevayà.
2TI.1.15	Netuenan nu en he is langun he menge tumutuu zini he ebpuun te prubinsya he Asya, wazè e zan tevangi. Elin dutun si Pihilu wey si Hirmuhinis. 
2TI.1.16	Iyan, berakat he mehizuwi te Nengazen si Unisipuru wey pemilya zin. Su layun e zin edtevangi kayi te menge keseengan ku. Wazè din ikeeled is kebpenumbaley zin kedì te pinirisu, 
2TI.1.17	kekenà, dutun dà te kebpekeuma zin dini te Ruma, mibpeniguduwan e zin pen-ahaa taman te neturedu e zin. 
2TI.1.18	Id-ampù ku layun he mehizuwi sikandin te Nengazen keuzemà te andew te kedsusi te Nengazen te langun. Ne netuenan nu en daan he zekelà is kedtevangi zin kedì diyan te Ipisu.
2TI.2.1	Sikew, Timoteo, is iring te tutuu he anak ku, heg̵eta nu is kedtuu nu su zekelà is tavang te Megbevayà kenita tenged te nekidsevaha ki ki Jesu Kristu. 
2TI.2.2	Nezineg nu is kebpenurua ku te tutuu he tuluuwen diyà te mezakel he menge tumutuu; ne kinahanglan he ipenurù nu zaan heini diyà te menge etew he egkeserig̵an nu su wey mekepenurù dan daan te zuma.
2TI.2.3	Ambit ka zaan kayi te ked-entusa ku te kemeresayan tenged te kedtuu su wey ka mehimu he sulug̵uen ni Jesu Kristu he iring te metinumanen he sundaru. 
2TI.2.4	Sikan is mibpesundaru, ne kenà egkehimu he ed-ul-ulahan din is ed-ul-ulahan te kenà sundaru, su kinahanglan he layun sikandin andam te kebpenunuat te egalen din. 
2TI.2.5	Is sulug̵uen te Megbevayà, ne iring te ibanggà. Ne is ibanggà, kenà ebpekezaag ne kenà ebeg̵ayan te suhul emun kenè din edsunuzen is belaud te kebpekibanggà. 
2TI.2.6	Ne iring daan is sulug̵uen te Megbevayà te ebasuk. Is etew he midhag̵ù mebasuk, ne iyan sikandin egkehuna he ebpekezawat te vahin te sebpet din. 
2TI.2.7	Isipa nu heini is impesavut ku kenikew ne edtevangan ka te Nengazen wey nu mepurung heini mesavut.
2TI.2.8	Kenè nu lipati he si Jesu Kristu, mibpeetew he kevuwazan ni Hadì David ne mibpehimatey ne nevanhew. Iyan heini ibpesavut ku emun ebpenudtul a te Meupiya he Tudtulanen. 
2TI.2.9	Ne tenged kayi te kebpenudtul ku te Meupiya he Tudtulanen midrasey a te menge kuntada te Megbevayà ne neeg̵en a te kedina he iring te mesinupaken, iyan, kenà mulà egkeeg̵en is Lalag te Megbevayà. 
2TI.2.10	Ne tenged kayi ed-entusen ku is minsan hengkey he merasey wey ku metevangi is menge etew he pinilì te Megbevayà. Egkesuatan ku he melibri sikandan te silut pinaag̵i te kebpekidsevaha zan ki Jesu Kristu ne mekezawat dan te ketulusan he wazà pidtemanan. 
2TI.2.11	Utew tutuu is penurù he edhenduen te,
2TI.2.11	“Ke pinaag̵i te kedhimuwa kandin he elili kenita minatey ki en duma kandin,
2TI.2.11	duen te en daan untung duma kandin.
2TI.2.12	Ke ed-antus ki te kemeresayan ebpekehadì ki keuzemà duma kandin.
2TI.2.12	Iyan, ke egkag̵i ki he kenè ki g̵aked din egkag̵i zaan sikandin keuzemà he kenè ki iyan gaked din.
2TI.2.13	Minsan ke kenè ki metinumanen te lalag din kenita,
2TI.2.13	metinumanen mulà sikandin te lalag din su kenà egkehimu he kenè din edtumanen is lalag din.”
2TI.2.14	Keg̵iyi nu is menge tumutuu he kenè dan melipati heini is langun. Iyan nu itelaan kandan he ibpetistig̵us is Megbevayà he likayi zan is kebpekidlawan he winalì mehitenged te kehulug̵an te menge lalag su wazè din pulus ne ebpekezezaat te kedtuu te ebpekezineg duen. 
2TI.2.15	Himuwa nu is taman te egkehimu nu su wey mesuati te Megbevayà ne wey kenè nu ikeeled is baal nu. Kinahanglan he utew hustu is kebpenurua nu te tutuu he tuluuwen. 
2TI.2.16	Likayi nu is winalì he kebpenurù he kenà egkesuatan te Megbevayà, su pinaag̵i zutun ed-iseg is kenà kedtahud kandin te menge etew. 
2TI.2.17	Is menge etew he iring kayi is kebpenurù dan, ne iring te it-it is penurù dan su ebpekeeneb ne ebpekezezaat. Is kebpenurù ni Himinyu wey ni Pilitu, ne iring kayi. 
2TI.2.18	Midsuwayan dan en is kebpenurù te tutuu he tuluuwen ne pinaag̵i zutun nehugkà is kedtuu te zuma he menge tumutuu. Egkeg̵iyen dan he nepasad en is kebenhawa kenita. 
2TI.2.19	Ne minsan pa zutun kenà egkehalin kes tuluuwen he midtukud te Megbevayà su zuen insurat he Lalag te Megbevayà he edhenduen te, “Egketuenan te Nengazen ke hentei is menge etew he g̵aked din,” wey zuen pa zaan lalag he edhenduen te, “Is minsan hentei he egkag̵i he g̵aked sikandin te Nengazen, ne kinahanglan he ed-iniyug̵an din is mezaat he ulaula.”
2TI.2.20	Diyà te minsan hendei he zekelà he valey zuen menge g̵elemiten he vulawan wey pelata ne zuen daan dutun menge g̵elemiten he kayu wey diniyun. Wey zà egemita is menge g̵elemiten he vulawan wey pelata ke zuen keemuran, iyan, is duma, andew-andew mulà is kegemita zuen. 
2TI.2.21	Ne sikan is etew he egkesuat he mahala wey meteg̵eley te Megbevayà he iring te utew mahal he g̵elemiten, kinahanglan he ed-iniyug̵an din is langun he mezaat he ulaula. Ne human sikandin dait he egemiten te Megbevayà te minsan hengkey he meupiya he ulaula. 
2TI.2.22	Iniyug̵i nu is menge mezaat he kebayà te menge menguhed. Hemeni nu is metazeng he ulaula; layun ka sarig te Megbevayà; mahala nu ziyà te g̵ehinawa nu is minsan hentei he tumutuu; peniguduwi nu he melinew is kedepitè niw te menge zuma nu su iyan heini menge ulaula te langun he menge etew he ebpetavang te Megbevayà tenged te iyan dà egkesuatan dan is kedtumana zan te menge sug̵ù din. 
2TI.2.23	Iyan, kenè ka penlavetlavet dutun te menge winalì wey pinaglung he ed-istudyuwan. Netuenan nu en he iyan haazà puunà te kebpekid-eg̵et. 
2TI.2.24	Ne netuenan nu zaan he kinahanglan he kenà mebpekid-eg̵et is sulug̵uen te Nengazen, kekenà, purungi zin layun is minsan hentei he etew. Kinahanglan he metau he ebpenurù ne mepelevayen daan sikandin. 
2TI.2.25	Emun menayù is kebpenurua zin te menge kuntada zin, kela ke mahalin te Megbevayà is gehinawa zan wey zan mesavut is tutuu he tuluuwen. 
2TI.2.26	Ne pinaag̵i zutun human ebmetandang is ked-isipa zan te langun, ne human dan egkepeleg̵uyi is gehem ni Setanas su iyan si Setanas nekezakep kandan wey zan metuman is egkesuatan din.
2TI.3.1	Kinahanglan he sevuta nu he timpu te kemereg̵enan haazà is ketepusan he timpu keuzemà te kenè pa edlimasen is menusiyà. 
2TI.3.2	Su zutun he timpu leg̵ezen is menge etew wey iyan mahal ziyà te g̵ehinawa zan is selapì. Ebmepelevawen wey ebmepedeligen dan. Edsulaan dan is menge zuma zan; kenè dan ebpemineg̵en is menge lukes dan; ne kenè dan ebpeselamat. Utew lalung sikandan. 
2TI.3.3	Kenè dan ebmahalen is menge zuma zan; kenà egkeawà is pauk dan. Bereituk sikandan; kenè dan egkeeg̵en is menge mezaat he kebayà te lawa zan. Utew zan mevurut ne wazà minsan hengkey he meupiya he ulaula he kenè dan egkeepesan. 
2TI.3.4	Menge men-aakal sikandan; kenè dan ed-isipen ke hengkey is egkeulaula tenged te kelelalung dan. Menge gelbuwen sikandan. Iyan dan ibpelavi is kelibutanen he kelipey kenà is kebmahala zan te Megbevayà. 
2TI.3.5	Uvag sikandan ed-azap te Megbevayà, iyan, kenè dan edtuu he zuen gehem din. Likayi nu is menge etew he iring dutun. 
2TI.3.6	Iyan duma zutun is menge maama he edseled te menge valey wey zan mepenurù wey meveyveyai is menge vahi he wazà menge pulus. Is menge vahi he iring kayi, egkehandek dan tenged te mezakel he neveelan dan he salà, iyan, mezakel zaan is menge mezaat he egkesuatan dan. 
2TI.3.7	Layun sikandan ebpepenurù, iyan, kenè dan edsevuten is tutuu he tuluuwen. 
2TI.3.8	Haazà is menge maama zaan, edsumpalit dan te tutuu he tuluuwen. Netazin en utew is isip dan ne uvag dà is kedtuu zan te Nengazen. Iring sikandan ki Hanis wey ki Hembiris he midsumpalit dengan ki Moises. 
2TI.3.9	Kenà ebpekeuswag is ed-ul-ulahan te menge etew he iring kayi su egkeahà te langun he engey sikandan iring ki Hanis wey ki Hembiris.
2TI.3.10	Ne sikew mulà, Timoteo, nepurung nu en metueni is langun he impenurù ku, is menge vetasan ku wey is egkesuatan ku he meulaula ku. Netuenan nu zaan is kedtuu ku te Megbevayà, is kebmepelevayen ku, is kebmahala ku te minsan hentei, wey is ked-antus ku te kemereg̵enan. 
2TI.3.11	Netuenan nu zaan is menge kemeresayan wey menge keseengan he nengeantus ku. Netuenan nu zaan is langun he neeg̵iyan ku ziyà te menge inged he Entiyukya, wey Ikunya, wey Listera wey is langun he utew merasey he naantus ku. Is Megbevayà, ne midlibri e zin kayi te langun. 
2TI.3.12	Ne is langun he tumutuu ki Jesu Kristu he egkesuatan dan he pinaag̵i kandin metuman dan is egkesuatan te Megbevayà, edresayen sikandan te menge kuntada te Megbevayà. 
2TI.3.13	Iyan, is menge lalung he etew, wey is menge uvag kun tumutuu, ed-iseg mulà ebmezaat is menge ulaula zan. Edtezinen dan is isip te menge etew, iyan, egketazin daan is kandan he isip. 
2TI.3.14	Ne sikew mulà, hemeni nu is tuluuwen he impenurù kenikew he netuenan nu he tutuu. Netuenan nu ke hentei is nemekepenurù kenikew 
2TI.3.15	ne egketenuzan nu he zengan te vatè ke pa nesavut nu en is insurat he Lalag te Megbevayà. Dutun te lalag din ebpuun is kedsavut he iyan paag̵i te kedlibriya kenita te silut emun edtuu ki ki Jesu Kristu. 
2TI.3.16	Impinted te Megbevayà is kedsurata te langun he insurat he menge lalag din, ne zekelà is tavang kenita kayi te lalag emun ebpenurù ki, emun edawey ki, wey ke edsambag ki te menge tumutuu wey emun ibpenurù ta is metazeng he ulaula. 
2TI.3.17	Pinaag̵i te ked-istudyuwi kayi te lalag ebmetau ki is sulug̵uen te Megbevayà ne egkehimu ta is minsan hengkey he meupiya he ed-ul-ulahan.
2TI.4.1	Duen idtelaan ku kenikew, ne is Megbevayà wey si Jesu Kristu, iyan ebpeketistig̵us kayi te menge lalag ku. Netuenan ta he edlikù si Jesus su iyan sikandin hadì ne iyan sikandin edsusi keuzemà te nengeulaula te minsan hentei, se uuyag pa wey is nemematey en. 
2TI.4.2	Ne tenged kayi iyan idtelaan ku kenikew is: ipesavut nu is Lalag te Megbevayà. Kinahanglan he layun ka andam te kebpesevuta te lalag din te minsan keenu he timpu ke zuen egkesuat he ebpemineg wey ke wazà. Dewaya nu is menge etew, sembag̵i nu he med-iniyug dan te mezaat he ulaula. Hengyui nu sikandan. Kinahanglan he layun ka mepelevayen is ebpenurù kandan. 
2TI.4.3	Umba idtelaan ku heini kenikew su egkeuma keuzemà is timpu he kenà edewaten te menge etew is tutuu he tuluuwen, kekenà, iyan dan edsunuzen is menge mezaat he kebayè dan. Ebpemepenurù dan te mezakel he menge menenudlù. Ne iyan ibpenurù kayi is tuluuwen he utew zan egkesuati te ebpemineg. 
2TI.4.4	Kenè dan ebpemineg̵en is tutuu, kekenà, iyan dan edtuuwan is menge tarù he g̵ug̵ud. 
2TI.4.5	Iyan, sikew mulà, tengkai nu is ed-ul-ulahan nu te minsan keenu he timpu. Entusa nu is kemereg̵enan. Peniguduwi nu te edsangyew is Meupiya he Tudtulanen. Purungi nu tumana is langun he ebpeveelan kenikew te Megbevayà.
2TI.4.6	Siak mulà, meg̵aan en egkeepus is umur ku; meg̵aan en egkeuma is kebpatey ku. 
2TI.4.7	Nepasad ku en is kebenggaa kedì te Megbevayà; nekeuma ad te edungguan te edlumbà. Hustu is ked-ikula ku te tutuu he tuluuwen. 
2TI.4.8	Ne g̵untaan integ̵ana en kedì te Nengazen is suhul he iyan ibeg̵ey zin diyà te langun he memetazeng he etew. Ibeg̵ey zin heini keuzemà te andew te kedsusiya zin te nengeulaula te tivuuk he menusiyà. Iyan sikandin kes metazeng is kedsusi zin. Ne kenà iyan e zà midteg̵enahan din te suhul, kekenà, midteg̵enahan din daan is langun he utew egkeg̵alew ke ebpekelikù sikandin.
2TI.4.9	Himuwa nu is taman te egkehimu nu wey ka meg̵aan mekehendini 
2TI.4.10	su mid-ewaan a ni Dimas tenged te iyan egkenug̵unan din is untung din dini te kelibutan. Midhendiyà sikandin te Tiselunika. Ne si Krisinti, midhendiyà te Gelasya, ne si Tito zaan, midhendiyà te Delmasya. 
2TI.4.11	Iyan dà duma ku kayi, si Lucas. Tuluya nu si Marcos ne zumaha nu zini su zekelà is tavang din kedì te langun he ed-ul-ulahan ku kayi. 
2TI.4.12	Midsug̵ù ku si Tikiku ziyà te inged he Ipisu. 
2TI.4.13	Sikan is kumbalè ku he intag̵ak ku ziyà te ki Karpu he ziyà te Truwas, meupiya ke ed-uwiten nu zini. Uwita nu zaan sikan is midlulun he menge libru, lavew en sikan is diyà isurat te lundis.
2TI.4.14	Utew mezaat is mid-ulaula kedì ni Alejandro, sikan is pandey te tumbag̵a. Iyan ebales kandin is Nengazen. 
2TI.4.15	Endami nu sikandin su utew mezesen is kedsumpelita zin te tuluuwen he ibpenurù ta.
2TI.4.16	Dutun te nehuna he ked-imbistiga kedì wazà minsan hentei he midtavang mebpenistig̵us kediey su mid-ewaan a zuen te langun. Id-ampù ku he mepesaylu sikandan te Megbevayà. 
2TI.4.17	Minsan pa zutun midtevangan a te Nengazen ne midlig-enan e zin ne tenged dutun nepurungan ku te edsangyew is Meupiya he Tudtulanen diyà te langun he menge etew zutun he kenà menge Hudiyu. Ne tenged dutun nelibri a ne wazà a mehimetayi. 
2TI.4.18	Ne kenà dutun dà taman su edlibriyen e pa te Nengazen te minsan hengkey he ebpekekaid kedì ne edlig-enan e zin taman te ed-uwiten e zin dutun te g̵inhedian din diyà te langit. Berakat he zelig̵a sikandin te wazà pidtemanan.
2TI.4.19	Ipengemusta a ki Priscila, ki Ekilu, wey ki Unisipuru wey is pemilya zin. 
2TI.4.20	Mibpetag̵ak si Irastu ziyà te Kurintu ne intag̵ak ku si Trupimu ziyà te Militu su nezeruwan. 
2TI.4.21	Gaanggaan ka hendini te kenè pa tipenguzan.
2TI.4.21	Ebpengemusta kenikew ensi Yubulu, si Pudinti, si Linu, si Claudia, wey is langun he menge tumutuu zini.
2TI.4.22	Berakat he zumahi kew te Nengazen. Ikeg̵ag̵ew kew zin is langun. Iyan a si Pablo.
TIT.1.1+TIT.1.2+TIT.1.3+TIT.1.4	Sikew, Tito, ebpesuratan ku sikew. Iring ka te tutuu he anak ku su is kedtuu nu te Nengazen, ne iring daan te kedì he kedtuu kandin. Berakat he ikeg̵ag̵ew ka te Megbevayà wey te Menluluwas tew he si Jesu Kristu wey veg̵ayi ke zan te melinawen he kebpekesavuk. Iyan a si Pablo is sulug̵uen te Megbevayà wey is epustul, he ke và dà egkeg̵iya, sug̵ù ni Jesu Kristu. Iyan insug̵ua zin kedì su wey ku meheg̵et is kedtuu te menge etew he pinilì te Megbevayà, ne wey ku zaan meheg̵et is kedsavut dan te tutuu he tuluuwen he iyan edtuuwan ta. Elin daan insug̵ua zin kedì is wey zan mesavut he ebpekeperateng dan te untung he wazà pidtemanan. Dengan te wazè pa limbag̵a is minsan hengkey, migkag̵i te Megbevayà he ibeg̵ey zin kenitew heini is untung ne netuenan ta he kenà egkehimu he kenè din edtumanen is egkeg̵iyen din. Ne g̵untaan iyan en timpu te kebpetueni zin kayi te untung pinaag̵i te Meupiya he Tudtulanen. Ne heini he tudtulanen, insarig kediey te Megbevayà he menluluwas tew.
TIT.1.5	Iyan integ̵aka ku kenikew ziyan te Krita is wey nu mehimasad is menge vaal he wazè ta mepasad, ne wey nu zaan mepilì diyà te kada inged is menge ebmeg̵urangen he egkeserig̵an te menge tumutuu. Emun ebpilien nu is menge ebmeg̵urangen, ul-ulaha nu is intelaan ku kenikew. 
TIT.1.6	Is ebmeg̵urangen, kinahanglan he wazà supak din, sevaha zà is esawa zin, ne kenè din selselai. Kinahanglan he menge tumutuu is menge anak din, ne kenà sikandan ed-isipen te menge etew he iyan dan dà ebpen-ahaan is kelibutanen he kelipey. Kinahanglan he metinumanen sikandan te menge idsug̵ù kandan. 
TIT.1.7	Ne g̵eina te insarig kandin te Megbevayà is kedumala te menge tumutuu, kinahanglan he wazà supak din. Kenà sikandin mebmandarmandar zà; kenà sikandin eengeren. Kinahanglan he kenà sikandin lelenguten, kenà sikandin ebpemeg̵espeg̵es ne kenà iyan dekelà diyà te g̵ehinawa zin is selapì. 
TIT.1.8	Kinahanglan he meelima sikandin te menge meg̵eliyug din ne kinahanglan daan he iyan utew zin egkesuati is kedtevangi zin te menge etew. Metau sikandin he ed-isip te hustu. Metazeng sikandin he etew wey igkesuat te Megbevayà is menge ulaula zin. Metau zaan sikandin he ed-eg̵en te menge suat te lawa zin. 
TIT.1.9	Kinahanglan he zutun te kebpenurù din, kenè din suwayi is tutuu he tuluuwen he iyan impenurù ta. Su emun iyan ibpenurù din is tutuu he tuluuwen, egkeheg̵et is kedtuu te ebpememineg kandin ne igkepesavut din he utew nengesayep is edsumpalit te penurù din.
TIT.1.10	Umba egkeg̵iyen ku heini su zuen mezakel he menge zuma niyu ziyan he edsumpalit te hustu he penurù. Iyan is menge Hudiyu he tumutuu en ki Kristu. Wazà pulus te egkeg̵iyen dan wey tarù is ibpenurù dan.
TIT.1.11	Kinahanglan he ibpeengkezan nu kandan is kebpenurù dan su ke zuen sevaha he egketazin is isip din pinaag̵i te kedtuuwi zin kayi he penurù egkesemukan is kebpekid-upakat din te menge zuma zin dutun te pemilya zin. Iyan dà ibpenurua zan dutun te kenà hustu he ibpenurù is wey zan mekepenapì. 
TIT.1.12	Duen nevantug he menenagnà he zuma zan he tigKrita he migkag̵i te, “Teruen wey utew lalung is menge etew zini te Krita. Utew zan egkeepesi is kedterebahu, iyan, utew zan egkesuati is kegkaan.” 
TIT.1.13	Ne utew venar is migkag̵i zin. Tenged dutun kinahanglan he pekezeseni nu sikandan te edawey wey mehustu is kedtuu zan 
TIT.1.14	ne wey zan meengkezi is kedtuu zan te menge tetezemen te menge Hudiyu wey te menge kelibutanen dà he sug̵ù he mibeelan te menge etew he edsumpalit te tutuu he tuluuwen.
TIT.1.15	Ke zuen etew he nelumpiyuwan te Megbevayà, wazà minsan hengkey he ibmeremerik din. Iyan, ke zuen etew he wazà melumpiyuwi te Megbevayà, wazà minsan hengkey pa he paag̵i he igkelumpiyu kandin su kenè sikandin edtuu ne nelalung utew is isip din wey g̵ehinawa zin. 
TIT.1.16	Duen menge etew he egkeg̵iyen dan he emig̵u sikandan te Megbevayà, iyan, pinaag̵i te menge ulaula zan egketuusan ta he kuntada sikandan te Megbevayà. Utew zin sikandan egkeepesi su kenè dan ebpememineg te tutuu he tuluuwen. Ne tenged dutun kenè dan dait he ibpeulaula zin te minsan hengkey he meupiya.
TIT.2.1	Ne sikew mulà, kinahanglan he kenà ebpekesuwey is ibpenurù nu zuen te tutuu he tuluuwen. 
TIT.2.2	Is menge meg̵urang en he maama, ne iyan ipenurù nu kandan is: kinahanglan he metau sikandan he ed-eg̵en te menge suat te lawa zan; kinahanglan he zait sikandan he edtehuzen tenged te menge ulaula zan he meupiya; kinahanglan he metau zan he ed-isip te hustu. Meheg̵et is kedtuu zan te Megbevayà, ebmahalen dan diyà te g̵ehinawa zan is menge zuma zan, wey meinentusen sikandan. 
TIT.2.3	Ne iring ded daan dutun is penurù nu ziyà te menge meg̵urang en he vahi. Kinahanglan he layun igkesuat te Megbevayà is menge ulaula zan. Kenà sikandan pereituk, kenà sikandan pereinum te vinu. Kinahanglan he layun dan ipenurù is meupiya he ulaula 
TIT.2.4	su wey zan ikepenurù diyà te menge menguhed he vahi is kebmahala zan te menge esawa zan wey menge anak dan, 
TIT.2.5	ne wey zan daan ikepenurù kandan is ked-isip te hustu, is kedlikayi te meremerik he ulaula, wey is kebpurungi zan te menge vaal zan. Kinahanglan he ebpemineg̵en dan is sug̵ù te esawa zan. Ne emun iring dutun is menge ulaula te menge vahi wazà minsan hentei he ebpekekag̵i he mezaat is ibpenurù ta zutun te Lalag te Megbevayà.
TIT.2.6	Ne iring din daan dutun is penurù nu ziyà te menge menguhed he maama. Kinahanglan he ipenurù nu kandan he purungi zan tengkai is menge ulaula zan. 
TIT.2.7	Sikew zaan, kinahanglan he layun meupiya is kenikew he ulaula su wey iyan ka meiringi te menge zuma nu. Ne emun ebpenurù ka, kinahanglan he hustu is tuyù nu wey sungkad te Lalag te Megbevayà is paag̵i nu te kebpenurù. 
TIT.2.8	Is minsan hengkey he ibpenurù nu, ne kinahanglan he zutun ebpuun te hustu he tuluuwen su wey kenà egkekag̵i he sayep ne zutun wazà igkesudii kenita te menge kuntada ta, kekenà, egkeeled dan.
TIT.2.9	Penurua nu is menge tumutuu he sulug̵uen he pemineg̵a zan is sug̵ù te menge egalen dan su wey ikesuat te menge egalen is menge vaal zan. Kinahanglan he kenè dan medsukul, 
TIT.2.10	ne kenè dan mebpenakew, kekenà, ipeehè dan he egkeserig̵an sikandan te egalen dan. Emun iyan haazà ulaula te menge sulug̵uen he tumutuu egkesavut te menge etew he utew tutuu is tuluuwen he ibpenurù ta mehitenged te Megbevayà he iyan menluluwas tew.
TIT.2.11	Impeg̵awag̵awa en guntaan is gag̵ew te Megbevayà su wey mehimu he melibri te silut is tivuuk he menusiyà. 
TIT.2.12	Ne pinaag̵i zutun te g̵ag̵ew egkesavut ta he kinahanglan he meengkezi ta is menge ulaula he kenà igkesuat te Megbevayà wey is kedtumana ta te menge suat te lawa ta zini te kelibutan. Kinahanglan he ed-eg̵enen ta is menge kebayà ta he mezaat. Kinahanglan daan he metazeng wey igkesuat te Megbevayà is menge ulaula ta te zini ki pa ed-ubpà te kelibutan. 
TIT.2.13	Su zuen edteg̵azan ta he andew he zutun ibpeg̵awag̵awa is lavew he Megbevayà he iyan Menluluwas tew he si Jesu Kristu he utew zekelà is gehem din. Iyan sikandin ebperetengen ta. 
TIT.2.14	Mibpehimatey sikandin he elili kenitew wey kiw zin melibri te kebpekeulaula tew te mezaat ne wey kiw zin daan mehimu he menge g̵aked din he etew he nelumpiyuwan he utew en egkengesuat he ed-ulaula te meupiya.
TIT.2.15	Ne heini is langun he migkag̵i ku, ipenurù nu ziyà te menge etew ziyan. Gemita nu is keg̵ehem nu te kebayàbayà kandan. Sembag̵i nu wey dewaya nu sikandan. Kinahanglan he kenè ka lulupig̵an te minsan hentei.
TIT.3.1	Keg̵iyi nu is menge tumutuu ziyan he kinahanglan he mebpesakup dan te velaud te gubirnu wey te menge upisyal ziyan. Medtuman dan te menge sug̵ù dan kandan ne medtavang dan ke zuen meupiya he ed-ul-ulahan te gubirnu. 
TIT.3.2	Keg̵iya nu kandan he kenè dan med-ituk te minsan hentei, kekenà, melinawen is kedepitè dan te langun, mebpekid-emig̵u zan te langun, wey kenè dan mepelevawen. 
TIT.3.3	Su sikita zaan is tumutuu, engey ki zengan wey mesinupaken ki te Megbevayà su wazè ta meturedu is tutuu he ibayà. Nengeuripen ki te menge mezaat he kebayà te lawa ta wey te menge kelipey he kenà meupiya. Neteg̵eb dengan is isip ta te kelelalung wey kesina. Nepeukan ki te menge etew ne nepeukan ta zaan sikandan. 
TIT.3.4	Ne is Megbevayà he Menluluwas tew, hein neuma is timpu te kebpaahaa zin kenita te gag̵ew zin wey ketulanged din, 
TIT.3.5	midlibri ki zin te silut. Iyan ingkelibriya zin kenita is: kenà tenged te menge metazeng he ulaula he nehimu ta, kekenà, tenged dà te hizu zin kenita. Midlibri ki zin pinaag̵i te kedlumpiyuwi kenita he iyan is kebpeuman ta kebpaanak pinaag̵i te g̵ehem te Wag̵as he Mulin-ulin he nekeveg̵ey kenita te veg̵u he untung. 
TIT.3.6	Midhimu te Megbevayà he mepurung ki meulini te Wag̵as he Mulin-ulin pinaag̵i te kebpehimatey ni Jesu Kristu he Menluluwas tew. 
TIT.3.7	Umba mid-ulaula zin heini su wey tenged te g̵ag̵ew zin kenita meisip ki zin he metazeng ne maangken ta is untung he wazà pidtemanan he iyan ebperetengen ta. 
TIT.3.8	Utew tutuu heini is impesavut ku kenikew.
TIT.3.8	Egkesuatan ku he ipurung nu ipenurù heini ziyan su utew hustu wey zekelà is pulus kayi ziyà te minsan hentei. Ne emun nesavut en heini te menge tumutuu te Megbevayà iyan dekelà diyà te g̵ehinawa zan is ked-ul-ulaha zan te meupiya. 
TIT.3.9	Iyan, likayi nu is winalì he kebpekidlewanà te menge etew. Likayi nu zaan is ked-istudyu te menge g̵ug̵ud te menge ngazan te menge kepuun te etew he iyan baal zan. Ne elin nu zaan likayi is kebpekid-eg̵et dan mehitenged te kedtumana te kesug̵uan he imbilinbilin ni Moises. Wazà pulus te langun kayi su ebpekezezaat. 
TIT.3.10	Ke zuen duma niw he edsemuken din is upakat te menge tumutuu, dewaya nu, ne emun kenà ebpemineg, umani nu zewaya. Ne emun kenè pa zutun ebpemineg engkezi nu sikandin. 
TIT.3.11	Su egketuenan nu zutun he is etew he iring kayi, nekesuwey is isip din te hustu he ulaula. Minsan pa te netuenan din he mezaat is ulaula zin, ebpeniguduwan din gihapun.
TIT.3.12	Emun ebpeveyaan ku sikew ki Ertimas ne emun kenà, si Tikiku, gaanggaan ka telavuk kediey ziyà te Nikupulis su ziyà a ed-ubpà ke egkeuma is tipenguzan. 
TIT.3.13	Himuwa nu is taman te egkehimu nu wey nu metevangi is ebugadu he si Sinas wey si Epulus ke edhipanew zan. Susiya nu sikandan su wey wazà kurang dan. 
TIT.3.14	Ipenurù nu ziyà te menge zuma nu he tumutuu ziyan he kinahanglan he iyan dekelà diyà te g̵ehinawa zan is ked-ulaula zan te meupiya wey zan metevangi is menge edlised. Kenà meupiya ke zuen tumutuu he peg̵ulen su wazà pulus dutun.
TIT.3.15	Ebpepengemusta kenikew is langun he menge zuma ku kayi. Ipengemusta key zaan te langun he menge emig̵u zey he tumutuu ziyan.
TIT.3.15	Berakat he ikeg̵ag̵ew kew te Megbevayà is langun.
PHM.1.1+PHM.1.2	Minahal he emig̵u zey wey timbang dey he si Pilimun. Siak si Pablo is nepirisu tenged te kedtuu ku ki Jesu Kristu wey si Timoteo he suled tew, ebpesuratan dey sikew, wey si Epiya he etevey tew tenged te kedtuu, wey si Erkipu he zuma tew he sundaru ni Kristu wey elin daan ebpesuratan dey is menge tumutuu he ziyan edsimba te valey nu.
PHM.1.3	Berakat he ikeg̵ag̵ew kew te Amey tew he Megbevayà wey te Nengazen tew he si Jesu Kristu wey veg̵ayi kew zan te melinawen he kebpekesavuk.
PHM.1.4	Sikew, suled, layun dekelà is kebpeselemati ku te Megbevayà tenged kenikew te kada ku ked-ampù; 
PHM.1.5	su nezineg ku is tudtul mehitenged te mezesen he kedtuu nu te Nengazen tew he si Jesus wey mehitenged te kebmahala nu ziyà te g̵ehinawa nu te langun he menge tumutuu kandin. 
PHM.1.6	Ne id-ampù ku zaan he pinaag̵i te kebpekid-upakat nu kenami tenged te kedtuu tew, med-iseg is kedsavut tew te langun he meupiya he intuvad kenitew te Megbevayà tenged te nekidsevaha kiw ki Kristu. 
PHM.1.7	Utew ku ingkelipey, Geli, is kebmahala nu te menge zuma tew he tumutuu. Ingkeheg̵et heini te kedtuu ku su pinaag̵i kenikew nengelipey is gehinawa te menge etew ziyan he g̵aked te Megbevayà.
PHM.1.8	Ne tenged kayi te langun duen idhangyù ku kenikew. Netuenan ku he tenged te keg̵ehem he imbeg̵ey kedì ni Kristu egkehimu he edsug̵ù a kenikew he himuwa nu is hustu, 
PHM.1.9	iyan, tenged te utew ka mahal zini te g̵ehinawa ku, edhangyù e zà kenikew. Siak, si Pablo, is meg̵urang wey g̵untaan pinirisu a zaan tenged te kedtuu ku ki Kristu, 
PHM.1.10	edhengyuan ku sikew he peseyluwa nu si Unisimu. Tenged te kedtuu zin ki Kristu iring sikandin te tutuu en he anak ku su pinaag̵i kedì nehimu sikandin he tumutuu zini te pirisuwan. 
PHM.1.11	Dengan wazè nu pulus ki Unisimu, iyan, guntaan edekelà utew is pulus tew kandin.
PHM.1.12	Ibpeulì ku en diyan te kenikew si Unisimu he utew ku pezem minahal. 
PHM.1.13	Neisip ku he meupiya pezem ke iyan sikandin duma ku kayi su wey mehimu sikandin he iyan tavang nu kedì te kemulu e pa nepirisu zini tenged te kedsengyawa ku te Meupiya he Tudtulanen. 
PHM.1.14	Iyan, kenè ku pa heini ebeelan te wazè nu pa itug̵ut kediey. Kenà a ebpeg̵es he ikehizu a kenikew. Su iyan meupiya is ebpuun te meliwanag he g̵ehinawa is kedhimuwa nu kayi. 
PHM.1.15	Kela ke iyan tuyù te Megbevayà te kedsuwaya ni Unisimu kenikew is: impaawà sikandin diyan te kenikew te wazà utew meug̵et su wey mehimu he meg̵aked nu en te wazà pidtemanan. 
PHM.1.16	Ne g̵untaan kenà sikandin uripen nu zà duen, kekenà, utew pa mahal kenà is uripen su suled nu en daan tenged te kedtuu zin ki Kristu. Utew sikandin mahal zini te g̵ehinawa ku ne mahal pa zaan diyan te kenikew, kenà tenged dà te uripen nu, kekenà, tenged daan te suled nu en tenged te Nengazen.
PHM.1.17	Ne emun ed-isipen a kenikew he timbang nu, ig̵alewg̵alew nu si Unisimu iring te kegelg̵elawa nu kediey. 
PHM.1.18	Ke zuen salè din diyan te kenikew wey ke zuen utang din diyà te kenikew, isipa nu he kediey. 
PHM.1.19	Ahaa nu is kedsurata ku kayi: Iyan a si Pablo ebayad. Asal netuenan nu he zekelà daan is utang nu kedì su pinaag̵i kediey nekeangken ka te untung he wazè din pidtemanan. 
PHM.1.20	Ne tenged kayi, Geli, edhengyuan ku sikew he ikehizu a kenikew su telesuled ki pinaag̵i te kedtuu ta te Nengazen. Himuwa nu heini wey a melipey su telesuled ki pinaag̵i ki Kristu.
PHM.1.21	Dekelà is kedsarig ku kayi te kebpesurati ku kenikew su netuenan ku he ebpemineg̵en a kenikew. Netuenan ku he zekelà is edhimuwen nu, kenà te idhangyù ku.
PHM.1.22	Ne zuen pa idhangyù ku he iyan is: endami a zaan te edhizeg̵aan ku ziyan, su zekelà is kedsarig ku he pinaag̵i te ked-ampù niw, idtug̵ut te Megbevayà he mekehendiyan a te keniyu.
PHM.1.23	Si Ipapras, is duma ku he pinirisu tenged te kedtuu ki Jesu Kristu, ebpengemusta keniyu. 
PHM.1.24	Ebpengemusta zaan keniyu ensi Marcos, si Eristarku, si Dimas, wey si Lucas. Menge timbang ku sikandan kayi te ebpeveelan te Megbevayà.
PHM.1.25	Berakat he ikeg̵ag̵ew kew is langun te Nengazen tew he si Jesu Kristu.
HEB.1.1	Dengan duen impesavut te Megbevayà diyà te menge g̵in-epuan tew pinaag̵i te menge etew he ebpeneuven din. Mezakel is menge paag̵i te kebpeneuva kandan ne mezakel zaan is impesavut din pinaag̵i kandan. 
HEB.1.2	Iyan, guntaan, duen impesavut te Megbevayà kenitew pinaag̵i te Anak din. Ne heini is Anak din, pinaag̵i kandin ne nelimbag te Megbevayà is minsan hengkey; ne midhimu sikandin te Megbevayà he Nengazen te minsan hengkey. 
HEB.1.3	Pinaag̵i kayi te Anak din ibpezayag is mekeg̵eg̵ehem he anlag te Megbevayà su neked-iring dan. Ke hengkey is Megbevayà ne iyan ded daan sikan is Anak din. Ne pinaag̵i te g̵ehem te kegkag̵i kayi te Anak ebeyveyaan din is minsan hengkey he linimbag. Ne hein nepasad din en is ked-ewaa zin te menge salè tew, mid-ulì diyà te langit ne mibpinuu ziyà te egkekewanan te Megbevayà su edhadì.
HEB.1.4	Impaahà kenita te Megbevayà he utew lavew is Anak din, kenà is menge velinsug̵uen din diyà te langit, ne iring din ded daan, lavew is inggerar zin te Anak din, kenà is inggerar zin kandan. 
HEB.1.5	Su zuen insurat he Lalag te Megbevayà diyà te Anak din he edhenduen te,
HEB.1.5	“Iyan ka Anak ku ne egkeg̵iyen ku kenikew
HEB.1.5	he g̵untaan ibpeehè ku
HEB.1.5	he Amey a kenikew.”
HEB.1.5	Iyan, wazà belinsug̵uen din he migkeg̵iyan din te iring dutun te minsan keenu he timpu. Ne zuen pa insurat he Lalag te Megbevayà he edhenduen te,
HEB.1.5	“Egkehimu he iyan a Amey zin
HEB.1.5	ne iyan sikandin Anak ku.”
HEB.1.5	Ne kenà iyan is belinsug̵uen egkeg̵iyen din dutun. 
HEB.1.6	Ne migkag̵i zaan is Megbevayà mehitenged te kakey he Anak din dutun te timpu te kedsug̵ua zin kandin dini te kelibutan, ke sikandin te,
HEB.1.6	“Kinahanglan he ed-ezapen sikandin te langun he menge velinsug̵uen te Megbevayà.”
HEB.1.7	Ne iyan mulà migkag̵i te Megbevayà mehitenged te menge velinsug̵uen din is:
HEB.1.7	“Menge sug̵ù ku zà sikandan,
HEB.1.7	ne egkehimu ke edhimuwen ku
HEB.1.7	sikandan he iring te keramag,
HEB.1.7	ne emun kenà, ne iring te hapuy
HEB.1.7	ke iyan egkesuatan ku.”
HEB.1.8	Ne iyan lalag din diyà te Anak din is:
HEB.1.8	“Iyan ka Megbevayà ne wazà pidtemanan te kedhadì nu.
HEB.1.8	Metazeng is kedumala nu te g̵inhedian nu.
HEB.1.9	Iyan egkesuatan nu
HEB.1.9	is metazeng he ulaula ne igkeepes nu is mezaat he ulaula.
HEB.1.9	Tenged kayi, siak is Megbevayà nu,
HEB.1.9	midhimu ku sikew he lavew te menge zuma nu ne imbeg̵ey ku kenikew
HEB.1.9	is utew zekelà he kelipey.”
HEB.1.10	Ne zuen pa insurat he Lalag te Megbevayà he edlelag̵an din is Anak din he edhenduen te,
HEB.1.10	“Sikew is Nengazen,
HEB.1.10	iyan ka nenlimbag te tanà,
HEB.1.10	ne kenikew he velad is mibaal te langit.
HEB.1.11	Ne minsan pa te egkehanew keuzemà is langit wey tanà,
HEB.1.11	kenè ka mulà egkehanew.
HEB.1.11	Iring dan te manggad he egkezeetan.
HEB.1.12	Iring te kedlumpia te kumbalà,
HEB.1.12	edlumpien nu is langit wey tanà ne ed-ilisan nu.
HEB.1.12	Iyan, sikew,
HEB.1.12	kenè ka mulà egkehalin;
HEB.1.12	is untung nu ne wazè din pidtemanan.”
HEB.1.13	Wazà belinsug̵uen te Megbevayà he migkeg̵iyan din te,
HEB.1.13	“Dini ke zè pa pinuu te egkekewanan ku
HEB.1.13	taman te kenè ku pa ibpeluhud
HEB.1.13	diyà te kenikew is menge kuntada nu.”
HEB.1.14	Iyan, is menge velinsug̵uen te Megbevayà, menge sulug̵uen dà sikandan te Megbevayà. Kenè tew egkeahà, iyan, edsug̵uen din sikandan wey kiw zan metevangi is menge etew he edtulusen keuzemà.
HEB.2.1	Ne tenged kayi, kinahanglan he edhemenan tew ebpurungi is tutuu he tuluuwen he impenurù kenitew wey tew kenà melekai su kela ke mekesuwey kiw te tutuu he ibayà. 
HEB.2.2	Su is kesug̵uan he imbeg̵ey zengan te Megbevayà pinaag̵i te menge velinsug̵uen din, netuenan tew he is minsan hentei he nekesupak kayi, midsilutan te Megbevayà sumalà is supak din. 
HEB.2.3	Ne iring din ded daan, sikitew is menusiyà, kenè kiw zaan ebpekelikey te silut te Megbevayà emun ebey-anan tew, ne kenè tew edtumanen is impenurù kenitew mehitenged te mekeg̵eg̵ehem he kedlibriya zin kenitew te silut. Is nehuna he nekepenudtul kayi, ne iyan en is Nengazen tew he si Jesus. Ne is menge etew he nemekezineg kandin, edtistig̵usan dan dini te kenitew he tutuu heini. 
HEB.2.4	Ne is Megbevayà, midtistig̵usan din daan haazà is impenurù dan su mibeg̵ayan din sikandan te g̵ehem wey zan ikepaahà is menge singyal, wey menge egkein-inuwan he kenà ed-iring-iring. Ne zuen daan menge ketau he imbeg̵ey zin diyà te menge tumutuu pinaag̵i te ked-ulini kandan te Wag̵as he Mulin-ulin sumalà is egkesuatan din he ebeg̵ayan.
HEB.2.5	Ne ibpesavut ku keniyu is kelibutan keuzemà he id-ilis te Megbevayà kayi te kelibutan tew g̵untaan. Ne wazà pilia te Megbevayà is menge velinsug̵uen din he ebayàbayà dutun keuzemà he kelibutan, 
HEB.2.6	kekenà, iyan mibpilì din is menge etew. Su zuen insurat he lalag he egkeehè ta kayi te menge surat dengan he edhenduen te,
HEB.2.6	“Sikew, Megbevayà,
HEB.2.6	maan is kenè nu egkelipatan is menusiyà?
HEB.2.6	Etew zà duen, ne maan is ebpurungan nu?
HEB.2.7	Midhimu nu he lavew kandin is menge velinsug̵uen nu,
HEB.2.7	iyan, taman te mevavè dà he timpu
HEB.2.7	su migkag̵i nu he zuen timpu keuzemà he kinahanglan
HEB.2.7	he edtulusen wey edtehuzen is menusiyà.
HEB.2.8	Ne migkag̵i nu zaan he kinahanglan
HEB.2.8	he keuzemà edhimuwen nu he mekevayàbayà sikandin te minsan hengkey.”
HEB.2.8	Iyan haazà insurat dengan. Ne g̵eina te migkag̵i zutun he edhimuwen te Megbevayà is menusiyà he ebayàbayà te minsan hengkey, egkesavut ta zutun he zuen timpu keuzemà he wazà minsan hengkey he linimbag he kenà egkeveyveyaan te menusiyà. Ne g̵untaan netuenan ta he kenè pa ebpekevayàbayà is menusiyà te iring dutun. 
HEB.2.9	Ne minsan pa zutun, mibpeetew si Jesus ne pinaag̵i kayi midhimu he lavew kandin is menge velinsug̵uen taman te mevavè dà he timpu su wey tenged te zekelà he g̵ag̵ew te Megbevayà, mebpehimatey sikandin he elili te tivuuk he menusiyà. Ne tenged kayi te kebpehimatey zin, ne nehimu en sikandin guntaan he utew telehuzen wey utew belentug̵en ne imbeg̵ey kandin te Megbevayà is kebayàbayà te minsan hengkey. 
HEB.2.10	Is Megbevayà he nenlimbag te langun su wey mehimu is langun he igkezelig̵i kandin, ne utew hustu is kedtug̵uta zin he mekeantus si Jesus te merasey su pinaag̵i kayi impeehè din he wazà igkesawey ziyà te ki Jesus, ne egkehimu he mezakel kiw is edhimuwen din he menge anak te Megbevayà su wey kiw metulus iring te kedtulusa kandin. Nehimu si Jesus he ibayà wey kiw melibri te silut.
HEB.2.11	Si Jesus, mibpalis din en is menge salè tew. Ne g̵untaan sikitew is nepelisan te salà wey sikandin is mibpalis te salà, sebsevaha zà is Amey tew he iyan is Megbevayà. Ne tenged kayi kenè kiw igkeeled ni Jesus, kekenà, egngezanan kiw zin te menge hazi zin. 
HEB.2.12	Su zuen insurat he lalag din he edhenduen te,
HEB.2.12	“Sikew is Megbevayà, edtudtulan ku is menge hazi ku mehitenged kenikew.
HEB.2.12	Egkentahan ku is kedalig ku kenikew ziyà te etuvangan te langun he ed-azap kenikew.”
HEB.2.13	Ne g̵eina te menusiyà daan sikandin migkag̵i sikandin te,
HEB.2.13	“Edserig̵an ku is Megbevayà.”
HEB.2.13	Ne ke sikandin daan te,
HEB.2.13	“Heini e zed he edumahan te menge zuma ku he menge anak te Megbevayà he insarig din kedì.”
HEB.2.14	Ne sikitew is menge anak te Megbevayà, menge etew kiw zà duen he zuen din kemetayen. Ne tenged kayi mibpeetew zaan si Jesus wey mehimu sikandin he iring tew. Umba mid-ulaula zin heini su wey mehimu he ebpehimatey sikandin ne wey pinaag̵i te kebpatey zin mezaag din si Setanas he iyan mibayàbayà te kemetayen, 
HEB.2.15	ne wey pinaag̵i kayi metevangi kiw zin ne libriya kiw zin te kemetayen. Su zengan te wazè kiw pa libriya, kenà egkeawà dini te kenitew is kegkehandek te kemetayen ne iring te menge uripen kiw zutun te kegkehandek. 
HEB.2.16	Ne kenà iyan is menge velinsug̵uen din midtevangan din, kekenà, iyan kiw zin midtevangan is menge kevuwazan ni Abraham. 
HEB.2.17	Umba kinahanglan he ebpeetew sikandin su wey mehimu sikandin he iring kenitew te menge suled din te minsan hengkey he paag̵i. Ne mid-ulaula zin heini su wey mehimu sikandin diyà te etuvangan te Megbevayà he iring te lavew he memumuhat tew he utew hihizuwen wey metinumanen su wey zin mepalis is menge salè tew. 
HEB.2.18	Ne egkehimu en he egketevangan din is ebpenulayen ni Setanas su neseg̵azan din en is kemereg̵enan tenged te kebpenulaya kandin.
HEB.3.1	Ne tenged kayi, menge suled ku te kedtuu, mid-umbita kew zaan te Megbevayà wey kew mekeubpà keuzemà diyà te langit. Purungi niw isipa si Jesus. Iyan sikandin kes midsug̵ù te Megbevayà dini te kelibutan wey sikandin mehimu he lavew he memumuhat he edtavang kenitew kayi te kebpesakup tew te Megbevayà.
HEB.3.2	Su si Jesus, ne mibpurung medtuman te langun he ebpeveelan kandin te Megbevayà, iring te si Moises, nepurungan din daan te edtuman is langun he mibpeveelan kandin dutun te kebeyveyai zin te valey te Megbevayà, 
HEB.3.3	Iyan, si Jesus, ed-isipen sikandin te Megbevayà he utew pa lavew kenà si Moises, iring te lavew is ebevaley kenà te valey. 
HEB.3.4	Netuenan ta he ke zuen baley ne zuen daan mibaal zutun te valey, ne is mibaal te minsan hengkey ne iyan is Megbevayà. 
HEB.3.5	Ne si Moises, sulug̵uen sikandin he metinumanen is kebayàbayè din te valey te Megbevayà ne nehimu is menge vaal zin he alung te ibpaahà te Megbevayà te egkeug̵et pa zutun he timpu egketuman. 
HEB.3.6	Ne si Jesus mulà, Anak sikandin te Megbevayà he metinumanen is kebayàbayè din te valey. Ne iyan kiw valey zin emun edhemenan tew is kedsundan tew kandin wey is melipayen he kedteg̵azi tew te langun he impenaad kenitew ni Kristu.
HEB.3.7	Su zuen insurat he lalag te Wag̵as he Mulin-ulin he edhenduen te,
HEB.3.7	“Guntaan emun egkezineg niw is lalag keniyu te Megbevayà,
HEB.3.8	kinahanglan he kenà mezesen is gehinawa niw
HEB.3.8	iring te g̵ehinawa niw zengan
HEB.3.8	hein midsukulan niw is Megbevayà dutun te timpu he migezaman niw is ked-antus din keniyu
HEB.3.8	zutun te tanà he wazà meubpai te etew.”
HEB.3.9	Su migkag̵i is Megbevayà te,
HEB.3.9	“Minsan pa te seled te kepatan he tuig nengeehè dan is menge egkein-inuwan he mibeelan ku,
HEB.3.9	ne migezaman dan pa ke hendei taman is kebpelevaya ku te menge mezaat he ulaula zan.
HEB.3.10	Umba, utew a zutun
HEB.3.10	nepauk kandan, ne ke siak te,
HEB.3.10	‘Layun egkesayep is ed-isipen dan ne kenè dan egkesuat he edtuman te menge sug̵ù ku.’
HEB.3.11	Ne utew a nepauk ne migkag̵i ku he utew tutuu he kenè dan en ebpekeseled
HEB.3.11	dutun te integ̵ana ku he inged wey zan mekehimeley zuma kediey.”
HEB.3.12	Umba, menge suled, susiya niw is gehinawa niw. Kinahanglan he wazà minsan sevaha keniyu he mezaat is ed-isipen din nè wazè din kedtuu, su pinaag̵i kayi egkeengkezan din is wazè din kemetayen he Megbevayà. 
HEB.3.13	Ne g̵untaan te kemulu pa egkehimu he egkekuwa is keluwasan he imbeg̵ey kenitew te Megbevayà, kinahanglan he ebpesemsembag̵è kiw su wey kiw kenà melimbungi pinaag̵i te salà he iyan is kenà kedtuu ne wey kenà mebmezesen is gehinawa tew. 
HEB.3.14	Su sikitew, emun edhemenan tew is daan he kedsarig tew ki Kristu, duen tew pudu upakat kandin.
HEB.3.15	Su iring te Lalag te Megbevayà he insurat ku en he edhenduen te,
HEB.3.15	“Guntaan, emun egkezineg niw is lalag keniyu te Megbevayà,
HEB.3.15	kinahanglan he kenà mezesen is gehinawa niw iring te g̵ehinawa niw zengan hein midsukulan niw is Megbevayà.”
HEB.3.16	Ne hentei heini is menge etew he minsan nezineg dan is Lalag te Megbevayà midsukulan dan gihapun sikandin? Iyan sikandan sikan is menge etew he kevuwazan ni Israyil he mid-uwit ni Moises puun diyà te tanà he Ihiptu. 
HEB.3.17	Ne hentei is menge etew he nepeukan dengan te Megbevayà seled te kepatan he tuig? Iyan ded heini is menge zuma te kevuwazan ni Israyil he mibaal te salà diyà te Megbevayà ne tenged kayi midsilutan din sikandan ne minatey sikandan dutun te tanà he wazà meubpai te etew. 
HEB.3.18	Iyan ded sikandan kes menge etew he mehitenged kandan migkag̵i is Megbevayà te, “Kenè dan ebpekeseled dutun te midteg̵ana ku he inged wey zan mekehimeley zuma kediey.” Umba migkag̵i zin heini su wazè dan mebpemineg te lalag din. 
HEB.3.19	Ne netuenan tew he wazè dan mekeseled dutun su wazè dan tuuwi is Lalag te Megbevayà.
HEB.4.1	Ne minsan pa zutun, wazà iawà te Megbevayà is daan he penaad din he zuen menge etew he ebpekeseled dutun te inged din wey zan mekehimeley zuma kandin. Ne tenged kayi kinahanglan he ebpekeandam kiw su wey wazà minsan sevaha kenitew he kenà edtug̵utan te Megbevayà he mekeseled dutun. 
HEB.4.2	Su sikitew, nezineg tew zaan is kebpenudtula te Meupiya he Tudtulanen iring te menge g̵in-epuan tew zengan. Iyan, minsan te nezineg dan is impesavut kandan te Megbevayà, wazà pulus kayi ziyà te kandan su zutun te kegkezineg̵a zan kayi, wazè dan tuuwi. 
HEB.4.3	Ne sikitew mulà is nemeketuu, idtug̵ut kenitew is kedseled dutun wey kiw mekehimeley zuma te Megbevayà. Iyan, wazà itug̵ut te kenà edtuu su zuen insurat he Lalag te Megbevayà he edhenduen te,
HEB.4.3	“Ne utew a nepauk ne migkag̵i ku he utew tutuu he kenè dan en ebpekeseled dutun te integ̵ana ku he inged wey zan mekehimeley zuma kediey!”
HEB.4.3	Wazà iyan ikeg̵iya zin kayi is wazè pa meteg̵ana haazà is kedhimeley su zaan en he nepasad din en heini puun pa te kedlimbag̵a zin te minsan hengkey. 
HEB.4.4	Su zuen insurat he lalag mehitenged te ikepitu he andew he edhenduen te, “Midhimeley is Megbevayà dutun te ikepitu he andew su netapus din en is langun he ebeelan din.” 
HEB.4.5	Ne migkag̵i en maan is Megbevayà mehitenged kayi te kedhimeley te, “Kenè dan en ebpekeseled wey zan mekehimeley zuma kediey.” 
HEB.4.6	Tenged kayi, netuenan ta he haazà is menge etew zengan he nehuna he nemekezineg te Meupiya he Tudtulanen mehitenged kayi te kedhimeley, wazà sikandan mehimuwa te Megbevayà he mekeseled dan wey zan mekehimeley tenged te wazè dan kebpemineg. Iyan, netuenan tew zaan he zuen menge zuma pa he ebmehimuwen mulà te Megbevayà he mekeseled sikandan wey zan mekehimeley zuma kandin. 
HEB.4.7	Umba egketuenan ta heini su zuen pa andew he midtelaan te Megbevayà he zutun ebpekeseled is menge etew zutun te kedhimeley he midteg̵ana zin. Su neug̵et pa zutun te timpu te menge tipehuna he etew he wazà medtuu, impinted te Megbevayà is lalag din diyà te ki Hadì David. Ne ke si David te,
HEB.4.7	“Guntaan, emun egkezineg niw is lalag keniyu te Megbevayà,
HEB.4.7	kinahanglan he kenà mezesen is gehinawa niw.”
HEB.4.8	Haazà is menge tipehuna he etew, angin ke mid-uwit sikandan ni Josue ne impeseled din sikandan dengan dutun te hustu en he kedhimeley he midteg̵ana te Megbevayà su kenè en kinahanglan he ibpesavut pa maan te Megbevayà is duma pa he andew he zutun ibpeseled pa maan is menge etew. 
HEB.4.9	Ne tenged kayi, sikitew is menge sakup te Megbevayà guntaan, nesavut tew en he egkehimu kiw he ebpekeseled wey kiw mekehimeley zuma te Megbevayà iring te midhimeley is Megbevayà dutun te ikepitu he andew. 
HEB.4.10	Ne is minsan hentei he ibpehimeley te Megbevayà, ed-engkezan din en is kandin he vaal iring te midhimeley is Megbevayà dutun te kegkepesaza zin te vaal zin te kedlimbag. 
HEB.4.11	Umba, sikitew zaan, ebeelan tew is taman te egkehimu tew wey kiw zaan mekeseled dutun te edhimelayan he midteg̵ana te Megbevayà. Kenè tew ed-iringan haazà is menge etew zengan he wazà mebpemineg te Lalag te Megbevayà su wey wazà minsan sevaha kenitew he kenà ebmehimuwen he mekeseled dutun te edhimelayan.
HEB.4.12	Uuyag is Lalag te Megbevayà ne zekelà is gehem din. Iring te sundang he zezuwa is gerangan din he utew meg̵arang, iyan, meg̵arang pa is Lalag te Megbevayà kenà haazà is sundang su edlembasan din minsan is isip ta, gehinawa ta, wey tuyù ta ne igkepetuenan din kenita ke hengkey is ked-isipa kenita te Megbevayà. 
HEB.4.13	Is Megbevayà, kenà sikandin egkeelesan te minsan hengkey. Egkeehè din layun is minsan hengkey he ed-ul-ulahan ta. Ne ke minsan hengkey is ed-ul-ulahan ta, iyan sikandin edsusi.
HEB.4.14	Ne tenged kayi, menge suled, edhemenan tew is kedtuu he impenurù kenitew. Su zuen utew lavew he memumuhat he iyan datù tew he nekid-etuvang en te Megbevayà. Iyan heini si Jesus he Anak te Megbevayà. 
HEB.4.15	Ne heini si Jesus is lavew he memumuhat tew, nesavut din is keg̵uyè tew tenged te kememenusiyai tew su neseg̵azan din he mibpenulayan sikandin dengan ni Setanas te minsan hengkey he paag̵i iring te ebpenulayan kiw zaan, iyan, wazà mulà sikandin mepenulayi. 
HEB.4.16	Ne tenged kandin, wazà igkelenew te isip tew te ked-uvey zutun te etuvangan te mekeg̵eg̵ehem he Megbevayà pinaag̵i te ked-ampù su utew velig̵eg̵awen is Megbevayà. Ingkehizu kiw zin ne edtevangan kiw zin dutun te timpu te menge kemereg̵enan.
HEB.5.1	Su ke zuen etew he ebpilien he lavew he memumuhat, idsarig kandin is ked-etuvang te Megbevayà ne iyan sikandin datù te menge etew. Ne idsarig daan kandin is menge ibeg̵ey ziyà te Megbevayà wey is kebpemuhat wey mepelisi is menge etew te menge mezaat he ulaula. 
HEB.5.2	Ne tenged te etew zà duen sikandin he layun egkesayep, egkehimu he mepelevayen sikandin te menge zuma zin he etew he egkengesayep daan tenged te kenè dan ebpekesavut. 
HEB.5.3	Ne tenged te zuen daan kandin he menge sayep, kinahanglan he zuen ibpemuhat din tenged te kandin he menge mezaat he ulaula iring te zuen daan ibpemuhat din tenged te menge mezaat he ulaula te menge zuma zin he etew. 
HEB.5.4	Utew telehuzen is lavew he memumuhat, iyan, wazà minsan hentei he ebpekehimu he ebpilì te keugelingen din wey mehimu sikandin he lavew he memumuhat su iyan ebpilì kandin is Megbevayà iring te mibpilì din dengan si Arun.
HEB.5.5	Ne iring din ded daan wazà iyan si Kristu mebpilì te keugelingen din wey mehimu sikandin he mekeg̵eg̵ehem he lavew he memumuhat tew, kekenà, iyan is Megbevayà su migkag̵i kandin is Megbevayà te,
HEB.5.5	“Iyan ka Anak ku.
HEB.5.5	Ne egkeg̵iyen ku he g̵untaan ibpeehè ku
HEB.5.5	he Amey a kenikew.”
HEB.5.6	Ne zuen pa insurat he lalag din he edhenduen te,
HEB.5.6	“Iring ka ki Milkisidik he memumuhat dengan,
HEB.5.6	su wazà pidtemanan te kegkememumuhat nu.”
HEB.5.7	Ne hein kemulu pa si Jesus dini te kelibutan, ne mibpenig̵is is luhè din ne nekelelendag sikandin tenged te utew meheg̵et is kebuyù din wey ked-ampù din diyà te Megbevayà he iyan ebpekelibri kandin te kemetayen. Ne tenged te zekelà is kedtahud din wey kedtumana zin te menge sug̵ù te Megbevayà, midineg is ked-ampù din te Megbevayà. 
HEB.5.8	Su minsan pa te Anak sikandin te Megbevayà, ingkepenurù gihapun kandin is kebpeketuman te sug̵ù te Megbevayà pinaag̵i te menge kemereg̵enan he nengeeg̵iyan din. 
HEB.5.9	Ne hein nepasad din en is langun he impetuman kandin te Megbevayà, nehimu sikandin he Menluluwas te langun he ebpemineg kandin su wey meveg̵ayi sikandan te untung he wazè din pidtemanan. 
HEB.5.10	Ne zutun, is Megbevayà, midlilaan din sikandin he lavew he memumuhat iring te memumuhat dengan he si Milkisidik.
HEB.5.11	Dekelè pa is ibpesavut ku pezem keniyu mehitenged te kegkememumuhat ni Milkisidik wey ni Jesus, iyan, mereg̵en he edseysayen su kenè niw en egkesavut. Henduen be te kenè en ed-uteng diyà te isip niw. 
HEB.5.12	Neug̵et en is kebpeketuu niw ki Jesus, ne engayan kew en pezem he menge menunudlù, iyan, kenà egkehimu su kinahanglan he ebpekepepenurù kew pa ebpekepeuman wey niw mesavut is menge melemu zà he tuluuwen he ebpuun te Lalag te Megbevayà. Henduen te kemulu kew pa edsusu su kenè niw pa egkelutang te egkaan is mezesen he egkeenen, 
HEB.5.13	Emun deisek ki pa he vatà ne iyan dà egkezawat ta is gatas, he ke và dà egkeg̵iya, kenè te pa egketuenan is penurù mehitenged te metazeng he ulaula. 
HEB.5.14	Ne emun meg̵urang ki en ne egkesepè te en is mehunit he egkeenen, 
HEB.6.1	Ne tenged dutun, menge suled, netengkaan en is ked-istudyuwi tew zuen te menge nehuna he melemu he tuluuwen he impenurù kenitew mehitenged ki Kristu. Kinahanglan he edlaus kiw en dutun te ked-istudyu te menge penurù he zait te menge etew he mezesen en is kedtuu zan. Kenè tew ed-ul-ulitan te ed-istudyu is menge nehuna he impenurù kenitew iring te ked-engkezi te kedsarig te menge ulaula he wazà pulus, wey is kedtuu te Megbevayà. 
HEB.6.2	Kenè tew ed-ul-ulitan is ked-istudyu te kebpemewtismu, wey is kedewata te Wag̵as he Mulin-ulin, is kegkevenhawa kenita keuzemà, wey is kedsusiya te Megbevayà keuzemà te tivuuk he menusiyà, 
HEB.6.3	kekenà, emun idtug̵ut te Megbevayà, edlaus kiw en te ked-istudyu te menge penurù he zait te menge etew he mezesen en is kedtuu zan.
HEB.6.4+HEB.6.5+HEB.6.6	Su penenglitan duen menge etew he neteyawan te Megbevayà is isip dan. Nesavut dan en ke hengkey is ibeg̵ey kenitew ziyà te langit, ne nekeambit dan en te g̵ehem te Wag̵as he Mulin-ulin, ne netuenan dan en is meupiya he impesavut te Megbevayà, ne neehè dan daan is egkehimu te g̵ehem he ibpaahà te Megbevayà keuzemà te ketepusan he timpu. Ne emun ed-iniyug̵an dan heini kenè en egkehimu he ibpelikù dan ibpeuman wey zan meiniyug̵i is mezaat he menge ulaula zan. Henduen be te in-uman dan iransang diyà te krus is Anak te Megbevayà ne edhimuwen dan he sumpelita sikandin te menge etew.
HEB.6.7	Su sikitew is menusiyà, ne iring kiw te tanà. Ne is tanà he layun ed-uzani ne memelambeg is menge pinemula zuen, ne zekelà is pulus kayi ziyà te teg̵itanà. Ne is etew he iring dutun te tanà, edtuvazan sikandin te Megbevayà. 
HEB.6.8	Iyan, ke zuen tanà he iyan dà ebpeketuvù duen is menge zug̵iyen he sagbet wey menge hilemunen, ne wazè din pulus, ne ed-engkezan, ne ebinsulan te teg̵itanà. Ne iring din ded daan is etew he iring kayi te tanà su edsilutan te Megbevayà.
HEB.6.9	Na, menge minahal ku he menge suled, minsan pa te iring kayi is menge lalag ku keniyu, netuenan ku he meupiya pa mulà is egkezungguan niw su netuenan ku he zekelà is pulus te kedlibriya keniyu te Megbevayà. 
HEB.6.10	Su kenà egkehimu he kenà metazeng is kedsusiya keniyu te Megbevayà; su kenà egkehimu he egkelipatan din is langun he meupiya he mid-ulaula niw tenged te mahal sikandin diyà te g̵ehinawa niw su midtevangan niw is menge zuma tew he tumutuu ne minsan guntaan wazè niw engkezi is kedtevangi niw kandan. 
HEB.6.11	Ne is kada sevaha keniyu, egkesuatan dey he kenè niw zaan engkezi is kedhag̵ù niw taman te kedlikù ni Jesus dutun te ketepusan he timpu keuzemà su wey zutun metuman diyan te keniyu is langun he meupiya he ebpeebuten tew. 
HEB.6.12	Kinahanglan he kenè kew mebpetetapul, kekenà, iringi niw is menge etew he meinentusen he edtuu te Megbevayà su tenged kayi egkezawat dan is impenaad te Megbevayà.
HEB.6.13	Isipa niw si Abraham. Dutun te kebpenaazi kandin te Megbevayà, is Megbevayà, ne wazà duma he ngazan he neg̵amit din te kedlig-eni zin te penaad din, kekenà, migamit din is kandin he keugelingen he ngazan su wazà lavew kandin. 
HEB.6.14	Ne pinaag̵i te kandin he ngazan migkag̵i sikandin diyà te ki Abraham te, “Kenè en ebperis he edtuvazan ku sikew te meupiya ne ebmezakel utew is menge kevuwazan nu.” 
HEB.6.15	Ne si Abraham, utew sikandin meinentusen he edsarig te Megbevayà taman te netuman te Megbevayà is penaad din kandin. 
HEB.6.16	Ne emun duen penaad te etew zà duen, iyan idlig-en din te penaad din is: duen lavew kandin he ibpepirma zin zutun te penaad din. Ne emun iyan heini ed-ul-ulahan din dutun te husayen, ebpeketuu te lalag din is ebpemineg dutun te penaad din. 
HEB.6.17	Ne egkesuatan dengan te Megbevayà he mesavut te menge etew he mibpenaazan din he kenà duwazuwa he edtumanen din is penaad din kandan, ne tenged kayi midlig-enan din is penaad din. 
HEB.6.18	Ne zuen dezuwa he ulaula te Megbevayà he kenà egkehalin te minsan hentei. Is sevaha, ne iyan is penaad din, ne is sevaha, ne iyan is kedlig-eni zin te penaad din. Ne pinaag̵i kayi te zezuwa egkesavut ta he kenà egkehimu he kenè din edtumanen is penaad din. Ne tenged kayi, sikitew is nemekeaput diyà te kandin, utew meheg̵et is kedsarig tew kandin ne tenged kayi edhemenan tew is kebpeebuta tew te langun he meupiya he impenaad din kenitew. 
HEB.6.19+HEB.6.20	Ne utew mezesen wey nelig-enan heini is kebpeebuta tew he edtumanen te Megbevayà is penaad din su iyan edserig̵an tew is Megbevayà. Ne si Jesus, ne nehimu en sikandin he zatù tew ne ziyè en sikandin te etuvangan te Megbevayà. Ne nehimu en si Jesus he lavew he memumuhat tew he wazè din pidtemanan he iring te memumuhat dengan he si Milkisidik.
HEB.7.1	Su heini si Milkisidik, ne hadì sikandin dengan te inged he Selim, wey memumuhat sikandin he ed-azap te lavew he Megbevayà. Ne zuen timpu zutun he si Abraham, mibpekidtebek te menge hadì he kuntada zin ne mibpenhimetayan din. Ne zutun te ked-ulì ni Abraham, midsinug̵ung sikandin ni Milkisidik, ne migkag̵i ni Milkisidik pinaag̵i te kebpenuvadtuvad he edtuvazan si Abraham te Megbevayà te meupiya he tuvad. 
HEB.7.2	Ne si Abraham, imbeg̵ey zin diyà te ki Milkisidik is ikesepulù he vahin te langun he nengetavan din. Ne heini is ngazan he Milkisidik, dezuwa is kehulug̵an din. Is egkehuna ne “hadì he ebpekeveg̵ey te ketazeng.” Ne tenged te hadì sikandin te inged he Selim, he ke và dà egkeg̵iya, kelinew, elin daan kehulug̵an din is “hadì he ebpekeveg̵ey te kelinew.” 
HEB.7.3	Ne kenà duen dà taman su wazà gug̵ud ke hentei is amey zin wey iney zin wey menge kepuun din, ne wazà daan gug̵uza is kegkeetew zin wey is keag̵i te kemetayen din. Umba heini si Milkisidik, ebpekeiring sikandin te Anak te Megbevayà su iring te wazè din puunà, ne wazè din ketepusan, ne wazà pidtemanan te kegkememumuhat din.
HEB.7.4	Isipa niw he utew lavew si Milkisidik su is kepuun tew he si Abraham, imbeg̵ey zin kandin is ikesepulù he vahin te netavan din dutun te kebpekezaag din te menge hadì. 
HEB.7.5	Ne is menge memumuhat te menge Hudiyu he menge kevuwazan ni Levi, ne menge kevuwazan daan sikandan ni Abraham. Ne insug̵ù kandan te kesug̵uan he imbilinbilin ni Moises he kuwaa zan is ikesepulù he vahin te langun he ketig̵eyunan te menge zuma zan he Hudiyu minsan pa te menge kevuwazan daan heini ni Abraham. 
HEB.7.6	Iyan, si Milkisidik, kenà mulà sikandin kevuwazan ni Levi ne minsan pa zutun midawat din is ikesepulù he imbeg̵ey kandin ni Abraham ne zutun, si Abraham, is mibpenaazan te Megbevayà, mibpenubtuvazan ni Milkisidik. 
HEB.7.7	Ne netuenan te minsan hentei he is etew he ebpenubtuvazan din is sengeeetew en, ne lavew sikandin kenà haazà is etew he ebpenubtuvazan din. 
HEB.7.8	Ne is menge memumuhat he kevuwazan ni Levi, ne edewaten dan is ikesepulù ne ebpatey zan gihapun, iyan, si Milkisidik he mibeg̵ayan dengan ni Abraham te ikesepulù, sumalà is kedsevuta ta zutun te Lalag te Megbevayà, iring te kemulu pa sikandin uuyag. 
HEB.7.9	Ne si Levi, iyan kepuun te langun he menge memumuhat te menge Hudiyu, ne egkesavut ta zaan he zutun te kebeg̵aya ni Abraham te ikesepulù diyà te ki Milkisidik, nekeveg̵ey zaan si Levi ziyà te ki Milkisidik. 
HEB.7.10	Su zutun te kebpeked-uma ni Abraham wey si Milkisidik wazè pa zutun ianak si Levi, kekenà, diyè pa sikandin te lawa ni Abraham he apù din.
HEB.7.11	Ne netuenan ta he zutun te kebeg̵aya te Megbevayà te kesug̵uan diyà te menge Hudiyu, midtendek din is menge memumuhat he iyan is menge kevuwazan ni Levi he iyan ed-uwit te kesug̵uan. Ne emun egkehimu he ebmetazeng is menusiyà pinaag̵i te kandan he menge vaal, wazè en kinahanglan he zuen pa maan memumuhat he iring ki Milkisidik. Iyan, duen en mibpilì te Megbevayà he selakew en he memumuhat. Ne heini, ne kenà iring ki Arun he kevuwazan ni Levi, kekenà, iring sikandin ki Milkisidik. 
HEB.7.12	Ne emun ed-ilisan is menge memumuhat, kinahanglan he ed-ilisan daan is kesug̵uan he mibenteyanan dan. 
HEB.7.13+HEB.7.14	Ne is Nengazen tew he si Jesus he iyan memumuhat he nekeilis te zaan he menge memumuhat, kenà sikandin kevuwazan ni Levi su kevuwazan ni Huda. Ne te langun he menge kevuwazan ni Huda, iyan dà sikandin nehimu he memumuhat. Ne wazà ipesavut ni Moises dengan he zuen kevuwazan ni Huda he egkehimu he memumuhat.
HEB.7.15	Ne keladu en utew he emun mid-ilisan en is menge memumuhat he kevuwazan ni Levi ne mid-ilisan daan is kesug̵uan su zuen selakew en he memumuhat he iring ki Milkisidik. 
HEB.7.16	Ne wazà heini is beg̵u himuwa he kelibutanen he memumuhat pinaag̵i te menge kelibutanen he kesug̵uan, kekenà, midhimu sikandin he memumuhat tenged te mekeg̵eg̵ehem sikandin su wazè din kemetayen. 
HEB.7.17	Su zuen insurat he Lalag te Megbevayà he zutun migkeg̵iyan sikandin te Megbevayà te, “Memumuhat ka he wazà pidtemanan te kegkememumuhat nu iring te kegkememumuhat ni Milkisidik.” 
HEB.7.18	Ibpesavut kenitew kayi he is daan he kesug̵uan, in-awè en te Megbevayà su wazè din pulus ne kenà ebpeketavang kenitew te menusiyà, 
HEB.7.19	su kenà egkehimu he ed-isipen kiw he metazeng pinaag̵i te kedtumana kayi. Ne tenged kayi, imbeg̵ey en kenitew te Megbevayà is meupiya pa he egkeserig̵an he paag̵i. Ne pinaag̵i kayi, egkehimu he pinaag̵i te ked-azap tew ebpekeetuvang kiw en te Megbevayà.
HEB.7.20	Ne kenà duen dà taman su utew zeyzey heini is beg̵u he paag̵i su zutun te kedhimuwa te Megbevayà ki Jesus he memumuhat, mibpenaazan sikandin te Megbevayà. Iyan, hein nehimu zengan he memumuhat is menge kevuwazan ni Levi, wazà sikandan penaazi te Megbevayà. 
HEB.7.21	Iyan, si Jesus mulà, mibpenaazan te Megbevayà su zuen insurat he Lalag te Megbevayà he edhenduen te,
HEB.7.21	“Siak is Megbevayà,
HEB.7.21	impenaad ku
HEB.7.21	he egkehimu ka he memumuhat ne wazà pidtemanan te kegkememumuhat nu,
HEB.7.21	ne kenè en heini ebperis.”
HEB.7.22	Ne tenged kayi te penaad te Megbevayà, pinaag̵i ki Jesus egkesiguru tew he utew pa meupiya heini is beg̵u he paag̵i he midtukud te Megbevayà te kedlibriya zin kenitew kenà is daan.
HEB.7.23	Ne kenà duen dà taman su haazà is menge memumuhat dengan he menge kevuwazan ni Levi, kinahanglan he utew zan mezakel su emun ebpatey is duma kandan, kinahanglan he ed-ilisan dutun te zuma. 
HEB.7.24	Iyan, si Jesus, wazà pidtemanan mulà te kandin he untung ne kenà sikandin egkeilisan he memumuhat. 
HEB.7.25	Ne tenged kayi, egkehimu te minsan keenu he timpu he edlibriyen din te silut is minsan hentei he menge etew emun pinaag̵i kandin ed-aput sikandan diyà te Megbevayà su wazà pidtemanan te untung din, ne layun din egkehimu te edtavang sikandan diyà te etuvangan te Megbevayà.
HEB.7.26	Iyan si Jesus lavew he memumuhat he egkinehenglanen tew su wazà igkesewayi te menge ulaula zin, wazè din salà, ne wazè din sayep. Ne kenà sikandin iring te menge mekesesalà he menusiyà, ne midhimu sikandin te Megbevayà he lavew te minsan hentei ziyà te langit. 
HEB.7.27	Kenà sikandin iring te menge zaan he lavew he memumuhat su wazà kinahanglan he ebpemuhat sikandin andew-andew iring kandan. Su andew-andew ebpemuhat dan. Edhuna zan ebpemuhat tenged te kandan he keugelingen he salà, ne human dan ebpemuhat tenged te menge salà te menge etew. Iyan, si Jesus mulà, kesevaha zà is kandin he kebpemuhat ne wazè din en umani. Midhimu zin heini zutun te kebpehimatey zin diyà te krus. 
HEB.7.28	Haazà is nengehimu he menge lavew he memumuhat pinaag̵i te kesug̵uan he imbilinbilin ni Moises, ne layun duen igkesewayi kandan. Iyan, neug̵et pa zutun nehimu is Anak te Megbevayà he memumuhat tenged te kebpilia kandin te Megbevayà wey tenged te penaad te Megbevayà he nekeilis te zaan he kesug̵uan. Ne heini si Jesus he Anak te Megbevayà he wazà igkesewayi kandin, nehimu en sikandin he memumuhat he wazà pidtemanan is kegkememumuhat din.
HEB.8.1	Ne iyan kehulug̵an te langun he impesavut ku en keniyu is: duen tew en lavew he memumuhat he iring kayi ne iyan si Jesus. Impepinuu en sikandin diyà te utew lavew he pinuuwà su ziyà te zapit te egkekewanan te mekeg̵eg̵ehem he Megbevayà diyà te langit. 
HEB.8.2	Edtumanen din is kegkememumuhat din diyà te etuvangan te Megbevayà, diyà te tutuu he valey he ed-ezapan he wazà beeli te etew, kekenà, mibeelan te Megbevayà su ziyà te langit.
HEB.8.3	Is lavew he memumuhat dini te kelibutan, insug̵ù kandin is kebpemuhata te menge ibpelengesa wey is kebeg̵aya te menge halad diyà te Megbevayà. Ne iring din ded daan kinahanglan he zuen daan ibpemuhat te kenitew he lavew he memumuhat. 
HEB.8.4	Iyan, dutun te kemulu pa sikandin dini te kelibutan, kenà egkehimu he memumuhat sikandin su puun pa te zengan dà taman guntaan duen menge memumuhat he ebpemuhat sumalà is insug̵ù kandan dutun te kesug̵uan he imbilinbilin ni Moises. 
HEB.8.5	Alung dà is kandan he vaal su ed-iringan dan dà haazà is tutuu he ebpeiringan kandan he ziyà te langit. Netuenan ta heini su zutun te kebeeli ni Moises te simbahan he terapal he iyan dengan baley te Megbevayà dini te kelibutan, migkeg̵iyan sikandin te Megbevayà te, “Purungi nu te ed-iring is simbahan diyà te langit he impeehè ku kenikew ziyà te vuntud. 
HEB.8.6	Ne is baal ni Jesus te memumuhat, ne lavew pa utew he meupiya, kenà is baal te menge memumuhat dini te kelibutan. Ne iring din ded daan, meupiya pa utew is beg̵u he paag̵i he ed-ikulen din wey kiw mezawat te Megbevayà, kenà is daan he paag̵i. Su heini is beg̵u, ne nevig̵eran te tuwas pa he meupiya he penaad te Megbevayà.
HEB.8.7	Haazà is nehuna he paag̵i, ne kenà ebpeketavang kenitew. Su ke neketavang haazà is nehuna kenè en kinahanglan he ed-ilisan pa maan te veg̵u. 
HEB.8.8	Iyan, wazà mesuat is Megbevayà te menge ulaula te menge etew he nekesundan duen te nehuna he paag̵i su zuen insurat he Lalag te Nengazen he edhenduen te,
HEB.8.8	“Duen timpu keuzemà he zutun edhimuwen ku is beg̵u en he paag̵i wey ku mezawat is langun he menge etew he kevuwazan ni Israyil.
HEB.8.9	Ne heini is beg̵u he paag̵i, ne kenà iring te nehuna he paag̵i he imbeg̵ey ku ziyà te menge lukes dan dengan te ked-eg̵aka ku kandan dutun te kebpeewaa ku kandan dutun te tanà he Ihiptu.
HEB.8.9	Wazè dan tumana is menge sug̵ù ku zutun te nehuna he paag̵i ne tenged kayi mid-iniyug̵an ku sikandan,” ke sikandin.
HEB.8.10	Ne mid-uman megkag̵i is Nengazen te,
HEB.8.10	“Is beg̵u he paag̵i he edtukuzen ku wey ku mezawat is menge kevuwazan ni Israyil,
HEB.8.10	ne iyan heini: is menge sug̵ù ku,
HEB.8.10	ne idsurat ku ziyà te g̵ehinawa zan wey ziyà te isip dan ne egkesuatan dan human te edtuman heini.
HEB.8.10	Ne human a egkehimu he Megbevayà dan ne egkehimu sikandan he menge g̵aked ku.
HEB.8.11	Ne tenged kayi, dutun he timpu keuzemà kenè en kinahanglan te minsan hentei he ebpepenurù te zuma zin mehitenged kedì,
HEB.8.11	ne kenè en daan kinahanglan dutun he zuen pa maan etew he edseysey ziyà te zuma zin ke hentei a is Megbevayà su zutun egketuenan te minsan hentei,
HEB.8.11	lavew se kenà lavew, ke hentei a.
HEB.8.12	Ne egkehizuwan ku sikandan,
HEB.8.12	ne ebpeseyluwen ku sikandan te mezaat he mid-ulaula zan,
HEB.8.12	ne edlipatan ku en is menge salè dan,”
HEB.8.12	ke sikandin.
HEB.8.13	Ne g̵eina te migkag̵i te Megbevayà he zuen beg̵u en he paag̵i, egkesavut tew he kenè en ebpulus haazà is daan. Ne ke zuen minsan hengkey he zaan en he kenè en egkeg̵amit ne ed-engkezan en su ed-ilisan te veg̵u.
HEB.9.1	Ne zutun te nehuna he paag̵i te kebpekidsevaha te Megbevayà te menusiyà, impenurù te Megbevayà is paag̵i te ked-ezapa zan kandin wey ke ebmenmenuwen is kebeeli te simbahan dini te kelibutan. 
HEB.9.2	Impehitindeg dan is simbahan he valey he terapal ne zezuwa is rug̵u zutun. Is sevaha, ne iyan kes egngezanan te mahal he rug̵u. Ne zutun dan isavuk is sulù, wey is lemisahan he zutun isavuk is supas he ibpemuhat diyà te Megbevayà. 
HEB.9.3	Duen kurtina zutun te idselang te valey he terapal ne zuen daan kurtina he intaltal zutun te mid-elangan te zezuwa he rug̵u. Ne heini is ikezuwa he rug̵u ne iyan kes egngezanan te utew mahal he rug̵u. 
HEB.9.4	Ne is seled kayi, insavuk dan dutun kes pemuhatà he vulawan he zutun edtutunga is beyewà. Ne zutun daan isavuk kes kavan he mid-epizan te vulawan. Tuus heini is kavan te zaan he paag̵i he midtukud te Megbevayà. Diyà te seled dutun te kavan ne egkeahà is bulawan he umuy he zutun itag̵ù kes keuyag̵an he mana. Ne zutun daan te seled te kavan egkeahà kes tuked ni Arun he mibpeneringsing wey kes dezuwa he melumpipi he vatu he zutun isurat te Megbevayà kes kesug̵uan. 
HEB.9.5	Ne insihung haazà is kavan dutun te zezuwa he ledawan te menge mekeg̵eg̵ehem he kedesenan he iyan tuus he zutun is Megbevayà. Mibekar zan is pakpak dan ne intezung dan dutun te vulawan he vangkù he zutun ebpelisa te Megbevayà is menge salà te menge etew. Ne kayi zà taman heini su kenè en egkehimu he id-amin ku te edseysey is langun kayi.
HEB.9.6	Ne hein naandam dan en is langun kayi ne kada andew edseled is menge memumuhat dutun te nehuna he rug̵u he egngezanan te mahal he rug̵u su edtumanen dan is ebpeveelan kandan. 
HEB.9.7	Iyan, haazà is sevaha he rug̵u he egngezanan te utew mahal he rug̵u, iyan dà ebpekeseled dutun is lavew he memumuhat. Ne kesevaha zà sikandin edseled dutun te sengetuig. Ne emun ed-ahuk sikandin dutun, kinahanglan he ed-uwiten din is lengesa he ibpemuhat wey mepalis is menge salè din wey is menge salà he wazà tuyua te langun he menge zuma zin he kevuwazan ni Israyil. 
HEB.9.8	Iyan heini ulaula te menge memumuhat dutun te simbahan, ne pinaag̵i kayi ibpesavut kenitew te Wag̵as he Mulin-ulin he te kemulu pa kinahanglan he egemiten haazà is egkehuna he rug̵u he egngezanan te mahal he rug̵u, kenè pa ebpekeseled is menge etew zà duen dutun te utew mahal he rug̵u. 
HEB.9.9	Ne alung heini he ibpesavut kenita he is menge ibpemuhat dutun he menge langgam wey is menge halad, kenà heini ebpekeawà te menge salà te menge etew he ed-azap dutun su nesavut dan he pinaag̵i kayi wazè dan pa himuwa he metazeng. 
HEB.9.10	Su heini he paag̵i te ked-ezapa te Megbevayà, ne pinaag̵i zà te menge sug̵ù mehitenged te vetasan te kegkaan, ked-inum, kebpenlùlù, wey kedhemesa te lawa he paag̵i he insug̵ù te Megbevayà. Menge sug̵ù heini he edtumanen te menge etew pinaag̵i zà te lawa wey tenged dà te insug̵ù ne kenà tenged te iyan diyà te g̵ehinawa zan. Ne is pulus kayi te paag̵i, ne taman dà heini kayi te timpu g̵untaan te ked-ilisi te Megbevayà kayi te veg̵u he paag̵i.
HEB.9.11	Ne g̵untaan nekeuma en si Kristu, ne nehimu sikandin he lavew he memumuhat mehitenged kayi te veg̵u he paag̵i he meupiya kenà kes daan. Ne midseled sikandin diyà te meupiya pa wey lavew pa he simbahan he wazà beeli te etew zà duen su kenà dini te kelibutan. 
HEB.9.12	Ne kesevaha zà is kedseled din dutun te utew mahal he rug̵u te simbahan he ziyà te langit ne kenè en ed-uman. Ne wazà sikandin mekeseled dutun tenged te kebpelengesa zin te lengesa te menge ayam dà duen, iring te menge kambing wey menge nati he vaka, kekenà, nekeseled dutun tenged te impelengesa zin is kandin he lengesa. Ne tenged kayi te kebpemuhata te lawa zin, midhimu zin he wazà pidtemanan te kedlibriya zin kenita te silut. 
HEB.9.13	Dengan, sumalà is impenurù te kesug̵uan, ke zuen etew he mibmeremerik tenged te mid-uvayan din is minatey, kinahanglan he ebpetig̵isan sikandin te lengesa te ibpemuhat he vaka wey kambing, wey igmuk te edtutungen he nati he vaka. Ne pinaag̵i kayi egkepelisan sikandin dutun te kegkeremeriki te lawa zin. 
HEB.9.14	Ne emun egkehimu he egkelumpiyuwan haazà pinaag̵i zà te lengesa te menge vaka wey kambing, iyan pe be kenà utew pa lavew is egkelumpiyuwan pinaag̵i te lengesa ni Kristu. Su pinaag̵i te tavang te Wag̵as he Mulin-ulin he wazè din pidtemanan, impemuhat ni Kristu ziyà te Megbevayà is kandin he lawa; ne wazà igkesewayi kandin. Ne pinaag̵i te kebpelisi kenita te lengesa zin, in-awè din is menge salè ta wey is kebpekesarig ta te menge ulaula he wazè dan pulus. Ne tenged kayi ebpekeazap ki en te wazè din kemetayen he Megbevayà.
HEB.9.15	Ne tenged kayi zaan nehimu en si Kristu he zatù tew su wey zin metukud is beg̵u en he paag̵i te kebpekidsevaha tew te Megbevayà. Ne pinaag̵i kayi, is langun he midhimu te Megbevayà he meketuu, egkezawat dan is langun he meupiya he wazè din pidtemanan he impenaad te Megbevayà. Umba egkehimu heini su pinaag̵i te kebpatey ni Kristu nengepalis is langun he menge mezaat he ulaula he nehimu te menge etew zutun te timpu he nengesakup sikandan te nehuna he paag̵i.
HEB.9.16	Ne penenglitan, duen etew he mibaal te dukumintu ne migkag̵i zin dutun te dukumintu he emun ebpatey sikandin duen menge azen din he ibpepengevilin din te menge zuma zin. Ne zutun te kebpatey zin kinahanglan he zuen ebpeketistig̵us he tutuu iyan he minatey en haazà is etew, ne human ebpekezawat dutun te menge azen din haazà is migkag̵i zutun te dukumintu. 
HEB.9.17	Emun kemulu pa uuyag haazà is teg̵iazen, ne kenè pa edtumanen haazà is migkag̵i zutun te dukumintu. Iyan, emun ebpatey en, human edtumana haazà. 
HEB.9.18	Ne iring din ded daan haazà is nehuna he paag̵i he midtukud te Megbevayà su kinahanglan dutun he zuen lengesa he tuus te edhimetayan he langgam ne human egketuman haazà is paag̵i. 
HEB.9.19	Ne tenged kayi, hein aney ipenurù ni Moises diyà te langun he menge etew is langun he ibpetuman kandan te Megbevayà dutun te kesug̵uan, migkuwa zin is lengesa te menge nati he vaka he impemuhat, ne mid-emutan din te wahig. Midhames din dutun is bulvul te kerehidu he midtinà te merig̵à wey is subpang te kayu he egngezanan te hisup. Ne mibpirikan din dutun is libru he zutun isurat is kesug̵uan wey mibpirikan din daan is langun he menge etew. 
HEB.9.20	Ne migkeg̵iyan din dutun is menge etew te, “Tuus heini is lengesa te paag̵i he midtukud te Megbevayà wey kiw zin mezawat, ne kinahanglan he ebpurungan tew te edtuman heini su insug̵ù te Megbevayà,” ke sikandin. 
HEB.9.21	Ne iring din ded daan mibpirikan ni Moises is simbahan he valey he terapal wey is langun he tag̵ù dutun he egemiten dan te ked-ezapa zan te Megbevayà. 
HEB.9.22	Impenurù te kesug̵uan he kinahanglan he ebpelisan te lengesa is hapit minsan hengkey he egemiten dan te ked-azap. Ne iring din ded daan wey zà egkepesaylu is menge salà te menge etew ke zuen ibpelengesa.
HEB.9.23	Ne haazà is simbahan te menge Hudiyu zini te kelibutan wey is menge g̵elemiten dan te ked-azap, ne menge alung dà te tutuu he simbahan diyà te langit. Ne egkepelengesahan is kelibutanen he simbahan pinaag̵i te kelibutanen he pemuhat, iyan, haazà is diyà te langit, ne kinahanglan he lavew pa he meupiya is ibpemuhat dutun. 
HEB.9.24	Dutun te kebpemuhat ni Kristu, wazè sikandin medseled diyà te utew mahal he rug̵u te simbahan he zini te kelibutan su alung dà heini te tutuu he simbahan he ziyà te langit. Iyan midselezan din kes tutuu he simbahan he ziyà te langit ne g̵untaan iyan sikandin datù tew he edtavang kenitew ziyà te etuvangan te Megbevayà. 
HEB.9.25	Ne is lavew he memumuhat te menge Hudiyu, ne kada tuig edseled sikandin dutun te utew mahal he rug̵u zutun te simbahan dini te kelibutan su ibpemuhat din is lengesa te langgam. Iyan, si Kristu mulà, wazà melelayun is kebpemuhata zin te lawa zin 
HEB.9.26	su emun iyan haazà egkinehenglanen, puun pa te kedlimbag̵a te kelibutan, ne utew mezakel is kebpekeantus din te kebpehimatey. Iyan, wazà iyan haazà kinehenglana su iyan mid-ulaula zin kayi te timpu he meg̵aan en egketapus is kelibutan is: midlepew sikandin wey zin maawà is salè tew pinaag̵i te kebpemuhata zin te keugelingen din he lawa. Ne kesevaha zà is kedhimuwa zin kayi. 
HEB.9.27	Imbanglis te Megbevayà diyà te menusiyà is kebpatey te kesevaha, ne egkeipus dutun te kebpatey zin ne edsusiyen te Megbevayà is menge ulaula zin. 
HEB.9.28	Ne si Kristu zaan, kesevaha zà is kebpehimatey zin he iyan kebpemuhata zin te lawa zin wey zin maawà is menge salà te utew mezakel he menge etew. Ne ed-uman pa ebulus si Jesus dini te kelibutan, kenà te ked-ewaa zin te menge salè tew, kekenà, edhimesazen din is kedlibriya zin te langun he utew zekelà is perateng dan kandin.
HEB.10.1	Ne egkesavut te en he is kesug̵uan he imbilinbilin ni Moises, ne alung dà; ne is langun he meupiya he egkehimu pinaag̵i ki Kristu, ne iyan hustu he impaalung dutun te kesug̵uan. Su insug̵ù dutun te kesug̵uan he kinahanglan kada tuig, ne layun edhimuwa is menge kebpemuhat. Ne tenged kayi egkesavut ta zaan he pinaag̵i kayi te kebpemuhat kenà egkehimu he ebmetazeng is menge etew. 
HEB.10.2	Su emun pinaag̵i zutun he paag̵i nelumpiyuwan is menge ulaula te menge ed-azap, ne wazè en kinahanglan he ed-uman dan pa ebpemuhat su nengepesaylu en pezem is menge salè dan ne egkesavut dan dutun he kenè en sikandan edsilutan tenged te menge mezaat he ulaula zan. 
HEB.10.3	Ne g̵eina te kada tuig dutun, kinahanglan gihapun he ed-uman dan ebpemuhat ne netuenan dan he wazè bes maawà is menge salè dan. 
HEB.10.4	Su kenà egkehimu te minsan hengkey he paag̵i he igkeawà te menge salè tew is lengesa te menge vaka wey menge kambing.
HEB.10.5	Ne egketuenan ta heini su zutun te timpu zengan he nekeuma si Kristu zini te kelibutan, migkag̵i sikandin diyà te Amey zin he Megbevayà te,
HEB.10.5	“Kena iyan is menge ibpemuhat he ayam egkesuatan nu, kekenà,
HEB.10.5	midlimbag nu is lawa he egkeg̵amit ku,
HEB.10.5	ne iyan heini egkesuatan nu he ibpemuhat.
HEB.10.6	Su kenè nu iyan egkesuatan is kebpemuhata zan te menge ayam he edtutungen wey is lengesa te menge ayam he ibpemalis te menge salè dan.
HEB.10.7	Ne tenged kayi migkag̵i si Kristu ziyà te Megbevayà te,
HEB.10.7	‘Iyan impengetuvang ku kenikew su edtumanen ku en is egkesuatan nu sumalà is insurat he tagnà mehitenged kedì dutun te insurat he lalag nu,’ ” ke sikandin.
HEB.10.8	Midhunaan din te egkag̵i he kenà egkesuatan te Megbevayà is menge halad wey menge kebpemuhat he edtutungen wey is lengesa te menge ayam he ibpemalis te salà. Ne migkag̵i zin heini minsan pa te intelaan heini te kesug̵uan. 
HEB.10.9	Ne mid-umanan din te egkag̵i te, “Iyan impengetuvang ku kenikew su edtumanen ku en is egkesuatan nu.” Ne tenged kayi egkesavut tew he mid-ilisan te Megbevayà is daan he paag̵i te kebpemuhat ne iyan in-ilis dutun is kebpemuhata te lawa ni Kristu. 
HEB.10.10	Ne g̵eina te midtuman ni Jesu Kristu is egkesuatan te Megbevayà, nengepalis is menge salè tew pinaag̵i te kesevaha zà he kebpemuhata zin te keugelingen din he lawa.
HEB.10.11	Ne zutun te zaan he paag̵i te ked-azap, is menge memumuhat he Hudiyu, ne andew-andew ziyè dan te simbahan edhithitindeg is edterebahu su edtumanen dan is baal zan te kebpemuhat. Ne heini is menge kebpemuhat dan, ne kenà gihapun ebpekeawà te menge salà te menge etew. 
HEB.10.12	Iyan, si Kristu mulà, kesevaha zà sikandin mebpemuhat, ne naawà dutun is menge salè tew ne kenè en heini kinahanglan he ed-umanan pa maan te minsan keenu. Ne tuus te netapus din en heini is terebahu zin su mibpinuu sikandin diyà te lavew he pinuuwà te egkekewanan te Megbevayà su edhadì. 
HEB.10.13	Ne kemulu pa sikandin dutun guntaan su edteg̵azan din is timpu keuzemà he zutun egkevakus te Megbevayà is langun he menge kuntada zin wey sikandin mekehadì. 
HEB.10.14	Ne tenged kayi te kesevaha zà he kebpemuhat din diyà te Megbevayà, sikitew is mibpelisan din te salà, midhimu kiw zin he metazeng te wazà pidtemanan.
HEB.10.15	Ne zuen daan ibpenurù kenitew te Wag̵as he Mulin-ulin dutun te insurat he Lalag te Megbevayà he edhenduen te,
HEB.10.16	“Siak is Nengazen,
HEB.10.16	iyan heini veg̵u en he paag̵i
HEB.10.16	he edtukuzen ku zutun te menge sakup ku keuzemà wey ku sikandan mezawat.
HEB.10.16	Idsurat ku is menge sug̵ù ku ziyà te g̵ehinawa zan wey ziyà te isip dan,” ke sikandin.
HEB.10.17	Ne mid-uman sikandin megkag̵i te, “Is menge salè dan wey is menge mezaat he ulaula zan, edlipatan ku, ne kenè ku en maan ed-isipen.” 
HEB.10.18	Ne zutun, geina te nengepesaylu zin en heini is langun, wazè en kinahanglan he zuen pa ibpemuhat he id-awà te menge salè ta.
HEB.10.19	Ne, menge suled, tenged te mibpehimatey si Jesus ne impetig̵is is lengesa zin, wazè en kegkelenew ta te kedseled pinaag̵i te ked-ampù dutun te utew mahal he rug̵u he seled te kurtina. 
HEB.10.20	Su si Jesus, midhimu zin is ibayè ta pinaag̵i te kebpemuhata te lawa zin, ne heini is ibayà, ne ebpekeveg̵ey te untung he wazè din pidtemanan. 
HEB.10.21	Ne kenà duen dà taman su zuen te en utew lavew he memumuhat he ebayàbayà kenitew te menge sakup te Megbevayà. 
HEB.10.22	Ne tenged kayi, ed-etuvang ki en te Megbevayà, ne kenà tarù is ked-ezapa ta kandin. Edheg̵eten ta is kedtuu ta ne kenè ki eduwazuwa. Su netuenan ta he nepelisan ki en te lengesa ni Jesus ne netuenan ta zaan he in-awà kayi is menge salè ta. Nengebewtismuwan kiw en he tuus te kedlumpiyuwi kenitew te Megbevayà. 
HEB.10.23	Edhemenan tew is meheg̵et he kebperateng te kedtulusa kenitew keuzemà te wazà duwazuwa su netuenan tew he metinumanen is Megbevayà ne edhimuwen din is impenaad din kenitew. 
HEB.10.24	Kenà tew ed-ewaan dini te g̵ehinawa tew is kebpepurpurungè tew su wey layun mahal zini te g̵ehinawa tew is minsan hentei, ne wey layun mehimu te uman sevaha kenitew is menge meupiya he ulaula. 
HEB.10.25	Kenè tew ed-engkezan is kedtig̵um tew te ked-azap te Megbevayà; kenè tew ed-iringan is duma he menge tumutuu he mid-engkezan dan en is kedsimba, kekenà, edtig̵um kiw su wey kiw mekepesemsembag̵à. Utew heini kinahanglan, lavew en emun egketuusan ta he meg̵aan en is kedlikù te Nengazen tew he si Jesus.
HEB.10.26	Ne emun nesavut te en is tutuu he tuluuwen, iyan, edtuyuen te pa maan is layun ked-ulaula te mezaat he ulaula, wazè en minsan hengkey he kebpemuhat he edewaten te Megbevayà wey maawà is salè ta. 
HEB.10.27	Is etew he iyan heini ulaula zin, ne iyan egkepengkusan din is mekelimlimezang he hukum kandin wey is utew meinit he hapuy he iyan idsilut te Megbevayà dutun te langun he edsukul kandin. 
HEB.10.28	Su is minsan hentei zengan he wazè din tehuza is kesug̵uan he imbilinbilin ni Moises, emun edtistig̵usan heini te minsan tetelu wey ke zezuwa ve he tistig̵us, ne kenà egkehizuwan, kekenà, edhimetayan sikandin. 
HEB.10.29	Ne emun iyan haazà, wey pe be kenà utew meveg̵at is idsilut dutun te etew g̵untaan he edsumpeliten din is hizu kandin te Anak te Megbevayà. Utew meveg̵at is idsilut kandin su igkepesavut din pinaag̵i zutun te mid-ulaula zin he wazà pulus dutun te lengesa ni Jesus he ibpalis pezem kandin he iyan tuus te veg̵u en he paag̵i te kebpekidsevaha te Megbevayà te menusiyà. Meveg̵at is silut kandin su edsumpeliten din is belig̵eg̵awen he Wag̵as he Mulin-ulin. 
HEB.10.30	Su netuenan tew he migkag̵i is Megbevayà te, “Iyan a ebales, iyan a edsilut kandan tenged te menge ulaula zan he mezaat.” Ne zuen daan insurat he lalag he edhenduen te, “Edsusiyen te Megbevayà is menge ulaula te menge sakup din.” 
HEB.10.31	Ne emun iyan edsilut is Megbevayà he wazè din kemetayen, ne utew mekehandekhandek haazà is idsilut din!
HEB.10.32	Isipa niw is timpu zengan hein sikan kew pa meteyawi te tutuu he tuluuwen ne midtuuwan niw. Utew mezakel is kemereg̵enan he nengeeg̵iyan niw, iyan, nekeantus kew ne wazà haazà ikeawà te kedtuu niw. 
HEB.10.33	Mibpesipelahan kew ne midlupig̵an kew ziyà te etuvangan te mezakel he menge etew, ne zuen timpu he mid-unungan niw is menge zuma niw te menge pesipala kandan su nehizuwan niw. 
HEB.10.34	Ne nehizuwan niw, ne midtevangan niw is menge tumutuu he nengepirisu. Ne minsan pa te mibpen-ileg te menge etew is langun he menge azen niw, midlipey kew gihapun su netuenan niw he zuen azen niw he utew pa meupiya ziyà te langit he kenà egkeileg diyà te keniyu te wazè din pidtemanan. 
HEB.10.35	Umba, menge suled, kenè niw engkezi is kedsarig niw su emun meheg̵et is kedsarig niw te Megbevayà, egkezawat niw is suhul zin he utew meupiya. 
HEB.10.36	Kinahanglan he meinentusen kew wey niw metuman is egkesuatan te Megbevayà ne human niw egkezawat is impenaad din keniyu. 
HEB.10.37	Su zuen insurat he Lalag te Megbevayà he edhenduen te,
HEB.10.37	“Meg̵aan en is kebpekeuma te edteg̵azan niw ne kenà egkehimu he ebpekelimpas sikandin.
HEB.10.38	Ne haazà is menge sakup ku he nengehimu en he metazeng tenged te kedtuu zan kedì,
HEB.10.38	ebeg̵ayan ku sikandan te untung he wazè din pidtemanan.
HEB.10.38	Iyan, ke zuen minsan hentei kandan he edsuwey tenged te kegkehandek, utew ku igkeepes,” ke sikandin.
HEB.10.39	Iyan, sikitew, menge suled, kenè kiw iring te menge etew he edsuwey ne edsilutan sikandan te Megbevayà su mezesen mulà is kedtuu tew ne pinaag̵i kayi nelibri kiw en te silut.
HEB.11.1	Emun duen kedtuu ta te Megbevayà, egketuenan ta he egkezawat ta is meupiya he ebperetengen ta. Pinaag̵i te kedtuu ta, egketag̵ù dini te g̵ehinawa ta is kedewata ta keuzemà te menge vutang he wazè te pa maahà. 
HEB.11.2	Is menge tipehuna he etew, nezelig̵an sikandan te Megbevayà tenged te midtuuwan dan sikandin.
HEB.11.3	Netuenan ta he is minsan hengkey he egkeahà he midlimbag te Megbevayà, ne nehimu pinaag̵i zà te lalag din. Ne tenged kayi egketuenan ta he is minsan hengkey he egkeahà ne ziyà ebpuun te kenà egkeahà.
HEB.11.4	Si Abel zengan, tenged te kedtuu zin te Megbevayà ne nehimu zin is utew pa meupiya he pemuhat kenà te impemuhat te kakey zin he si Kain. Ne tenged kayi te kedtuu ni Abel mid-isip te Megbevayà sikandin he metazeng su midawat te Megbevayà is impemuhat din. Ne minsan pa te zengan dà minatey si Abel zuen ketudluanan din kenitew tenged te mezesen is kedtuu zin.
HEB.11.5	Ne si Inuk daan. Tenged te kedtuu zin wazà sikandin mebpatey su midtulus sikandin te Megbevayà ne kenè en sikandin egkeahà dini te kelibutan su ziyè en sikandin te Megbevayà. Duen insurat he Lalag te Megbevayà he ibpesavut he te wazè pa tulusa si Inuk, nesuat is Megbevayà te menge ulaula zin. 
HEB.11.6	Is etew he wazè din kedtuu te Megbevayà, kenà egkehimu he egkesuatan te Megbevayà is menge ulaula zin. Su is etew he ebpetavang te Megbevayà, kinahanglan he edtuuwen din he zuen Megbevayà, ne kinahanglan daan he edtuuwen din he edtuvazan te Megbevayà te meupiya is minsan hentei he edhag̵ù he ebpen-ahà te paag̵i wey sikandin mekepekid-emig̵u te Megbevayà.
HEB.11.7	Ne zuen daan kedtuu ni Noe su hein midleg̵uyan sikandin te Megbevayà te limas he egkehitavù, midtuuwan din, minsan te wazè din pa maahà haazà is limas. Ne mibeelan din is dekelà he avang he egngezanan te arka ne hein midlapey is dag̵at, nelibri sikandin wey is pemilya zin ne wazè dan melened. Ne pinaag̵i zutun te kedtuu zin, impesavut din he zait he edlimasen te Megbevayà is tivuuk he mekesesalà he menusiyà. Ne zutun mid-isip sikandin te Megbevayà he metazeng tenged te midtuuwan din is migkag̵i te Megbevayà.
HEB.11.8	Ne si Abraham daan, duen kandin he kedtuu. Su neketuu sikandin te Lalag te Megbevayà he ewai zin is inged din ne medhendiyà te selakew en he tanà he impenaad te Megbevayà he ibeg̵ey ziyà te kandin wey ziyà te menge kevuwazan din. Ne zutun mid-ewaan din is kandin he inged minsan pa te wazè din hanew zutun te tanà he impenaad kandin. 
HEB.11.9	Ne hein nekeuma sikandin dutun te tanà, midtuuwan din he egkeuma is timpu keuzemà he idata kandin te Megbevayà haazà is tanà. Ne minsan pa zutun, is ed-ubpaan din dutun, ne menge lawig dà he mid-etepan te terapal he henduen te kenà sikandin meg̵inged dutun te tanà. Ne iring din ded daan is mid-ulaula zutun te anak din he si Isaak wey is apù din he si Hakub, minsan pa te impenaad daan kandan te Megbevayà he egkeangken dan haazà is tanà. 
HEB.11.10	Su si Abraham, ne iyan hustu he ebperetengen din he inged sikan is inged diyà te langit he kenà egkezeetan te wazè din pidtemanan. Ne iyan mibpelanu wey mibaal kayi is Megbevayà.
HEB.11.11	Ne si Sara zaan is esawa ni Abraham, duen kandin he kedtuu su minsan te wazà sikandin mekeanak wey utew en sikandin meg̵urang, mibmeg̵ingey g̵ihapun tenged te kedtuu zin te Megbevayà. Umba mibmeg̵ingey sikandin su midtuuwan din is penaad kandin te Megbevayà he egkeuma is timpu he ed-anak sikandin. 
HEB.11.12	Ne is esawa zin he si Abraham he utew en meg̵urang daan he kenè en pezem egkehimu he ebmeg̵ingey si Sara pinaag̵i kandin, nevuwad gihapun ne nehimu sikandin he kepuun te utew mezakel he menge etew. Iring sikandan te pantad diyà te zag̵at wey te menge vituen diyà te langit su kenè en egkengevilang.
HEB.11.13	Ne heini sikandan he neketuu te Megbevayà, pudu zan minatey te wazè dan pa mezawat haazà is impenaad kandan te Megbevayà he egkeangken dan haazà is tanà. Ne minsan pa zutun te wazè dan pa mezawat haazà is impenaad te Megbevayà, wazè dan engkezi is kedtuu zan su netuenan dan he egkeug̵et pa zutun egkezawat dan is ebperetengen dan he impenaad te Megbevayà. Ne ingkepesavut dan he kenà sikandan hustu he meg̵inged dini te kelibutan su iyan hustu he inged dan is langit. 
HEB.11.14	Ne is menge etew he iring kayi g̵untaan, kenè dan ed-isipen he iyan hustu he inged dan heini is kelibutan, kekenà, ebperetengen dan he zuen selakew he inged he iyan hustu he inged dan. 
HEB.11.15	Ensi Abraham, wazè dan daan isipa he iyan hustu he inged dan haazà is mid-ewaan dan su emun iyan haazà, egkehimu he ed-ulì dan dutun. 
HEB.11.16	Su ebpen-ahaan dan is inged he utew pa meupiya, kenà haazà is mid-ewaan dan su iyan ebperetengen dan is egkeubpaan dan he inged diyà te langit. Ne g̵eina te iyan haazà, ne mid-angken sikandan te Megbevayà ne netuenan ta he kenè din igkeeled is kegngezani zan kandin he Megbevayà dan su mid-andam din en is inged he egkeubpaan dan.
HEB.11.17+HEB.11.18	Netuenan ta he impenaad te Megbevayà ki Abraham he pinaag̵i te anak din he si Isaak egkehimu he utew mezakel is kevuwazan din. Ne hein migezaman te Megbevayà is kedtuu ni Abraham, migkeg̵iyan din si Abraham he ipemuhat din si Isaak. Iyan, utew zekelà is kedtuu ni Abraham te penaad te Megbevayà ne tenged dutun wazè din isipa he kenà egkehimu he kenè din ibpemuhat si Isaak. 
HEB.11.19	Su neisip ni Abraham he ke ebpatey si Isaak, egkehimu he ebenhawen te Megbevayà. Ne henduen be te nevanhew iyan si Isaak dutun su neisip ni Abraham he kenè en ebperis he ebpatey sikandin.
HEB.11.20	Ne si Isaak daan, midtuu sikandin te penaad kandin te Megbevayà su mibpenubtuvazan din is menge anak din si Hakub wey si Esau.
HEB.11.21	Ne si Hakub, midtuu zaan sikandin te Megbevayà su zutun te meg̵aan din en kebpatey, mibpenubtuvazan din is menge apù din he menge anak ni Jose ne zutun mid-usazey ziyà te tuked din ne mid-azap din is Megbevayà.
HEB.11.22	Ne si Jose zaan tenged te kedtuu zin, dutun te meg̵aan din en kebpatey, netagnè din is ked-awà te langun he menge kevuwazan te lukes din he si Israyil ziyà te tanà te Ihiptu. Ne intelaan din daan dutun he ke egenat dan en, uwita zan daan is lawa zin te minatey.
HEB.11.23	Ne sikan daan is menge g̵inikanan ni Moises, ne zekelà is kedtuu zan te Megbevayà. Su minsan pa te insug̵ù te hadì he edhimatayan is langun he menge vatà he maama te menge Hudiyu, wazè dan mahandek ne zutun te ked-enaka ki Moises in-eles dan sikandin seled te tetelu he vulan su wey kenà sikandin mehimetayi su neehè dan he utew mekempet sikandin he vatà.
HEB.11.24	Ne si Moises, duen daan kedtuu zin te Megbevayà, su hein meg̵urang en sikandin, mid-ewaan din is meupiya he kebpekesavuk din diyà te valey te anak te hadì te Ihiptu, ne wazà sikandin mesuat he ed-umawen he anak te anak he vahi te hadì. 
HEB.11.25	Su iyan din midtumù he merasey sikandin duma te menge etew he sakup te Megbevayà, kenà te kedlipey pinaag̵i te menge salà dini te kelibutan he egkehitavù te mevavè dà he timpu. 
HEB.11.26	Neisip din he tuwas pa he meupiya is ked-entusa zin te kedlupig̵i kandin tenged te kedsarig din te mibpilì he hadì he ibpevulus te Megbevayà keuzemà, kenà is dekelà he ketig̵eyunan he egkekuwa zin diyà te Ihiptu. Su iyan hustu he edteg̵azan din is langun he meupiya he ibeg̵ey kandin te Megbevayà keuzemà.
HEB.11.27	Ne tenged te kedtuu zin mid-awà sikandin dutun te Ihiptu su wazè din ikehandek is kepauk te hadì te Ihiptu. Ne minsan pa te utew mereg̵en is egkengeseg̵azan din wazà sikandin medlikù su henduen be te egkeehè din he eduma kandin is Megbevayà he kenà egkeahà. 
HEB.11.28	Ne tenged te kedtuu zin midtuman din is Pista te Kedlevayi ne insug̵ù din he ebpelisan te lengesa te nati he kerehidu is gemawan te menge valey te menge kevuwazan ni Israyil. Umba midhimu zin heini su wey kenà mehimetayi is menge penganey he anak dan te velinsug̵uen te Megbevayà he ibpepenhimatey te langun he menge penganey he anak te menge etew ziyà te Ihiptu.
HEB.11.29	Ne is menge kevuwazan ni Israyil, pinaag̵i te kedtuu zan te Megbevayà, nekerapas dan te zag̵at he egngezanan te Merig̵à he impedsuwey te Megbevayà, ne neiring te tanà he memazà haazà is imbayè dan. Iyan, is menge tig-Ihiptu he edal-as kandan, ne nengelened dan pudu su imped-uliey te Megbevayà haazà is dag̵at he impedsuwey zin.
HEB.11.30	Ne zuen daan kedtuu te menge kevuwazan ni Israyil, su hein nemekeuma zan dutun te ingkutà te inged he Hiriku ne kada andew seled te pitu he andew ed-elingkus dan dutun te kutà, ne zutun migevà te Megbevayà haazà is kutà. 
HEB.11.31	Duen dutun te inged he Hiriku bahi he meremerik is ulaula zin he egngezanan ki Rahab. Ne minsan pa zutun, hein nekeuma is ed-eles-eles he menge sug̵ù ni Moises he edsusi te kelig-en dutun te inged, midtuu si Rahab te Megbevayà ne midtevangan din haazà is menge etew. Ne neug̵et pa zutun hein migerà is menge zuma zin he wazà medtuu te Megbevayà, wazà sikandin iragkes tenged te kedtuu zin te Megbevayà.
HEB.11.32	Kayi ku zà edtemana heini is gug̵ud su emun ibpelaus ku pa kenè en egkampet is timpu emun egug̵uzen ku pa keniyu is kedtuu te menge zuma pa he menge etew iring ki Gidyun, si Barak, si Samsun, si Hipti, si David, si Samuel wey is ebpemeneuven dengan te Megbevayà. 
HEB.11.33	Su pinaag̵i te kedtuu zan te Megbevayà nengezaag te zuma kandan is menge sundaru te menge zekelà he inged. Ne is menge zuma pa, metazeng is kedhedii zan te menge sakup dan, ne is duma pa, nezawat dan is impenaad kandan te Megbevayà, ne is duma, nezaag dan is ebpekekaid he erimaung ne wazè dan mekag̵at. 
HEB.11.34	Ne is duma pa, tenged te kedtuu zan, wazè dan metutung te utew meinit he hapuy, ne is duma pa, wazà sikandan mehimetayi te menge kuntada zan. Ne is duma he utew meg̵uyà, nehimu sikandan he utew mezesen pinaag̵i te kedtuu zan. Nehimu zan he utew mevurut te kebpekidtebek ne nengezaag dan is menge sundaru te menge kuntada zan. 
HEB.11.35	Ne zuen daan menge vahi zengan he zekelà is kedtuu zan ne pinaag̵i kayi nevanhew is menge anak dan he minatey en.
HEB.11.35	Ne zuen pa zaan menge tumutuu zengan te Megbevayà he midakep, ne minsan pa te midrasey sikandan taman te kebpatey, wazè dan medlekà te kedtuu zan su wey sikandan keuzemà egkevanhew zutun te tuwas pa he meupiya he untung. 
HEB.11.36	Duen pa tumutuu zengan he utew mid-eled-eled ne mibug̵el, ne is duma pa ne midhiketan ne mibpirisu. 
HEB.11.37	Duen daan mibpenhimetayan pinaag̵i te kedtulenga te vatu. Ne zuen pa zaan midliwazà tempeza, ne zuen pa zaan mibpenhimetayan pinaag̵i te tibas. Ne is duma pa, ne tenged te kenè dan ked-engkezi te kedtuu zan, ne iyan dà ugelingen dan is lundis te kerehidu wey kambing. Utew zan nengeayuayu. Mibpemesipelahan wey midlupig̵an sikandan te menge etew. 
HEB.11.38	Is menge mezaat he etew zini te kelibutan, kenè dan dait he ebpekiduma kayi te menge utew metazeng he etew! Ne is duma kayi te menge etew he tumutuu, ne nengeewaan dan is baley zan ne ziyè dan mengetazintazin te tanà he wazà ubpai te etew, wey ziyà te menge vuntud. Ne ziyè dan mekeubpà te menge surung diyà te menge pangpang wey te menge vudsi te tanà.
HEB.11.39	Ne utew igkelipey te Megbevayà is menge etew he iring kayi, iyan, minsan pa zutun wazè dan pa zutun mezawat is penaad kandan te Megbevayà. 
HEB.11.40	Su zuen meupiya pa utew he paag̵i he mid-isip te Megbevayà su mid-isip din he wey zin edtumana haazà is menge penaad din kandan ke ebpekeragkes kiw zutun te menge etew he edawat te menge penaad din.
HEB.12.1	Ne sikitew zaan, menge suled, kayi te kedtuu tew te Megbevayà, ne iring kiw te ebpelumlumbeey. Ne g̵eina te utew mezakel is menge tumutuu zengan he nekepaahà kenitew he metinumanen is Megbevayà, kinahanglan he ed-engkezan tew en is minsan hengkey he ebpekesanggen kenitew te edlumbà wey is kenà hustu he ulaula he henduen be te layun tew egkeulaula, ne ebpekezesen kiw te ebpelelag̵uy taman te ebpekeuma kiw ziyà te edungguan tew. 
HEB.12.2	Edhemenan ta is kedsarig ta ki Jesus su iyan sikandin puunà te kedtuu ta ne pinaag̵i zaan kandin egkeheg̵et is kedtuu ta. Mid-antus din is kedrensanga kandin dutun te krus. Ne wazè din ikeeled haazà is kedhimetayi kandin, kekenà, mid-isip din he utew zin igkelipey is egkeulaula zin emun egkeipus haazà is ked-antus din. Ne g̵untaan mibpinuu en sikandin dutun te utew lavew he pinuuwà su ziyà te zapit te egkekewanan te Megbevayà.
HEB.12.3	Ne si Jesus, ne utew merasey is impeseg̵azan kandin tenged te kebpesipelahi kandin te menge lalung he etew. Tenged kayi isipa niw layun sikandin su wey kenà maawà is kedhamen niw te kedsarig niw, ne kenè kew edtepulen te ked-ulaula te meupiya. 
HEB.12.4	Su netuenan niw he zutun te kedsukuli niw te mezaat he ulaula, wazà minsan hentei keniyu he midhimetayan tenged te kedtuu zin. 
HEB.12.5	Kela ke nelipatan niw en is sambag te Megbevayà diyà te keniyu te menge anak din su zuen insurat he Lalag te Megbevayà he edhenduen te,
HEB.12.5	“Sikew, anak ku, emun edsewayen ku sikew,
HEB.12.5	purungi nu susiya is menge ulaula nu.
HEB.12.5	Ne emun ebmensuwen ku sikew kinahanglan he kenà heini igkeawà te kedhamen nu kedsarig kediey.
HEB.12.6	Su is minsan hentei he mahal zini te g̵ehinawa ku, edsewayen ku,
HEB.12.6	ne is minsan hentei he ed-engkenen ku he anak ku,
HEB.12.6	ebpenuruen ku pinaag̵i te merasey wey sikandin memansu,” ke sikandin.
HEB.12.7	Umba, ke minsan hengkey is mereg̵en he egkeulaula niw g̵untaan, entusa niw, su pinaag̵i kayi ebpenuruen kew te Megbevayà su menge anak kew zin. Ne wazà anak he kenà ebmensuwen te amey zin. 
HEB.12.8	Emun kenè kew ebmensuwen te Megbevayà kenè kew tutuu he menge anak din, kekenà, iring kew te ingkeg̵ingey zà. 
HEB.12.9	Su minsan is amey ta zini te kelibutan, emun ebmensuwen ki zin ne ebpekepevayàbayè ki g̵ihapun kandin, wey pe be kenà mehimu he ebpekepevayàbayè ki zaan te Amey ta ziyà te langit? Su pinaag̵i kayi egkeangken ta is untung he wazè din pidtemanan. 
HEB.12.10	Is amey ta zini te kelibutan, ne seled te mevavè dà he timpu is kebmensuwa zin kenita sumalà is neisip din he meupiya. Ne, is Amey ta ziyà te langit, iyan ibmensuwa zin kenita su wey ki metevangi ne wey ki zaan mehimu he mebmetazeng he iring kandin. 
HEB.12.11	Ne emun ebmensuwen ki te Megbevayà, kenè ta egkesuatan su merasey is egkeulaula ta. Iyan, emun egkepasad haazà is kebmensuwa zin kenita, ne pinaag̵i kayi nemansu ki en te Megbevayà, ne metazeng en is menge ulaula ta, ne zutun utew melinew is kebpekesavuk ta.
HEB.12.12	Umba, menge suled, heg̵eta niw is kedsarig niw, ne hemeni niw en is kedtuu niw. 
HEB.12.13	Peniguduwi niw te ed-ikul is hustu he ibayà su wey kenà luyahi is menge zuma niw he mehugkà is kedtuu zan, kekenà, melig-eni is kedtuu zan.
HEB.12.14	Himuwa niw is taman te egkehimu niw su wey melinew is kebpekidepitè niw te minsan hentei ne wey niw metuman is metazeng he ulaula su emun kenè ki metazeng kenè ta is Megbevayà egkeahà keuzemà. 
HEB.12.15	Bantey kew su kela ke zuen duma keniyu he kenà edawat te g̵ag̵ew te Megbevayà. Su is iring kayi he etew, ne ebpekeiring te sagbet he ebpemeg̵as te mepait he ebpekehilu. Ebpekesamuk sikandin te menge tumutuu ne mezakel he etew is ebpekeiring kandin te ed-ulaula te mezaat. 
HEB.12.16	Bantey kew su wey wazà minsan sevaha keniyu he meremerik is ulaula zin wey ke ed-iniyug̵an din be is Megbevayà su iring kayi si Esau zengan. Is ketenged din te kegkekakey he anak, inliwè din te keenen he sengepegkaan dà. 
HEB.12.17	Ne neug̵et dutun neisip din he meupiya ke iyan sikandin is kakey penubtuvazi te amey zin wey metuvazi sikandin te Megbevayà, iyan, wazà mehimu su kenè en egkehimu he edhewien din pa maan is inliwè din en, minsan pa te nekesineg̵ew sikandin is edhangyù.
HEB.12.18	Is paag̵i te ked-uvey ziyà te Megvevayà he impenurù kenitew, ne kenè en iring te paag̵i te menge kevuwazan dengan ni Israyil. Su iyan mid-uvayan dan is egkeehè dan su ziyà te vuntud he Siney he utew meregreg. Merusirem dutun tenged te kivel ne utew mevendes is keramag. 
HEB.12.19	Egkezineg dan is budyung wey is mezag̵ing he lag̵eng te Megbevayà. Ne hein nezineg te menge etew haazà is lag̵eng, midhangyù dan he med-engked haazà is egkag̵i su utew mekehandekhandek. 
HEB.12.20	Su utew zan ingkehandek is migkag̵i zin he ke sikandin te, “Ke zuen minsan hentei, minsan is ayam niw he ed-uvey pa kayi te vuntud, ne kinahanglan he edhimetayan pinaag̵i te kedtulenga te vatu.” 
HEB.12.21	Ne haazà is neehè dan dutun, ne utew mekehandekhandek ne minsan si Moises, nekag̵i zin he migkerker sikandin tenged te kegkehandek din.
HEB.12.22	Iyan, sikitew mulà, kenà iring dutun is ked-uvey tew te Megbevayà su iring te ed-uvayan tew is buntud he Siyun he zutun is inged te Megbevayà he wazè din kemetayen. Iyan haazà kes inged he Hiruselim diyà te langit he zutun nengetig̵um is egkengelipey he edliblibuwen he menge velinsug̵uen te Megbevayà. 
HEB.12.23	Iring te mid-uvayan tew en is pengenayan he menge anak te Megbevayà he inlista is menge ngazan dan diyà te langit. Ne mid-uvayan tew en is Megbevayà he iyan edsusi te menge ulaula te tivuuk he menusiyà. Mid-uvayan tew zaan is gimukud te langun he menge etew he menge metazeng he minatey en he netapus en is kedlibriya kandan te mezaat he ulaula. 
HEB.12.24	Mid-uvayan tew zaan si Jesus he iyan datù tew he midhimu te veg̵u en he paag̵i te kebpekidsevaha tew te Megbevayà. Pinaag̵i te lengesa zin nengepelisan is menge salè tew. Tuus is lengesa zin te g̵ag̵ew kenitew te Megbevayà he utew haazà meupiya kenà te lengesa ni Abel zengan 
HEB.12.25	Umba, purung kew pemineg te Lalag te Megbevayà ne kenè kew sukul. Su is menge etew zengan he wazè dan pemineg̵a is Lalag te Megbevayà he insug̵ù kandan ni Moises dini te kelibutan, emun wazà sikandan mekelikey te silut te Megbevayà, iyan kew pe be mekelikey te silut emun kenè niw ebpemineg̵en is egkeg̵iyen din te ebpuun te langit. 
HEB.12.26	Dengan, migkerker is tanà tenged te utew mezag̵ing he lag̵eng te Megbevayà; iyan, migkag̵i zin he zuen timpu keuzemà he ed-umanan din ibpekerker, kenà iyan dà is tanà, kekenà, ragkes is langit. 
HEB.12.27	Ne iyan kehulug̵an kayi te menge lalag he edhenduen te, “ed-umanan din ibpekerker” is: id-awè din is minsan hengkey he egkewaleng su wey iyan dà metag̵ak is minsan hengkey he kenà egkewaleng.
HEB.12.28	Umba, kinahanglan he zekelà is kebpeselemati tew kandin su iyan kiw menge sakup te g̵inhedian din he kenà egkehanew te wazè din pidtemanan. Kinahanglan he ed-azap kiw kandin te paag̵i he iyan egkesuatan din. Ne edtehuzan tew sikandin duma is kegkehandek; 
HEB.12.29	su is Megbevayè tew, iring te utew meinit he hapuy is kedsilut din.
HEB.13.1	Kinahanglan he peniguduwi niw is kebmahala niw ziyà te g̵ehinawa niw te menge zuma niw he tumutuu. 
HEB.13.2	Kenè niw lipati he kinahanglan he ibpeehè niw is gag̵ew niw ziyà te menge etew he kenè niw kilala. Gelg̵elawa niw ziyà te valey niw su zuen dengan menge etew he zuen menge meg̵eliyug dan, iyan, wazè dan metueni he menge velinsug̵uen bes haazà te Megbevayà he ebpuun diyà te langit. 
HEB.13.3	Kenè niw lipati is kedtavang niw te menge tumutuu he pirisu. Purungi niw sikandan he iring te iyan kew nepirisu. Tevangi niw zaan is menge tumutuu he ebpesipelahan he iring te iyan is keugelingen niw he lawa nepesipelahan.
HEB.13.4	Kinahanglan he tehuza niw te langun is ked-es-esawa niw. Kinahanglan he wazà minsan hentei he edselselaan din is esawa zin. Edsilutan te Megbevayà is etew he meremerik is ulaula zin wey is etew he edselselaan din is esawa zin.
HEB.13.5	Bantey kew su kela ke utew subra is suat niw te selapì. Kinahanglan he imeupiye en te g̵ehinawa niw is naazen niw, su migkag̵i is Megbevayà te, “Kenè ku sikiyu ed-ewaan ne kenè ku sikiyu ed-engkezan.” 
HEB.13.6	Umba, menge suled, dekelà is kedsarig ta te Megbevayà ne ebpekekag̵i ki te,
HEB.13.6	“Iyan edtavang kedì is Megbevayà,
HEB.13.6	umba kenà a egkehandek te minsan hengkey he ed-ul-ulahan te etew zà duen dini te kediey.”
HEB.13.7	Kenè niw lipati is menge egalen niw te nengehuna he timpu he nekepenurù keniyu te Lalag te Megbevayà. Isipa niw is meupiya he nehimu pinaag̵i te menge ulaula zan ne iring kandan hemeni niw is kedtuu niw ki Jesu Kristu. 
HEB.13.8	Su si Jesu Kristu, ne kenà egkehalin. Iyan ded sikandin gihapun dengan, wey g̵untaan, wey keuzemà te wazè din pidtemanan. 
HEB.13.9	Umba, kenè niw tuuwi is menge selakew he tuluuwen he kenà iyan kes tutuu he impenurù keniyu. Iyan hustu he ibmelig-en te kedtuu tew is kedtevangi kenitew te Megbevayà, ne kenà iyan is kedlikayi te menge egkeenen he indawey te kesug̵uan su wazà heini ikezeyzey te menge etew he ebantey kayi.
HEB.13.10	Sikitew is menge tumutuu ki Kristu, duen tew en ingkepemuhat, iyan, haazà is menge memumuhat he Hudiyu he ziyà ebpemuhat te simbahan he ziyà te Hiruselim, wazè dan ketenged te kegkaan kayi. 
HEB.13.11	Netuenan niw he emun duen ibpemuhat te menge Hudiyu su ebpelisan dan is menge salè dan, ne is lengesa te ibpemuhat, ed-uwiten te lavew he memumuhat diyà te seled te utew mahal he rug̵u zutun te simbahan, iyan, is lawa te ibpemuhat ne ed-uwiten dan pehendiyà te g̵awas te inged ne zutun dan edtutunga. 
HEB.13.12	Iring din ded daan is neulaula ki Jesus su midhimetayan sikandin diyà te g̵awas te inged ne nehimu is lengesa zin he ibpalis te menge salè tew te menusiyà. 
HEB.13.13	Umba, menge suled, egawas kiw zaan te inged ne edhendiyè kiw en te kandin, 
HEB.13.14	Su kenà ebpedayun is kebpekeubpè tew kayi te kelibutan, kekenà, ebperetengen tew pa is tutuu he inged tew keuzemà he iyan ed-ubpaan tew te wazè din pidtemanan. 
HEB.13.15	Ne tenged dutun kinahanglan he pinaag̵i ki Jesus he memumuhat tew, iyan tew layun ibpemuhat diyà te Megbevayà is kedelig̵a tew kandin. Layun tew ibpaahà diyà te Megbevayà is kebpeselamati tew kandin. 
HEB.13.16	Kenè niw lipati is kebpurung niw te minsan hentei he zuma niw, ne mebpetebtevangè kew su is ulaula he iring kayi, ne iring te pemuhat he egkesuatan te Megbevayà.
HEB.13.17	Tumana niw is sug̵ù te menge egalen niw te menge tumutuu ne ipeehè niw is kedtehuza niw kandan su iyan sikandan ed-elima keniyu te edtuu, ne zuen timpu keuzemà he edsusiyen te Megbevayà ke metinumanen dan be is ed-elima keniyu. Emun ebpemineg̵en niw is sug̵ù dan, utew ibmeupiya te g̵ehinawa zan is baal zan. Ne emun kenè kew ebpemineg, utew mereg̵en is baal zan ne egkehimu zaan heini he idlised niw.
HEB.13.18	Menge suled, iampù key layun keniyu. Netuenan dey he wazà igkesawey te menge ulaula zey su iyan dà egkesuatan dey he meveeli zey is layun meupiya. 
HEB.13.19	Ne iampù a zaan keniyu wey a meg̵aan ipeulì te Megbevayà diyan te keniyu.
HEB.13.20	Is Megbevayà, mibanhew zin is Nengazen tew he si Jesus. Midtig̵is is lengesa zin he iyan tuus te veg̵u wey wazà pidtemanan he paag̵i te kebpekidsevaha tew te Megbevayà. Ne tenged dutun nehimu si Jesus he mekeg̵eg̵ehem he ed-elima kenitew te menge kerehidu zin. 
HEB.13.21	Berakat he pinaag̵i ki Jesu Kristu, is Megbevayà he ebeg̵ey te kelinew, beg̵ayi kew zin te minsan hengkey he tavang wey niw tumana is egkesuatan din. Berakat daan he himuwa kiw zin he menge etew he utew zin egkesuati is menge ulaula. Edelig̵en tew si Jesu Kristu te wazà pidtemanan.
HEB.13.22	Menge suled, edhengyuan ku sikiyu he entusa niw is kebpemineg kayi te langun he menge lalag ku keniyu su kenà utew melug̵ayad heini is insurat ku. 
HEB.13.23	Iyan daan tudtul ku keniyu is: impeg̵awas en te pirisuwan is suled tew he si Timoteo. Emun petuluy ebpekeuma sikandin dini edumahan ku ke ebpekehendiyan a.
HEB.13.24	Ipengemusta a keniyu te langun he menge egalen niw wey te langun he menge sakup te Megbevayà diyan. Is menge suled tew zini te Italya, ne ebpengemusta zaan sikandan keniyu.
HEB.13.25	Berakat he ikeg̵ag̵ew kew is langun te Megbevayà.
JAS.1.1	Iyan a si Santiago is teg̵isurat kayi. Sulug̵uen a te Megbevayà wey te Nengazen tew he si Jesu Kristu. Kemusta kew is langun he menge g̵aked te Megbevayà he nekedsusuwey zini te tungkup te kelibutan.
JAS.1.2	Menge suled, mebmelipayen kew emun merasey is egkeulaula niw tenged te idtug̵ut te Megbevayà he zuen ebarangbarang he penggezam te kedtuu niw kandin. 
JAS.1.3	Su nesavut niw en he emun egkeantus niw is penggezam, egkevig̵eran is ked-antus niw. 
JAS.1.4	Ne utew zaan kinahanglan he kenà mehugkà is kebpurung niw ked-antus su emun ebpurung ki ed-antus te merasey egkehimu ki he metau wey wazà igkesewayi kenita wey wazà kurang te kedtuu ta te Megbevayà. 
JAS.1.5	Ne ke zuen minsan hentei keniyu he egkereg̵enan su kenè din egketuenan ke hengkey is meupiya he paag̵i, mebuyù te ketau ziyà te Megbevayà, ne ebeg̵ayan sikandin su metulanged sikandin ne kenè ki zin edewayen ke ebuyù ki. 
JAS.1.6	Ne emun ebuyù kew te ketau ziyà te kandin kinahanglan he edtuu kew he egkezawat niw te wazà duwazuwa. Su is etew he eduwazuwa, egkehalinhalin layun is isip din. Iring sikandin te vag̵el ziyà te zag̵at he minsan hendei zà duen hiyupa te keramag. 
JAS.1.7	Is etew he iring kayi, kinahanglan he kenè din isipa he ibeg̵ey kandin te Megbevayà is ebuyuen din 
JAS.1.8	su zuwazuwa is ed-isipen din; kenè din edserig̵an is Megbevayà, ne kenà daan egkeserig̵an is minsan hengkey he ulaula zin.
JAS.1.9	Kinahanglan he mebmelipayen is egkeayuayu he tumutuu emun ibpelavew sikandin te Megbevayà. 
JAS.1.10	Kinahanglan he mebmelipayen daan is sepian he tumutuu emun ibpekevavà sikandin te Megbevayà; su is sepian, egkeawà daan sikandin keuzemà iring te kevukad te sagbet. 
JAS.1.11	Edsilaan is sagbet te andew he utew meinit, ne egkelay-ub, ne egkeg̵angu is kevukad din, ne kenè en maan dutun meupiya he ed-ahaan. Ne iring din ded daan is sepian he etew su egketik-ew sikandin ebpatey ne egkeengkezan din is kebpen-ehè din te ketig̵eyunan.
JAS.1.12	Utew zeyzey is etew he ebpurung ed-antus te penggezam kandin su emun egkeahà he hustu is kedtuu zin, ebeg̵ayan sikandin te untung he wazà pidtemanan he iyan impenaad te Megbevayà diyà te langun he ebmahalen dan sikandin diyà te g̵ehinawa zan.
JAS.1.13	Emun egkepenulayan is minsan hentei kenitew, kenè tew ed-isipen he iyan nekepenuley kenitew is Megbevayà, su kenà egkepenulayan is Megbevayà, ne kenè din daan ebpenulayen is minsan hentei. 
JAS.1.14	Egkepenulayan is etew emun ed-eg̵aken sikandin te mezaat he kebayè din. 
JAS.1.15	Ne emun edtumanen din is suat din, ebpekesalà sikandin. Ne iyan dutun pangkus te etew ke ebpeniguduwan din is ked-ulaula te mezaat is kemetayen.
JAS.1.16	Menge minahal ku he suled, kenè niw tuuwi is kenà tutuu. Kenà ebpenuley is Megbevayà. 
JAS.1.17	Is minsan hengkey he ibeg̵ey kenitew he meupiya he wazè din kurang, ne ziyà ebpuun te Megbevayà he iyan nenlimbag te langun he edsig̵a ziyà te langit. Egkengehalinhalin heini, iyan, is Megbevayà, kenà mulà sikandin edhalin, ne kenà egkehalin te minsan hengkey. 
JAS.1.18	Tenged te iyan egkesuatan din midhimu kiw zin he menge anak din pinaag̵i te kebpesevuta zin kenitew te tutuu he tuluuwen. Egkesuatan din he iyan kiw edhimuwen din he lavew te langun he menge linimbag.
JAS.1.19	Kenè niw lipati, menge minahal ku he suled, he is minsan hentei kenitew, kinahanglan he layun andam he ebpemineg te Lalag te Megbevayà ne kenè ta ipetuwas is kenita zà he lalag ne kenè ki zaan melemu he egkepauk. 
JAS.1.20	Su emun egkepauk ki kenè ta zutun egketuman is egkesuatan te Megbevayà. 
JAS.1.21	Engkezi niw en is minsan hengkey he meremerik he ulaula wey is kelelalung. Pesakup kew te Megbevayà; hemeni niw is lalag din he impesavut en keniyu su iyan ebpekelibri keniyu te silut.
JAS.1.22	Kinahanglan he edtumanen niw is Lalag te Megbevayà. Emun ebpemineg̵en niw zà is lalag din ne kenè niw edtumanen, henduen be te edterteruen niw is gehinawa niw. 
JAS.1.23	Su ke zuen minsan hentei he taman dà te kebpemineg te Lalag te Megbevayà, iyan, kenè din edtumanen, iring sikandin te etew he ed-alung diyà te peg̵elungan. 
JAS.1.24	Egkeehè din is dagwey zin, iyan, meg̵aan dà. Ne egkelipatan din dutun ke hengkey is neehè din. 
JAS.1.25	Iyan, ke zuen etew he ebpurungan din ed-istudyuwi is kesug̵uan he wazè din kurang he iyan ebpekelibri kenitew, ne kenè din edlipatan, kekenà, edtumanen din, edtuvazan te Megbevayà is minsan hengkey he ed-ul-ulahan din.
JAS.1.26	Emun iyan isip te etew is hustu is ked-ezapa zin te Megbevayà, iyan, kenè din edtengkaan is kegkag̵ikag̵i zin, wazà pulus te ked-azap din su neterteruan din dà is gehinawa zin. 
JAS.1.27	Is etew he hustu is ked-azap din te Megbevayà, edlikayan din is menge mezaat he ulaula he iyan ed-ul-ulahan te menge etew zini te kelibutan he kuntada te Megbevayà. Meupiya mulà is ulaula zin. Ebpurungan din is menge edlised he menge ilu he vatà wey menge valu he vahi. Iyan heini egkesuatan te Amey tew he Megbevayà he paag̵i te ked-ezapa tew kandin.
JAS.2.1	Menge suled, geina te menge tumutuu ki ki Jesu Kristu, is mekeg̵eg̵ehem he Nengazen, kinahanglan he pedrerepenga ta is kedtehuza ta te langun he menge etew. 
JAS.2.2	Penenglitan duen edseled diyà te simbahan niw he sepian he edsisising te vulawan ne utew mahal is bisti zin. Ne zuen daan edtampu he egkeayuayu ne nenggeremisey is kandin he bisti. 
JAS.2.3	Ne edtehuzan niw heeyan is meupiya is bisti zin ne ke sikiyu te, “Kayi ka te meupiya he vangkù.” Iyan, haazà mulà is egkeayuayu, egkeg̵iyan niw zà te, “Kayi ka hitindeg,” wey ke, “Dini ka pinuu te saag uvey te kedì he vangkù.” 
JAS.2.4	Kenè be mezaat heeyan he ulaula su kenè niw ebpedrerepengen is kedtahud niw te menge zuma niw he tumutuu su kunaan niw ke hustu ke ebmahalen ta is sepian ne kenà is egkeayuayu.
JAS.2.5	Pemineg̵a niw, menge minahal ku he suled, is ibpesavut ku keniyu. Duen mibpilì te Megbevayà he egkengeayuayu. Ne minsan deisek is ketig̵eyunan dan midhimu te Megbevayà he zekelà mulà is kedsarig dan kandin ne iyan sikandan edtuvazan din pinaag̵i te kedhadì din sumalà is penaad din diyà te langun he ebmahalen dan sikandin diyà te g̵ehinawa zan. 
JAS.2.6	Iyan, sikiyu mulà, wazè niw kedtahud dutun te egkengeayuayu. Hentei is ebpenlupig keniyu? Iyan is menge sepian. Ne hentei is edsumbung keniyu ziyà te etuvangan te huwis? 
JAS.2.7	Hentei is edsumpalit te mahal he ngazan ni Jesus he iyan teg̵ig̵aked kenitew? Iyan is menge sepian.
JAS.2.8	Utew meupiya is ed-ul-ulahan niw emun edtumanen niw is lavew he sug̵ù te Nengazen he egkevasa niw ziyà te insurat he lalag din he edhenduen te, “Kinahanglan he mahala nu is duma nu; isipa nu sikandin he iring te kenikew en he g̵ehinawa.” 
JAS.2.9	Iyan, emun duen niw ibpelavi, ebpekesalè kew. Ne sumalà is impenurù dutun te kesug̵uan te Megbevayà he imbilinbilin ni Moises, mesinupaken kew. 
JAS.2.10	Su minsan ke sevaha zà duen te menge sug̵ù te kesug̵uan is egkesupak te etew, ed-isipen gihapun te Megbevayà he mesinupaken sikandin he iring te nesupak din is langun he menge sug̵ù. 
JAS.2.11	Su is migkag̵i te, “Kenè nu selselai is esawa nu,” ne iyan daan migkag̵i te, “Kenè ka pemumunù.” Ne minsan wazè nu selselai is esawa nu, ke nekevunù ka nesupak nu en is tivuuk he kesug̵uan su sebsevaha zà is teg̵isug̵ù dutun te langun he menge sug̵ù.
JAS.2.12	Duen selakew en he kesug̵uan he ebpekelibri kenita wey ki kenà mekesalà ne iyan heini kesug̵uan he idhukum kenita keuzemà te Megbevayà. Ne tenged kayi kinahanglan he ebpurungan ta is menge lalag ta wey ulaula ta su wey kenè ta mesupak haazà is kesug̵uan. 
JAS.2.13	Su is Megbevayà, kenè din keuzemà egkehizuwan is etew he wazè din hizu te zuma zin. Iyan, is etew mulà he hihizuwen, wazà kinahanglan he egkehandek sikandin su kenà sikandin edsilutan te Megbevayà.
JAS.2.14	Menge suled, wazà pulus te kedtuu te minsan hentei ziyà te Megbevayà emun kenà egketuusan is kedtuu zin pinaag̵i te menge ulaula he meupiya. Is kedtuu he iring dutun, ne kenà tutuu, ne kenà din igkelibri te silut. 
JAS.2.15	Su penenglitan duen menge suled tew he tumutuu ne edlised sikandan tenged te wazè dan igkekuwa te bisti wey egkekaan. 
JAS.2.16	Ne emun egkeg̵iyan tew zà sikandan te, “Ehè kew zà. Berakat he mekekuwa kew te egkeenen niw wey igkebisti niw,” iyan, kenè tew sikandan edtevangan, wazà pulus te migkag̵i tew. 
JAS.2.17	Iring din ded daan is etew he egkeg̵iyen din he edtuu sikandin, iyan, kenà meupiya is menge ulaula zin. Egkesavut ta zutun he kenè bes tutuu is kedtuu zin.
JAS.2.18	Ne ke zuen egkag̵i te, “Edtuu zà is sevaha te Megbevayà wey melibri sikandin te silut ne is duma, ne ed-ulaula te meupiya wey sikandin melibri, ne pudu hustu.” Iyan, iyan tavak ku zutun te zezuwa is: kinahanglan he edtuu ki, iyan, kenà egkehimu he tutuu is kedtuu ta te Megbevayà ke kenà egketuusan haazà is kedtuu ta pinaag̵i te menge ulaula ta he meupiya. Kinahanglan he ibpeehè ta is kedtuu ta pinaag̵i te menge ulaula ta. 
JAS.2.19	Emun midtuu ki he sebsevaha zà is Megbevayà utew meupiya heeyan, iyan, kenè pa hustu su minsan is menge mezaat he mulin-ulin, midtuu zan daan te iring keniyan, iyan, egkerkeren dan te kegkehandek su netuenan dan he edsilutan sikandan keuzemà. 
JAS.2.20	Utew kenà metau he ed-isip is etew he iring dutun. Ebpenuruen ku sikiyu he is kedtuu ta, emun kenà egketuusan pinaag̵i te menge ulaula ta he meupiya, ne kenà ebpekelibri kenita te silut. 
JAS.2.21	Hengkey is paag̵i he impetimaan te kepuun tew he si Abraham he iyan impeketezenga kandin te Megbevayà? Iyan is menge ulaula zin dutun te kedtumana zin te insug̵ù kandin te Megbevayà te kebpemuhata zin pezem te anak din he si Isaak. 
JAS.2.22	Netuenan ta he pinaag̵i te kedtuu zin, midtuman din is insug̵ù kandin ne pinaag̵i zaan te kedtumana zin kayi, neheg̵et is kedtuu zin te Megbevayà. 
JAS.2.23	Ne tenged dutun egkesavut ta he utew tutuu sikan is insurat he Lalag te Megbevayà he edhenduen te, “Midtuu si Abraham te Megbevayà, ne tenged dutun te kedtuu zin, mid-isip sikandin te Megbevayà he metazeng.” Ne migeraran sikandin he Emig̵u te Megbevayà. 
JAS.2.24	Ne tenged dutun egkesavut ta he ed-isipen ki he metazeng te Megbevayà ke zuen menge ulaula ta he meupiya he tuus te kedtuu ta ne kenà tenged te kedtuu zà he wazè din tuus.
JAS.2.25	Ne iring dutun daan is kedtuu ni Rahab, is bahi zengan he mezaat is dengeg din. Umba mid-isip sikandin he metazeng te Megbevayà su zuen meupiya he mid-ulaula zin su impeseled din te valey zin is menge sug̵ù ni Josue, ne midtevangan din sikandan wey zan mekepelag̵uy pinaag̵i te selakew en he ibayà. 
JAS.2.26	Is lawa te etew, emun wazè din en gehinawa, egketuusan ta he minatey en ne wazè din en pulus. Ne iring din ded daan is kedtuu te minsan hentei su emun kenè egkezumahan haazà is kedtuu te menge ulaula he meupiya, wazà daan pulus dutun te kedtuu zin.
JAS.3.1	Menge suled, deyzey ke kenà mezakel keniyu is egkesuat he ebpenurù, su sikami is ebpenurù, utew meheg̵et keuzemà is kedsusiya kenami te Megbevayà, kenà te ebpepenurù kenami. 
JAS.3.2	Sikitew is menusiyà, layun kiw egkesayep te mezakel he paag̵i. Ne ke zuen etew he kenà egkesayep pinaag̵i te kegkag̵i zin, wazè en igkesewayi kandin. Egkeveyveyaan din is tivuuk he lawa zin wey kenà mekeulaula te mezaat. 
JAS.3.3	Egkekangan ta is kudà su wey ta meveyveyai ke hendei ta ibpepevayà. 
JAS.3.4	Ne minsan is utew zekelà he barku he egkeuwit te mevendes he keramag, egketandang ta is ibayè din pinaag̵i te utew zeisek he pengawid din. 
JAS.3.5	Ne iring din ded daan is dilà te etew su minsan pa te utew zeisey egkeg̵amit gihapun te kedentala te zekelà he ibpezalig.
JAS.3.5	Ne iring daan dutun is ketelunan su minsan pa te utew meluag egkevinsulan gihapun te zeisek he hapuy. 
JAS.3.6	Ne iring daan te hapuy is dilà te etew su ebpekezezaat ne iyan puunà te minsan hengkey he mezaat he ulaula. Pinaag̵i te zilà egkeeneb te mezaat is tivuuk he isip ta wey g̵ehinawa ta. Iyan ebpekerasey kenita te tivuuk he untung ta; iring te hapuy he ziyà ebpuun te Impirnu.
JAS.3.7	Netuenan ta he egkeveyveyaan te etew is minsan hengkey he linimbag su zuen nelayam he menge langgam, menge tagbis, menge pait, wey minsan menge uled. 
JAS.3.8	Iyan, wazè pa etew he nekevayàbayà te zilè din. Utew lalung is dilè ta ne kenà egkeeg̵en. Iring te hilu su ebpekezezaat. 
JAS.3.9	Egemiten ta is dilè ta emun ebpeselematan ta is Amey tew he Nengazen, ne nasì ta zaan egemita ke ebpenrewakan ta is menge zuma ta he midlimbag te Megbevayà he iring te zagwey zin. 
JAS.3.10	Utew heini igkeinuinu su sebsevaha zà is puunà te kedrawak wey kebpeselamat! Menge suled, kenà heini meupiya. 
JAS.3.11	Emun penenglitan duen kalut, kenà egkehimu he zutun ebpuun is wahig he meupiya wey is wahig he mepait. 
JAS.3.12	Menge suled, emun ebeg̵as is kayu he igira kenà egkehimu he ulivu is beg̵as din. Ne emun ebeg̵as is gawed he paras kenà egkehimu he igira is beg̵as din. Ke zuen kalut he zutun ebpuun is wahig he mepait, kenà egkehimu he zutun ebpuun is wahig he kenà mepait.
JAS.3.13	Is minsan hentei keniyu he metau wey zekelà is selevutan, ipeehè din pinaag̵i te meupiya he ulaula zin. Kinahanglan he kenà sikandin mepelevawen dutun te kebpaahaa zin te ketau zin pinaag̵i te menge meupiya he ed-ul-ulahan din. 
JAS.3.14	Iyan, emun egkesina sikandin wey mepelevawen, kinahanglan he kenè din izantal is ketau zin wey is meupiya he ulaula zin su tarù is ketau he iring dutun ne ebpekesupak te tutuu he tuluuwen. 
JAS.3.15	Kenà haazà sikan is ketau he ebpuun te Megbevayà, kekenà, dini zà ebpuun te kelibutan. Kenà iyan is ketau he ibeg̵ey te Wag̵as he Mulin-ulin, kekenà, ebpuun te mezaat he mulin-ulin. 
JAS.3.16	Ke zuen menge etew he egkesina wey mepelevawen, utew zan egkesemuki ne ed-ul-ulahan dan is minsan hengkey he mezaat. 
JAS.3.17	Is etew he ziyà ebpuun te Megbevayà is ketau zin, wazà igkesewayi kandin. Melinew is kedepitè din te zuma he etew, ebpurungan din is menge zuma zin; kenà sikandin mevurut, kekenà, mepezumdumahan. Hihizuwen wey metulanged sikandin; wazè din ibpelavi he minsan hentei ne kenà uvag dà is kedtuu zin. 
JAS.3.18	Iring te venì is kelinew. Ibpemula te menge menhuhusey ne iyan egkerag̵un dutun is metazeng he menge ulaula.
JAS.4.1	Hengkey is puunà te menge kesevaan wey tebek diyan te keniyu? Iyan is menge mezaat he kebayè niw he ebpekigkuntada te meupiya he ulaula. 
JAS.4.2	Duen egkesuatan niw he kenè niw egkekuwa ne tenged dutun ebpekeisip kew te kebpemumunù. Duen egkeimahan niw, iyan, kenè niw egkeangken ne tenged dutun ebpekidsavè kew wey ebpekidtebek kew. Umba kenè niw egkekuwa is egkesuatan niw su kenè niw ebuyuen diyà te Megbevayà. 
JAS.4.3	Ne minsan ke ebuyuen niw ziyà te kandin, kenè din ibeg̵ey su mezaat is tuyù niw te kebuyua niw kayi. Iyan ketezengan te kebuyù niw is wey niw metuman is mezaat he kebayè niw.
JAS.4.4	Kenè kew metinumanen te pesarig niw ziyà te Megbevayà. Wazè niw ves metueni he emun iyan niw egkesuatan is mezaat he ed-ul-ulahan te menge kuntada te Megbevayà dini te kelibutan, ne menge kuntada kew zaan te Megbevayà. Is minsan hentei he iyan egkesuatan din is mezaat he ulaula zini te kelibutan, mibpekigkuntada sikandin te Megbevayà. 
JAS.4.5	Kenè niw isipa he kenà tutuu sikan is insurat he Lalag te Megbevayà he edhenduen te, “Is gehinawa he imbeg̵ey kenita te Megbevayà, nehimu he mezesen is kegkesuati zin te mezaat he ulaula, 
JAS.4.6	iyan, mezesen pa utew is tavang kenita te Megbevayà.” Ne tenged dutun duen insurat he lalag din he edhenduen te, “Egkuntedahan te Megbevayà is mepelevawen, iyan, edtevangan din mulà is ebpesakup kandin.”
JAS.4.7	Ne tenged dutun, pesakup kew te Megbevayà. Sukuli niw si Setanas ne ebpelag̵uy keniyu. 
JAS.4.8	Aput kew ziyà te Megbevayà ne ed-uvayan kew zin. Sikiyu is mekesesalà, engkezi niw is menge ulaula niw he mezaat. Sikiyu is uvag dà is kedtuu zan, pelumpiyuwi niw te Megbevayà is isip niw wey g̵ehinawa niw. 
JAS.4.9	Meseeng kew tenged te menge ulaula niw he mezaat; medlug̵ib kew wey medsineg̵ew kew; kenè kew engit, kekenà, erang kew; kenè kew medlipey, kekenà, mebmezaat is gehinawa niw. 
JAS.4.10	Pesakup kew te Megbevayà, ne ibpelavew kew zin.
JAS.4.11	Menge suled, kenè kew mebpesudsudiey wey mebpesewsewayà su is edsudì wey edsawey te zuma zin he tumutuu, ne iring te edsudien din wey edsewayen din is lavew he sug̵ù. Ne emun edsewayen ta haazà is sug̵ù, kenè ta edtumanen, kekenà, edsumpeliten ta. 
JAS.4.12	Sebsevaha zà is ebpuunan te kesug̵uan he iyan is Megbevayà ne sebsevaha zà daan is duen din keg̵ehem te kedhukum te menge ulaula te menusiyà ne iyan ded daan is Megbevayà. Iyan sikandin edsilut ne iyan daan ebpekelibri te silut. Iyan, sikita mulà, wazè ta keg̵ehem te kedhukum te minsan hentei.
JAS.4.13	Pemineg kew, sikiyu is egkag̵i te, “Guntaan ne emun kenà ne keeselem, edhendiyè ki te sevaha he inged. Ne zutun ki ebpetig̵ayun taman te sengetuig wey ki mekemanggad.” 
JAS.4.14	Turebung kew su minsan is keeselem dà he hitavù, kenè ta egketuenan. Is untung ta zini te kelibutan, ne utew mevavà ne iring te menipis he g̵apun he egketik-ew egkeahà ne egketik-ew zaan egkeawà. 
JAS.4.15	Meupiya pa ke egkag̵i ki te, “Emun idtug̵ut kenita te Nengazen he kenè ki pa ebpatey, ebeelan ta is iring dutun.” 
JAS.4.16	Iyan, sikiyu mulà, memepedelig̵en su idantal niw is ed-ul-ulahan niw, ne mezaat is iring dutun.
JAS.4.17	Tentenuzi niw he ke netuenan te minsan hentei kenitew ke hengkey is meupiya he ed-ul-ulahan ne kenè din ed-ul-ulahan, nekesalà sikandin diyà te Megbevayà.
JAS.5.1	Pemineg kew zaan, sikiyu is sepian. Sineg̵ew kew; erang kew, su utew merasey is egkeulaula niw keuzemà. 
JAS.5.2	Egkeredak en is menge ketig̵eyunan niw. Egketketen te ipes is manggad niw. 
JAS.5.3	Midtangis is menge selapì niw wey vulawan 
JAS.5.4	Is selapì he wazè niw isuhul te edterebahu ziyà te menge tanè niw, ne iyan idsumbunga zan keniyu ziyà te Megbevayà. Is sumbung keniyu te nemenlegtey ziyà te menge luti niw, nezineg en te utew mekeg̵eg̵ehem he Nengazen. 
JAS.5.5	Dini te kelibutan utew meupiya is kebpekesavuk niw ne edlipey kew layun, iyan, iring kew g̵untaan te nati he ibpelambù he edlepaan su kunaan niw ke kenè kew egkesaut te andew te kedsilut. 
JAS.5.6	Su impesilutan niw wey mibunù niw is menge metazeng he etew, minsan pa te wazè dan medsukul keniyu.
JAS.5.7	Ne sikiyu is menge zuma ku he tumutuu, kinahanglan he meinentusen kew taman te kedlikù te Nengazen. Su is ebasuk, ebpekeantus te kedtag̵ad din taman te edsebpet en is impemula zin diyà te tanè din. Edteg̵azan din is uzan he ebpetuvù te pinemula zin wey is ebpeketesan te pinemula zin. 
JAS.5.8	Ne sikitew zaan, kinahanglan he ed-entusen tew is kebpeketag̵ad tew. Edheg̵eten tew is kedsarig tew su meg̵aan en is andew te kedlikù te Nengazen. 
JAS.5.9	Kenè kew, menge suled, meked-eepesà su wey kenè kew mesiluti te Megbevayà. Meg̵aan en ebpekeuma is edsusi te menge ulaula ta; iring te ziyè en te g̵emawan. 
JAS.5.10	Menge suled, ed-iringan ta is kebmeinentusen te menge ebpeneuven dengan te Megbevayà su zutun te kebpesevuta zan te Lalag te Nengazen nekeantus dan te kemeresayan. 
JAS.5.11	Netuenan ta he utew sikandan deyzey su nekeantus dan te merasey. Netuenan niw en is kebmeinentusen dengan ni Hob wey is kedtuvazi kandin te Megbevayà dutun te nepasad en is penggezam kandin. Hihizuwen wey velig̵eg̵awen is Nengazen.
JAS.5.12	Menge suled, ebeleuzan ku sikiyu he emun duen ibpesarig niw kenè niw heg̵eta pinaag̵i te kebpengulivet wey kedsesapà. Kenè kew medsesapà pinaag̵i te kegemita niw te minsan hengkey ziyà te langit wey zini te tanà te kebenara niw te menge lalag niw. Uya zà wey wazà is gemita niw su wey kenè kew mesiluti te Megbevayà.
JAS.5.13	Ke zuen minsan hentei keniyu he egkeseeng, kinahanglan he med-ampù. Ke zuen egkelipey, megkanta sikandin te kedalig te Megbevayà. 
JAS.5.14	Ke zuen egkezeruwan, kinahanglan he tewag̵a zin is menge ebmeg̵urangen te menge tumutuu wey zan ikeampù wey meitisi sikandin te lana he ebpengumawen dan is ngazan te Nengazen. 
JAS.5.15	Is ked-ampù dan, emun hustu is kedsarig dan te Megbevayà, ne iyan igkeulii te egkezeruwan su ebewian sikandin te Nengazen, ne egkepesaylu sikandin te menge salè din. 
JAS.5.16	Ne tenged dutun kinahanglan he petudtudtulè kew te menge salè niw su wey iampù te kada sevaha is duma zin ne wey meulii is egkengezeruwan. Utew mekeg̵eg̵ehem is ked-ampù te metazeng he etew. 
JAS.5.17	Si Elias dengan, etew zà sikandin he iring kenitew. Ne minsan pa zutun mezesen is ked-ampù din he kenà med-uzan ne wazà iyan mekeuzan taman te tetelu he tuig wey tengà. 
JAS.5.18	Ne mid-ampù en maan, ne mid-uzan te mereg̵es ne human meketuvù is menge pinemula.
JAS.5.19	Menge suled, ke zuen sevaha keniyu he egkesuwey zin wey egkelipatan din is tutuu he tuluuwen ne zuen ebpeketavang kandin wey mekelikù, 
JAS.5.20	tentenuzi niw he is neketavang kandin, nehimu en he paag̵i wey melibri sikandin te silut. Ne pinaag̵i zutun egkepesaylu is utew mezakel he menge salà dutun he etew.
1PE.1.1	Iyan a si Pedro is teg̵isurat kayi. Epustul a ni Jesu Kristu, 
1PE.1.2	Nengaaram kew te Megbevayà he Amey tew sumalà is kebayè din dengan he iyan is: edhimuwen kew zin he metazeng pinaag̵i te Wag̵as he Mulin-ulin wey kew mehimu he menge sakup ni Jesu Kristu ne wey kew zaan mepesaylu tenged te kebpelisi keniyu te lengesa ni Jesus.
1PE.1.2	Berakat he ikeg̵ag̵ew kew zin wey mebmelinawen kew utew.
1PE.1.3	Utew zekelà is kebpeselemati tew te Megbevayà he iyan Amey te Nengazen tew he si Jesu Kristu. Su tenged te zekelà is hizu zin kenitew, mibeg̵ayan kiw zin te veg̵u en he untung. Ne g̵untaan ebpekeperateng kiw he egkevanhew kiw keuzemà su mibanhew zin si Jesu Kristu. 
1PE.1.4	Ne elin daan egkeperateng tew is utew meupiya he idtuvad din kenitew. Integ̵ana zin en heini ziyà te langit ne zutun kenà egkeredak, kenà egkezeetan, ne kenà daan egkehanew. 
1PE.1.5	Kenitew en haazà is integ̵ana zin. Tenged te nekesarig kiw kandin, nelig-enan kiw te g̵ehem te Megbevayà te kemulu kiw pa edtag̵ad te kedtulusa zin kenitew keuzemà te ketepusan he timpu.
1PE.1.6	Ne tenged dutun ebpekelipey kew en minsan pa te egkeseeng kew zè pa g̵untaan tenged te mezakel he menge kemeresayan he egkeantus niw. 
1PE.1.7	Is kedtuu niw, ne iring te vulawan su egezaman is bulawan pinaag̵i te hapuy su wey ikepaahà ke tutuu ve. Umba idtug̵ut te Megbevayà he mekeantus kew te merasey su wey pinaag̵i te kemeresayan meg̵ezami is kedtuu niw ke tutuu ve wey ke kenà. Mahal pa is kedtuu niw kenà is bulawan su melemu egkezeeti is bulawan. Ne emun tutuu is kedtuu niw, edelig̵en kew, ebentug̵en kew, wey edtehuzen kew keuzemà emun ibpeg̵awag̵awa en si Jesu Kristu. 
1PE.1.8	Utew mahal sikandin diyan te g̵ehinawa niw minsan wazè niw pa maahà. Ne edsarig kew kandin minsan pa te kenè niw en sikandin egkeahà guntaan. Ne utew man dekelà is kelipey niw he kenà igkeseysey 
1PE.1.9	su egkezawat niw en guntaan is kedlibriya keniyu te silut he iyan ebperetengan niw tenged te midtuu kew kandin.
1PE.1.10	Is ebpemeneuven dengan te Megbevayà, mibpurungan dan istudyuwi is kedlibriya zin kenita te silut wey netagnè dan heini is kedtuvazi zin kenita. 
1PE.1.11	Mid-istudyuwan dan ke keenu wey ke egkemenumenu is kegketuman kayi, su in-ulin heini kandan te Wag̵as he Mulin-ulin he ebpuun diyà te ki Kristu. Impesavut din kandan he zuen menge kemeresayan he egkeantus ni Kristu zini te kelibutan ne emun egketapus haazà edhimuwen sikandin he utew lavew. 
1PE.1.12	Impezayag kandan te Megbevayà he kenà kandan he ibmeupiya haazà is netagnè dan dutun, kekenà, kenitew g̵untaan. Ne g̵untaan impesavut en keniyu is tutuu mehitenged dutun te netagnè dan. Duen menge etew he midsug̵ù te Megbevayà su wey zan metudtul keniyu is Meupiya he Tudtulanen. Mid-ulinan sikandan te Wag̵as he Mulin-ulin he midsug̵ù te Megbevayà. Ne heini is impesavut dan keniyu, minsan is menge velinsug̵uen te Megbevayà ziyà te langit, egkesuatan dan he mesavut dan heini.
1PE.1.13	Ne g̵eina te iyan haazà, kinahanglan he ed-andam ki wey ki mekepurung mekeisip-isip su wey ta layun mepurungi is kedsunud ta te Nengazen. Kinahanglan he iyan dekelà diyà te g̵ehinawa ta is kebperateng ta te utew meupiya he ibeg̵ey te Megbevayà kenita keuzemà dutun te andew te kebpeg̵awag̵awa ni Jesu Kristu. 
1PE.1.14	Geina te menge anak ki te Megbevayà, kinahanglan he edtumanen ta is menge sug̵ù din; kenè ta iyan ebpezumdumahan is mezaat he kebayè ta he edtumanen ta layun dengan hein wazè te pa metueni is tutuu he tuluuwen. 
1PE.1.15	Ne g̵untaan kinahanglan he wazà igkesewayi te menge ulaula tew iring te wazà igkesewayi te menge ulaula te Megbevayà he iyan nengelintau wey kiw meketuu. 
1PE.1.16	Su zuen insurat he Lalag te Megbevayà he edhenduen te, “Kinahanglan he wazà igkesewayi te menge ulaula niw su wazà igkesewayi te kedì he menge ulaula.”
1PE.1.17	Ne g̵eina te mibpetavang ki te Amey ta he Megbevayà kinahanglan he utew meheg̵et is kedtehuza ta kandin te zini ki pa ed-ubpà te kelibutan. Iyan sikandin edsusi te menge ulaula te menusiyà sumalà is mid-ulaula te kada sevaha ne wazè din ibpelavi he minsan hentei. 
1PE.1.18	Netuenan ta he utew mahal is imbelukas din kenita. Su nengeuripen ki zengan te menge ulaula he wazà pulus he imbilinbilin kenita te menge kepuun ta. Sikan is imbelukas din kenita, ne kenà iring te selapì wey vulawan he egkeawà is bali zin. 
1PE.1.19	Iyan imbelukas din si Kristu he impelengesa he utew mevali. Iring sikandin te nati he kerehidu he wazà igkesawey zuen he impemuhat. 
1PE.1.20	Te wazè pa limbag̵a is kelibutan, daan en si Kristu he intezù te Megbevayà wey mehimu he Menluluwas tew. Ne kayi te timpu g̵untaan, impezayag sikandin wey kiw mevelukasi. 
1PE.1.21	Pinaag̵i kandin neketuu kiw te Megbevayà. Mibanhew sikandin te Megbevayà ne midhimu zin sikandin he utew lavew. Ne tenged kayi iyan edserig̵an tew g̵untaan is Megbevayà ne ebpekeperateng kiw he edhimuwen kiw zin daan he utew lavew.
1PE.1.22	Ne g̵eina te nemeketuu kew en te tutuu he tuluuwen nengelumpiyuwan kew en te mezaat he ulaula ne kenà tarù is kebmahala niw te menge zuma niw he tumutuu. Minsan pa zutun, heg̵eta niw pa is kebmahala niw ziyan te g̵ehinawa niw te kada sevaha te menge zuma niw. 
1PE.1.23	Su mid-umanan ki limbag̵a te Megbevayà ne veg̵u ki en maan he etew pinaag̵i te wazà pidtemanan he Lalag te Megbevayà he iyan ebpekeveg̵ey te untung. 
1PE.1.24	Su zuen insurat he Lalag te Megbevayà he edhenduen te,
1PE.1.24	“Is menusiyà, geina te mevavè dà utew is untung din, iring sikandin te sagbet.
1PE.1.24	Su is kempet din, ne iring te kevukad te sagbet.
1PE.1.24	Meg̵aan egkeg̵angu is sagbet, ne egkengeulug is kevukazan din.
1PE.1.25	Iyan, is Lalag te Megbevayà, kenà mulà egkehanew te wazà pidtemanan.”
1PE.1.25	Ne is Lalag te Megbevayà, ne iyan impesavut keniyu.
1PE.2.1	Ne g̵eina te veg̵u ki en he etew, ed-iniyug̵an te en is minsan hengkey he kebpesipala wey is kedtarùtarù. Kinahanglan he kenà tarù is kedsundan ta te Megbevayà; kenè ki egkesina ne kenè ki ebpemenulà. 
1PE.2.2	Ed-iring ki zuen te vatà he kemulu pa edsusu he layun egkesuat te g̵atas. Kinahanglan he layun ki ed-inum te g̵atas he iyan is wag̵as he Lalag te Megbevayà su wey layun mebmezesen is kedtuu ta taman te timpu keuzemà he edtulusen ki te Megbevayà. 
1PE.2.3	Su neg̵ezaman niw en he utew velig̵eg̵awen keniyu is Nengazen tew.
1PE.2.4	Pevayàbayè kew en te Nengazen tew he si Jesus he iyan ebeg̵ey te untung he wazà pidtemanan. Iring sikandin te vatu he pengawid te valey he kenà edewaten te menge pandey. Wazà sikandin dewata te menge etew, iyan, iyan sikandin mibpilì te Megbevayà su utew sikandin mahal. 
1PE.2.5	Ne sikitew zaan is mibeg̵ayan te untung he wazà pidtemanan, ebpevayàbayè kiw kandin wey kiw zaan mehimu he iring te menge vatu he pengawid te valey he zutun ed-ezapa is Megbevayà. Ne zutun te valey zin edhimuwen kiw zin en he menge memumuhat he mibpilì din. Ne zutun, pinaag̵i te kedtavang ni Jesu Kristu, ebpekepemuhat kiw ne iyan pemuhat he egkesuatan din is: ed-ezapen tew sikandin pinaag̵i te Wag̵as he Mulin-ulin. 
1PE.2.6	Su zuen insurat he Lalag te Megbevayà he edhenduen te,
1PE.2.6	“Duen mibpilì ku he hadì he iring sikandin te vatu he mahal utew.
1PE.2.6	Idsavuk ku sikandin diyà te inged he Siyun.
1PE.2.6	Iring sikandin te melig-en he vatu he ebpeuntuzan te valey.
1PE.2.6	Is minsan hentei he edsarig kandin, kenè en egkeanggà,
1PE.2.6	su iyan sikandin sikan is tutuu he edserig̵an.”
1PE.2.6	Iyan heini insurat he Lalag te Megbevayà. 
1PE.2.7	Ne heini is hadì he iring te vatu, mahal utew sikandin dini te kenita te nekesarig en kandin, iyan, is langun he kenà edtuu, netuman pinaag̵i kandan is insurat he tagnà he edhenduen te,
1PE.2.7	“Sikan is batu he himan te valey,
1PE.2.7	mid-engkezan te menge pandey.
1PE.2.7	Ne heini, nehimu en guntaan he vatu he iyan dà ebpekepurung te valey.”
1PE.2.8	Ne zuen daan tagnà he netuman he edhenduen te,
1PE.2.8	“Iyan haazà sikan is batu he nesipà te menge etew; iyan haazà nekeseligkat kandan.”
1PE.2.8	Wazè dan medtuu te Lalag te Megbevayà ne tenged dutun, sumalà is netagnà, nekeurambak sikandan su iyan imbanglis te Megbevayà dutun te kenà edtuu.
1PE.2.9	Iyan, sikitew mulà, pinilì kiw zin. Menge memumuhat kiw te mibpilì he hadì he iyan si Kristu. Iyan kiw menge sakup din; iyan kiw menge g̵aked din he etew. Umba mibpilì kiw zin su wey tew mesangyew is tudtul te utew egkein-inuwan he menge vaal zin. Iyan sikandin nengelintau wey kiw meketuu wey kiw maawà dutun te kerusireman. Ne g̵untaan edteyawan kiw zin, 
1PE.2.10	Su zengan kenè kiw menge sakup te Megbevayà ne g̵untaan menge sakup kiw zin en. Dengan wazè tew hanew zutun te hizu te Megbevayà, iyan, guntaan impezayag din en kenitew.
1PE.2.11	Menge minahal ku he suled, kenè en hustu he inged tew heini is kelibutan su menge humuhulevungà kiw zà dini. Ne tenged dutun edhengyuan ku sikiyu he kenè niw pezumdumahi is menge mezaat he kebayè niw su ebpekesanggen heini te kedsundan niw te Megbevayà. 
1PE.2.12	Kinahanglan he utew metazeng is menge ulaula niw su wey maahà te menge etew he kenà tumutuu. Su minsan ke egkeg̵iyen dan he mezaat is ulaula niw, egketuenan dan gihapun he meupiya is ed-ul-ulahan niw ne ebpekezalig dan te Megbevayà keuzemà te andew te kebulusi zin te menusiyà.
1PE.2.13	Kinahanglan he edtumanen niw is midtukud he velaud diyan te inged niw su iyan heini egkesuatan te Nengazen. Ebpesakup ki te lavew he hadì su iyan sikandin ebayàbayà te langun. 
1PE.2.14	Ebpesakup ki zaan te gubirnedur su iyan midsug̵ù te lavew he hadì wey zin siluti is menge mesinupaken ne wey zin daan delig̵a is menge metazeng. 
1PE.2.15	Umba edhengyuen ku heini su egkesuatan te Megbevayà he is menge mepedeligen he wazà mekesavut te hustu, meehè dan is menge metazeng he ulaula tew. Ne pinaag̵i kayi ebpekeengked dan is edsudì kenitew. 
1PE.2.16	Ne g̵eina te nelibri kiw en te Megbevayà, egkehimu he iyan kiw en ebayàbayà te ed-ul-ulahan tew, iyan, kinahanglan he kenè tew edhimuwen is kelibriyanan tew he pesangil wey kiw mekeulaula te mezaat. Su minsan pa te nelibri kiw en, kinahanglan he menge sulug̵uen kiw g̵ihapun te Megbevayà. 
1PE.2.17	Edtehuzen tew is langun he menge etew; ebmahalen tew is langun he menge suled tew te kedtuu. Igkehandek ta is ked-ulaula te kenà egkesuatan te Megbevayà; edtehuzen ta is keg̵ehem te lavew he hadì.
1PE.2.18	Sikita is sulug̵uen, ebpesakup ki te egalen ta ne hustu is kedtehuza ta kandin. Kenè ta iyan dà ebpezumdumahan is egalen he metulanged wey meupiya is ulaula zin, kekenà, ebpezumdumahan ta zaan is melemu he egkepauk. 
1PE.2.19	Su edtuvazan ki te Megbevayà emun tenged te kedtumana ta te egkesuatan din, egkeantus ta is kedresaya kenita te egalen ta minsan pa te wazè ki mekesalà. 
1PE.2.20	Iyan, kenè ki zait he edtuvazan te meupiya emun iyan igkeentusa ta te kedsiluti kenita is mezaat he ulaula ta. Iyan, ke ebpekeantus ki te merasey te wazà mezaat he mid-ulaula ta, edtuvazan ki te Megbevayà. 
1PE.2.21	Nekeantus si Kristu te merasey wey ki melibri te silut. Ne nehimu sikandin he petug-iringan he kinahanglan he edsunuzen ta. Umba mibpetuu kenitew is Megbevayà su wey tew si Kristu meiringi. 
1PE.2.22	Wazà minsan hengkey he salà he neveelan ni Kristu. Wazà minsan hengkey he tarù he migkag̵i zin. 
1PE.2.23	Hein edsumpeliten sikandin duen te kedrensanga kandin wazà sikandin medtavak te mezaat; wazà sikandin mebpenrawak. Is kebelesi zutun te edrasey kandin, insarig din diyà te Megbevayà he iyan kes metazeng is kedhukum din. 
1PE.2.24	Iyan si Kristu midsilutan tenged te menge salè tew zutun te kedrensanga kandin diyà te krus. Umba iyan sikandin midsilutan su wey tew meengkezi is menge mezaat he ulaula ne wey tew iyan meulaula is metazeng. Is menge palì din dutun, ne iyan nekevawì kenitew. 
1PE.2.25	Iring kiw zengan te menge ayam he kerehidu he nengetazin, iyan, guntaan impeulì kiw en diyà te Megbevayà he iyan bekidu he metau he ebantey kenitew.
1PE.3.1	Sikiyu zaan is menge vahi, kinahanglan he pesakup kew te esawa niw ne zutun minsan ke kenè dan edtuu te Lalag te Megbevayà kela ke ebpeketuu zan ded ke egkeehè dan is menge ulaula niw he memeupiya. Su iyan heini egkehimu he wali niw kandan. 
1PE.3.2	Su egkeehè dan is kedtahud niw te Megbevayà wey is ulaula niw he wazà igkesewayi zuen. 
1PE.3.3	Sikiyu is menge vahi, kenè niw isipa he iyan ibmekempet niw is pinaag̵i te utew subra he kedeyzeyani niw te vulvul niw wey te kedsul-uva niw te menge mahal he vutang iring te vulawan wey mahal he bisti. 
1PE.3.4	Su kinahanglan he iyan ibmekempet niw is meupiya he ulaula he ebpuun te g̵ehinawa niw he iring te menayù he kegkag̵i, wey is melinawen he ulaula su is kekempet he iring kayi, ne kenà mulà egkeawà, ne utew mahal ziyà te Megbevayà. 
1PE.3.5	Is menge vahi zengan he midsarig te Megbevayà, iyan heini kandan he inmekempet. Mibpesakup sikandan te menge esawa zan 
1PE.3.6	he iring ki Sara he mibpesakup daan te esawa zin he si Abraham. Neisip din he egalen din si Abraham. Ne sikiyu is menge vahi g̵untaan, egkehimu kew he iring te menge anak ni Sara emun ed-iringan niw is ulaula zin he metazeng wey ke kenè niw idtug̵ut he egkesamuk is isip niw te kegkehandek.
1PE.3.7	Sikita zaan is maama, kinahanglan he ebpurungan ta wey edtehuzen ta is esawa ta. Su minsan pa te meluya is lawa zan kenà is kenita, iring sikandan kenita su imbeg̵ey zaan kandan te Megbevayà is untung he wazà pidtemanan. Ne tenged kayi kinahanglan he edtehuzen ta sikandan su wey pemineg̵a te Megbevayà is kebpengampù ta.
1PE.3.8	Duen pa egkeg̵iyen ku keniyu te langun ne iyan is: kinahanglan he mesevaha is isip niw wey g̵ehinawa niw. Mebpepurpurungè kew wey megig̵ineg̵awè kew su iring kew en te teltelesuled. Kinahanglan he memetulanged kew wey kenè kew menge mepelevawen. 
1PE.3.9	Ke zuen ebpesipala keniyu kenè niw velesi te mezaat. Ke zuen edrawak keniyu kenè niw zaan penrewaki, kekenà, belesi niw te meupiya.
1PE.3.9	Su umba midhimu kew te Megbevayà he menge tumutuu su wey kew zin metuvazi te meupiya. 
1PE.3.10	Duen insurat he Lalag te Megbevayà he edhenduen te,
1PE.3.10	“Sikan is egkesuat he meupiya is ked-ubpè din dini te kelibutan wey layun melipey,
1PE.3.10	kinahanglan he kenà mezaat is kebpemèbè din ne kenà edtarùtarù.
1PE.3.11	Engkezi zin en is memezaat he ulaula ne layun meupiya is menge ulaula zin.
1PE.3.11	Layun din pen-ahaa is melinawen he kedepitè dan te menge zuma zin.
1PE.3.12	Su iyan ebentayan te Megbevayà is memetazeng he etew;
1PE.3.12	ebpemineg̵en din is ked-ampù dan.
1PE.3.12	Iyan, egkuntedahan din mulà is ed-ulaula te mezaat.”
1PE.3.13	Wazà edhilavet keniyu ke edhamen kew te ked-ulaula te meupiya. 
1PE.3.14	Iyan, minsan ke ebpekeantus kew te kebpesipala tenged te metazeng is ed-ul-ulahan niw, medlipey kew. Kenè kew mahandek te etew zà duen ne kenè kew meseeng. 
1PE.3.15	Layun niw isipa he iyan egalen niw si Kristu. Layun niw endama is tavak ke zuen ed-insà keniyu ke maan is ebpekesarig kew te Megbevayà. 
1PE.3.16	Mebmetinehuzen kew is edtavak wey menayù is kegkag̵i niw. Kinahanglan he wazà salà he netag̵ù diyà te g̵ehinawa niw te menge sumusundan ni Kristu su emun wazà ulaula niw he mezaat egkeeled is edsudì keniyu tenged te egkeg̵iyen dan. 
1PE.3.17	Deyzey ke ebpekeantus ki te merasey tenged te metazeng is ulaula ta, ke iyan intuvad kenita te Megbevayà, kenà ke ebpekeantus ki te merasey tenged te mezaat is ulaula ta. 
1PE.3.18	Kesevaha zà is kebpehimatey ni Kristu wey mepesaylu is menge salè tew. Mibpehimatey su wey mehimu sikandin is metazeng he elili tew te kenà memetazeng wey kiw mehimu he menge g̵aked te Megbevayà. Nepatey is lawa zin, iyan, nevanhew sikandin 
1PE.3.19	ne mibeyaan din minsan is nengepirisu he g̵imukud te nemematey zengan ne midweliyan din sikandan. 
1PE.3.20	Iyan heini menge etew zengan he wazà mebpemineg te Megbevayà dutun te timpu zengan hein ebpelevayen din dà is memezaat he ulaula zan taman te nepasad ni Noe is kebeeli zin te arka. Walu zà he etew is nekeseled dutun te arka wey zan melibri te wahig. 
1PE.3.21	Ne iyan teg̵ialung kayi te wahig is kebewtismu he ebpekelibri kenitew te silut. Ne haazà is kebewtismu, ne kenà iyan is kedlumpiyuwi te lawa tew ziyà te wahig, kekenà, iyan is kedhengyui tew te Megbevayà he maawè din is menge salè tew. Egkehimu heini tenged te mibanhew zin si Jesu Kristu. 
1PE.3.22	Diyà si Jesus med-ulì te langit ne g̵untaan diyà sikandin ebpimpinuu te zapit te egkekewanan te Megbevayà tuus te utew lavew sikandin. Iyan sikandin ebayàbayà te langun he menge velinsug̵uen te Megbevayà wey te menge kedesenan wey te minsan hentei ziyà te langit he zuen din gehem.
1PE.4.1	Ne netuenan ta he si Kristu, hein dini pa te kelibutan, nekeantus sikandin te merasey. Tenged dutun kinahanglan he andam kew zaan te ked-antus te merasey su is etew he ebpekeantus te merasey, egkeawè en diyà te kandin is suat din te ked-ulaula te mezaat. 
1PE.4.2	Ne tenged kayi, puun dutun taman te kebpatey zin egkehimu he kenè din en human edtumanen is mezaat he kebayà te lawa zin, kekenà, iyan din edtumanen is egkesuatan te Megbevayà. 
1PE.4.3	Su kinahanglan he kenè niw en maan ul-ulaha sikan is mezaat he ed-ul-ulahan he egkesuatan te menge etew he wazà medtuu te Megbevayà. Su zengan meremerik is ulaula niw; mezaat is egkesuatan te lawa niw; lelenguten kew ne mezaat is kelenganan he ibpelepew niw ziyà te menge keemuran he zutun kew ebpenginum. Utew kew egkeepesi te Megbevayà su kenà tutuu he megbevayà is ed-ezapen niw. 
1PE.4.4	Iyan, guntaan, is menge etew he kenà edtuu te Megbevayà, utew zan egkeinuinu su maan is kenè kew en edtampu kandan te ed-ulaula te utew memezaat wey memahawag ne tenged dutun edsumpeliten kew zan. 
1PE.4.5	Keuzemà ke ziyà sikandan ibpeetuvang te Megbevayà ed-insaan din sikandan ke maan is mid-ulaula zan te mezaat. Andam en sikandin te kedsusi te nengeulaula te nemematey en wey te menge uuyag pa. 
1PE.4.6	Sikan is menge etew he nemematey en, impesavut en kandan dengan is Meupiya he Tudtulanen he ebpuun diyà te Megbevayà su wey meveg̵ayi sikandan te untung he wazà pidtemanan minsan pa te kenè dan egkelikayan is kebpatey te lawa zan su iyan silut te Megbevayà diyà te tivuuk he menusiyà.
1PE.4.7	Kenè en utew egkeug̵et is ketepusan te kelibutan. Ne tenged dutun, kinahanglan he hustu is ked-isip-isip niw. Kinahanglan daan he purungi niw is menge ulaula niw su wey mehustu is ked-ampù niw ziyà te Megbevayà. 
1PE.4.8	Kinahanglan he iyan lavew he edhemenan niw is kebmahala niw ziyà te g̵ehinawa niw te minsan hentei he zuma niw he tumutuu su emun ebmahalen ta is menge zuma ta melemu ki zà ebpekepesaylu te menge salè dan kenita. 
1PE.4.9	Kinahanglan he utew kew metulanged is ebpepemenahik te menge humehulevungà diyan te valey niw. 
1PE.4.10	Is minsan hengkey he ketau he imbeg̵ey te Megbevayà diyà te kada sevaha keniyu, kinahanglan he g̵emita zin wey metevangi is menge zuma zin he tumutuu su wey hustu is kegemita niw te minsan hengkey he intavang keniyu te Megbevayà. 
1PE.4.11	Sikita is edwali, kinahanglan he is kedwali ta, ne utew hustu he iring te iyan en edwali is Megbevayà. Sikita is edtavang, ne kinahanglan he kenè ta edlipatan he is idtavang ta, ne ziyà ebpuun te Megbevayà su wey pinaag̵i te g̵ehem ni Jesu Kristu iyan mevantug is Megbevayà te minsan keenu su iyan dait he edelig̵en wey zait he ebayàbayà te wazà pidtemanan.
1PE.4.12	Minahal ku he menge suled, kenè kew meinuinu tenged te utew merasey he penggezam he egkeantus niw en tenged te kedtuu niw. Su emun tumutuu ki, ebpekeantus ki layun te merasey. 
1PE.4.13	Kenè kew meinuinu, kekenà, lipey kew utew su pinaag̵i kayi ebpekeambit kew te menge kemeresayan he naantus ni Kristu ne tenged dutun utew kew zaan egkelipey keuzemà ke ibpezayag din kenitew haazà is bulawan he ed-ulian. 
1PE.4.14	Utew kew zeyzey ke edsudien kew tenged te menge sumusundan kew ni Kristu su tuus heini he mid-ulinan kew te mekeg̵eg̵ehem he Mulin-ulin he iyan is Megbevayà. 
1PE.4.15	Kinahanglan he kenè niw iyan igkerasey is kedsiluti keniyu tenged te kebpemumunù, kebpemenakew, ked-ulaula te minsan hengkey he mezaat, wey te kebpenhilavet dutun te wazè niw ketenged. 
1PE.4.16	Iyan, ke iyan niw ibpekeantus te merasey is tenged te neketuu kew ki Kristu, kenè niw haazà ikeeled, kekenà, utew zekelà is kebpeselemati niw te Megbevayà su neg̵aked kew ni Kristu.
1PE.4.17	Iyan heini, menge suled, timpu he pinaag̵i te merasey he egkeulaula ebpuunan te Megbevayà is kedsusiya zin te menge ulaula te menusiyà. Edhunaan din edsusiya is menge sakup din. Ne emun iyan kiw zin is menge tumutuu edhunaan din, utew pa merasey is egketemanan te menge etew he kenà ebpemineg te Meupiya he Tudtulanen he impesavut kandan te Megbevayà. 
1PE.4.18	Su zuen insurat he Lalag te Megbevayà he edhenduen te,
1PE.4.18	“Emun mereg̵en he edlibriyen te silut is menge metazeng he etew,
1PE.4.18	iyan pe be melibri sikan is menge etew he edsukul te Megbevayà wey memezaat is ulaula!”
1PE.4.19	Ne tenged dutun, menge suled, ke ebpekeantus kew en te merasey su iyan intuvad keniyu te Megbevayà, isarig niw is gehinawa niw ziyà te kandin he iyan metinumanen he nenlimbag wey hemeni niw is memeupiya he ulaula.
1PE.5.1	Sikiyu is ebmeg̵urangen te menge tumutuu, duen idhangyù ku keniyu su ebmeg̵urangen a zaan. Nekevantey a te kedresaya zengan ki Kristu ne iring keniyu, ebpekeseled a zaan te vulawan he ed-ulian he ibpeg̵awag̵awa keuzemà. 
1PE.5.2	Ne iyan idhangyù ku keniyu is: purungi niw elimahi is menge tumutuu he insarig keniyu te Megbevayà. Iring sikandan te menge kerehidu zin. Iyan kew edumala kandan, kenà iring te ebpeg̵esen kew, kekenà, kinahanglan he ebpuun te meliwanag he g̵ehinawa niw su iyan haazà egkesuatan te Megbevayà. Kinahanglan he kenà iyan dà id-elimahi niw kandan is tenged te edsuhulan kew zan, kekenà, tenged te egkesuat kew he edtavang kandan. 
1PE.5.3	Kenè kew medhadìhadì kandan te insarig keniyu, kekenà, eg̵aka niw sikandan su wey iyan kew zan edsunuzen te menge meupiya he ulaula. 
1PE.5.4	Ne emun edlikù si Jesus, sikan is lavew he ed-elima te menge kerehidu te Megbevayà, duen idsuhul zin keniyu he iyan is kebpekeambit niw te utew zin kegkelavew he kenà egkehanew.
1PE.5.5	Sikiyu menge menguhed, edhengyuan ku sikiyu he pevayàbayè kew te menge ebmeg̵urangen. Kinahanglan he kenè kew mepelevawen, kekenà, mebpetebtevangè kew su zuen insurat he Lalag te Megbevayà he edhenduen te, “Kuntada te Megbevayà is mepelevawen, iyan, igkehizu zin is kenà ebpelavew.” 
1PE.5.6	Ne tenged dutun kinahanglan he kenè kew mepelevawen, kekenà, pevayàbayè kew te Megbevayà he mekeg̵eg̵ehem ne edhimuwen kew zin he utew lavew keuzemà te hustu he timpu. 
1PE.5.7	Isarig niw ziyà te kandin is minsan hengkey he seeng niw su iyan sikandin ed-elima keniyu.
1PE.5.8	Med-andam kew, mebantey kew su is kuntada tew he si Setanas, edrig̵urig̵u en he iring te erimaung he edhinig̵er su ebpen-ahà te edewiyen din. 
1PE.5.9	Sukuli niw sikandin, ne hamen kew sarig te Megbevayà su netuenan niw he is menge zuma niw he tumutuu zini te tivuuk he kelibutan, ebpekeantus dan daan te merasey he iring te egkeantus niw. 
1PE.5.10	Mevavè dà is ked-antus niw ne edheg̵eten te Megbevayà is kedsarig niw kandin. Ebig̵eran kew zin, edlig-enan kew zin wey ebeg̵ayan kew zin te zesen. Iyan sikandin puunà te minsan hengkey he tavang kenitew. Midhimu kiw zin he tumutuu su wey pinaag̵i te kebpekidsevaha tew ki Kristu mekeambit kiw te wazà pidtemanan he utew kegkelavew zin. 
1PE.5.11	Berakat he zelig̵a sikandin te wazà pidtemanan su iyan sikandin mekeg̵eg̵ehem.
1PE.5.12	Mid-ug̵upan a ni Silvanu te edsurat kayi. Suled tew sikandin he utew egkeserig̵i. Iyan insurati ku keniyu kayi su wey ku meheg̵et is kedtuu niw. Ibpesavut ku keniyu he impenurù ku en keniyu he tutuu is gag̵ew te Megbevayà keniyu. Ne kenè niw heini lipati.
1PE.5.13	Ebpengemusta keniyu is menge tumutuu zini te inged he Bebilunya. Pinilì sikandan te Megbevayà iring te pinilì kew zin daan. Ebpengemusta zaan keniyu si Marcos he iyan iring te tutuu he anak ku. 
1PE.5.14	Mebpelimlimuey kew.
1PE.5.14	Mebmelinawen is gehinawa te uman sevaha keniyu he nekidsevaha ki Kristu.
2PE.1.1	Iyan a si Simon Pedro is teg̵isurat kayi. Sulug̵uen a ni Jesu Kristu wey epustul zin, 
2PE.1.2	Berakat he ikeg̵ag̵ew kew utew te Megbevayà wey mebmelinawen is gehinawa niw pinaag̵i te kegkesevuta niw te Megbevayà wey te Nengazen tew he si Jesus.
2PE.1.3	Pinaag̵i te g̵ehem te Megbevayà edtevangan kiw zin te mezakel he paag̵i wey kiw meketuman te menge sug̵ù din kayi te ked-ubpè tew zini te kelibutan. Umba egkehimu heini su impekilala en kenitew si Jesu Kristu he iyan mibpetuu kenitew wey kiw mekeambit te ketazeng din wey te utew zin kegkelavew. 
2PE.1.4	Iyan heini kedtumana zin te penaad din he utew zekelà wey mahal is idtuvad din kenitew. Umba impenaad din heini su wey mekeiring is menge ulaula tew te menge ulaula te Megbevayà ne mekelikey kiw zini te kelibutan te kedtumana te menge mezaat he kebayè tew su ebpekezezaat heini kenitew. 
2PE.1.5	Ne g̵eina te iyan heini intavang din kenitew kinahanglan he edhimuwen ta is taman te egkehimu ta su wey meheg̵eti is kedtuu ta kandin te menge meupiya he ulaula. Ne is menge meupiya he ulaula, kinahanglan he edheg̵etan ta te kegkesevuta te hustu. 
2PE.1.6	Ne is kedsavut, edheg̵etan ta te edtengkaan he ed-ul-ulahan. Ne haazà daan, edheg̵etan ta te kebmeinentusen. Ne is kebmeinentusen, edheg̵etan ta te kebpevayàbayè ta te Megbevayà. 
2PE.1.7	Ne haazà daan, edheg̵etan ta te kegig̵ineg̵awè tew ne is kegig̵ineg̵awè tew, edheg̵etan ta zaan te kebmahala ta te menge zuma ta. 
2PE.1.8	Ne emun ed-iseg layun is ked-ul-ulaha niw kayi te langun, kenà egkehimu he kenà utew zekelà is pulus te kedtuuwi niw te Nengazen tew he si Jesu Kristu. 
2PE.1.9	Iyan, ke zuen tumutuu he kenà ed-ulaula kayi, henduen be te nelakap is isip din su kenè din egkesavut is hustu. Nelipatan din en buwa he nepelisan en sikandin te menge zaan he ulaula zin he mezaat.
2PE.1.10	Menge suled, geina te mibpilì kiw ne midhimu kiw te Megbevayà he menge tumutuu kandin, edhimuwen tew is taman te egkehimu tew wey maahà he tutuu iyan is kebpilia zin kenitew wey is kedhimuwa zin kenitew he menge tumutuu zin. Su emun iyan heini ed-ul-ulahan tew kenè kiw ebpekesuwey te hustu he ibayà, 
2PE.1.11	ne zekelà is kelipey tew keuzemà su egkeg̵alew is Megbevayà kenitew zutun te kebpeseleza zin kenitew zutun te wazà pidtemanan he g̵inhedian te Nengazen tew he si Jesu Kristu he iyan Menluluwas tew.
2PE.1.12	Minsan pa te nesavut niw en heini is langun wey meheg̵et en is kedtuu niw te tutuu he tuluuwen, kinahanglan he layun ku heini ibpezineg keniyu. 
2PE.1.13	Su taman te kemulu e pa zini te kelibutan meupiya ke igkepezineg ku keniyu heini su wey kenè niw melipati. 
2PE.1.14	Netuenan ku he meg̵aan e en egkeumuri sumalà is impesavut kedì te Nengazen tew he si Jesu Kristu. 
2PE.1.15	Ne tenged kayi edhimuwen ku is taman te egkehimu ku su wey kenè niw melipati is impenurù ku.
2PE.1.16	Sikan is impenurù dey keniyu mehitenged te egkeulaula keuzemà ke edlikù is Nengazen tew he si Jesu Kristu he utew zekelà is gehem din, ne kenà heini tetezemen dà he midhimu te etew zà duen. Netuenan dey su nemesahan dey en is mekeg̵eg̵ehem he anlag din. 
2PE.1.17	Duma key zin dengan hein impaahà te Amey tew he Megbevayà is mekeg̵eg̵ehem he anlag din wey is utew zin kegkelavew. Nezineg dey is lalag te mekeg̵eg̵ehem he Megbevayà he migkag̵i te, “Iyan heini sikan is Anak ku he utew ku minahal; ingkesuat ku utew sikandin,” ke sikandin. 
2PE.1.18	Nezineg dey is lag̵eng te Megbevayà he ziyà ebpuun te langit hein miduma key zengan ni Jesus pehendiyà te vuntud he mibulusan te Megbevayà. 
2PE.1.19	Ne utew zutun neheg̵et is kedtuu zey te nengetagnà dengan te ebpemeneuven te Megbevayà mehitenged ki Jesus ne kinahanglan he purungi niw zaan tuuwi. Su is impenurù dan, ne iring te sulù he ebpenganlag diyà te merusirem taman te kenè pa egkeriwaswas. Ne emun egkeriwaswas en, egketeyawan kiw te mekevugwas, 
2PE.1.20	Ne kinahanglan utew he sevuta niw he wazà etew he hustu is kedseysey zin te penurù he insurat te ebpemeneuven dengan te Megbevayà emun wazà ipesavut kandin te Wag̵as he Mulin-ulin. 
2PE.1.21	Su heini is penurù, wazà diyà dà mebpuun te isip te etew zà duen, kekenà, impinted te Megbevayà. Mid-ulinan te Wag̵as he Mulin-ulin is ebpemeneuven dengan, ne is menge lalag dan, iyan impekag̵i kandan te Megbevayà.
2PE.2.1	Duen dengan menge teruen he etew he uvag kun ebpeneuven te Megbevayà ne iring din ded daan, duen menge etew he edlepew g̵untaan he ebpenurù te tarù diyan te keniyu. Sayep is ibpenurù dan te meeles ne ebpekezezaat heini te upakat niw te menge tumutuu. Ibpenurù dan he kenà Nengazen tew si Jesus he iyan pezem mibelukas kandan ne tenged dutun egketik-awan sikandan ke edsilutan dan. 
2PE.2.2	Ne minsan pa zutun mezakel is edsunud te meremerik he menge ulaula zan, ne pinaag̵i zutun egkesawey kiw is edsunud te tutuu he tuluuwen su kunaan te menge etew ke zuma tew sikandan. 
2PE.2.3	Tenged te suat dan te selapì, ebpenepian kew zan pinaag̵i te penurù dan he tarù. Daan en he midteg̵ana is silut kandan; andam en is Megbevayà te kedsilut kandan. 
2PE.2.4	Su wazà pesegdana te Megbevayà minsan is menge velinsug̵uen din dengan he nekesalà, kekenà, intimbag din diyà te Iveyaan. Ne ziyè dan pa te utew merusirem he mibakus te kedina su idtag̵ad sikandan taman te andew te kedsilut. 
2PE.2.5	Wazà daan pesegdana te Megbevayà is tivuuk he menusiyà dengan su impelapey zin is dag̵at ne nengelened is langun he wazè dan kedtahud kandin. Iyan dà midlibri zin si Noe he nekepenurù te metazeng he ulaula wey zuen pa pitu he etew he midlibri zin daan. 
2PE.2.6+2PE.2.7+2PE.2.8	Elin daan midsilutan dengan te Megbevayà is menge etew ziyà te menge inged he Suduma wey Gumura.
2PE.2.6+2PE.2.7+2PE.2.8	Iyan dà meg̵inged dutun he midlibri zin ensi Lut su metazeng mulà si Lut. Nerasey si Lut he ed-isip-isip te meremerik he ulaula te menge mesinupaken he zuma zin. Andew-andew utew mezaat he ulaula is egkengezineg din wey egkengeehè din ne zutun utew mibmesakit is gehinawa zin. Ne tenged dutun te utew menge lalung mibinsulan te Megbevayà is inged dan su wey mesavut te minsan hentei ke hengkey is kedsiluti zin keuzemà dutun te menge etew he kenà ebpemineg te menge sug̵ù din. 
2PE.2.9	Iyan, is menge etew mulà he ed-azap te Nengazen, metau sikandin he edtavang kandan wey kenè dan mekesalà ke ebpenulayen sikandan. Metau zaan sikandin he ebakus te menge nemematey he lalung su wey itag̵ad sikandan taman te andew te kedsiluti zin kandan. 
2PE.2.10	Utew meveg̵at keuzemà is kedsiluti zin dutun te menge etew he ebpeniguduwan dan te edtuman is menge meremerik he kebayà te lawa zan wey edsumpeliten dan is minsan hentei he zuen din keg̵ehem.
2PE.2.10	Ne heini is migkag̵i ku he menge etew he ebpenurù te tarù, utew zan memevurut wey memepelevawen. Kenè dan edtehuzen is menge kedesenan diyà te langit, kekenà, edsumpeliten dan. 
2PE.2.11	Ne minsan is menge velinsug̵uen te Megbevayà he lavew pa is gehem dan kenà dutun te menge teruen he menunudlù, kenè dan mulà ebpekeaku he edsudì te menge kedesenan emun idsumbung dan is menge kedesenan diyà te etuvangan te Megbevayà. 
2PE.2.12	Iyan, heini is menge teruen he menunudlù, kenè dan egkeisip he igkehandek heini su zaan he ulaula zan is kedsudì. Iring sikandan te menge langgam he wazà keeled he iyan intuvad kandan is kedekepa wey kedhimetayi kandan. Edsumpeliten dan is kenè dan egkesavut. Ne iyan egkezungguan dan is kemetayen he wazà pidtemanan. 
2PE.2.13	Utew merasey is silut he egkeantus dan keuzemà iring te merasey zaan is ibpeantus dan te menge etew. Iyan kelenganan he egkesuatan dan is kedtumana zan te minsan maandew pa te minsan hengkey he meremerik he kebayà te lawa zan. Igkeeled niw wey igkesudii sikandan keniyu su minsan ke ebpekidtug̵en dan keniyu ziyà te menge keemuran niw utew zan egkesuati is kedtarùtarù keniyu. 
2PE.2.14	Egkeerig̵an dan te minsan hentei he vahi; kenà egkepenù is suat dan te mezaat he ulaula. Ebpeeyatan dan is menge etew he kenè pa ebpekesavut te hustu. Utew zan leg̵ezen, iyan, kenà egkehimu he kenà sikandan egkesilutan te Megbevayà. 
2PE.2.15	Nengetazin en is isip dan su midsuwey zan en te tutuu he ibayà. Iyan ibayà he ed-ikulen dan is mezaat he paag̵i zengan ni Belaam he anak ni Busur. Iyan dekelà diyà te g̵ehinawa ni Belaam is selapì he idsuhul kandin ke mezaat is ed-ul-ulahan din. 
2PE.2.16	Duen kudè din he asnu he kenà pezem ebpekekag̵i, iyan, impekag̵i te Megbevayà ne indawey zin ki Belaam haazà is mezaat he ed-ul-ulahan ne tenged dutun wazà melaus ni Belaam is ketuturebungi zin.
2PE.2.17	Ne haazà is menge etew he ebpenurù te tarù, iring sikandan te kalut he nemezahan. Iring sikandan te g̵apun he ebpegwisen te keramag su wazè dan menge pulus. Integ̵ana te Megbevayà is egkeubpaan dan diyà te Impirnu he utew merusirem. 
2PE.2.18	Uvag mezalem is menge lalag dan, iyan, wazà pulus te egkeg̵iyen dan. Duen menge etew he ed-engkezan dan pezem is menge zaan he zuma zan he ed-ulaula te sayep, iyan, ebpenulayen sikandan dutun te menge menunudlù pinaag̵i te meremerik he kebayà te lawa zan. 
2PE.2.19	Egkeg̵iyen dutun te menge menunudlù he egkelibri ki pinaag̵i te kedsunuza kandan su idtug̵ut kun kenita is minsan hengkey he ulaula, iyan, nasì nengeuripen pa sikandan te menge ulaula he ebpekezezaat su netuenan ta he uripen is etew te minsan hengkey he ebpekevayàbayà kandin. 
2PE.2.20	Ke zuen menge etew he nekesavut en mehitenged te Nengazen tew he si Jesu Kristu, egkelibri zan en pezem te mezaat he ulaula zini te kelibutan he ebpekezezaat kandan. Iyan, ke egkepenulayan sikandan ne edlikuan dan en maan haazà is daan he kegkeuripena kandan te mezaat he ulaula, tuwas pa he merasey is egketemanan dan. 
2PE.2.21	Meupiya pa ke wazè dan meturedu is paag̵i te kegkehimu kandan he metazeng, kenà te neturedu zan ne mid-iniyug̵an dan ne wazè dan medtuman te sug̵ù kandan te Megbevayà he impesavut kandan. 
2PE.2.22	Netuman en pinaag̵i kandan sikan is erubasa he edhenduen te, “Migkaan te asu is in-utè din ne sikan is nezig̵ù he vavuy, midtunè en maan.”
2PE.3.1	Minahal he menge suled ku, ikezuwa en heini te kebpesurati ku keniyu. Iyan tuyù ku kayi te kezezuwa ku kebpesurati keniyu is: wey kew mekeisip te hustu pinaag̵i kayi te menge sambag ku keniyu. 
2PE.3.2	Egkesuatan ku he meisip-isip niw is menge lalag he insurat dengan te ebpemeneuven te Megbevayà wey is sug̵ù te Nengazen tew he Menluluwas tew he imbeg̵ey zin kenitew pinaag̵i kenami te menge epustul.
2PE.3.3	Idhuna ku keniyu ibpesavut he keuzemà te ketepusan he timpu duen ebpemenlepew he menge etew he iyan ebayàbayà kandan is menge mezaat he kebayè dan. Edsumpeliten kew zan he egkag̵i te, 
2PE.3.4	“Hendei vuwa si Kristu su impenaad din dengan he edlikù dini te kelibutan, iyan, kenè key ebpeketuu te iring dutun su puun pa te timpu zengan te kebpatey te menge tipehuna he kepuun tew taman en guntaan, wazà mahalin is minsan hengkey; iyan ded gihapun genat dà te kedtukuza te kelibutan taman en guntaan.” 
2PE.3.5	Is egkag̵i te iring kayi, iyan edlipatan dan is: dengan midlimbag te Megbevayà is langit pinaag̵i zà te lalag din, ne is tanà daan, midlimbag din pinaag̵i te wahig ne impelepew zin is tanà puun dutun te wahig. 
2PE.3.6	Ne pinaag̵i zaan te wahig, midlimas dengan te Megbevayà is tivuuk he menusiyà dini te lumpad. 
2PE.3.7	Ne haazà is Lalag te Megbevayà he iyan inlimbag din dengan, pinaag̵i zutun midteg̵enahan din en is langit wey tanà su wey melimas din te hapuy keuzemà dutun te andew te kedsusiya zin wey kedsiluti zin te menge etew he wazè dan kedtahud kandin.
2PE.3.8	Minahal ku he menge suled, tentenuzi niw he ziyà te Megbevayà, neked-iring is sengeandew zà wey is nengkelibu he tuig su ziyà te kandin meg̵aan dà utew haazà is dezuwa. 
2PE.3.9	Kunaan te zuma ke edlanganlangan is Nengazen su maan is kenè din edtumanen is pesarig din he edlikù sikandin. Kenà sikandin edlanganlangan, kekenà, utew sikandin mepelevayen keniyu su kenè din egkesuatan he zuen minsan sevaha he kenà egkelibri te silut. Egkesuatan din he meiniyug̵i te langun is menge ulaula zan he mezaat.
2PE.3.10	Ne minsan pa zutun, edtumanen gihapun te Megbevayà is kedlimasa zin te kelibutan. Egketik-awan is menusiyà he iring te kegketik-awi kandan te tekawen. Dutun he andew egkezineg is kerekatak ne egkehanew is langit. Egkeg̵evà ne egkeamin egketutung is minsan hengkey. Egkevinsulan is tivuuk he kelibutan wey is langun he tag̵ù din. 
2PE.3.11	Ne g̵eina te zuen andew keuzemà he zutun egkehanew is langun te iring kayi, kinahanglan he ebpurungan tew is kedsunud tew te Megbevayà para wazà igkesewayi kenitew. 
2PE.3.12	Su edteg̵azan ta is andew te kedlimasa te Megbevayà te kelibutan. Edhimuwen ta is taman te egkehimu ta su wey meg̵aan metuman. Dutun he andew egkeamin egketutung is langit, wey egkengetunew is langun te utew meinit. 
2PE.3.13	Iyan, sikitew mulà, ebperetengen ta is beg̵u en he tanà wey langit he impenaad kenitew te Megbevayà. Iyan dà ebpekeubpà dutun is memetazeng is ulaula zan.
2PE.3.14	Na menge suled, geina te kemulu tew pa edteg̵azi haazà is andew, kinahanglan he ebpurungan tew edtengkai is menge ulaula tew su wey wazà igkesewayi kenitew te Megbevayà ne wey melinew is kedepità te uman sevaha kenitew ziyà te kandin. 
2PE.3.15	Kenè niw lipati he iyan ibpelevaya te Megbevayà kenitew su wey melibri ki te silut din. Iyan daan heini impesavut keniyu te emig̵u tew he si Pablo zutun te surat he impeuwit din keniyu. Impinted heini kandin te Megbevayà. 
2PE.3.16	Ibpenurù din layun is andew te kedlimas diyà te langun he menge surat din. Duen daan ibpenurù ni Pablo he mereg̵en he edsevuten ne is menge etew he kenà edsavut te hustu wey wazà meheg̵et is kedtuu zan, edhelinen dan haazà is memereg̵en ne nesayep is kedseysaya zan duen iring te nesayep daan is kedseysaya zan te zuma he insurat he Lalag te Megbevayà. Ne tenged dutun edsilutan sikandan te Megbevayà.
2PE.3.17	Minahal ku he menge suled, geina te netuenan niw en heini he zaan, andam kew su wey kenè kew meketuu te menge tarù he ibpenurù te menge lalung he etew ne egkelipatan niw is tutuu he tuluuwen he midtuuwan niw. 
2PE.3.18	Kinahanglan he pinaag̵i te kegkeg̵eg̵awi keniyu te Nengazen tew wey Menluluwas tew he si Jesu Kristu, med-iseg is kedsevuta niw te ibpesavut din. Berakat he iyan sikandin edelig̵en guntaan wey te wazà pidtemanan.
1JN.1.1	Ebpesuratan ku sikiyu mehitenged ki Kristu. Migeraran sikandin te Lalag he ebpekeveg̵ey te wazà pidtemanan he untung. Daan en sikandin te wazè pa tukuza is kelibutan. Ne minsan pa zutun neehè dey sikandin ne nekepemineg key te migkag̵i zin. Neehè dey ne neg̵ewezan dey sikandin. 
1JN.1.2	Hein mibulus dini te kelibutan heini is puunà te untung, neehè dey ne tenged dutun egkeg̵iyen dey keniyu is neehè dey. Edseyseyen dey keniyu is migeraran te untung he wazè din pidtemanan. Daan sikandin he zuma te Amey tew he Megbevayà ne zutun mibpeg̵awag̵awa kenami zini te kelibutan. 
1JN.1.3	Edtudtulen ku en keniyu haazà is neehè dey wey nezineg dey ziyà te kandin su wey kew mebpekid-upakat kenami su nekid-upakat key zaan te Amey tew he Megbevayà wey te Anak din he si Jesu Kristu. 
1JN.1.4	Ne tenged dutun ebpesuratan ku sikiyu te iring kayi su wey meheg̵et is kelipey tew.
1JN.1.5	Ibpesavut ku keniyu is impesavut kenami te Anak te Megbevayà he is Megbevayà, iyan sikandin puunà te kerayag ne wazà minsan hengkey he merusirem diyà te kandin. 
1JN.1.6	Emun egkag̵i ki he nekid-upakat ki te Megbevayà, iyan, diyè ki pa te kerusireman, 
1JN.1.7	Emun merayag mulà is ibayè tew iring te merayag is Megbevayà, 
1JN.1.8	Emun egkag̵i ki he wazè ta salà, tarù is ebpetuuwan ta te g̵ehinawa ta ne kenè ki ves edtuman te tutuu he tuluuwen. 
1JN.1.9	Emun idtug-an ta ziyà te Megbevayà is menge salè ta, kenà egkehimu he kenè ki zin ebpeseyluwen su metazeng sikandin ne metinumanen te pesarig din. Edlumpiyuwan ki zin te langun he menge ulaula ta he kenà metazeng. 
1JN.1.10	Iyan, ke egkag̵i ki he wazè ki mekesalà, henduen be te migkag̵i ki he teruen is Megbevayà ne wazè ki mebpezumazuma te lalag din.
1JN.2.1	Sikiyu is iring te menge anak ku, iyan ibpesurati ku keniyu is: wey meheg̵eti is kedtuu niw wey kew kenà mekesalà. Iyan, ke zuen ebpekesalà he minsan hentei kenitew, duen datù tew he edtavang kenitew ziyà te etuvangan te Amey tew he Megbevayà. Iyan datù tew si Jesu Kristu he utew metazeng. 
1JN.2.2	Iyan sikandin impemuhat tenged kenitew wey mepalis is menge salè tew, ne kenè kenitew zà he salà is egkepalis, kekenà, is menge salà daan te tivuuk he menusiyà.
1JN.2.3	Egketuenan tew he emig̵u kiw en te Megbevayà ke edtumanen tew is menge sugù din kenitew. 
1JN.2.4	Iyan, ke zuen egkag̵i te, “Emig̵u e en te Megbevayà,” ne haazà is egkag̵i, kenè din edtumanen is menge sug̵ù te Megbevayà, teruen sikandin. Kenà sikandin ebpezumazuma te tutuu he tuluuwen. 
1JN.2.5+1JN.2.6	Ne ke zuen etew he edtumanen din is menge sug̵ù te Megbevayà, neheg̵et en is kebmahala zin te Megbevayà diyà te g̵ehinawa zin. Sikan is etew he egkag̵i he nekidsevaha sikandin te Megbevayà, kinahanglan he metazeng is menge ulaula zin iring te metazeng is menge ulaula ni Jesus. Emun iyan heini ed-ul-ulahan ta, netuenan ta he nekidsevaha ki te Megbevayà.
1JN.2.7	Minahal ku he menge suled, kenà beg̵u heini is idsug̵ù ku keniyu su zengan dà. Ne insug̵ù en heini keniyu hein aney kew medtuu. Ne heini he sug̵ù, ne iyan ded sikan is lalag he impesavut kenitew he mahala tew is minsan hentei he zuma tew. 
1JN.2.8	Ne minsan pa te zaan heini he sug̵ù, henduen be te sikan pa isug̵ù kenitew su impaahà ni Kristu he tutuu heini is sug̵ù wey ibpeehè niw zaan g̵untaan. Egkeawè en kayi te kelibutan is kerusireman ne egketeyawan kiw en te tutuu he tuluuwen.
1JN.2.9	Ke zuen etew he egkag̵i he midteyawan te Megbevayà is isip din, iyan, ebpekigkuntada sikandin te zuma zin, kemulu pa sikandin diyà te kerusireman. 
1JN.2.10	Is etew mulà he ebmahalen din is duma zin, iyan sikandin kes edteyawan is isip din te Megbevayà, ne kenè din ibpekesalà is menge ulaula zin. 
1JN.2.11	Iyan, is etew he ebpekigkuntada te zuma zin, kemulu pa is isip din diyà te kerusireman ne mezaat pa is menge ulaula zin. Iring sikandin te etew he kenè din egketuenan ke hendei sikandin ebpekepevayà su ziyè pa sikandin te kerusireman.
1JN.2.12	Ebpesuratan ku sikiyu, menge anak ku, su nengepesaylu en is menge salè niw tenged ki Kristu.
1JN.2.13	Sikiyu is menge meg̵urang, umba ebpesuratan ku sikiyu su nehimu kew en he menge emig̵u ni Kristu. Daan en sikandin te wazè pa limbag̵a is minsan hengkey. Sikiyu is menge menguhed, ebpesuratan ku sikiyu su nezaag niw en si Setanas.
1JN.2.14	Sikiyu is menge vatà, ebpesuratan ku sikiyu su menge emig̵u kew en te Amey tew he Megbevayà. Iyan ibpesurati ku keniyu te menge meg̵urang is: tenged te emig̵u kew en ni Kristu. Daan en sikandin te wazè pa limbag̵a is minsan hengkey. Iyan ibpesurati ku keniyu te menge menguhed su mevig̵er en is kedtuu niw ne kenà egkeawà diyan te isip niw is Lalag te Megbevayà, wey nezaag niw en si Setanas.
1JN.2.15	Kinahanglan he kenà iyan dekelà dini te g̵ehinawa ta is menge ulaula te menge etew zini te kelibutan he menge kuntada te Megbevayà, kinahanglan daan he wazà minsan hengkey zini te kelibutan he iyan dekelà dini te g̵ehinawa ta. Su ke zuen etew he iyan dekelà diyà te g̵ehinawa zin is iring dutun, kenà egkehimu he iyan mahal ziyà te g̵ehinawa zin is Amey tew he Megbevayà. 
1JN.2.16	Su is minsan hengkey he mezaat he ulaula zini te kelibutan, iring te menge mezaat he kebayà, is menge mezaat he vutang he egkeahà wey egkesuatan te menge etew wey is kebpezalig dan tenged te menge azen he nekuwa zan, kenè man heini ebpuun te Amey tew he Megbevayà, kekenà, dini zà ebpuun te kelibutan. 
1JN.2.17	Egkehanew keuzemà is kelibutan wey egkehanew zaan is minsan hengkey he mezaat he egkesuatan te menge etew, iyan, sikan is edtuman te egkesuatan te Megbevayà, kenà mulà egkehanew, kekenà, duen din untung he wazà pidtemanan.
1JN.2.18	Menge anak ku, meg̵aan en egketapus heini is timpu. Nezineg niw en he keuzemà duen edlepew he egeraran te Kuntada ni Kristu. Guntaan duen en mezakel he menge kuntada ni Kristu ne tenged dutun netuenan ta he meg̵aan en iyan egketapus heini is timpu. 
1JN.2.19	Ne heini is menge kuntada ni Kristu, kenè tew sikandan tutuu he menge zuma su umba mid-ewaan kiw zan. Angin ke tutuu zan he zuma tew su wazè kiw zan geina ewai. Tenged te ked-awè dan egketuenan ta he kenè dan tutuu he menge zuma tew.
1JN.2.20	Sikiyu mulà, mibpeulinan kew ni Kristu te Wag̵as he Mulin-ulin ne tenged dutun nesavut niw te langun is tutuu he tuluuwen. 
1JN.2.21	Kenè ku iyan ibpesurati keniyu is tenged te wazè niw mesavut ke hengkey is tutuu he tuluuwen, kekenà, tenged te nesavut niw en wey tenged te wazà minsan hengkey he tarù he ziyà ebpuun te tutuu he tuluuwen. 
1JN.2.22	Hentei man is teruen? Iyan sikan is egkag̵i he kenà iyan si Jesus mibpilì te Megbevayà he ibpahadì. Is egkag̵i kayi, ne iyan kuntada ni Kristu su egkeg̵iyen din he kenà tutuu he ed-ezapen is Amey tew he Megbevayà ne egkeg̵iyen din daan he kenà si Kristu Anak te tutuu he Megbevayà. 
1JN.2.23	Ne ke zuen etew he kenè din edewaten is Anak te Megbevayà, kenè din daan edewaten is Amey tew he Megbevayà. Ne iring din ded daan ke zuen etew he midawat din en is Anak te Megbevayà, nezawat din en daan is Amey tew he Megbevayà.
1JN.2.24	Is tuluuwen he impenurù keniyu hein aney kew medtuu, kinahanglan he edhemenan niw su emun edhemenan niw kenà egkehimu he kenè kew layun egkesevaha te Amey tew he Megbevayà wey te Anak din he si Jesu Kristu. 
1JN.2.25	Su iyan impenaad kenitew ni Kristu is untung he wazà pidtemanan. 
1JN.2.26	Ebpesuratan ku sikiyu wey kew med-andam su zuen menge etew he tarù is ibpetuuwan dan pezem keniyu. 
1JN.2.27	Iyan, sikiyu, wazà kinahanglan he zuen selakew pa he ebpenurù keniyu su mibpeulinan kew en ni Kristu te Wag̵as he Mulin-ulin. Pinaag̵i zutun egkesavut niw is langun he ibpesavut keniyu ni Kristu. Tutuu mulà ne kenà tarù haazà is ibpesavut din keniyu umba kinahanglan he hemeni niw is kebpekidsevaha niw kandin sumalà is impenurù en keniyu.
1JN.2.28	Ne tenged kayi te langun, menge anak ku, hemeni niw is kebpekidsevaha niw ki Kristu su wey kenè kew mahandek ne kenè kew egkeeled keuzemà dutun te kedlikù din.
1JN.2.29	Netuenan te en he metazeng si Kristu. Netuenan ta zaan he minsan hentei he metazeng is menge ulaula zin, nehimu en sikandin he anak te Megbevayà.
1JN.3.1	Utew kiw mahal ziyà te g̵ehinawa te Amey tew he Megbevayà su ahaa niw man migngezanan kiw zin en he menge anak din ne menge anak kiw zin en iyan. Is menge etew zini te kelibutan he kuntada te Megbevayà, kenè kiw zan egkekilala he menge anak kiw te Megbevayà su kenè dan daan egkekilala ke hentei sikandin. 
1JN.3.2	Menge minahal ku he menge emig̵u, menge anak kiw en te Megbevayà ne kenè tew pa egketuenan ke hengkey is egketemanan te kegkeenaka kenitew te Megbevayà. Iyan, netuenan tew he ke edlikù si Kristu, egkehimu zutun is kenitew he zagwey he iring te kandin he zagwey su zutun egkeehè tew human is tutuu he zagwey zin. 
1JN.3.3	Is minsan hentei he ebperateng te kedlikù ni Kristu, layun din ebpurungi is menge ulaula zin su wey wazà mezaat iring te wazà daan mezaat he ulaula ni Kristu.
1JN.3.4	Ke zuen nekesalà, nesupak din is kesug̵uan te Megbevayà su is ulaula he egngezanan te salà ne iyan is minsan hengkey he ulaula he supak te kesug̵uan te Megbevayà. 
1JN.3.5	Netuenan niw en he umba mibpeetew si Kristu su wey zin maawà is menge salè tew. Ne netuenan niw zaan he wazà minsan sevaha he salà he nehimu zin wey egkehimu zin. 
1JN.3.6	Ne tenged dutun is minsan hentei he edhemenan din is kebpekidsevaha zin ki Kristu, kenà egkehimu he layun sikandin ed-ulaula te mezaat. Sikan is etew he layun ed-ulaula te mezaat, wazè din metueni ke hentei si Kristu ne wazè din tuuwi sikandin.
1JN.3.7	Menge anak ku, kinahanglan he kenè niw pemineg̵a is minsan hentei he teruen he ebpenurù pezem keniyu. Iyan tutuu is: ke zuen etew he ed-ulaula te hustu ne iyan sikandin metazeng he etew iring te metazeng si Kristu. 
1JN.3.8	Ke zuen etew he layun ed-ulaula te mezaat ne sakup sikandin ni Setanas su layun daan si Setanas ed-ulaula te mezaat puun pa te kedlimbag̵a te kelibutan. Umba midhendini te kelibutan is Anak te Megbevayà su wey zin ikeawà is gehem te menge ulaula ni Setanas. 
1JN.3.9	Is minsan hentei he nehimu en he anak te Megbevayà, kenè en sikandin egkesuat he ed-ulaula te mezaat su midsempù en man te Megbevayà. Geina te iyan Amey zin is Megbevayà kenà egkehimu he layun sikandin ed-ulaula te mezaat. 
1JN.3.10	Ne ke zuen etew he kenà metazeng is menge ulaula zin, tuus heini he kenà sikandin anak te Megbevayà. Ne kenà daan anak te Megbevayà is minsan hentei he kenè din ebmahalen is duma zin. Pinaag̵i kayi egketuusan ta ke hentei is menge anak te Megbevayà wey ke hentei is menge sakup ni Setanas.
1JN.3.11	Kinahanglan he ebmahalen tew te kada sevaha is menge zuma tew. Iyan heini impenurù kenitew hein aney kiw meketuu. 
1JN.3.12	Kenè tew ed-iringan si Kain su sakup sikandin ni Setanas ne mibunù din is hazi zin. Umba mibunù din su mezaat is kandin he ulaula ne metazeng mulà is menge ulaula te hazi zin.
1JN.3.13	Menge suled, kenè kew meinuinu emun ebpekigkuntada keniyu is menge etew zini te kelibutan he kuntada te Megbevayà. 
1JN.3.14	Netuenan tew he zengan iyan egkeperateng tew is kemetayen he wazà pidtemanan. Ne netuenan tew zaan he g̵untaan duen tew en untung he wazà pidtemanan. Umba netuenan tew heini su utew en mahal zini te g̵ehinawa tew is menge zuma tew. Is minsan hentei he kenà mahal ziyà te g̵ehinawa zin is menge zuma zin, kemulu pa sikandin ebpekeperateng te kemetayen he wazà pidtemanan. 
1JN.3.15	Is minsan hentei he ebpekigkuntada te zuma zin, mid-isip sikandin te Megbevayà he iring te teremunù; ne netuenan ta he ke zuen etew he egkesuat he ebunù wazè pa sikandin mekeangken te untung he wazà pidtemanan.
1JN.3.16	Umba netuenan tew en he utew zekelà is kebmahala kenitew te Megbevayà diyà te g̵ehinawa zin su mibpehimatey si Jesu Kristu he elili kenitew. Ne sikitew zaan, kinahanglan he edtevangan tew is menge zuma tew he tumutuu minsan ke ibpatey ta haazà is kedtavang. 
1JN.3.17	Ke zuen minsan hentei kenitew he egkehimu he edtevangan din is duma zin he edlised, iyan, kenè din edtevangan, kenà egkehimu he mahal ziyà te g̵ehinawa zin is Megbevayà. 
1JN.3.18	Menge mahal ku he anak, kinahanglan he kenà menge lalag dà is kebmahala ta te menge zuma ta, kekenà, kinahanglan he ibpeehè ta is kebmahala ta kandan pinaag̵i te menge ulaula ta.
1JN.3.19	Su emun ed-ul-ulahan tew heini, egketuenan tew he menge anak kiw iyan te tutuu he Megbevayà. Ne tenged dutun kenè en kinahanglan he egkeeled ki ziyà te etuvangan din 
1JN.3.20	minsan pa te iyan diyà te isip ta is: dait ki he edsilutan. Umba kenè ki egkeeled su iyan lavew he egkeserig̵an is hukum te Megbevayà, kenà is hukum te isip ta su netuenan din is minsan hengkey.
1JN.3.21	Ne emun netuenan ta he wazè en igkesiluti zin kenita, egkehimu en he zekelà is kedsarig ta ke ed-ampù ki ziyà te kandin. 
1JN.3.22	Ibeg̵ey zin kenita is ebuyuen ta su edtumanen ta is menge sug̵ù din wey ed-ul-ulahan ta is egkesuatan din. 
1JN.3.23	Ne iyan insug̵ù din kenitew is: kinahanglan he edtuuwan tew is Anak din he si Jesu Kristu wey ebmahalen tew te kada sevaha is menge zuma tew sumalà is insug̵ù daan dengan ni Jesus. 
1JN.3.24	Is minsan hentei he edtuman te menge sug̵ù te Megbevayà, nekidsevaha sikandin te Megbevayà ne ziyà te kandin ed-ubpà is Megbevayà. Egketuenan ta he zini te kenita ed-ubpà is Megbevayà su mid-ulinan ki te Wag̵as he Mulin-ulin.
1JN.4.1	Menge minahal ku he suled, kenè niw petuluy tuuwi is etew he egkag̵i he mid-ulinan sikandin te Wag̵as he Mulin-ulin. Gezami niw zè pa wey niw metueni ke ebpuun be te Megbevayà is ed-ulin kandin. Umba egkeg̵iyen ku heini su mezakel en is menge ebpenurù te tarù he midlepew zini te kelibutan he mid-ulinan sikandan te teruen he mulin-ulin. 
1JN.4.2	Is minsan hentei he mulin-ulin he egkag̵i he mibpeetew si Jesus is mibpilì te Megbevayà he ibpahadì, ne ziyà ebpuun haazà is mulin-ulin te Megbevayà. Pinaag̵i kayi egketuusan niw is mulin-ulin he ebpuun te Megbevayà. 
1JN.4.3	Iyan, ke zuen mulin-ulin he egkag̵i he wazà mebpeetew si Jesus is mibpilì te Megbevayà, ne kenà ebpuun haazà is mulin-ulin diyà te Megbevayà, kekenà, diyà ebpuun te kuntada ni Kristu. Nezineg niw en he zuen edlepew he mulin-ulin he ebpuun te kuntada ni Kristu. Ne egkeg̵iyen ku keniyu he zini en guntaan haazà te kelibutan.
1JN.4.4	Sikiyu, menge anak ku, gaked kew en te Megbevayà ne nezaag niw en is menge teruen he mulin-ulin su lavew pa he mekeg̵eg̵ehem is Megbevayà he ziyà ed-ubpà te kenitew, kenà si Setanas he ziyà ed-ubpà te menge etew zini te kelibutan he kuntada te Megbevayà. 
1JN.4.5	Haazà is menge etew he mid-ulinan te teruen he menge mulin-ulin, kuntada man sikandan te Megbevayà wey supak te Megbevayà is ibpenurù dan. Ne tenged dutun ebpemineg̵en sikandan te menge etew zini te kelibutan he kuntada zaan te Megbevayà. 
1JN.4.6	Iyan, sikitew mulà, gaked kiw te Megbevayà ne tenged dutun ebpemineg te ibpenurù tew is minsan hentei he emig̵u te Megbevayà. Iyan, is minsan hentei he kenà gaked te Megbevayà, kenà ebpemineg te ibpenurù tew. Pinaag̵i kayi egketuusan tew ke hentei is mid-ulinan te Wag̵as he Mulin-ulin he ebpenurù te tutuu wey ke hentei is mid-ulinan te teruen he mulin-ulin.
1JN.4.7	Minahal ku he menge suled, kinahanglan he ebpurung kiw egig̵ineg̵awè su ziyà ebpuun te Megbevayà is gag̵ew. Is minsan hentei he zekelà is gag̵ew zin te menge zuma zin, ne iyan nehimu en he anak te Megbevayà wey emig̵u te Megbevayà. 
1JN.4.8	Is minsan hentei he wazè din gag̵ew te menge zuma zin, wazè din hanew te menge ulaula te Megbevayà su is minsan hengkey he ed-ul-ulahan te Megbevayà, ne iyan kebpaahaa zin te g̵ag̵ew zin.
1JN.4.9	Impehendini te Megbevayà is sebsevaha zà he Anak din te kelibutan su wey pinaag̵i kandin mekeangken kiw te untung he wazà pidtemanan. Iyan haazà kebpaahaa zin te g̵ag̵ew zin kenitew. 
1JN.4.10	Is tutuu he g̵ag̵ew, kenà iyan is kebmahala tew te Megbevayà, kekenà, iyan is kebmahala zin kenitew wey is kebpehendiniya zin te Anak din su wey pinaag̵i te kebpehimatey zin mepesaylu is menge salè tew. 
1JN.4.11	Menge minahal ku he suled, geina te iring dutun is utew zekelà he g̵ag̵ew kenitew te Megbevayà, kinahanglan he utew zaan dekelà is gag̵ew te kada sevaha kenitew ziyà te menge zuma zin. 
1JN.4.12	Wazè pa etew he nekeahà te Megbevayà, iyan, emun egig̵ineg̵awè kiw, ed-ubpà dini te kenitew is Megbevayà, ne egkeheg̵et is kebmahala ta te Megbevayà dini te g̵ehinawa ta.
1JN.4.13	Mibpeulinan ki zin te Wag̵as he Mulin-ulin ne tenged dutun egketuusan ta he nekidsevaha ki kandin wey impeubpè din dini te kenita is Wag̵as he Mulin-ulin. 
1JN.4.14	Sikami is menge epustul, netuenan dey he impehendini te Megbevayà is Anak din su wey melibri is menusiyà te silut. Umba netuenan dey su neehè dey sikandin ne edtudtulen dey is neehè dey. 
1JN.4.15	Ne ke zuen minsan hentei he egkag̵i he edtuuwan din he Anak te Megbevayà si Jesus, diyà ed-ubpà te kandin is Megbevayà ne nekidsevaha sikandin te Megbevayà. 
1JN.4.16	Ne tenged dutun nesavut tew en he utew zekelà is gagew kenitew te Megbevayà ne umba ebpekesarig kiw. Is minsan hengkey he ed-ul-ulahan te Megbevayà, ne iyan kebpaahaa zin te g̵agew zin. Is minsan hentei he layun dekelà is gagew zin te menge zuma zin, meheg̵et is kebpekidsevaha zin te Megbevayà, ne ziyà te kandin ed-ubpà is Megbevayà.
1JN.4.17	Edheg̵etan din is kebmahala tew kandin dini te g̵ehinawa tew su wey wazè tew kehandek keuzemà dutun te andew te kedsusiya zin te nengeulaula te tivuuk he menusiyà. Umba kenè kiw egkehandek su iring te metazeng is menge ulaula ni Kristu, metazeng daan is kenitew he ulaula zini te kelibutan.
1JN.4.18	Ne is minsan hentei he ebmahalen te Megbevayà, wazà kinahanglan he egkehandek sikandin te Megbevayà. Ne g̵eina te wazà kurang te kebmahala kenitew te Megbevayà in-awè din en is kegkehandek tew kandin. Umba egkehandek is etew su egkeperateng din is silut kandin te Megbevayà, iyan, sikan is etew he egkehandek te Megbevayà, wazè pa meheg̵et diyà te isip din is kebmahala kandin te Megbevayà.
1JN.4.19	Umba utew en mahal sikandin dini te g̵ehinawa tew su nehuna kiw zin he mibmahal ziyà te kandin he g̵ehinawa. 
1JN.4.20	Ke zuen minsan hentei he egkag̵i he utew mahal ziyà te g̵ehinawa zin is Megbevayà, iyan, ebpekigkuntada sikandin te zuma zin, teruen sikandin. Su kenà egkehimu he ebmahalen din is Megbevayà he wazè din maahà ke kenè din daan ebmahalen is duma zin he neehè din en mulà. 
1JN.4.21	Su insug̵ù kenitew te Megbevayà he is minsan hentei he tutuu is kebmahala zin te Megbevayà, kinahanglan daan he ebmahalen din is duma zin.
1JN.5.1	Anak en te Megbevayà is minsan hentei he edtuu he iyan si Jesus mibpilì te Megbevayà he ibpahadì. Ne emun ebmahalen din diyà te g̵ehinawa zin is Amey tew he Megbevayà ebmahalen din daan is menge zuma zin he anak te Megbevayà. 
1JN.5.2	Emun hustu is kebmahala ta te Megbevayà wey is kedtumana ta te menge sug̵ù din, egketuenan ta he hustu zaan is kebmahala ta te menge zuma ta he anak te Megbevayà. 
1JN.5.3	Is hustu he kebmahala ta te Megbevayà, ne iyan is kedtumana ta te menge sug̵ù din. Ne kenà mereg̵en he edtumanen is menge sug̵ù din 
1JN.5.4	su sikitew is langun he nehimu en he menge anak te Megbevayà, egkezaag tew en si Setanas he iyan ebayàbayà dini te kelibutan; ne iyan ibpekezaag tew kandin is kedtuu tew ki Jesus. 
1JN.5.5	Hentei is ebpekezaag ki Setanas? Iyan dà sikan is midtuu he Anak te Megbevayà si Jesus.
1JN.5.6	Iyan si Jesu Kristu sikan is midsug̵ù te Amey zin dini te kelibutan. Egketuusan heini pinaag̵i te wahig wey lengesa. Kenà heini egketuusan pinaag̵i zà te wahig 
1JN.5.7	Tetelu is ebpenistig̵us mehitenged ki Jesu Kristu. 
1JN.5.8	Is sevaha, ne iyan is Wag̵as he Mulin-ulin; is sevaha pa, ne iyan is kebewtismuwi ki Jesu Kristu, ne is sevaha pa, ne iyan is kedtig̵is te lengesa zin. Ne neuyun is kedtistig̵us kayi te tetelu. 
1JN.5.9	Egkevenaran ki te kebpenistig̵us te menge etew zà duen, iyan, lavew pa he mezesen is kebpenistig̵us te Megbevayà ne midtistig̵usan din he Anak din si Jesus. 
1JN.5.10	Is minsan hentei he edtuu he Anak te Megbevayà si Jesus, nevenaran sikandin te kebpenistig̵us te Megbevayà. Is minsan hentei he kenà edtuu te kebpenistig̵us te Megbevayà, ed-isipen din he teruen is Megbevayà su wazè din tuuwi is kebpenistig̵us te Megbevayà mehitenged te Anak din he si Jesus. 
1JN.5.11	Is Megbevayà, imbeg̵ey zin kenitew is untung he wazà pidtemanan; ne ziyà ebpuun heini is untung te Anak din he si Jesus. Iyan heini sikan is kebpenistig̵us kenitew te Megbevayà. 
1JN.5.12	Is minsan hentei he nekidsevaha te Anak te Megbevayà, duen din en untung he wazà pidtemanan. Is minsan hentei he wazà mebpekidsevaha te Anak te Megbevayà, wazè din untung he wazà pidtemanan.
1JN.5.13	Sikiyu is nemeketuu en te Anak te Megbevayà, ebpesuratan ku sikiyu wey niw metueni he zuen niw en untung he wazà pidtemanan. 
1JN.5.14	Sikitew is nemeketuu, dekelà is kebpekesarig tew ke ed-ampù kiw ziyà te Megbevayà. Netuenan tew he ke zuen minsan hengkey he ebuyuen tew he kenà supak te egkesuatan din, ibeg̵ey zin kenitew. 
1JN.5.15	Layun sikandin ebpemineg kenitew ke ed-ampù kiw ne tenged dutun netuenan tew zaan he ibeg̵ey zin is ebuyuen tew.
1JN.5.16	Ke zuen minsan hentei he neehè din he nekesalà is duma zin, iyan, is rimeg̵as dutun te salà, ne kenà kemetayen, ne kinahanglan he iampù din ne is Megbevayà, ibeg̵ey zin is untung he wazà pidtemanan dutun te nekesalà. Iyan egkeg̵iyen ku kayi is etew he nekesalà he kenà kemetayen is rimeg̵as dutun te salè din. Duen salà he iyan rimeg̵as dutun is kemetayen. Kenè ku iyan egkeg̵iyen he id-ampù tew is etew he nekesalà te iring dutun. 
1JN.5.17	Salà is minsan hengkey he mezaat he ed-ul-ulahan, ne zuen salà he kenà iyan rimeg̵as dutun is kemetayen.
1JN.5.18	Netuenan tew he wazà minsan hentei he nehimu he anak te Megbevayà he layun ed-ulaula te mezaat su edlig-enan sikandin te Anak te Megbevayà ne kenè en sikandin egkehilevetan ni Setanas. 
1JN.5.19	Netuenan tew he menge anak kiw te Megbevayà, iyan, is langun he menge kuntada te Megbevayà dini te kelibutan, ebeyveyaan sikandan ni Setanas. 
1JN.5.20	Netuenan tew zaan he midhendini en te kelibutan is Anak te Megbevayà ne imbeg̵ey zin kenitew is kedsavut wey kiw mehimu he menge emig̵u te tutuu he Megbevayà. Nekidsevaha kiw te tutuu he Megbevayà su nekidsevaha kiw te Anak din he si Jesu Kristu. Iyan sikandin tutuu he Megbevayà, iyan sikandin puunà te untung he wazà pidtemanan.
1JN.5.21	Menge anak ku, likayi niw is ked-ezapa te minsan hengkey he kenà iyan is tutuu he Megbevayà.
2JN.1.1	Siak is meg̵urang, ebpesuratan ku sikew is bahi he pinilì te Megbevayà wey is menge anak nu. Utew kew mahal zini te g̵ehinawa ku ne kenà dini zà te kedì he g̵ehinawa, kekenà, mahal kew zaan diyà te langun he neketuu te tutuu he tuluuwen. 
2JN.1.2	Umba minahal zey sikiyu su g̵eina te midhamen kiw en te tutuu he tuluuwen ne heini is tutuu he tuluuwen, kenà egkeawà dini te kenitew te wazà pidtemanan.
2JN.1.3	Is Amey tew he Megbevayà wey si Jesu Kristu he Anak din, berakat he meg̵eg̵awi zan kenitew, ikehizu kiw zan, ne veg̵ayi kiw zan te melinawen he kebpekesavuk. Egkehimu heini su midhamen kiw te tutuu he tuluuwen wey ebmahalen tew is menge zuma tew.
2JN.1.4	Nelipey ad utew su zuen menge anak nu he edtuman te tutuu he tuluuwen sumalà is insug̵ù kenitew te Amey tew he Megbevayà. 
2JN.1.5	Ne tenged dutun, Bayi, edhengyuen ku he egig̵ineg̵awè kiw. Kenà beg̵u heini he sug̵ù is idsurat ku kayi, su zaan heini zuen te aney tew en kedtuu. 
2JN.1.6	Su emun egig̵ineg̵awè kiw, egketuman tew is menge sug̵ù te Megbevayà. Su iyan sug̵ù din kenitew is: kinahanglan he egig̵ineg̵awè kiw. 
2JN.1.7	Mezakel is nemenlepew he ebpenurù te tarù dini te kelibutan. Egkeg̵iyen dan he si Jesus is mibpilì te Megbevayà he ibpahadì, wazà sikandin mehimu he etew. Is minsan hentei he iyan haazà egkeg̵iyen dan, teruen sikandin wey kuntada ni Kristu. 
2JN.1.8	Andam kew wey kenà maawà diyan te keniyu is midheg̵uan niw su wey kenà meterini keuzemà is suhul te Megbevayà keniyu. 
2JN.1.9	Ke zuen etew he ed-engkezan din is tutuu he tuluuwen he impenurù ni Kristu su iyan edhemenan din is tarù he tuluuwen he in-uman din dutun, wazà sikandin mebpekidsevaha te Megbevayà. Is minsan hentei mulà he edhemenan din is tutuu he tuluuwen, iyan sikandin mibpekidsevaha te Amey tew he Megbevayà wey is Anak din. 
2JN.1.10	Ke zuen ebpekeuma he minsan hentei he ebpenurù te tuluuwen ne kenè din iyan ibpenurù is tutuu he tuluuwen he impenurù ni Kristu, kenè niw ipepemenahik diyan te valey niw. Kenè niw zaan igalewg̵alew sikandin. 
2JN.1.11	Su minsan ke igalewg̵alew niw zà sikandin, egketevangan niw sikandin dutun te ulaula zin he mezaat.
2JN.1.12	Mezakel pezem is egkeg̵iyen ku keniyu, iyan, kenè ku egkesuatan te edsurat. Egkesuatan ku he ebpenumbaley a ziyan wey kiw mekedlelalag ne wey meheg̵et is kelipey tew.
2JN.1.13	Ebpengemusta keniyu is menge anak te suled nu he vahi zini he pinilì daan te Megbevayà.
3JN.1.1	Siak is meg̵urang, ebpesuratan ku sikew, Gayu, is emig̵u ku he utew ku minahal.
3JN.1.2	Minahal ku he suled, id-ampù ku sikew ziyà te Megbevayà he mebmeupiya is kebpekesavuk nu wey iveg̵ey kenikew is meupiya he lawa iring te imbeg̵ey zin daan kenikew is mezesen he kedtuu. 
3JN.1.3	Nelipey a utew zutun te kebpekeuma zini te menge suled tew he ebpuun diyan su midtudtulan e zan he utew meheg̵et is kedhemeni nu te tutuu he tuluuwen wey uyun kun daan dutun is menge ulaula nu. 
3JN.1.4	Iyan utew ku igkelipey is kegkezineg ku te tudtul he edtuman en te tutuu he tuluuwen is menge anak ku te kedtuu.
3JN.1.5	Minahal ku he suled, utew ka velig̵eg̵awen su mibpurungan nu is menge suled tew he midtuluy ziyan minsan te sikan nu pa sikandan mekilala. 
3JN.1.6	Mibpenudtul zan te menge tumutuu zini hein midtig̵um key he utew zekelà is gag̵ew nu kandan. Emun ed-uman dan edtuluy ziyan tevangi nu en maan sikandan te paag̵i he egkesuatan te Megbevayà wey zan mekelaus dutun te kedhipanew zan. 
3JN.1.7	Su midhipanew zan wey zan mekesangyew te impenurù ni Kristu, iyan, kenè dan ebpetavang te kenà menge tumutuu. 
3JN.1.8	Ne tenged dutun kinahanglan he iyan ki is tumutuu ebeg̵ey ziyà te kandan su wey ki meketavang dutun te kedsengyawa zan te tutuu he tuluuwen.
3JN.1.9	Mibpesuratan ku is menge tumutuu ziyan, iyan, si Diyutripis, kenè din ebpemineg̵en is menge sug̵ù ku. Iyan egkesuatan din is: iyan dà sikandin ebayàbayà. 
3JN.1.10	Emun ebpekehendiyan a, edseyseyen ku keniyu is langun he mezaat he ed-ul-ulahan din, su kenà tutuu is menge memezaat he lalag din he ebpemekesug̵at kenami. Ne kenà duen dà taman su kenè din ed-elimahan is menge zuma ta he tumutuu ke ebpekeuma zan. Ne kenè din daan idtug̵ut he ed-elimahan sikandan te menge zuma zin he tumutuu ziyan. Is ed-elima mulà kandan, kenè din idtug̵ut he edtampu zan te kedsimba niw.
3JN.1.11	Minahal ku he suled, kenè ta iyan ed-iringan is mezaat he ulaula he iring dutun, kekenà, iyan ta ed-iringan is meupiya he ulaula. Is minsan hentei he meupiya is menge ulaula zin, neg̵aked sikandin te Megbevayà. Is minsan hentei mulà he mezaat is ulaula zin, wazà diyà te g̵ehinawa zin is Megbevayà.
3JN.1.12	Nezelig̵an si Dimitriyu te langun he menge etew. Egkeehè dan pinaag̵i te menge ulaula zin he edtumanen din is tutuu he tuluuwen. Edelig̵en dey zaan sikandin ne netuenan nu he tutuu is egkeg̵iyen dey.
3JN.1.13	Mezakel pa pezem is egkeg̵iyen ku keniyu, iyan, kenè ku egkesuatan te edsurat. 
3JN.1.14	Egkesuatan ku he kenè en utew egkeug̵et edhendiyan a ne human ki ebpekedlalag. 
3JN.1.15	Berakat he melinawen is kebpekesavuk niw ziyan. Is menge emig̵u nu zini, ebpengemusta zan kenikew. Ipengemusta a zaan te langun he menge emig̵u ta ziyan.
JUD.1.1	Siak si Hudas is suled ni Santiago wey is sulug̵uen ni Jesu Kristu. Sikiyu is midhimu te Amey tew he Megbevayà he menge tumutuu he menge minahal zin he midlig-enan ni Jesu Kristu, iyan kew ebpesuratan ku.
JUD.1.2	Berakat he mehizuwi kew, mebmelinawen kew, wey ikeg̵ag̵ew kew te Megbevayà.
JUD.1.3	Minahal ku he menge suled, minsan pa te iyan aney he egkesuatan ku is ebaal a te surat he ibpeuwit ku ziyan wey ku ikeseysey ziyan te keniyu is kedlibriya kenitew te Megbevayà, iyan, utew en guntaan epiki he ebpesuratan ku sikiyu wey ku sikiyu mesembag̵i. Kinahanglan, menge suled, he pekezesen kew sukul te menge etew he edhelinen dan pezem is tutuu he tuluuwen he imbeg̵ey te Megbevayà. Haazà is tuluuwen, imbeg̵ey zin kenitew te menge g̵aked din ne kinahanglan he kenè en ed-umanan te minsan hentei. 
JUD.1.4	Umba kinahanglan he egkeg̵iyen ku heini su zuen menge etew he nekeamur keniyu, iyan, id-eles dan he kenà hustu is edtuuwan dan. Wazè dan kedtahud te Megbevayà; edhelinen dan pezem is tutuu he tuluuwen su ibpenurù dan he egkehimu ke ed-ul-ulahan tew is meremerik su utew kun belig̵eg̵awen is Megbevayà ne ebpeseyluwen kiw zin gihapun. Kenè dan edtuu he si Jesu Kristu, iyan dà egalen tew wey Nengazen tew. Dengan dà isurat te menge ebpeneuven te Megbevayà ke hengkey is silut kandan.
JUD.1.5	Netuenan niw en is egkeg̵iyen ku, iyan, ed-umanan ku pa egkeg̵iya ziyan te keniyu wey niw kenà melipati. Dengan midlibri te Megbevayà is menge pinilì din he etew ne impeg̵uwè din sikandan diyà te g̵inhedian he Ihiptu, iyan, dutun te nekeg̵uwè dan en, mibpenhimetayan din is duma kandan he wazà medsarig kandin. 
JUD.1.6	Isipa niw zaan is menge velinsug̵uen din dengan diyà te langit. Mid-engkezan dan is ketengdanan he imbeg̵ey zin kandan ne mid-ewaan dan is hustu he ed-ubpaan dan. Tenged dutun mibpirisu zin sikandan diyà te utew merusirem. Mibakus din te kedina he kenà egkezeetan te wazà pidtemanan su idtag̵ad sikandan taman te kenè pa egkeuma is andew keuzemà te kedsiluti zin kandan. 
JUD.1.7	Isipa niw zaan is menge meg̵inged dutun te menge inged he Suduma wey Gumura wey is menge inged he uvey zutun. Neiringan dan haazà is menge velinsug̵uen su utew subra is mezaat he menge ulaula zan. Is menge maama zutun, ne kenà iyan dà is menge vahi midhilevetan dan, kekenà, neked-eerig̵è dan is pudu menge maama ne tenged dutun midsilutan sikandan te hapuy ne nehimu haazà he petizaan te Megbevayà te langun keuzemà he edsilutan din te hapuy he kenà egkeevukan.
JUD.1.8	Ne iring din ded daan haazà is menge etew he ebpenurù te tarù diyan te keniyu. Edtumanen dan is meremerik he ulaula he egkeg̵iyen dan he impenurù kandan pinaag̵i te teg̵einep. Kenè dan ebpesakup te Megbevayà ne edsumpeliten dan is menge kedesenan diyà te langit. 
JUD.1.9	Ne minsan si Miguel, sikan is lavew he velinsug̵uen te Megbevayà, kenà sikandin ed-ulaula te iring dutun su hein minatey zengan si Moises, mibpelewanà si Miguel wey si Setanas ke hentei is ebpekeangken te lawa ni Moises. Ne wazà mekeg̵ehem si Miguel he edsulà ki Setanas. Iyan dà lalag din kandin is: “Iyan edsawey kenikew is Megbevayà.” 
JUD.1.10	Iyan, haazà is menge etew mulà he ebpenurù te tarù, edsumpeliten dan is kenè dan egkesavut. Iring sikandan te menge leew he langgam he kenà ebpekeisip-isip su is ulaula he egkesuatan te lawa zan, iyan edtumanen dan ne iyan haazà ebpekezezaat kandan. 
JUD.1.11	Kehizu zan! Mid-iringan dan is mid-ulaula zengan ni Kain. Mid-iringan dan is paag̵i ni Belaam he utew sayep su minsan netuenan dan he mezaat is ed-ul-ulahan dan, ed-ul-ulahan dan gihapun su susuaten sikandan te selapì. Iring te midsukul si Kuri te Mebevayà, midsukul zan daan ne edsilutan sikandan iring te midsilutan daan si Kuri. 
JUD.1.12	Ebpekezezaat sikandan te zengeg niw ke edtampu zan te keemuran niw su kenè dan mulà egkeeled dutun te kedtumana zan te mezaat he kebayè dan ke ebpekidtug̵en dan keniyu. Iyan dà egkeisip dan is kandan dà he egkesuatan. Wazè dan menge pulus; iring sikandan te menge g̵apun he wazà duen uzan he mibpagwis te keramag. Iring sikandan te menge kayu he kenà ebpemeg̵as minsan pa te iyan en pezem timpu te kebpemeg̵as. Ne umba kenà ebpekepemeg̵as su nepiley en ne neg̵angu. 
JUD.1.13	Iring daan sikandan te utew zezekelà he vag̵el ziyà te zag̵at ke zuen bagyu su iring is menge mekeeled-eled he ulaula zan te meremerik he vuràburà he ebpenlepew ziyà te veyvey. Iring sikandan te menge vituen he nekesuwey te hustu he nesevukan dan su kenè en egkeserig̵an is ibpenurù dan. Midteg̵ana te Megbevayà is utew merusirem he egkeubpaan dan te wazà pidtemanan.
JUD.1.14	Si Inuk, sikan is ikepitu he lapis he kevuwazan ni Adan, netagnè din dengan haazà is menge etew su migkag̵i sikandin te, “Keuzemà ebpekeuma is Nengazen he edumahan te liblibuwen he menge velinsug̵uen din 
JUD.1.15	su edsusiyen din is nengeulaula te minsan hentei he etew. Edsilutan din is minsan hentei he lalung he wazè dan kedtahud te Megbevayà tenged te menge kelelalung he mid-ulaula zan wey tenged te kedsumpelita zan te Megbevayà.” 
JUD.1.16	Ne haazà is menge etew he netagnà ni Inuk, menge perelivak wey perevasul sikandan. Iyan dan edtumanen is menge memezaat he kebayè dan. Memepelevawen dan, iyan, edigdig̵en dan is menge zuma he etew su wey zan melimbungi.
JUD.1.17	Tentenuzi niw, menge suled, is netagnà dengan te menge epustul he midsug̵ù te Nengazen tew he si Jesu Kristu. 
JUD.1.18	Ke sikandan te, “Keuzemà te ketepusan he menge andew ebpenlepew is menge etew he edsumpalit keniyu. Iyan edtumanen dan is menge kebayè dan he supak te Megbevayà.” 
JUD.1.19	Ne haazà is menge etew he netagnè dan, iyan igkevahinbahin niw te menge tumutuu. Iyan dà egkeisip dan is egkesuatan dan dini te kelibutan ne wazà diyà te kandan is Wag̵as he Mulin-ulin.
JUD.1.20	Ne sikiyu mulà, menge minahal ku he suled, peniguduwi niw is kebpetebtevangè niw su wey meheg̵et is kedtuu niw te tuluuwen he impetuuwan kenitew te Megbevayà. Pekezesen kew ampù pinaag̵i te g̵ehem he ibeg̵ey te Wag̵as he Mulin-ulin. 
JUD.1.21	Layun niw isipa is utew zekelà he g̵ag̵ew keniyu te Megbevayà dutun te kedteg̵azi niw te timpu keuzemà he zutun ibpaahà kenitew te Nengazen tew he si Jesu Kristu is dekelà he hizu zin su zutun kenè kiw zin edsuwayan te wazà pidtemanan.
JUD.1.22	Is menge etew he zuwazuwa pa is kedtuu zan, ipeehè niw kandan is hizu niw kandan. 
JUD.1.23	Tevangi niw sikandan wey zan melibri te silut, iring te kedsekelawa niw ziyà te hapuy te egketutung. Is menge zuma he utew zekelà is salè dan, ipeehè niw zaan kandan is hizu niw, iyan, andam kew su kela ke mepenulayi kew zaan pinaag̵i te meremerik he ulaula zan.
JUD.1.24	Utew zekelà is kebpeselemati tew te Megbevayà. Iyan metau he edtavang kenitew su wey kenè kiw mekesuwey ziyà te kandin. Iyan metau he id-etuvang kiw keuzemà kandin diyà te vulawan he ed-ulian he wazà igkesewayi kenitew he utew zekelà dutun is kelipey tew. 
JUD.1.25	Edelig̵en tew sikandin su iyan dà sikandin Megbevayà; iyan sikandin Menluluwas tew pinaag̵i te Nengazen tew he si Jesu Kristu. Iyan sikandin egkevantug; iyan sikandin hadì; iyan sikandin mekeg̵eg̵ehem; iyan sikandin ebayàbayà dengan te wazè pa limbag̵a is minsan hengkey, wey g̵untaan, wey keuzemà te wazà pidtemanan.
REV.1.1	Iyan heini kedtudtula te impezayag ni Jesu Kristu. Insarig heini kandin te Megbevayà wey zin daan ikepesavut diyà te menge sulug̵uen te Megbevayà ke hengkey is meg̵aan en he egkengeulaula. Impesavut heini ni Kristu pinaag̵i te kedsug̵ua zin te velinsug̵uen din diyà te kediey te sulug̵uen din he si Juan. 
REV.1.2	Ne siak, id-amin ku idsurat is langun he neehè ku. Is migkag̵i te Megbevayà wey is tutuu he tuluuwen he impesavut kediey ni Jesu Kristu, idsurat ku kayi. 
REV.1.3	Edtuvazan te Megbevayà is ebasa kayi te libru wey edtuvazan din daan is ebpemineg te kebesaha kayi ne edtuman te insug̵ù kayi. Su utew en meg̵aan is kegketuman te langun kayi te netagnà.
REV.1.4+REV.1.5	Siak si Juan, ne ebpesuratan ku is pitu he gurupu te menge tumutuu he ziyà te prubinsya he Asya.
REV.1.4+REV.1.5	Ibpengumew-umew ku he ikeg̵ag̵ew kew te Megbevayà, wey te Wag̵as he Mulin-ulin, wey ni Jesu Kristu, ne iveg̵ey zan daan keniyu is melinawen he kebpekesavuk. Is Megbevayà, daan en sikandin te wazè pa limbag̵a is minsan hengkey; kemulu pa sikandin guntaan wey kenà sikandin egkehanew te wazà pidtemanan. Is Wag̵as he Mulin-ulin he ziyà ed-ubpà te etuvangan te pinuuwà te Megbevayà, ne pitu is gehem din. Si Jesu Kristu, iyan egkeserig̵an is lalag din. Iyan sikandin kes nehuna he zuen din beg̵u en he untung pinaag̵i te kegkevenhawa kandin. Iyan sikandin ebayàbayà te menge hadì dini te kelibutan.
REV.1.4+REV.1.5	Dekelà is gehinawa zin kenitew. Midlibri kiw zin te silut te menge salè tew pinaag̵i te kebpaag̵as din te lengesa zin. 
REV.1.6	Midhimu zin he iyan kiw edhedian din wey iyan kiw memumuhat he iyan kebpemuhat tew is ked-ezapa tew te Megbevayà he Amey zin. Tehuza sikandin wey medhadì sikandin te wazà pidtemanan!
REV.1.7	Ebpekeuma si Jesu Kristu he ziyà egkeahà te menge g̵apun. Egkeahà sikandin te tivuuk he menusiyà ragkes is menge etew he mibpilak kandin dengan. Ne is langun he kelasi te menusiyà dini te kelibutan, ebpekesineg̵ew zan tenged kandin su egkehandek dan te silut. Metuman heini is langun.
REV.1.8	Is Nengazen tew he Megbevayà he mekeg̵eg̵ehem he zaan en te wazè pa limbag̵a is minsan hengkey, iyan ded sikandin guntaan wey minsan keuzemà te wazà pidtemanan. Ke sikandin te, “Iyan a sikan is alpa wey umiga, he ke và dà egkeg̵iya, kes puunà wey egkepengkusan te minsan hengkey.”
REV.1.9	Iyan a si Juan is sevaha he suled niw tenged te kedtuu ku ki Jesus. Iring keniyu nekeantus a zaan te menge kemeresayan su sakup a zaan te g̵inhedian din. Tenged te ingkepauk te gubirnu is kebpenudtul ku te Lalag te Megbevayà wey is kebpenurù ku te impesavut ni Jesus, impesivey a ne ziyà a ibpeubpà te sengepupulu he egngezanan te Patmus. 
REV.1.10	Ne zutun te sevaha he andew he Duminggu, utew mezesen is ked-uwita kedì te Wag̵as he Mulin-ulin ne zuen impeehè din kedì. Diyà te egkeiniyug̵an ku nezineg ku is egkag̵i he iring te vudyung su utew mezag̵ing, 
REV.1.11	ne ke sikandin te, “Is egkeehè nu, isurat nu ne ibpeuwit nu ziyà te pitu he menge gurupu te menge tumutuu he ziyà te menge inged he Ipisu, Ismirna, Pirgemu, Tiyetira, Sardis, Piledilpya, wey ziyà daan te inged he Leudisiya.”
REV.1.12	Ne midlilingey ku wey ku maahà ke hentei is egkag̵i ne neehè ku is pitu he sulù he vulawan. 
REV.1.13	Ne ziyà te teliwazà dutun te menge sulù, duen neehè ku he henduen be te etew. Melug̵ayad is kumbalè din ne mibevanda te vulawan. 
REV.1.14	Is ulu zin wey vulvul zin, ne utew meputì su iring te manggad he meputì. Is mata zin, ne henduen be te egkeregreg. 
REV.1.15	Ne is menge paa zin, ne henduen be te g̵alang he midlangga he midlimbasan. Ne is lag̵eng din, ne henduen be te zeg̵urus te utew mezakel he menge wahig. 
REV.1.16	Ne ziyà te kewanan din migewezan din is pitu he vituen. Ne edlepew ziyà te vèbè din is sundang he zezuwa is gerangan din he utew meg̵arang. Ne is buked din, henduen te edsig̵a he andew he utew merayag.
REV.1.17	Ne hein neehè ku sikandin, nekelangkeb a ziyà te etuvangan din ne henduen a te minatey. Ne indampè din kediey is kewanan he palad din ne ke sikandin te, “Kenè ka mahandek su iyan a sikan is puunà wey kes egkepengkusan te langun. 
REV.1.18	Iyan a kes Megbevayà he wazè din kemetayen. Mibpehimatey a ne g̵untaan kenà ad maan ebpatey te minsan keenu. Iyan a ebayàbayà te menge minatey, ne zuen ku zaan keg̵ehem diyà te Iveyaan. 
REV.1.19	Isurat nu is ibpeehè ku kenikew, is egkeehè nu he egkeulaula g̵untaan wey is egkeulaula pa keuzemà. 
REV.1.20	Ibpesavut ku kenikew is in-eles dengan he kehulug̵an kayi te pitu he vituen he neehè nu he egewezan ku te kewanan he velad ku wey is kehulug̵an kayi te pitu he sulù he vulawan. Is pitu he vituen, iyan alung te pitu he velinsug̵uen te Megbevayà he ebantey te pitu he gurupu te menge tumutuu. Ne heini is pitu he sulù, ne iyan sikan is pitu he gurupu te menge tumutuu.”
REV.2.1	Ne impelaus din is lalag din te, “Pesurati nu is belinsug̵uen te Megbevayà he ebantey te menge tumutuu he ziyà te inged he Ipisu, ne isurat nu is menge lalag ku ziyà, ke sikew te, ‘Siak si Jesus is egawed te pitu he vituen diyà te kewanan ku he velad ne iyan a zaan edhipanew kayi te teliwazà te pitu he sulù. 
REV.2.2	Netuenan ku is langun he menge ulaula niw; netuenan ku he edhag̵ù kew ne meinentusen kew te kemereg̵enan tenged te kedtuu niw. Netuenan ku zaan he kenè niw idtug̵ut he zuen menge lalung he etew he menge zuma niw, su sikan is menge etew he migkag̵i he menge epustul sikandan ni Jesus, migezaman niw ne zutun netuenan niw he kenà tutuu he menge epustul sikandan. 
REV.2.3	Netuenan ku he ed-antus kew te mereg̵en tenged te kedtuu niw kediey ne minsan pa zutun kenè niw ed-isipen he ed-engkezan niw is kedtumana niw te menge sug̵ù ku. 
REV.2.4	Iyan, duen netuenan ku he ulaula niw he kenà meupiya su hein aney kew meketuu, dekelà is gehinawa niw kediey, ne g̵untaan malù en edeisek is gehinawa niw kediey. 
REV.2.5	Tentenuzi niw sikan is kedekelaa niw zengan kediey ziyà te g̵ehinawa niw; iniyug̵i niw is mezaat he ulaula ne ul-ulaha niw is meupiya he mid-ulaula niw zengan su emun kenà, ebeyaan ku sikiyu. Ne id-awè ku is sulù niw ziyà te selevukè din emun kenè niw edlikuan is daan he ulaula niw. 
REV.2.6	Duen daan egkesuatan ku he ulaula niw su igkepauk niw is menge mezaat he ulaula te menge Nikuleyta he igkepauk ku zaan.
REV.2.7	Is minsan hentei keniyu, mebpemineg kayi te egkeg̵iyen te Wag̵as he Mulin-ulin diyan te keniyu te menge tumutuu!
REV.2.7	Is etew he ebpekezaag ki Setanas, edtug̵utan ku he mekekaan sikandin te veg̵as te kayu he iyan puunà te untung he wazà pidtemanan he ziyà te ed-ubpaan te Megbevayà.’ ”
REV.2.8	Ne ke sikandin maan te, “Pesurati nu is belinsug̵uen te Megbevayà he ebantey te menge tumutuu ziyà te inged he Ismirna, ke sikew te, ‘Iyan heini menge lalag ku te puunà te langun ne egkepengkusan daan te langun. Minatey a ne nevanhew. 
REV.2.9	Netuenan ku is kegkeantus niw te kemeresayan; netuenan ku he egkengeayuayu kew. Ne minsan pa zutun sepian kew utew pinaag̵i te kedtuu niw. Netuenan ku he kenà benar is id-ituk keniyu te menge etew he egkag̵i he menge Hudiyu zan, iyan, kenà sikandan tutuu he Hudiyu su mibpekid-upakat dan ki Setanas. 
REV.2.10	Kenè kew mahandek te meg̵aan niw en igkerasey. Si Setanas, meg̵aan din en ibpepirisu is duma keniyu su ebpenulayen kew zin. Ne seled te sepulù he andew ebpekeantus kew te kemereg̵enan. Mebmetinumanen kew te menge sug̵ù ku taman te kemetayen su ebeg̵ayan ku sikiyu te kuruna he iyan is untung he wazà pidtemanan.
REV.2.11	Is minsan hentei keniyu, mebpemineg kayi te egkeg̵iyen te Wag̵as he Mulin-ulin diyan te keniyu te menge tumutuu.
REV.2.11	Is etew he ebpekezaag ki Setanas, kenè en egkeragkes te silut he iyan is ikezuwa he kemetayen.’ ”
REV.2.12	Ne ke sikandin maan te, “Pesurati nu is belinsug̵uen he impevantey te Megbevayà diyà te menge tumutuu he ziyà te inged he Pirgemu, ke sikew te, ‘Siak si Jesus is egkag̵i; iyan a sikan is duen din sundang he zezuwa is gerangan din he meg̵arang utew. 
REV.2.13	Netuenan ku he sakup ni Setanas is inged niw. Ne minsan pa zutun midhemenan niw is kedtuu niw kedì ne wazè niw engkezi is menge penurù ku minsan dutun te kedhimetayi ki Entipas dengan. Metinumanen sikandin he ebpenudtul te menge lalag ku, ne midhimetayan sikandin diyan te inged niw he nesakup ni Setanas. 
REV.2.14	Duen nepipira he menge ulaula niw he kenè ku egkesuatan, su zuen duma keniyu he edsunuzen dan is impenurù dengan ni Belaam. Su si Belaam, impenurù din dengan ki Balak is paag̵i wey mepenulayi is menge kevuwazan ni Israyil. Iyan is kegkaan te impemuhat diyà te kenà tutuu he megbevayà wey is kedhilavet te kenè dan esawa. 
REV.2.15	Ne zuen daan duma keniyu he edtuuwan dan is menge penurù te menge etew he Nikuleyta. 
REV.2.16	Iniyug̵i niw heini is mezaat he ulaula su emun kenà, meg̵aan ku en sikiyu ebeyai ne edtebeken ku heini is menge etew. Iyan gumaan ku heini is sundang dini te vèbè ku 
REV.2.17	Is minsan hentei keniyu, mebpemineg te egkeg̵iyen te Wag̵as he Mulin-ulin diyan te keniyu te menge tumutuu.
REV.2.17	Is etew he ebpekezaag ki Setanas, ebeg̵ayan ku sikandin te in-eles ku pa he egkeenen he mana he ziyà ebpuun te langit. Ne ibeg̵ey ku zaan kandin is meputì he vatu he insurat dutun is beg̵u en he ngazan. Iyan dà egkesayud te ngazan dutun is ebeg̵ayan.’ ”
REV.2.18	Ne ke sikandin maan te, “Pesurati nu is belinsug̵uen he impevantey te Megbevayà diyà te menge tumutuu he ziyà te inged he Tiyetira. Ke sikew te, ‘Siak is egkag̵i, ne Anak a te Megbevayà; is menge mata ku, ne henduen be te egkeregreg, ne is menge paa ku, ne henduen be te g̵alang he midlimbasan. 
REV.2.19	Netuenan ku is menge ulaula niw, dekelà is gehinawa niw kediey. Mezesen is kedtuu niw. Metinumanen kew te menge sug̵ù ku wey meinentusen kew te mereg̵en. Netuenan ku zaan he edhuna he mezakel is menge ulaula niw he meupiya g̵untaan kenà te mid-ulaula niw he meupiya zengan te aney kew en meketuu. 
REV.2.20	Ne minsan pa zutun, duen ulaula niw he kenè ku egkesuatan su sikan is bahi he si Hisibil he egkeg̵iyen din he ebpeneuven sikandin te Megbevayà, idtug̵ut niw he ibpenurù din is mezaat he ulaula ziyà te menge sulug̵uen ku. Egkag̵i sikandin he kenà supak te Megbevayà is kedhilavet te kenè niw esawa wey is kegkaan te impemuhat diyà te menge kenà tutuu he megbevayà. 
REV.2.21	Neug̵et en is ked-entusa ku kandin wey zin meiniyug̵i is ulaula zin he mezaat, iyan, kenè din ed-iniyug̵an. 
REV.2.22	Ne g̵untaan, ibpehizeg̵è ku su ebpigedahan ku sikandin te zaru. Ne sikiyu is edtampu kandin te memahawag he vaal, ebpigedahan ku zaan sikiyu te kemeresayan he utew mepait emun kenè niw ed-iniyug̵an haazà is menge ulaula zutun te vahi. 
REV.2.23	Ne is menge sumusundan din, edhimetayan ku. Is menge tumutuu ziyan te langun he menge inged, egketuenan dan he iyan a nesayud ke hengkey is diyà te isip wey g̵ehinawa te etew. Ibeg̵ey ku ziyà te kada sevaha is engayan he igkeveg̵ey kandin sumalà te menge ulaula zin.
REV.2.24	Ne sikiyu is duma ziyan te Tiyetira he wazà mekezawat te penurù dutun te vahi, he ke và dà egkeg̵iya, wazè niw zewata is egngezanan te menge mezalem he penurù ni Setanas, wazè en duma pa he ebpeveelan ku keniyu. 
REV.2.25	Iyan dà is: hemeni niw is netuenan niw en taman te ebpekeuma a. 
REV.2.26+REV.2.27	Sikiyu is ebpekezaag ki Setanas wey edtuman te egkesuatan ku taman te kemetayen, is keg̵ehem he insarig kediey te Amey ku he Megbevayà, idsarig ku zaan keniyu. Ebpeveyveyaan ku keniyu is langun he menge inged diyan te kelibutan. Utew mezesen is ked-uwita niw kandan; egkengezaag niw is menge inged ne wazà ebpekesukul keniyu. 
REV.2.28	Ibeg̵ey ku zaan keniyu is mekevugwas.
REV.2.29	Is minsan hentei keniyu, mebpemineg kayi te egkeg̵iyen te Wag̵as he Mulin-ulin diyan te keniyu te menge tumutuu.’ ”
REV.3.1	Ne ke sikandin maan te, “Pesurati nu is belinsug̵uen he impevantey te Megbevayà diyà te menge tumutuu he ziyà te inged he Sardis. Ke sikew te, ‘Iyan a si Jesu Kristu is egkag̵i; iyan a ebayàbayà te Wagas he Mulin-ulin he pitu is gehem din. Ne iyan a zaan egawed te pitu he vituen. Netuenan ku is menge ulaula niw. Mezakel is egkag̵i he zuen niw en untung he wazà pidtemanan, iyan, kenè kew en edsunud kediey. 
REV.3.2	Kenè kew lipezeng, kekenà, lig-eni niw is egkesamà he zesen te kedtuu niw su henduen be te egkeawè en. Netuenan ku he utew zekelà is kurang niw su is menge ulaula niw, kenà egkesuatan te Megbevayà. 
REV.3.3	Kenè niw lipati is impenurù keniyu he midawat niw zengan, kekenà, hemeni niw ne ewaa niw ziyà te g̵ehinawa niw is kenè niw kedtuu. Su emun kenè niw ed-iniyug̵an is menge ulaula niw he mezaat, ebeyaan ku sikiyu zutun te timpu he kenà a keniyu ebpeebuten su iring te tekawen is kebpekeuma ku. 
REV.3.4	Deisey kew zà diyan te Sardis is wazà mevuringi is bisti zin, 
REV.3.5	Is minsan hentei he ebpekezaag ki Setanas, edsun-uzan sikandin te meputì ne kenè ku ebpenasen is ngazan din diyà te libru he zutun isurat is menge ngazan te ebeg̵ayan te untung he wazà pidtemanan. Ne ziyà te etuvangan te Amey ku he Megbevayà wey is menge velinsug̵uen din, ed-engkenen ku sikandin he g̵aked ku.
REV.3.6	Is minsan hentei keniyu, mebpemineg te egkeg̵iyen te Wag̵as he Mulin-ulin diyan te keniyu te menge tumutuu ku!’ ”
REV.3.7	Ne ke sikandin en maan te, “Pesurati nu is belinsug̵uen te Megbevayà he ebantey te menge tumutuu ziyan te inged he Piledilpya. Ne ke sikew te, ‘Siak si Jesus is egkag̵i; iyan a sikan is egkeserig̵an he mibpilì te Megbevayà. Imbeg̵ey kedì is keg̵ehem te kedhadì te g̵inhedian ku iring te kedhadì dengan ni Hadì David. Ne emun duen ebpuwasan ku 
REV.3.8	Netuenan ku is menge ulaula niw. Ne minsan pa te pirapira kew zà he leg̵as, metinumanen kew te menge lalag ku ne wazè niw engkezi is kedtuu niw kediey. Umba, is gemawan he ibayè niw, mibpuwasan ku en ne kenè en egkelekevan te minsan hentei, 
REV.3.9	Ne haazà is menge etew he egkag̵i he menge Hudiyu sikandan, tarù is egkeg̵iyen dan su menge sakup sikandan ni Setanas. Edhimuwen ku he mekeluhud sikandan diyan te etuvangan niw. Ne zutun egketuenan dan he iyan kew mahal zini te g̵ehinawa ku. 
REV.3.10	Ne tenged te metinumanen kew te sug̵ù ku he med-antus kew, ebentayan ku sikiyu wey kew kenè en ebpekesag̵ad te limas he egkeantus te tivuuk he menusiyà he ibpenggezam kandan. 
REV.3.11	Meg̵aan e en ebpekeuma. Hemeni niw is tutuu he tuluuwen he netuenan niw su wey kenà igkeveg̵ey ziyà te zuma is suhul he ibeg̵ey keniyu ke ebpekezaag kew ki Setanas. 
REV.3.12	Is minsan hentei he ebpekezaag ki Setanas, edhimuwen ku sikandin he metahud su edhimuwen ku sikandin he iring te tukud diyà te valey ziyà te langit he zutun ed-ezapa is Megbevayè ku ne kenà haazà is tukud igkeawà dutun. Ne idsurat ku ziyà te kandin is ngazan te Megbevayè ku wey is ngazan te inged te Megbevayà he iyan sikan is inged he veg̵u he Hiruselim he ebpenaug he ebpuun te Megbevayà diyà te langit wey elin daan idsurat ku ziyà te kandin is beg̵u he ngazan ku.
REV.3.13	Is minsan hentei keniyu, mebpemineg te egkeg̵iyen te Wag̵as he Mulin-ulin diyan te keniyu te menge tumutuu.’ ”
REV.3.14	Ne ke sikandin maan te, “Pesurati nu is belinsug̵uen te Megbevayà he ebantey te menge tumutuu ziyà te inged he Leudisiya, ne ke sikew te, ‘Siak si Jesus is egkag̵i; migeraran a te Metinumanen wey Egkeserig̵an su venar is egkeg̵iyen ku. Pinaag̵i kedì midlimbag te Megbevayà is minsan hengkey. 
REV.3.15	Nesayud a te langun he menge ulaula niw. Kenè kew meinit ne kenè kew zaan meg̵enew, 
REV.3.16	Angin pezem ke meinit kew ne emun kenà, ne meg̵enew kew, iyan, geina te meg̵elimendew kew zà, idrepu ku sikiyu. 
REV.3.17	Egkag̵i kew te, “Sepian kiw ne meupiya is kebpekesavuk tew ne wazè tew en kurang te minsan hengkey.” Ne minsan pa zutun, wazè niw metueni he mekehizuhizu kew utew su egkengeayuayu kew te kedtuu; nengelakap is isip niw wey nengelevasan kew su wazè niw menge metazeng he ulaula. 
REV.3.18	Umba, edsembag̵an ku sikiyu he pemesaha niw zini te kediey is wag̵as he vulawan he migezaman diyà te hapuy, 
REV.3.19	Is langun he menge etew he mahal zini te g̵ehinawa ku, edsewayan ku wey edsilutan ku su wey mepenurù sikandan. Ne tenged dutun purungi niw is ulaula niw wey iniyug̵i niw is ulaula niw he mezaat. 
REV.3.20	Pemineg kew su zini ad te g̵emawan niw is ebpenelehuzan. Ke zuen etew he ebpekezineg kediey ne ebpuwasan e zin, edseled a ne egkaan a zuma kandin, ne egkaan daan sikandin duma kediey. 
REV.3.21	Is minsan hentei he ebpekezaag ki Setanas, ibeg̵ey ku kandin is ketenged te kebpinuu he zurug kedì diyà te pinuuwè ku te kedhadì iring te nekezaag a zaan ki Setanas ne mibpinuu a he zurug te Amey ku.
REV.3.22	Is minsan hentei keniyu, mebpemineg te egkeg̵iyen te Wag̵as he Mulin-ulin diyan te menge tumutuu,’ ” ke sikandin.
REV.4.1	Ne zutun selakew en maan is impaahà kediey te Nengazen. Neehè ku is gemawan diyà te langit he nepuwasan. Ne zuen dutun egkag̵i ziyà te kediey ne haazà is egkag̵i ne iyan ded sikan is nezineg ku hein aney he henduen is kezag̵ing din te vudyung he edag̵ing. Ne ke sikandin te, “Hendini ka te zivavew ne ibpeehè ku kenikew is kinahanglan he egkeulaula keuzemà.” 
REV.4.2	Ne zutun impehendiyà a te Wag̵as he Mulin-ulin. Ne hein diyè e en te langit, neehè ku is pinuuwà te edhadì ne zuen ebpimpinuu zutun. 
REV.4.3	Ed-ilak-ilak is paras din ne henduen be te menge mahal he vatu he haspi wey kurnalina. Ne mid-elingkus dutun te pinuuwà is belugtu he meilem he utew merayag su iring te mahal he vatu he ismiralda. 
REV.4.4	Ne zuen daan dutun keluwaan wey heepat he pinuuwà he nekeelingkus dutun te pinuuwà te edhadì. Ne zutun ebpememinuu is keluwaan wey heepat he ebmeg̵urangen. Meputì is bisti zan ne zuen insuup diyà te ulu zan he menge kuruna he vulawan. 
REV.4.5	Ne haazà is pinuuwà te edhadì, egkeserasab is kilat dutun ne henduen te edsendag̵en is beransì. Ne ziyà te etuvangan dutun te pinuuwà is pitu he sulù he meregreg he iyan sikan is pitu he g̵ehem te Wag̵as he Mulin-ulin he edsug̵uen te Megbevayà. 
REV.4.6	Ne zutun daan te etuvangan te pinuuwà neehè ku is henduen be te meluag he zag̵at he iring te ispihu su utew metingew.
REV.4.6	Ne ziyà te teliwazà, iyan, ebpekeelingkus daan dutun te pinuuwà, duen heepat he linimbag he kedesenan he neeneb te mata is menge lawa zan diyà te egkesineruwan wey egkeiniyug̵an. 
REV.4.7	Is sevaha zutun te linimbag, ne iring te erimaung; is ikezuwa ne iring te vaka; is iketelu ne iring te etew is paras din; ne is ikeepat, ne iring te vanug he edlayang. 
REV.4.8	Ne heini is heepat he linimbag, heenem is pakpak te uman sevaha kandan. Neeneb te mata is lawa zan wey is diyà te zizalem te pakpak dan. Ne te maandew wey mezukilem, iyan dà baal zan is kenè en egkepangkus he kegkanta. Ke sikandan te,
REV.4.8	“Wag̵as, wag̵as, wag̵as is Megbevayà.
REV.4.8	Nengazen sikandin he ebpekehimu te minsan hengkey.
REV.4.8	Iyan sikandin sikan is Megbevayà he zengan, guntaan, wey keuzemà te wazà pidtemanan.”
REV.4.9	Ne haazà is heepat he linimbag, emun ebentug̵en dan wey edtehuzen dan wey ebpeselematan dan is wazà pidtemanan he Megbevayà he ebpimpinuu zutun te pinuuwà te edhadì, edlangkeb sikan is 
REV.4.10	keluwaan wey heepat he ebmeg̵urangen diyà te etuvangan din ne ed-ezapen dan is wazè din kemetayen he Megbevayà. Ne haazà is menge kuruna zan, idsavuk dan dutun te etuvangan te pinuuwà su ibeg̵ey zan diyà te Megbevayà. Ne zutun te kedsevuka zan dutun, edhabet dan egkag̵i te,
REV.4.11	“He Nengazen dey he Megbevayà, dait ka he edelig̵en, dait ka he edtehuzen.
REV.4.11	Mekeg̵eg̵ehem ka su nenlimbag ka te minsan hengkey.
REV.4.11	Nesuat ka he edlimbag ne pinaag̵i kayi nehimu is langun.”
REV.5.1	Ne haazà is ebpimpinuu ziyà te pinuuwà te edhadì, neehè ku he egewezan din diyà te kewanan he velad din is midlulun he velesahan. Midsuratan is pesiziveluyà dutun te velesahan ne zuen pitu he tiyap he impezeket dutun su wey kenà meebriyi. 
REV.5.2	Ne zutun neehè ku is utew mezesen he velinsug̵uen te Megbevayà ne mibensag sikandin he egkag̵i te, “Hentei is dait he ed-abri kayi te velesahan? Hentei is dait he id-awè din heini is menge tiyap su wey mevasa heini?” 
REV.5.3	Ne wazà naahà diyà te langit, dini te tanà, wey ziyà te zizalem te tanà he zait he ed-abri zutun te velesahan wey ebasa zutun. 
REV.5.4	Umba mibmesakit is gehinawa ku ne midsineg̵ew a su wazà naahà he zait he ed-abri wey ebasa zutun te velesahan. 
REV.5.5	Ne zutun migkeg̵iyan a te sevaha zutun te menge meg̵urang. Ke sikandin te, “Kenè ka sineg̵ew su si Jesus, sikan is migeraran he erimaung he kevuwazan ni Huda wey kevuwazan ni Hadì David, iyan sikandin nekezaag ki Setanas, umba zuen din ketenged te ked-abri te velesahan wey te ked-ewaa te pitu he menge tiyap dutun.”
REV.5.6	Ne zutun duen neehè ku zutun te teliwazà te pinuuwà te edhadì wey te heepat he menge linimbag he kedesenan wey te menge ebmeg̵urangen. Iyan neehè ku zutun is: duen edhithitindeg he nati he kerehidu ne neehè ku zaan dutun te lawa zin is menge tulak te palì din te kedhimetayi kandin dengan. Pitu is sungey zin wey pitu zaan is mata zin he iyan is pitu he g̵ehem te Wag̵as he Mulin-ulin he edsug̵uen te Megbevayà he ibpeeneb din te tivuuk he kelibutan. 
REV.5.7	Ne haazà is nati he kerehidu, mid-uvey ne migkuwa zin sikan is belesahan he ziyà te kewanan he velad te ebpimpinuu zutun. 
REV.5.8	Ne hein nekuwa zin en haazà is belesahan, sikan is menge heepat he linimbag wey is menge keluwaan wey heepat he ebmeg̵urangen, midlangkeb dan diyà te etuvangan dutun te nati he kerehidu su ed-ezapen dan. Ne zuen arpa te uman sevaha zutun te menge ebmeg̵urangen ne zuen egewezan dan he menge lediyà he vulawan he nepenù te veyewà he edtutungen su wey zuen mehemut he evel ne iyan kehulug̵an dutun is menge ked-ampù te menge etew he g̵aked te Megbevayà. 
REV.5.9	Ne egkanta zan te veg̵u en he kentahan, ke sikandan te,
REV.5.9	“Dait ka he egkuwa te velesahan wey ed-awà te menge tiyap din su mibpehimatey ka ne imbelukas nu is lengesa nu te menge etew wey maangken sikandan te Megbevayà.
REV.5.9	Ebpemuun sikandan diyà te minsan hengkey he kepuun wey kineg̵iyan wey tribu wey g̵inhedian.
REV.5.10	Midhimu nu he iyan dan edhedian nu;
REV.5.10	ne midhimu nu zaan he menge memumuhat sikandan he iyan kebpemuhat dan is ked-ezapa zan te Megbevayà tew.
REV.5.10	Ne ibpahadì nu sikandan diyà te kelibutan.”
REV.5.11	Ne zutun mibpenlangulangu a ne nezineg ku is kegkanta te menge velinsug̵uen te Megbevayà. Utew zan mezakel su edliblibuwen. Ne zutun dan mebpemenhitindeg te nekeelingkus dutun te pinuuwà te edhadì duma sikan is menge linimbag wey menge ebmeg̵urangen. 
REV.5.12	Ne migkanta zan is langun ne utew mezag̵ing is kegkanta zan. Ke sikandan te,
REV.5.12	“Is nati he kerehidu he mibpehimatey,
REV.5.12	dait sikandin he edelig̵en su dekelà is gehem din,
REV.5.12	dekelà is naazen din,
REV.5.12	dekelà is ketau zin,
REV.5.12	dekelà is desen din.
REV.5.12	Ebentug̵en dey,
REV.5.12	edtehuzen dey wey edelig̵en dey sikandin!”
REV.5.13	Ne zutun nezineg ku is kegkanta te langun he menge linimbag he ziyà te langit, dini te tanà wey ziyà daan te zizalem te tanà wey ziyà te zag̵at. Ne migkanta is langun he linimbag he ziyà te minsan hendei. Ke sikandan te,
REV.5.13	“Is ebpimpinuu ziyà te pinuuwà te edhadì wey is nati he kerehidu,
REV.5.13	delig̵a sikandan, tehuza sikandan,
REV.5.13	wey ventug̵a sikandan te wazà pidtemanan su iyan dan mekeg̵eg̵ehem!”
REV.5.14	Ne zutun midtavak sikan is heepat he linimbag, ke sikandan te, “Metuman heini.” Ne zutun midlangkeb en maan haazà is menge ebmeg̵urangen ne mid-azap dan.
REV.6.1	Ne zutun mibantey a ne in-awà dutun te nati he kerehidu haazà is egkehuna zutun te pitu he tiyap dutun te velesahan, ne nezineg ku is migkag̵i te sevaha zutun te heepat he linimbag, ke sikandin te, “Na, genat ke en!” Ne iring te beransì is dag̵ing dutun te kegkag̵i zin. 
REV.6.2	Ne zutun neehè ku ziyà te etuvangan ku is kudà he meputì he midlepew ne is ed-untud dutun, duen egewezan din he panà. Ne mibeg̵ayan sikandin te kuruna he tuus te kebpekezaag din. Ne zutun midhipanew haazà su ebpenulitu te menusiyà.
REV.6.3	Ne zutun in-awà te nati he kerehidu is ikezuwa he tiyap dutun te velesahan, ne nezineg ku he migkag̵i haazà is ikezuwa he linimbag, ke sikandin te, “Genat ke en!” 
REV.6.4	Ne zutun midlepew is sevaha pa he kudà he utew merig̵à. Is ed-untud dutun, intug̵ut kandin he mehimu zin he mekedtetebek is tivuuk he menusiyà su wey mekebpepetayà is menge etew. Ne zuen imbeg̵ey kandin he melayat he sundang.
REV.6.5	Ne hein in-awà dutun te nati he kerehidu haazà is iketelu he tiyap dutun te velesahan, nezineg ku he migkag̵i is iketelu he linimbag, ke sikandin te, “Genat ke en!” Ne neehè ku zutun he midlepew is kudà he meitem ne zuen timbangan he igkulang te ed-untud dutun. 
REV.6.6	Ne zutun henduen be te zuen migkag̵i ziyà te teliwazà duen te heepat he menge linimbag. Ke sikandin te, “Tetelu zà he salmun te veg̵as he trigu is egkepemasa te inendawen te sengeetew. Ne sengeg̵antang dà wey tetelu he salmun te veg̵as he sibada is egkepemasa te inendawen daan te sengeetew, iyan, kenè nu helina is bali te lana wey vinu.”
REV.6.7	Ne in-awà dutun te nati he kerehidu is ikeepat he tiyap dutun te velesahan ne nezineg ku he egkag̵i is ikeepat he linimbag, ke sikandin te, “Genat ke en!” 
REV.6.8	Ne mid-ehè ku ne midlepew zutun is kudà he meputìputì is kekelawag din. Si Kemetayen is ngazan te ed-untud dutun ne si Impirnu is ngazan dutun te edtinundug kandin. Ne imbeg̵ey kandan te zezuwa is kebayàbayà dutun te ikeepat he vahin te tivuuk he menusiyà wey zan mehimetayi pinaag̵i te gira wey vitil wey ebpenhalin he zaru wey ebpemekekaid he menge langgam.
REV.6.9	Ne in-awà dutun te nati he kerehidu haazà is ikelima en he tiyap dutun te velesahan. Ne neehè ku zutun te zizalem te vangkù he pemuhatà is menge g̵imukud te menge etew he midhimetayan tenged te kedtuu zan te Lalag te Megbevayà wey tenged daan te kedsengyawa zan dutun te lalag. 
REV.6.10	Ne mibpekezag̵ing dan is edhangyù, ke sikandan te, “Sikew is mekeg̵eg̵ehem he Nengazen, wag̵as ka wey metinumanen ka! Sengemenu kelug̵ayad is kebpeketag̵ad dey taman te kenè nu pa ebelesan te silut is menge etew ziyà te kelibutan tenged te kedhimetayi zan kenami?” 
REV.6.11	Ne zutun impemeg̵ey ziyà te uman sevaha kandan is meputì he kumbalà. Ne migkeg̵iyan sikandan te Nengazen he medhimeley zan dè pa taman te egkeamin egkevunù is menge zuma zan daan he sulug̵uen te Megbevayà he edhimetayan daan iring kandan.
REV.6.12	Ne neehè ku he id-awà dutun te nati he kerehidu is ikeenem he tiyap dutun te velesahan. Ne zutun midlinug he utew mezesen ne mibmeitem is andew ne henduen be te manggad he saku he meitem utew. Ne mibmerig̵à is bulan he iring te lengesa. 
REV.6.13	Ne nengeulug dini te tanà is menge vituen he iring te menge mehilew he veg̵as te kayu he igira emun egkesug̵at te keramag ne egkengeulug. 
REV.6.14	Ne zutun nahanew is langit iring te velesahan he edlulunen ne is uman buntud wey is uman pulu ziyà te zag̵at, naawà dutun te nesevukan dan. 
REV.6.15	Ne zutun, is minsan hentei he etew, is menge hadì diyà te kelibutan, is menge velentug̵en he etew, is menge egalen te menge sundaru, is menge sepian wey is menge zekelà is keg̵ehem din, wey minsan daan is menge uripen wey kenà uripen, mid-eles dan diyà te menge vudsi wey ziyà te zizalem te menge zekelà he vatu ziyà te menge vuntud. 
REV.6.16	Ne mibpemengulahì dan diyà te menge vuntud wey menge vatu. Ke sikandan te, “Lilizi key su wey key kenà maahà te ebpimpinuu ziyà te pinuuwà te edhadì he ziyà te langit ne wey key zaan kenà meumahi te pauk te nati he kerehidu. 
REV.6.17	Su neuma en is timpu te kedsiluti zan kenami te menusiyà ne wazà ebpekesukul kandan.”
REV.7.1	Neipus haazà neehè ku is heepat he velinsug̵uen te Megbevayà. Ebpemenhitindeg is kada sevaha kandan diyà te heepat he pesag̵ì te kelibutan ne ed-elangan dan is heepat he keramag diyà te kelibutan su wey kenà mekeremag̵i is tanà wey is dag̵at wey is menge kayu. 
REV.7.2	Ne zutun neehè ku zaan is sevaha pa he velinsug̵uen he ziyà ebpuun te zapit te edsilaan ne igkulang din is tiyap te wazè din kemetayen he Megbevayà. Ne haazà is heepat he velinsug̵uen he insarig kandan is kedèdeeti te tanà wey zag̵at, migkeg̵iyan din sikandan. 
REV.7.3	Mezag̵ing is kegkag̵i zin te, “Kenè niw pa pendèdeeti is tanà wey zag̵at wey menge kayu taman te kenè dey pa egkesevukan te tiyap is menge vuked te menge sulug̵uen te Megbevayè tew.” 
REV.7.4	Ne nezineg ku zutun is kezakel te menge etew he edsevukan te tiyap, ne nenggatus wey kepatan wey heepat he libu sikandan langun. Ne ebpemuun sikandan diyà te sepulù wey zezuwa he kepuun te menge kevuwazan ni Israyil.
REV.7.5	Te menge kevuwazan ni Huda, ne sepulù wey zezuwa he libu sikandan is midtiyapan.
REV.7.5	Te menge kevuwazan ni Rubin, ne sepulù wey zezuwa he libu.
REV.7.5	Te menge kevuwazan ni Gad, ne sepulù wey zezuwa zaan he libu.
REV.7.6	Te menge kevuwazan ni Asir, ne sepulù wey zezuwa zaan he libu.
REV.7.6	Te menge kevuwazan ni Neptali, ne sepulù wey zezuwa zaan he libu.
REV.7.6	Te menge kevuwazan ni Menasis, ne sepulù wey zezuwa he libu.
REV.7.7	Te menge kevuwazan ni Simeon, ne sepulù daan wey zezuwa he libu.
REV.7.7	Te menge kevuwazan ni Levi, ne sepulù wey zezuwa he libu zaan.
REV.7.7	Te menge kevuwazan ni Isekar, sepulù wey zezuwa he libu.
REV.7.8	Te menge kevuwazan ni Sebulun, sepulù wey zezuwa he libu.
REV.7.8	Te menge kevuwazan ni Jose, sepulù wey zezuwa he libu.
REV.7.8	Te menge kevuwazan ni Benjamin, sepulù wey zezuwa he libu is midtiyapan daan.
REV.7.9	Ne neipus haazà ne neehè ku is utew medmezakel he menge etew he kenè en egkevilang tuus te utew mezakel. Diyè dan ebpuun te minsan hendei he g̵inhedian wey tribu wey kepuun wey minsan hengkey he kineg̵iyan. Diyè dan ebpemenhitindeg te etuvangan te pinuuwà te Megbevayà wey ziyà te etuvangan te nati he kerehidu. Midsun-uzan sikandan te meputì ne ebpemengulangkulang dan te zehunen he menge subpang. 
REV.7.10	Mibpekezag̵ing dan is egkag̵i te, “Delig̵a is Megbevayè tew he mibpinuu ziyà te pinuuwè din te kedhadì wey zelig̵a zaan is nati he kerehidu su nelibri kiw zan te silut!” 
REV.7.11	Ne zutun daan ebpemenhithitindeg is langun he menge velinsug̵uen te Megbevayà. Neelingkusan dan haazà is pinuuwà te edhadì wey te menge ebmeg̵urangen wey te heepat he linimbag. Ne heini is menge velinsug̵uen te Megbevayà, midlangkeb dan dutun te etuvangan te pinuuwà te edhadì su ed-ezapen dan is Megbevayà. 
REV.7.12	Ne migkag̵i zan te, “Benar iyan su zait is Megbevayè tew he edelig̵en wey ebentug̵en wey edtehuzen wey ebpeselematan su iyan dà sikandin lavew he metau, iyan sikandin mekeg̵eg̵ehem wey mezesen; delig̵a sikandin te wazà pidtemanan!”
REV.7.13	Ne zutun migkeg̵iyan a te sevaha zutun te menge ebmeg̵urangen, ke sikandin te, “Hentei heini is mibpenun-uzan te meputì wey hendei zan ebpememuun?” 
REV.7.14	Ne midtavak a te, “Iyan ka nesayud.” Ne ke sikandin te, “Heini is menge etew, ebpemekeuma sikandan he ebpuun dutun te zekelà he kemeresayan diyà te lumpad te kelibutan. Mibpemìpian dan is menge bisti zan diyà te lengesa te nati he kerehidu wey zan mehimu he meputì, 
REV.7.15	Umba, diyè dan edhitindeg te etuvangan te pinuuwà te Megbevayà. Andew wey mezukilem ne ziyè dan te simbahan te Megbevayà ne edtumanen dan dutun is egkesuatan din. Ne is Megbevayà he ziyà ebpimpinuu te pinuuwè din te kedhadì, iyan edlingahaan dan. 
REV.7.16	Kenè dan en egkengevitil; ne kenè dan en egkengemezahan; kenè dan en daan egkengetutung te andew wey minsan hengkey he utew meinit. 
REV.7.17	Su is nati he kerehidu he ziyà te teliwazà te pinuuwà te edhadì, iyan sikandin ed-elima kandan. Ibpeturedu zin kandan is ebpuunan te menge wahig he ebpekeveg̵ey te untung he wazà pidtemanan. Ne is Megbevayà, id-awè din en is keseengan kayi te menge etew,” ke sikandin.
REV.8.1	Ne hein in-awà te nati he kerehidu kes ikepitu he tiyap dutun te velesahan, naawà is egkengezineg diyà te ed-ubpaan te Megbevayà diyà te langit seled te liwazà te uras. 
REV.8.2	Ne zutun neehè ku sikan is pitu he menge velinsug̵uen te Megbevayà he ebpemenhitindeg diyà te etuvangan te Megbevayà, ne mibeg̵ayan is kada sevaha kandan te vudyung.
REV.8.3	Ne zuen pa zutun selakew he velinsug̵uen he zuen din bulawan he lediyà ne mid-uvey ne midhitindeg dutun te uvey te vangkù he pemuhatà. Dekelà is mehemut he veyewà he imbeg̵ey kandin dutun wey zin ikeamut dutun te menge ampù te menge tumutuu ziyà te vulawan he pemuhatà. 
REV.8.4	Ne is evel zutun te veyewà he midtutung he in-amut te menge ampù te menge tumutuu, midhendiyà te zivavew he ebpuun dutun te lediyà he egewezan te velinsug̵uen he ebpemenhitindeg diyà te etuvangan te Megbevayà. 
REV.8.5	Ne zutun, sikan is belinsug̵uen, mibpenù din is lediyè din te menge vag̵a he ebpuun dutun te pemuhatà ne intimbag din haazà is lediyà diyà te tanà puun dutun te langit. Ne zutun mibpemeransì, ne zuen utew memezag̵ing, ne egkeserasab is kilat, ne midlinug.
REV.8.6	Ne zutun mid-andam haazà is pitu he menge velinsug̵uen su edhiyupen dan en is menge vudyung dan.
REV.8.7	Ne is egkehuna zutun te menge velinsug̵uen, midhiyup din is budyung din. Ne zutun, giyew wey hapuy he nesahug te lengesa is nengeulug diyà te tanà. Ne netutung dutun is iketelu he vahin te kelibutan. Netutung is iketelu he vahin te menge kayu wey naamin metutung is menge sagbet.
REV.8.8	Ne zutun, midhiyup te ikezuwa he velinsug̵uen haazà is kandin he vudyung, ne zuen intimbag diyà te zag̵at he henduen be te zekelà he vuntud he neregreg. 
REV.8.9	Ne mibaluy he lengesa is iketelu he vahin te zag̵at. Ne neg̵erà is iketelu he vahin te minsan hengkey he linimbag he egeg̵ehinawa ziyà te zag̵at. Ne nahanew zaan is iketelu he vahin te langun he menge ed-untuzan diyà te zag̵at.
REV.8.10	Ne zutun midhiyup te iketelu he velinsug̵uen is kandin he vudyung ne ebpuun te langit neulug is dekelà he vituen he egkeregreg he iring te sulù ne ziyà meketanà haazà te iketelu he vahin te menge wahig wey ziyà te iketelu he vahin te menge kalut. 
REV.8.11	Is ngazan dutun te vituen ne Mepait. Ne mibmepait is iketelu he vahin te menge wahig diyà te kelibutan. Ne mibpatey is mezakel he menge etew tenged dutun te wahig su mibmepait utew.
REV.8.12	Ne zutun midhiyup te ikeepat he velinsug̵uen is budyung din. Ne nesug̵at is iketelu he vahin te andew, wey is iketelu he vahin te vulan, wey is iketelu he vahin te menge vituen. Ne tenged kayi naawà is kerayag te iketelu he vahin te menge vituen. Ne seled te iketelu he vahin te timpu te kada andew, mibmerusirem utew. Ne iring din ded daan seled te iketelu he vahin te timpu te kada kezukileman.
REV.8.13	Ne zutun te kemulu ku pa kebantey nezineg ku is egkeg̵iyen te vanug he edlayang he utew mibpeketikang diyà te udtuwan. Ne ketetelu sikandin megkag̵i te mezag̵ing he lalag, ke sikandin te, “Kehizu utew te menge meg̵inged diyà te kelibutan.” Ne mid-uman sikandin megkag̵i te, “Utew mekehandekhandek is egkeulaula su meg̵aan en edhiyupa te tetelu pa he velinsug̵uen is menge vudyung dan!”
REV.9.1	Ne midhiyup dutun te ikelima he velinsug̵uen is budyung din ne zutun neehè ku is bituen, 
REV.9.2	Ne mibpuwasan din haazà is bitu he wazà pidtemanan is kezalem ne zutun midlepew is evel he iring te evel te utew zekelà he selsalan ne mibmerusirem is tanà wey neelangan is kedsilà te andew tenged te evel he zutun ebpuun te vitu. 
REV.9.3	Ne zutun te evel nenlepew is menge terapan ne midlatun dan diyà te tanà. Ne imbeg̵ey kandan is bisa te kegkag̵at dan he iring te visa te kegkag̵at te venayew. 
REV.9.4	Intelaan kandan he kenè dan dèdeeti is sagbet wey is minsan hengkey he edtuvù wey is menge kayu, kekenà, iyan dan dà edèdeetan is menge etew he wazà metiyapi is buked dan te tiyap te Megbevayà. 
REV.9.5	Intug̵ut kandan is kedresaya zan te menge etew seled te lelima he vulan, iyan, wazà itug̵ut kandan is kedhimatey. Is kedresaya zan te menge etew, ne iring te kesakit te egkeg̵aten te venayew. 
REV.9.6	Ne zutun he timpu egkesuat is menge etew he mebpatey sikandan, iyan, kenà egkehimu. Utew zekelà is gustu zan he mebpatey, iyan, dutun, kenè dan en ebpatey.
REV.9.7	Is menge terapan, henduen te menge kudà he ed-untuzan te ebpekidtebek. Ne zutun te menge ulu zan duen henduen be te menge kalù he vulawan. Ne iring te vuked te etew is buked dan. 
REV.9.8	Ne is bulvul zan, ne henduen be te vulvul te vahi. Ne is menge ngipen dan, ne henduen be te ngipen te erimaung. 
REV.9.9	Duen menge hun-ap dan he iring te limbutung he putew. Ne is dag̵ing te pakpak dan emun edlayang dan, ne henduen be te zag̵ing te mezakel he menge kelisa he eguyuzen te kudà he ebpelumpat emun ebpehendiyà te edtebekan. 
REV.9.10	Is ikug dan, ne iring te ikug te venayew su edhereg ne pinaag̵i te ikug dan egkerasey zan is menge etew te seled te lelima he vulan. 
REV.9.11	Duen hadì he ebayàbayà kandan, iyan sikan is belinsug̵uen he mibpuwas duen te vitu he wazà pidtemanan is kezalem din. Ne ziyà te kineg̵iyan he Hibriyuhanen iyan ngazan din si Ebedun, ne ziyà te Gerisyahanen, si Epeliyun, 
REV.9.12	Ne neipus haazà is nehuna he nehitavù he mekehandekhandek; dezuwa pa zutun is wazè pa mehitavù.
REV.9.13	Ne zutun midhiyup te ikeenem he velinsug̵uen is budyung din. Ne nezineg ku is egkag̵i he ziyà ebpuun te heepat he sungey he ziyà te vulawan he pemuhatà he zutun te etuvangan te Megbevayà. 
REV.9.14	Ke sikandin diyà te ikeenem he velinsug̵uen te, “Ipaawè en is heepat he velinsug̵uen he mibpusasan diyà te zekelà he Wahig he Yupratis!” 
REV.9.15	Ne zutun impaawè en haazà is heepat he velinsug̵uen. In-andam sikandan he zaan ne impetag̵ad sikandan taman kayi he uras, wey andew, wey vulan, wey tuig. Umba in-andam sikandan su wey zan mehimetayi is iketelu he vahin te tivuuk he menusiyà. 
REV.9.16	Intazem diyà te kediey is kezakel zutun te menge sundaru zan he egkukudà. Menge zezuwa he g̵atus he libu he libu sikandan. 
REV.9.17	Ne zutun te impaahà kediey, neehè ku is menge sundaru wey menge kudà. Nelimbutungan haazà is egkukudà te merig̵à he iring te hapuy, wey meilem wey mekelawag daan he iring te esupri. Is menge ulu zutun te menge kudè dan, ne iring te ulu te erimaung. Ne is menge vèbè dan, ne edlepawan te hapuy wey evel wey esupri. 
REV.9.18	Ne pinaag̵i zutun te hapuy, wey evel, wey esupri he edlepew zutun te vèbè te menge kudà, migerè dan is iketelu he vahin te tivuuk he menusiyà. 
REV.9.19	Su zutun te vèbè te menge kudà is gehem dan te kedhimatey wey ziyà daan te menge ikug dan su is menge ikug dan, ne iring te menge uled su zuen ulu zutun, ne ebpekekaid te menge etew haazà is ikug.
REV.9.20	Ne is nesamà dutun te menge etew, langun te sikandan he wazà mepatey zutun te ebpemekekaid he menge kudà, wazè dan engkezi is ked-ezapa zan te mibeelan dan he menge ledawan he vulawan, wey selapì wey g̵alang wey vatu wey kayu. Heini is menge ledawan, ne kenà ebpekeahà, kenà ebpekezineg ne kenà daan ebpekehipanew. Wazà daan engkezi zutun te menge etew is ked-ezapa zan te menge mezaat he mulin-ulin. 
REV.9.21	Ne wazè dan daan iniyug̵i is kebpemumunù, kinaagman, meremerik he ulaula, wey is kebpenakew zan.
REV.10.1	Ne zutun neehè ku is sevaha pa he mekeg̵eg̵ehem he velinsug̵uen he ebpenaug he ebpuun te langit. Midtaved diyà te kandin is gapun ne mibpeyungan is ulu zin te velugtu. Iring te kedsig̵a te andew is buked din ne is menge paa zin, ne henduen be te menge tukud he regreg. 
REV.10.2	Ne ziyà te velad din egewezan din is nevekar en he zeisek he velesahan. Is kewanan he paa zin, ne ziyè din ig̵iek te lawed te zag̵at ne is givang, ne ziyà te tanà. 
REV.10.3	Ne mibpekezag̵ing sikandin is ed-umew ne is kezag̵ing te egkeg̵iyen din ne henduen te hinig̵er te erimaung. Ne zutun te ked-umew zin, mibales te pitu he veransì he utew mezag̵ing. 
REV.10.4	Ne zutun te kebales te veransì, idsurat ku pezem is nezineg ku, iyan, nezineg ku is egkag̵i ziyà te langit te, “Ieles nu is ibpesavut kayi te pitu he veransì ne kenè nu isurat.”
REV.10.5	Ne zutun, sikan is belinsug̵uen he neehè ku he edhithitindeg he ziyà is sevaha he paa zin te tanà ne is sevaha ziyà te zag̵at, imbayew zin diyà te langit is kewanan he velad din. 
REV.10.6	Ne impepirmahan din is egkeg̵iyen din te wazà kemetayen he Megbevayà he nenlimbag te langit wey tanà wey zag̵at wey nenlimbag daan te langun he tag̵ù kayi. Ke sikandin te, “Kenè en heini ebpekesendud! 
REV.10.7	Ne emun edhiyupen dutun te ikepitu he velinsug̵uen is budyung din, ne human dutun ed-ul-ulaha te Megbevayà is tuyù he in-eles din sumalà is migkag̵i zin dengan diyà te menge ebpeneuven din he menge sulug̵uen din.”
REV.10.8	Ne zutun mid-uman megkag̵i zini te kediey sikan is nezineg ku he egkag̵i ziyà te langit. Ke sikandin te, “Hendutun ka te velinsug̵uen he ziyà egiek is sevaha he paa zin te tanà ne is sevaha ziyà te zag̵at. Ne kuwaa nu is belesahan he igkulang din he neebriyan en.” 
REV.10.9	Ne midhendutun a te velinsug̵uen ne mibuyù ku haazà is deisek he velesahan. Ne migkeg̵iyan e zin te, “Kuwaa nu ne keena nu. Meemis utew he iring te teneb diyà te vèbè nu, iyan, emun diyè en te g̵etek nu ne utew mepezes.” 
REV.10.10	Ne migkuwa ku haazà is deisek he velesahan diyà te velad din, ne migkaan ku ne meemis iyan diyà te vèbè ku su iring te teneb, iyan, hein neeveleng ku, ne mibmepezes utew ziyà te g̵etek ku.
REV.10.11	Ne zutun duen migkag̵i zini te kediey, ke sikandin te, “Kinahanglan he iuman nu ipenudtul is ibpepenudtul kenikew te Megbevayà he egkeulaula te mezakel he menge hadì wey menge etew ziyà te minsan hendei he g̵inhedian wey minsan hengkey he kineg̵iyan.”
REV.11.1	Ne zutun, imbeg̵ey kedì is idsukud he iring te tuked, ne zuen migkag̵i kediey te, “Hendiyè ka ne sukuza nu is simbahan he Valey te Megbevayà wey is bangkù he pemuhatà dutun, ne vilanga nu is menge etew he edsimba zutun. 
REV.11.2	Iyan, is lama he ziyà te g̵awas te valey, kenè nu sukuza su imbeg̵ey haazà diyà te menge etew he kenà menge Hudiyu. Ne edtekutakan dan is inged he Hiruselim he zutun edsimbaha is Megbevayà. Ne seled te kepatan wey zezuwa he vulan is kedtekutaki zan dutun. 
REV.11.3	Ne edsug̵uen ku zutun is dezuwa he ibpewali ku. Egkukumbalà sikandan te manggad he saku ne ebpenudtulen dan is ibpekag̵i kandan te Megbevayà seled te nengkelibu wey zezuwa he g̵atus wey keneman he andew.”
REV.11.4	Ne haazà is dezuwa he etew he menwewali, iyan sikan is netagnà dengan he zezuwa he etew he iring te zezuwa he kayu he ulivu wey zezuwa he sulù he ziyà mekesavuk te etuvangan te Nengazen he ebayàbayà te tivuuk he kelibutan. 
REV.11.5	Ne heini is dezuwa, ke zuen ebpesipala kandan, diyà te vèbè dan edlepew is hapuy ne egkeamin egketutung is menge kuntada zan. Ne pinaag̵i kayi edhimetayan dan is minsan hentei he egezam kandan ebpesipala. 
REV.11.6	Ebeg̵ayan sikandan te g̵ehem su wey zan kenà ikepevayà is menge g̵apun su wey kenà ebpekeuzan dutun te timpu te kebpenudtula zan te Lalag te Megbevayà. Ne zuen daan gehem dan wey zan mehimu he lengesa is wahig diyà te menge kalut. Ne zuen daan gehem dan wey zan mesiluti is menge etew pinaag̵i te minsan hengkey he vangkit te minsan keenu he timpu he egkesuatan dan.
REV.11.7	Ne heini is dezuwa he menwewali, emun egketapus dan is kebpenudtula zan te Lalag te Megbevayà, edtebeken sikandan te langgam he ziyà ebpuun te vitu he wazà pidtemanan is kezalem din. Ne egkezaag sikandan dutun te langgam, ne edhimetayan din sikandan. 
REV.11.8	Ne ziyà ibperey-as haazà is lawa zan te kersada ziyà te zekelà he inged he zutun iransang te krus is Nengazen dan. Ne zuen insempità he menge ngazan dutun te inged, ne iyan is Suduma wey Ihiptu. 
REV.11.9	Is langun he kelasi te menge etew te minsan hengkey he kineg̵iyan wey kepuun wey g̵inhedian, ne ed-ehaan dan is menge lawa zutun te zezuwa seled te tetelu wey liwazà he andew ne kenè dan idtug̵ut he ikeleveng haazà is dezuwa. 
REV.11.10	Utew igkelipey te menge etew is kedhimetayi zutun ne edsilibrahan dan ne ebpevegbeg̵ayà is kada sevaha kandan te menge g̵asa. Umba edsilibrahan dan su haazà is dezuwa he ebpeneuven te Megbevayà, mibeelan dan is ingkengerasey te menge etew ziyà te kelibutan. 
REV.11.11	Ne zutun hein neipus haazà is tetelu wey liwazà he andew, haazà is dezuwa he menwewali, mibeg̵ayan sikandan te Megbevayà te g̵ehinawa ne nevanhew ne midhitindeg dan. Ne utew nengehandek is langun he nekeahà dutun. 
REV.11.12	Ne zutun nezineg dutun te zezuwa he menwewali is mezag̵ing he egkag̵i ziyà te langit he edhenduen te, “Hendini kew en te langit.” Ne zutun mibatun sikandan pehendiyà te langit he nevukusan sikandan te g̵apun. Ne nengeahà haazà te menge kuntada zan dutun. 
REV.11.13	Ne segugunà midlinug te utew mezesen. Ne nengerundus is ikesepulù he vahin te menge valey zutun te inged. Ne neg̵erà zutun te linug is pitu he libu he menge etew. Ne utew nengehandek dutun is menge etew he naawas dutun te linug ne midalig dan is mekeg̵eg̵ehem he Megbevayà he ziyà te langit.
REV.11.14	Ne zutun neipus haazà is ikezuwa he mekehandekhandek he hitavù, iyan, meg̵aan ebpekesunud dutun is iketelu.
REV.11.15	Ne zutun midhiyup te ikepitu he velinsug̵uen is budyung din ne ziyà te langit nezineg is memezag̵ing he lag̵eng he edhenduen te, “Is kedhedii te tivuuk he menusiyà, ne ziyè en guntaan te Nengazen tew wey ziyà te hadì he mibpilì din. Ne heini he hadì, ebpekehadì sikandin te wazà pidtemanan.” 
REV.11.16	Ne zutun, haazà is keluwaan wey heepat he menge ebmeg̵urangen he ebpimpinuu zutun te etuvangan te Megbevayà, mibpemenlangkeb sikandan ne mid-azap dan is Megbevayà, 
REV.11.17	ne ke sikandan te,
REV.11.17	“Sikew is Megbevayè dey wey Nengazen dey,
REV.11.17	iyan ka ebayàbayà te langun.
REV.11.17	Megbevayè ka zengan wey g̵untaan.
REV.11.17	Ebpeselematan dey sikew su migamit nu is dekelà he g̵ehem nu ne g̵untaan mibpuunan nu en is kedhadì nu ziyà te kelibutan.
REV.11.18	Utew nengepauk kenikew is menge kuntada nu,
REV.11.18	iyan, netuman en is andew te kedsiluti nu kandan
REV.11.18	wey is andew te kedsusiya nu te nengeulaula te nemematey en.
REV.11.18	Iyan en heini timpu te kedsuhuli nu te menge sulug̵uen nu he menge ebpeneuven wey kedsuhuli nu zaan te langun he menge g̵aked nu he etew,
REV.11.18	se zekelà is pid-etawan din,
REV.11.18	se zeisek is pid-etawan din,
REV.11.18	is langun he edtahud kenikew.
REV.11.18	Iyan heini zaan timpu te kedèdeeti nu te langun he menge etew he midezaat te kelibutan!”
REV.11.19	Ne ziyà te langit mibpuwasan is simbahan he Valey te Megbevayà ne naahà dutun te seled is kavan he midteg̵uan duen te insurat he menge pesarig te Megbevayà. Ne zutun neserasab is kilat, ne zuen utew memezag̵ing, ne mibpemeransì, ne midlinug, ne mibpenggiyew te utew zezekelà.
REV.12.1	Ne zutun neehè ku ziyà te langit is kebpeelunga te egkeulaula. Neehè ku is bahi he midsun-uzan te andew ne ziyà te zizalem te paa zin is bulan, ne insuup diyà te ulu zin is kuruna he sepulù wey zezuwa he vituen. 
REV.12.2	Meg̵ingey sikandin ne ed-anak en ne ebpekeerang su ebeliliten.
REV.12.3	Ne zutun duen pa impaahà kedì diyà te langit he kebpeelunga te egkeulaula. Duen utew zekelà he merig̵à he uled he egngezanan te deragun he iyan si Setanas. Pitu is ulu zin ne sepulù is sungey zin. Ne zuen kuruna ziyà te kada sevaha zutun te pitu he ulu zin. 
REV.12.4	Ne pinaag̵i te ikug din neg̵uyud din is iketelu he vahin te menge vituen diyà te langit ne nemeketimbag haazà diyà te tanà. Ne zutun edhithitindeg haazà is uled te etuvangan dutun te vahi he ed-anak su emun idlusad en haazà is id-anak din, ne egkeenen dutun te uled. 
REV.12.5	Ne zutun inlusad is batà he maama. Ne haazà is batà, edhedian din keuzemà is langun he menge g̵inhedian dini te kelibutan ne wazà ebpekesukul kandin dutun te kedhadì din. Ne haazà is batà, midsekelew te Megbevayà ne mibatun din diyà te langit, diyà te pinuuwà te kedhadì din. 
REV.12.6	Ne haazà is bahi, nekepelag̵uy pehendiyà te tanà he kenà ed-ubpaan te etew, diyà te ed-eputan he mid-andam he zaan te Megbevayà. Ne zutun ed-elimahan te Megbevayà haazà is bahi seled te nengkelibu wey zezuwa he g̵atus wey keneman he andew he repeng te tetelu wey liwazà he tuig.
REV.12.7	Ne zutun he timpu zuen gira ziyà te ed-ubpaan te Megbevayà diyà te langit. Si Miguel, is sevaha he velinsug̵uen te Megbevayà wey is menge sakup din he velinsug̵uen, edtebeken dan sikan is dekelà he uled he egngezanan te deragun. Ne haazà is uled wey is menge velinsug̵uen din, mibpekidtebek dan daan, 
REV.12.8	iyan, nezaag haazà is uled ne sikandin wey is menge velinsug̵uen din, wazè en tug̵uti te Megbevayà he mekeseled dan pa maan diyà te langit, umba, 
REV.12.9	midsegseg haazà is dekelà he uled puun te langit. Ne haazà he deragun, iyan si Setanas, sikan is mezaat he mulin-ulin he mid-ekalan din is tivuuk he menusiyà. Ne sikandin wey is langun he menge velinsug̵uen din, intimbag sikandan pehendini te tanà.
REV.12.10	Ne zutun, nezineg ku is utew mezag̵ing he egkag̵i ziyà te langit he edhenduen te, “Guntaan egketuman en is kedlibriya te Megbevayà te menusiyà. Impeehè en te Megbevayà is keg̵ehem din te kedhadì. Is hadì he mibpilì te Megbevayà, impeehè din en is ketenged din te kedhadì. Su midsegseg en pehendiyà te tanà si Setanas, is edsumbung te menge suled tew. Iyan sikandin midsumbung kandan diyà te Megbevayà tew te maandew wey te mezukilem. 
REV.12.11	Heini is menge suled tew, nezaag dan en si Setanas tenged te kedtig̵is te lengesa te migeraran he impemuhat he nati he kerehidu, wey tenged te insangyew zan is tutuu he tuluuwen, wey tenged daan te wazè dan iyan menug̵uni is untung dan, kekenà, mibpehimatey zan tenged te kedtuu zan. 
REV.12.12	Sikiyu is menge meg̵inged diyà te langit, medlipey kew. Iyan, sikiyu is diyan te tanà wey ziyan te zag̵at, kehizu niw! Su kes mezaat he mulin-ulin he si Setanas, mibpenaug en diyan te keniyu. Ne utew sikandin nererengiti su netuenan din he mevavè dà utew is nesamè din he timpu te kedlalunglalung.”
REV.12.13	Ne hein netuenan dutun te deragun he zini sikandin itimbag te tanà, midtelukunan din sikan is bahi he iney zuen te vatà he maama. 
REV.12.14	Ne haazà is bahi, mibeg̵ayan te Megbevayà te zezuwa he pakpak te zekelà he vanug su wey mekelayang wey mekeaput diyà te tanà he kenà ed-ubpaan te etew, ne zutun ed-elimahan sikandin seled te tetelu wey liwazà he tuig ne zutun kenè en egkekeizan dutun te uled. 
REV.12.15	Ne zutun, haazà is uled, impelepew zin diyà te vèbè din is dekelà he wahig su wey maanud haazà is bahi, 
REV.12.16	iyan, midtevangan te tanà haazà is bahi ne mibeka is tanà ne nehimu is dekelà he vitu ne zutun mekeahuk haazà is wahig he ebpuun dutun te vèbè te uled he deragun. 
REV.12.17	Ne zutun utew nepeuki te deragun haazà is bahi, ne mibeyaan din is menge zuma he anak dutun te vahi su edtebeken din sikandan. Iyan sikandan is langun he metinumanen te menge sug̵ù te Megbevayà wey metinumanen daan te tutuu he tuluuwen he impenurù ni Jesus. 
REV.12.18	Ne zutun diyà mekehitindeg haazà is deragun te veyvey te zag̵at.
REV.13.1	Ne zutun neehè ku is mekehandekhandek he langgam he egaun puun diyà te zag̵at. Sepulù is sungey zin wey pitu is ulu zin. Ne zuen kuruna he insuup diyà te kada sevaha he menge sungey zin, ne ziyà te kada ulu zin ne zuen insurat he ngazan he idsupak din te Megbevayà. 
REV.13.2	Ne haazà is langgam he neehè ku, ne iring te liyupardu; ne is menge paa zin ne iring te paa te biyir, ne is bèbè din ne iring te vèbè te erimaung. Ne is gehem te deragun wey is kebpekehadì din, wey is keg̵ehem din te kebayàbayà, ne imbeg̵ey zin dutun te langgam. 
REV.13.3	Nepelian is sevaha he ulu zutun te langgam ne henduen be te midhimetayan dengan haazà is ulu, iyan, neulian en haazà is gerabi he palì dutun ne uuyag en maan haazà is ulu. Ne tenged dutun is tivuuk he menusiyà, midsundanan dan haazà is langgam su utew zan ingkeinuinu. 
REV.13.4	Ne is tivuuk he menusiyà, ed-ezapen dan haazà is deragun tenged te kebeg̵aya zin te keg̵ehem din dutun te langgam he utew mekehandekhandek. Ne mid-azap dan daan haazà is langgam, ne ke sikandan te, “Wazà ebpekelavew te langgam; ne wazà daan ebpekesukul kandin.”
REV.13.5	Ne mibpesagdan te Megbevayà haazà is langgam he mekekag̵i sikandin te utew memezaat he ibpegalbu he menge lalag he ebpekesumpalit te Megbevayà. Ne midtug̵utan daan sikandin he mekevayàbayà seled te kepatan wey zezuwa he vulan. 
REV.13.6	Ne ebpengeg̵iyen din is menge lalag he utew memezaat he idsumpalit din te Megbevayà wey ebpekesupak te ed-ubpaan te Megbevayà diyà te langit wey ebpekesupak daan te menge meg̵inged diyà te langit. 
REV.13.7	Ne midtug̵utan daan haazà is langgam he tebeka zin is menge etew he g̵aked te Megbevayà ne nezaag din dè pa sikandan. Ne imbeg̵ey kandin is kebayàbayà diyà te minsan hengkey he tribu wey minsan hengkey he kepuun, wey menge etew he minsan hengkey is kineg̵iyan dan, wey is minsan hengkey he g̵inhedian. 
REV.13.8	Ed-ezapen haazà is langgam te langun he menge etew zini te kelibutan he wazà ikesurat is ngazan dan diyà te libru he zutun ilista is menge etew he ebeg̵ayan te untung. Iyan haazà kes libru zuen te nati he kerehidu he zengan dà imbanglis is kebpehimatey zin te wazè pa tukuza is kelibutan.
REV.13.9	Is minsan hentei keniyu, mebpemineg kayi! 
REV.13.10	Is menge etew he imbanglis kandan is kebpirisuwa kandan ne siguradu egkepirisu sikandan. Ne is menge etew he imbanglis kandan he g̵umaan is idhimatey kandan, gumaan iyan is idhimatey kandan.
REV.13.10	Kinahanglan he sikitew is menge tumutuu te Nengazen, edsarig kiw kandin wey ed-antus kiw te kemereg̵enan.
REV.13.11	Ne zutun selakew en maan he langgam is neehè ku. Midlepew haazà he ebpuun diyà te zizalem te tanà. Dezuwa is sungey zin su iring te nati he kerehidu, iyan, emun egkag̵i, ne is kegkag̵i zin ne iring te kegkag̵i zuen te utew zekelà he uled he egngezanan te deragun. 
REV.13.12	Ne haazà he langgam, iyan kes ebpeneuven ni Setanas ne migamit din is gehem duen te nehuna he langgam he iyan midsug̵ù kandin. Ne mibpeg̵es din is tivuuk he menusiyà he ezapa zan sikan is nehuna he langgam he neulian duen te palì din he hapit din ibpatey. 
REV.13.13	Utew zekelà is menge egkein-inuwan he mibeelan dutun te langgam he ikezuwa su minsan hapuy he ebpuun te langit, impepenaug din wey maahà te menge etew. 
REV.13.14	Ne pinaag̵i te menge egkein-inuwan he intug̵ut kandin he ibpeulaula ziyà te etuvangan dutun te nehuna he langgam, ed-ekalan din is tivuuk he menusiyà dini te kelibutan. Ne zutun edsug̵uen din is menge etew he veeli zan is ledawan dutun te nehuna he langgam ne ezapa zan. Haazà is nehuna he langgam, midtibas duen te sundang, iyan, wazà mebpatey. 
REV.13.15	Ne intug̵ut daan he mehimu zutun te ikezuwa he langgam he mekeg̵eg̵ehinawa haazà is ledawan dutun te nehuna he langgam ne tenged dutun ebpekekag̵i haazà is ledawan ne egkepatey zin daan is minsan hentei he kenà ed-azap kandin. 
REV.13.16	Ne is langun he menge etew, lavew se kenà lavew, sepian se kenà sepian, uripen se kenà uripen, mibpeg̵es din sikandan merkahi ziyà te kewanan he velad dan ne emun kenà ne ziyà te vuked dan. 
REV.13.17	Ne is minsan hentei he kenà ebpemarka zutun te marka he iyan ngazan dutun te nehuna he langgam wey lumiru te ngazan din, kenè dan ebpekepemasa ne kenè dan daan ebpekepemelegyà.
REV.13.18	Iyan dà ebpekesavut dutun is etew he mibeg̵ayan te Megbevayà te ketau. Sikan is uluwanen, egkesavut din is kehulug̵an dutun te lumiru te langgam su lumiru haazà te menusiyà. Ne haazà is lumiru, ne heenem he g̵atus wey keneman wey heenem.
REV.14.1	Ne zutun neehè ku is buntud he Siyun ne zutun edhithitindeg sikan is nati he kerehidu ne zuma zin daan dutun is nenggatus wey kepatan wey heepat he libu he menge etew. Ne haazà is menge etew, insurat diyà te menge vuked dan is ngazan dutun te nati wey is ngazan daan te Amey zin he Megbevayà. 
REV.14.2	Ne zutun nezineg ku is egkag̵i ziyà te langit ne is kegkag̵i zin, henduen be te zeg̵urus te utew mezakel he menge wahig wey iring te utew mezag̵ing he veransì. Haazà is egkag̵i he nezineg ku, ne henduen be zaan te menge zag̵ing te utew mezakel he ebpemen-arpa. 
REV.14.3	Ne haazà is menge etew, diyè dan te etuvangan te pinuuwà te Megbevayà wey te etuvangan duen te heepat he menge linimbag he kedesenan wey te menge ebmeg̵urangen. Ne migkanta zan dutun is beg̵u he kentahan. Iyan dà netau zutun he egkanta te kentahan, haazà is nenggatus wey kepatan wey heepat he libu he etew he mibelukasan dini te lumpad te kelibutan duen te nati he kerehidu. 
REV.14.4	Iyan haazà he menge maama he wazè dan mekesalà pinaag̵i te kedhilavet te kenè dan esawa su utew lumpiyu is menge ulaula zan ne wazè dan suwayi sikan is nati he kerehidu te minsan hendei sikandin ebpevayà. Mibelukasan sikandan puun duen te perayan he iyan is tivuuk he menusiyà wey zan mehimu he iyan nepengilizan dutun wey ikeveg̵ey sikandan diyà te Megbevayà wey ziyà te nati he kerehidu. 
REV.14.5	Ne wazà minsan keenu sikandan mezineg he edtarùtarù ne wazà neveelan dan he minsan hengkey he mezaat.
REV.14.6	Ne zutun neehè ku en maan is selakew en maan he velinsug̵uen he edlayang he utew mibpeketikang diyà te udtuwan. Ibpesavut din dutun is Meupiya he Tudtulanen he kenà egkehanew te minsan keenu. Impesavut din haazà te tivuuk he menusiyà, diyà te menge etew te minsan hengkey he kineg̵iyan wey minsan hendei he g̵inhedian, wey tribu, wey kepuun. 
REV.14.7	Ne mibpekezag̵ing is egkag̵i te, “Tehuza niw is Megbevayà wey ventug̵a sikandin su neuma en is timpu te kedsusi zin te menge ulaula te tivuuk he menusiyà! Ezapa niw is Megbevayà he iyan nenlimbag te langit wey tanà wey zag̵at wey menge puunà te wahig!”
REV.14.8	Ne zuen daan ikezuwa he velinsug̵uen he nekesunud dutun te nehuna ne migkag̵i sikandin te, “Na, nezeetan en! Utew nezeeti is dekelà he inged he Bebilunya! Midlangut din te vinu zin is tivuuk he menusiyà, 
REV.14.9	Ne midlepew is iketelu he velinsug̵uen he midsunud dutun te nehuna he zezuwa ne mibpekezag̵ing is egkag̵i te, “Is minsan hentei he etew he ed-ezapen din haazà is langgam wey ledawan duen te langgam, ne ebpemarka sikandin diyà te vuked din, ne emun kenà, ne ziyà te velad din, 
REV.14.10	ne ibpeinum kandin is binu te pauk te Megbevayà, 
REV.14.11	Ne haazà is hapuy he idrasey kandan, ed-evel te wazà pidtemanan ne te maandew wey mezukilem kenà egkeengked is kedresaya kandan su ed-ezapen dan kes langgam wey kes ledawan duen te langgam ne ebpemarka sikandan te tuus duen te ngazan te langgam.”
REV.14.12	Ne tenged dutun, sikan is menge etew he neg̵aked te Megbevayà, sikan is ebpememineg te menge sug̵ù te Megbevayà wey edtuman te menge lalag ni Jesus, kinahanglan he med-antus sikandan.
REV.14.13	Ne zutun nezineg ku is egkag̵i ziyà te langit te, “Isurat nu heini: Utew mulà meupiya is egkengeulaula te menge etew he ebpatey ke menge tumutuu sikandan te Nengazen.” “Benar iyan,” egkag̵i is Wag̵as he Mulin-ulin. “Utew zan en egkengelipey su wazè en igkehag̵ù dan ne ebpekehimeley sikandan. Ne zutun edsuhulan sikandan tenged te menge meupiya he menge vaal zan.”
REV.14.14	Ne zutun neehè ku is gapun he utew meputì, ne zutun te g̵apun duen ebpimpinuu he henduen be te iyan sikan is Kakey te Menusiyà. Duen bulawan he kuruna he insuup diyà te ulu zin ne egawed te g̵arab he utew meg̵arang. 
REV.14.15	Ne zutun duen selakew he velinsug̵uen he migawas dutun te simbahan diyà te langit. Mibpekezag̵ing sikandin is egkag̵i ziyà te ebpimpinuu ziyà te g̵apun, ke sikandin te, “Gemita nu en is garab nu su iyan en heini timpu te kegarab su is kelibutan, iring te kamet he nelutuan en is pinemula zuen!” 
REV.14.16	Ne zutun, haazà is ebpimpinuu zutun te g̵apun, migamit din haazà is garab din, ne midrag̵un ziyà te kelibutan.
REV.14.17	Ne zutun neehè ku is selakew en maan he velinsug̵uen he migawas dutun te simbahan he ziyà te langit ne zuen daan kandin he egewezan he meg̵arang he g̵arab.
REV.14.18	Ne ziyà te pemuhatà he ziyà te simbahan, migawas is selakew pa he velinsug̵uen. Iyan sikandin belinsug̵uen he impevantey te hapuy zutun. Ne mibpekezag̵ing sikandin is egkag̵i ziyà te nesunuzan din he velinsug̵uen he zuen din meg̵arang he g̵arab. Ke sikandin te, “Gemita nu en heeyan is garab nu ne reg̵una nu is menge paras diyà te pemuleey he iyan is kelibutan su nengelutuan en is menge paras dutun.” 
REV.14.19	Ne zutun migamit haazà is belinsug̵uen te g̵arab din dini te lumpad te kelibutan ne midrag̵un din is menge paras, 
REV.14.20	Ne migunas haazà is beg̵as te paras dutun te vudsi he g̵awas te inged ne ebpuun dutun te vudsi midtudà is lengesa taman te tetelu he g̵atus wey keluwaan he kilumitru is netudaan ne sengemitrus wey tengà is kezalem din.
REV.15.1	Ne zutun neehè ku ziyà te langit is selakew pa he utew zekelà he egkein-inuwan he iyan kebpeelunga te egkeulaula. Duen pitu he velinsug̵uen ne is kada sevaha kandan, ne egkulangan te idrasey zin te menusiyà. Ne emun egkeulaula en heini ne egketapus en is idsilut kandan te Megbevayà dini te kelibutan.
REV.15.2	Ne neehè ku zutun is henduen be te zag̵at he ispihu he nesahug te hapuy. Ne neehè ku zaan is menge etew he nemekezaag te mekehandekhandek he langgam su wazè dan sikandin ezapa. Wazè dan med-azap dutun te ledawan din ne wazè dan daan mebpemarka te lumiru te ngazan din. Dutun dan ebpemenhithitindeg te uvey te zag̵at he ispihu. Ne zuen egewezan dan he menge arpa he imbeg̵ey kandan te Megbevayà. 
REV.15.3	Ne egkentahan dan is kentahan duen te sulug̵uen te Megbevayà he si Moises he iyan sikan is kentahan he idalig dutun te nati he kerehidu. Ke sikandan te,
REV.15.3	“Sikew is Megbevayà,
REV.15.3	mekeg̵eg̵ehem ka he Nengazen te langun.
REV.15.3	Utew zekelà wey utew egkein-inuwi is langun he menge vaal nu!
REV.15.3	Hadì ka te langun he menge g̵inhedian.
REV.15.3	Metazeng wey tutuu is menge ulaula nu!
REV.15.4	Ne edtehuzen ka te langun he menge etew
REV.15.4	ne ebentug̵en dan is ngazan nu te Nengazen.
REV.15.4	Su iyan ke zà wag̵as he Megbevayà.
REV.15.4	Edhendiyà te kenikew is langun he menge etew te minsan hendei he g̵inhedian ne ed-ezapen ke zan su nevantug en is menge vaal nu he memetazeng.”
REV.15.5	Ne neipus haazà, neehè ku he nepuwasan is simbahan diyà te langit ne ziyà te seled din, neehè ku is rug̵u he zutun is tuus te g̵ehem te Megbevayà. 
REV.15.6	Ne zutun te simbahan migawas sikan is pitu he velinsug̵uen he egkulangan te pitu he menge ibpenrasey te menusiyà. Midsun-uzan sikandan te manggad he utew meputì ne vevakes sikandan te vulawan. 
REV.15.7	Ne is sevaha zutun te heepat he linimbag he kedesenan, imbeg̵ey zin dutun te pitu he velinsug̵uen is pitu he menge vulawan he lediyà he nepenù te pauk te wazè din pidtemanan he Megbevayà. 
REV.15.8	Ne zutun nepenù is simbahan te evel he ebpuun te anlag wey g̵ehem te Megbevayà. Ne zutun wazà ebpekeseled dutun te simbahan taman te kenè pa egketapus haazà is kepipitu he kedresaya te menusiyà he ibpaag̵i te pitu he velinsug̵uen.
REV.16.1	Ne zutun nezineg ku is ebensag diyà te simbahan diyà te langit ne ke sikandin dutun te pitu he menge velinsug̵uen te, “Kuwaa niw en ne iitis niw ziyà te lumpad te kelibutan is tag̵ù keniyan te pitu he lediyà he iyan is pauk te Megbevayà!”
REV.16.2	Ne haazà is egkehuna he velinsug̵uen, mid-ulaan din dini te kelibutan is lediyà he ziyà te kandin. Ne zutun, is menge etew he mibpemarka te tuus duen te langgam wey mid-azap dan haazà is ledawan dutun te langgam, midtuvuan sikandan te menge memahù wey utew memesakit he menge vekukang.
REV.16.3	Ne haazà is ikezuwa he velinsug̵uen, mid-ulaan din diyà te zag̵at is lediyè he ziyà te kandin ne mibaluy is dag̵at he lengesa he iring te lengesa te etew he minatey. Ne zutun mibpematey is minsan hengkey ziyà te zag̵at he zuen din gehinawa.
REV.16.4	Ne haazà is iketelu he velinsug̵uen, is lediyà he ziyà te kandin, mid-ulaan din diyà te menge wahig wey ebpuunan te menge wahig ne mibaluy he lengesa haazà is menge wahig. 
REV.16.5	Ne nezineg ku zutun is belinsug̵uen he impevantey te menge wahig, ke sikandin te,
REV.16.5	“Sikew is wag̵as he Megbevayà he zengan wey g̵untaan,
REV.16.5	metazeng heini is kedsiluti nu te menusiyà
REV.16.6	su mibpenhimetayan dan is menge tumutuu kenikew wey menge ebpeneuven dengan
REV.16.6	ne g̵untaan ibpeinum nu kandan is lengesa
REV.16.6	su iyan hustu he ibales nu kandan!”
REV.16.7	Ne zutun nezineg ku is egkag̵i ziyà te pemuhatà he edhenduen te,
REV.16.7	“Sikew is mekeg̵eg̵ehem he Megbevayà he Nengazen te langun,
REV.16.7	benar iyan he metazeng wey hustu is kedsiluti nu te menusiyà!”
REV.16.8	Ne zutun haazà is ikeepat he velinsug̵uen, mid-ulaan din diyà te andew is lediyà he ziyà te kandin. Ne haazà, nehimu is andew he ebpeketutung te menusiyà. 
REV.16.9	Ne g̵eina te nengetutung is menge etew zutun te utew meinit, midsumpalit dan is Megbevayà su iyan sikandin ebayàbayà dutun te kedresaya kandan, iyan, wazè dan iniyug̵i is memezaat he ulaula zan ne wazè dan daan bentug̵a is Megbevayà.
REV.16.10	Ne haazà is ikelima he velinsug̵uen, is lediyà he ziyà te kandin, mid-ulaan din diyà te pinuuwà te kedhadì te mekehandekhandek he langgam. Ne mibmerusirem utew is ginhedian dutun te langgam. Ne tuus te utew merasey is silut te menge etew, egkesepè dan en is dilè dan tenged te utew mesakit. 
REV.16.11	Ne minsan pa zutun wazè dan iniyug̵i is memezaat he menge ulaula zan, kekenà, midsumpalit dan nasì is Megbevayà he ziyà te langit tenged dutun te utew mesakit he menge vekukang.
REV.16.12	Ne haazà is ikeenem he velinsug̵uen, mid-ulaan din is lediyà he ziyà te kandin diyà te zekelà he wahig he egngezanan te Yupratis ne nemezahan dutun haazà is wahig su wey maandam is ibayà te menge hadì he ziyà ebpuun te zapit te edsilaan. 
REV.16.13	Ne neehè ku zutun is tetelu he menge utew memekehandekhandek he mezaat he mulin-ulin he henduen be te vakbak. Midlepew is sevaha he ebpuun duen te vèbà te zekelà he deragun he iyan si Setanas, ne is sevaha, diyà medlepew puun te vèbà duen te langgam, wey is sevaha zuen medlepew te vèbà te ebpeneuven ni Setanas. 
REV.16.14	Menge mezaat he mulin-ulin haazà he zuen dan gehem te kebaal te egkengein-inuwan. Midsug̵ù sikandan su ibpetig̵um kandan is menge sundaru te langun he menge hadì dini te kelibutan su zutun te egkevantug he andew te kedsilut, egkengezaag sikandan te Megbevayà he Nengazen te langun.
REV.16.15+REV.16.16	Ne zutun nengetig̵um te menge mezaat he mulin-ulin is menge hadì wey is menge sundaru zan diyà te tanà he migngezanan te Ermegidun te kineg̵iyan he Hibriyuhanen. “Purungi niw pemineg̵a heini,” ke si Jesu Kristu, “su iring te kebpekeuma te tekawen is kedlikù ku. Is etew he kenà edlipezeng ne ed-endamen din is bisti zin, he 
REV.16.17	Ne zutun, is ikepitu he velinsug̵uen, mid-ulaan din diyà te keramag is lediyà he ziyà te kandin ne nezineg ku is egkag̵i he ziyà ebpuun te pinuuwà te edhadì he ziyà te simbahan, ke sikandin te, “Netapus en!” 
REV.16.18	Ne zutun nezineg ku is utew memezag̵ing ne neserasab is kilat ne mibpemeransì ne midlinug te utew mezesen. Sikan pa meseg̵azi te etew haazà is linug he utew mezesen he iring dutun! 
REV.16.19	Ne kes dekelà he inged he Bebilunya, neg̵evà te tetelu he vahin ne nengerundus is langun he menge inged diyà te minsan hendei he g̵inhedian. Ne wazà dutun melipati te Megbevayà is inged he Bebilunya he impeinum din te menge meg̵inged dutun is binu he ziyà te tasa zin, he ke và dà egkeg̵iya, impeg̵ezaman din kandan is utew mekelimlimezang he pauk din. 
REV.16.20	Ne nengehanew is langun he menge pulu ziyà te zag̵at. Ne nengehanew zaan is langun he menge vuntud. 
REV.16.21	Ne mid-uzanan te utew zekelà he g̵iyew is menge etew. Is keveg̵at te kada sevaha zutun te g̵iyew, ne menge kelimahan he kilu. Ne is menge etew, midsumpalit dan is Megbevayà tenged dutun te g̵iyew he insilut din kandan su utew nerasey sikandan dutun.
REV.17.1	Ne migkeg̵iyan a te sevaha zutun te pitu he menge velinsug̵uen he egkulang dutun te pitu he menge lediyà, ke sikandin te, “Hendini ka su ibpeehè ku kenikew is kedsiluti zuen te nevantug he vahi he ebpelelevag he ebpinuu ziyà te mezakel he menge wahig. 
REV.17.2	Nekehilavet kandin is menge hadì diyà te kelibutan. Ne is binu zin, he ke và dà egkeg̵iya, is ked-ezapa zin te menge ledawan, ingkelangut te menge meg̵inged diyà te kelibutan.”
REV.17.3	Ne zutun pinaag̵i te g̵ehem te Wag̵as he Mulin-ulin mid-uwit a zuen te velinsug̵uen diyà te tanà he kenà ed-ubpaan te etew ne neehè ku zutun kes bahi. Ed-untud sikandin diyà te langgam he merig̵à. Ne haazà is langgam, insurat diyà te lawa zin is mezakel he menge gerar he utew supak te Megbevayà. Ne pitu is ulu zutun te langgam wey sepulù is sungey zin. 
REV.17.4	Ne haazà is bahi, ne midsun-uzan te utew mahal su merig̵à wey merudtem he manggad. Ne mideyzeyanan is lawa zin te vulawan wey menge mahal he vatu wey menge pirlas. Ne zutun te velad din is bulawan he tasa he nepenù te vinu he iyan is menge memahawag wey memeremerik he ulaula zin dutun te kebpelelevag din. 
REV.17.5	Ne zuen insurat dutun te vuked din he ngazan he in-eles is kehulug̵an din he edhenduen te, “Kes nevantug he inged he Bebilunya he iyan iney, he ke và dà egkeg̵iya, puunà te minsan hentei he vahi he ebpelelevag wey minsan hengkey he mahawag he meremerik he ulaula zini te lumpad te kelibutan.” 
REV.17.6	Ne neehè ku he nelangut haazà is bahi te lengesa te menge tumutuu he midhimetayan din tenged te kedtuu zan ki Jesus.
REV.17.6	Ne utew a neinuinu te kegkeahaa ku zutun te vahi. 
REV.17.7	Iyan, migkeg̵iyan a zutun te velinsug̵uen, ke sikandin te, “Maan is egkeinuinu ka? Ibpesavut ku kenikew is in-eles he kehulug̵an mehitenged keniyan te vahi wey keniyan te langgam he pitu is ulu zin ne sepulù is sungey zin he ed-untuzan keniyan te vahi. 
REV.17.8	Heeyan is langgam he egkeehè nu, ne zini sikandin te kelibutan dengan, iyan, wazè en guntaan. Ne meg̵aan en maan edlepew he ebpuun te vitu he wazà pidtemanan is kezalem din, ne zutun te kedlepew zin, id-agbur sikandin diyà te Impirnu su edsilutan. Ne is langun he menge etew he zengan te wazè pa limbag̵a is kelibutan, wazà isurat is menge ngazan dan diyà te libru he zutun ilista is langun he ebeg̵ayan te untung, utew zan egkengeinuinu zutun te ked-ehè dan te langgam. Iyan igkengeinuinu zan su haazà is langgam, dengan uuyag ne minatey en guntaan, iyan, egkevanhew zed.
REV.17.9	Egkesavut heini te etew he uluwanen. Is kehulug̵an duen te pitu he ulu zutun te langgam, ne pitu he menge vuvungan he zutun ebpinuu haazà is bahi, 
REV.17.10	Minatey en is lelima zutun te menge hadì, ne edhadì pa g̵untaan is sevaha, ne wazè pa medhadì is sevaha, iyan, emun edhadì en haazà ne meg̵aan dà utew is kedhadì din ne egkeawè en. 
REV.17.11	Ne is kehulug̵an dutun te langgam he zengan uuyag ne g̵untaan minatey, ne ikewalu sikandin he hadì he edsunud dutun te pitu he hadì. Ne edsilutan sikandin daan keuzemà diyà te Impirnu.
REV.17.12	Ne haazà is sepulù he sungey, ne iyan kehulug̵an dutun is sepulù pa he hadì he wazè pa medhadì. Haazà is sepulù he hadì wey haazà is langgam, ebeg̵ayan sikandan te keg̵ehem te kedhadì te meg̵aan dà. 
REV.17.13	Sevaha zà is tuyù dutun te sepulù he hadì ne edtevangan dan is langgam pinaag̵i te zesen dan wey keg̵ehem dan te kedhadì. 
REV.17.14	Edtebeken dan sikan is nati he kerehidu ne egkezaag sikandan dutun te nati su egalen sikandin te minsan hentei he egalen wey hadì te minsan hentei he hadì. Ne is menge etew he edumahan dutun te nati, ne migeraran sikandan te menge impetuu wey menge pinilì, wey menge metinumanen he menge sumusundan te Megbevayà.”
REV.17.15	Ne zutun mid-uman megkag̵i haazà is belinsug̵uen diyà te kedì, ke sikandin te, “Haazà is menge wahig he neehè nu he zutun ebpinuu sikan is bahi, ne iyan kehulug̵an dutun is menge g̵inhedian wey kepuun wey utew medmezakel he menge etew he kenà ed-iring-iring is kineg̵iyan dan. 
REV.17.16	Ne haazà is neehè nu he sepulù he sungey wey haazà is langgam, ne egkuntedehan dan haazà is bahi he ebpelelevag ne ed-eg̵awen dan is menge azen din ne edlevasan dan sikandin ne egkeenen dan is sapù din ne ebinsulan dan sikandin. 
REV.17.17	Umba ed-ul-ulahan dan haazà su is Megbevayà, midhimu zin he egkesuatan dan te edtuman is tuyù te Megbevayà. Ne tenged dutun sevaha zà is egkeisip dan ne idtavang dan te langgam is keg̵ehem dan te kedhadì taman te egkengetuman is nengetagnà he menge Lalag te Megbevayà.
REV.17.18	Ne haazà is bahi he egkeehè nu, ne iyan kehulug̵an din sikan is nevantug he inged he edlingahaan te menge hadì diyà te lumpad te kelibutan.”
REV.18.1	Ne hein nepasad dutun te velinsug̵uen is egkeg̵iyen din, neehè ku is selakew pa he velinsug̵uen he ebpenaug pehendiyà te tanà he ebpuun te langit ne utew zekelà is keg̵ehem din. Ne utew merayag is ked-anlag din ne neenlag̵an din is minsan hendei zini te lumpad te kelibutan. 
REV.18.2	Ne mibpekezag̵ing is egkag̵i te, “Neg̵erè en. Nepurung mezeeti is dekelà he inged he Bebilunya! Ne nehimu en guntaan he ubpeey te menge mezaat he mulin-ulin wey menge mezaat he kedesenan. Egkeubpaan haazà is inged te minsan hengkey he mezaat wey meremerik he tagbis. 
REV.18.3	Umba neulaula heini su is bahi he iyan is inged he Bebilunya, impeinum din te langun he menge etew ziyà te langun he menge g̵inhedian is binu he iyan is ked-ezapa zin te menge ledawan. Is menge hadì diyà te tivuuk he kelibutan, ne midtampu zan dutun te memahawag he menge vaal zin. Ne is menge ebpemetig̵ayun diyà te kelibutan, midsepian dan pinaag̵i te suat dutun te vahi te menge utew mahal!”
REV.18.4	Ne zutun nezineg ku is selakew pa he egkag̵i ziyà te langit, ke sikandin te,
REV.18.4	“Sikiyu is menge g̵aked ku he etew,
REV.18.4	awè kew en keniyan te inged!
REV.18.4	Kenè kew medtampu te menge ulaula he mezaat keniyan te vahi su kela ke mekeragkes kew te menge silut ku kandin.
REV.18.5	Su emun idtambù is menge salè din ne ebpekesungkul ziyà te langit tenged te utew medmezakel,
REV.18.5	ne wazà melipati te Megbevayà is menge vetasan din he utew mezaat.
REV.18.6	Is mid-ulaula zin keniyu he pesipala,
REV.18.6	iyan daan ul-ulaha niw kandin asal kezezuwa niw tekepa is menge vales niw kandin.
REV.18.6	Teg̵ayi niw is tasa zin te pauk te Megbevayà he ibpeinum kandin he kezezuwa edtekepa is kebpekelangut din kenà te impeinum din keniyu.
REV.18.7	Utew subra is kebpurungi zin te kebpekesavuk din ne g̵untaan iyan bales kandin is kegkeseeng wey is merasey he kebpekesavuk.
REV.18.7	Su kenà sikandin ed-engked he ebpegalbu, ke sikandin diyà te isip din te, ‘Bai a ne kenà a valu.
REV.18.7	Kenà egkehimu he egkeumahan a te kemereg̵enan.’
REV.18.8	Ne tenged te iyan haazà neisip din,
REV.18.8	ne zutun te sengeandew,
REV.18.8	egkeumahan sikandin te kemeresayan.
REV.18.8	Su edsilutan sikandin te zaru, vitil, wey kemetayen;
REV.18.8	ne egkepurung sikandin egketutung su is Megbevayà he mekeg̵eg̵ehem he Nengazen te langun,
REV.18.8	iyan edsilut kandin.”
REV.18.9	Ne is menge hadì dini te kelibutan he midtampu zutun te mezaat he ulaula zin 
REV.18.10	Ne ebpekeziyù dan is ebpantew su egkehandek dan su kela ke meragkes sikandan dutun te kedèdeeti zutun te inged. Ne ke sikandan te, “Kehizu nu, sikew is utew zekelà he inged he Bebilunya su seled te sengeuras neumahan ka te silut!”
REV.18.11	Ne is menge ebpemetig̵ayun dini te kelibutan, ebpemekesineg̵ew zan daan ne edlelendag dan tenged dutun te inged su wazè en ebpememasa te menge ibelegyè dan. 
REV.18.12	Wazè en ebpekepemasa te ibpemelegyè dan he vulawan, pelata, menge mahal he vatu wey pirlas, meupiya he manggad he meputì wey merig̵à wey manggad he sida, menge mehemut he kayu, menge vutang he mibeelan te mahal he kayu, wey vatu wey g̵alang wey putew, wey marpil, wey vatu he marmul, 
REV.18.13	menge perehemut he egkekaan wey edtutungen, menge mehemut he sulù, menge vinu, lana, erina, wey parey he trigu, menge vaka, menge kerehidu, menge kudà, wey menge kelisa, wey minsan menge etew he uripen. 
REV.18.14	Ne is menge ebpemetig̵ayun, egkag̵i zan dutun te vahi he iyan is inged he Bebilunya, ke sikandan te, “Nepurung mezeeti is langun he menge meupiya he ed-engkenen nu pezem. Ne nezeetan en daan is ketig̵eyunan nu wey igkelipey nu, ne haazà, kenè nu en maan egkeahà,” ke sikandan. 
REV.18.15	Ne haazà is menge ebpemetig̵ayun he insepian dan is kebpemetig̵ayun dan dutun te inged, ebpekeziyù dan daan is ebpantew su egkehandek dan su kela ke meragkes dan dutun te kedèdeeti zutun he inged. Ebpekesineg̵ew zan ne edlelendag dan. 
REV.18.16	Ne ke sikandan te, “Kenug̵un utew te zekelà he inged! Is menge meg̵inged dutun, ne nebistiyan te mahal he manggad he meputì wey merig̵à wey merudtem. Ne mideyzeyanan dan is lawa zan te vulawan wey menge mahal he vatu wey pirlas. 
REV.18.17	Iyan, seled te sengeuras dà, naamin mezeeti is langun he ketig̵eyunan dan!” ke sikandan.
REV.18.17	Ne is menge kepitan te barku wey is menge pesehiru wey menge edterebahu zutun te menge barku wey is langun he ebpemetig̵ayun pinaag̵i te zag̵at, ne ebpekeziyù dan is ebpantew ne emun egkeehè dan is evel zutun te kebinsuli zutun te inged, 
REV.18.18	ebpekezag̵ing dan is egkag̵i te, “Wazè pa inged he ebpekelavew keniyan te zekelà he inged!” 
REV.18.19	Ne tuus te utew ebmesakit is gehinawa zan, ebukbukan dan te eliyavuk is ulu zan. Ne edsineg̵ew zan ne edlelendag dan ne ke sikandan te, “Kenug̵un utew te zekelà he inged! Su insepian is ketig̵eyunan din te langun he teg̵ig̵aked te menge barku ziyà te zag̵at. Ne g̵untaan, seled dà te sengeuras, nepurung mezeeti is langun he menge valey zutun!” ke sikandan.
REV.18.20	Ne sikiyu is menge meg̵inged diyà te langit, lipey kew tenged te limas kayi te zekelà he inged. Lipey kew zaan is menge tumutuu wey menge epustul wey ebpeneuven te Megbevayà su midsilutan te Megbevayà haazà is inged tenged te menge pesipala zin keniyu!
REV.18.21	Ne zutun duen belinsug̵uen he mekeg̵eg̵ehem ne mibitbit din is batu he iring kezekelà te g̵elingan ne intimbag din diyà te zag̵at. Ne ke sikandin te, “Iring kayi is kegkepurung kegkezeeti te zekelà he inged he Bebilunya ne kenè en maan egkeahà te minsan hentei. 
REV.18.22	Kenè en maan egkezineg kayi te inged is ebpememulalà wey ebpememudyung wey ebpemeng-arpa. Ne kenè en maan egkeahà kayi is minsan hengkey he pandey. Ne is dag̵ing te ebpenggaling ne kenè en maan egkezineg kayi. 
REV.18.23	Ne kenè en maan egketeyawan heini is inged te minsan hengkey he sulù. Ne is kegkag̵ikag̵i te vahi wey maama he sikan pa meked-esawa, ne kenè en maan egkezineg kayi te inged. Utew nengevantug diyà te tivuuk he kelibutan is menge ebpemetig̵ayun kayi ne mid-ekalan is menge etew ziyà te langun he menge g̵inhedian pinaag̵i te kinaagman te menge veyilan dutun.”
REV.18.24	Midsilutan is dekelà he inged he Bebilunya su zutun mid-ag̵as is lengesa te menge etew he g̵aked wey ebpeneuven te Megbevayà. Ne is langun he nevunù dini te tivuuk he kelibutan, ne pinaag̵i zaan kayi te inged.
REV.19.1	Ne nepasad haazà, nezineg ku ziyà te langit is utew meg̵urub he henduen be te utew mezakel he menge etew he egkag̵i te, “Delig̵a is Megbevayà su iyan sikandin mekeg̵eg̵ehem, iyan sikandin dekelà is bentug̵an din, iyan sikandin Menluluwas. 
REV.19.2	Metazeng wey hustu is kukuman din su midsilutan din haazà is nevantug he ebpelelevag he vahi he pinaag̵i te meremerik he vaal zin, neeneb is tivuuk he kelibutan te ked-ezapa te menge ledawan. Midsilutan sikandin te Megbevayà su midhimetayan din is menge sulug̵uen te Megbevayà.” 
REV.19.3	Ne mid-uman dan megkag̵i te, “Delig̵a is Megbevayà! Haazà is inged, kenà egkeawà te minsan keenu is ked-evel zutun te inged.” 
REV.19.4	Ne zutun nemenlangkeb haazà is keluwaan wey heepat he ebmeg̵urangen wey haazà is heepat he linimbag he kedesenan, ne mid-azap dan is Megbevayà he ebpimpinuu zutun te pinuuwè din te kedhadì. Ne ke sikandan te, “Benar! Delig̵a is Megbevayà!”
REV.19.5	Ne zutun nezineg ku is egkag̵i he henduen be te ebpuun dutun te pinuuwà te Megbevayà, ne ke sikandin te, “Sikiyu is menge sulug̵uen te Megbevayè tew, wey sikiyu is edtahud kandin, deisek is pid-etawan se zekelà is pid-etawan, delig̵a niw is Megbevayà!” 
REV.19.6	Ne nezineg ku is kegkag̵i zutun te utew medmezakel he menge etew he iring te zeg̵urus te utew zekelà he evag̵a wey henduen daan te egkengelilid he rug̵ung. Ke sikandan te, “Delig̵a is Megbevayà su is Megbevayè tew he mekeg̵eg̵ehem he Nengazen, ne iyan sikandin edhadì! 
REV.19.7	Edlilipey kiw utew ne edelig̵en tew sikandin tenged te zekelà he g̵ehem din! Su iyan en heini timpu he kegketuman te eseweey te nati he kerehidu. Is ed-esewaan te nati, ne mibistiyan en. 
REV.19.8	Ne is esawa te nati, mibeg̵ayan te ketenged te kebisti te manggad he meputì he merayag utew.” (Ne haazà is meputì he manggad, ne iyan kehulug̵an din is menge metazeng he ulaula te menge etew he g̵aked te Megbevayà.)
REV.19.9	Ne migkeg̵iyan a zutun te velinsug̵uen, ke sikandin te, “Isurat nu heini: Utew zeyzey is langun he ibpemetelavuk dutun te eseweey te nati he kerehidu.” Ne impelaus din haazà is lalag din te, “Iyan heini tutuu he menge Lalag te Megbevayà!” 
REV.19.10	Ne zutun midlangkeb a ziyà te etuvangan din su ed-ezapen ku pezem, iyan, mibensag̵an e zin te, “Kenà a kenikew ezapa su siak wey sikew wey is langun he menge zuma nu he edtuu te tuluuwen he impenurù ni Jesus, neked-iiring kiw zà he menge sulug̵uen te Megbevayà. Iyan nu zà ezapa is Megbevayà!”
REV.19.10	Umba migkag̵i zin haazà su sikan is ibpekag̵i te Megbevayà dutun te menge ebpeneuven te Megbevayà, ne iyan sikan is tuluuwen he impenurù ni Jesus.
REV.19.11	Ne zutun neehè ku is langit he nepuwasan ne zuen dutun kudà he meputì ne egkeserig̵an wey metinumanen is ed-untud dutun. Metazeng is kedhukum din ne metazeng daan is kebpekidtebek din te menge kuntada zin. 
REV.19.12	Is menge mata zin, ne henduen be te egkeregreg. Ne mezakel is menge kuruna he insuup diyà te ulu zin. Ne zuen ngazan he insurat diyà te kandin he iyan dà sikandin nesayud ke hengkey is kehulug̵an dutun. 
REV.19.13	Ne is kumbalè din ne henduen be te intereb diyà te lengesa. Ne migeraran sikandin he “Lalag te Megbevayà.” 
REV.19.14	Ne ebpemeninundug kandin is utew medmezakel he menge sundaru he ebpuun diyà te langit. Ebpemen-untud dan daan te meputì he menge kudà ne nengesun-uzan dan te meputì he manggad he utew lumpiyu. 
REV.19.15	Ne midlepew ziyà te vèbè din is sundang he utew meg̵arang ne egemiten din haazà te kedsulituwa zin te langun he menge g̵inhedian dini te lumpad te kelibutan. Utew mezesen is kebayàbayè din kandan ne ibpeehè din is rerangit kandan te mekeg̵eg̵ehem he Megbevayà. Henduen sikandin te egkeres te menge kuntada zin, su ke và dà beg̵as te paras is menge etew ne henduen sikandin te egkeres te veg̵as te paras. 
REV.19.16	Diyà te kumbalè din wey ziyà te vuvun din ne zuen insurat he g̵erar he iyan is: “Hadì te langun he menge hadì wey Egalen te langun he menge egalen.”
REV.19.17	Ne zutun neehè ku is belinsug̵uen he ziyà edhithitindeg te teliwazà te andew ne mibpekezag̵ing sikandin is ed-umew te langun he menge tagbis he ziyà edlayang te zivavew, ne ke sikandin te, “Tig̵um kew en is menge tagbis wey kew mekekaan te idlavung he ibpekaan keniyu te Megbevayà! 
REV.19.18	Amur-amur kew wey kew mekekaan te sapù te menge hadì, menge kepitan, wey menge sundaru! Kaan kew te menge lawa te kudà wey is menge egkukudà kayi! Kaan kew te lawa te langun he menge etew, uripen se kenà uripen, dekelà is pid-etawan din se minus is pid-etawan din!” ke sikandin.
REV.19.19	Ne zutun neehè ku sikan is mekehandekhandek he langgam wey is menge hadì dini te lumpad he edumahan te langun he medmezakel he menge sundaru zan. Mid-amur-amur zan su edtebeken dan haazà is ed-untud te meputì he kudà wey is menge sundaru zin he ebpuun te langit. 
REV.19.20	Ne midakep haazà is langgam ne midakep daan kes ebpeneuven ni Setanas, sikan is mibpaahà te menge egkein-inuwan diyà te etuvangan te langgam. (Pinaag̵i zutun te menge egkein-inuwan mid-ekalan din wey meketuu te langgam haazà is langun he menge etew he midtiyapan te tiyap duen te langgam wey mid-azap te ledawan te langgam.) Ne sikan is langgam wey kes ebpeneuven ni Setanas, intimbag sikandan he uuyag pa ziyà te ranew he egkeregreg te esupri. 
REV.19.21	Ne midhimetayan is menge sundaru zan pinaag̵i te sundang he eguwà te vèbà dutun te ed-untud te meputì he kudà. Ne haazà is menge tagbis, utew zan nengehantey zutun te menge lawa zutun te menge sundaru.
REV.20.1	Ne zutun, neehè ku is belinsug̵uen he ebpenaug he ebpuun te langit ne igkulang din is utew zekelà he pusas wey is yawi zuen te vitu he wazà pidtemanan is kezalem din. 
REV.20.2	Ne midakep din sikan is dekelà he uled he deragun he iyan ded sikan is uled dengan he iyan daan kes mezaat he mulin-ulin he si Setanas ne mibpusasan din. Ne kenà ibpaawà haazà seled te nengkelibu he tuig. 
REV.20.3	Ne intimbag din si Setanas diyà te vitu he wazà pidtemanan te kezalem din. Ne migkendeduwan din ne midtuusan din su wey kenà mepuwasi. Umba mibeelan haazà su wey kenà meekali ni Setanas is menge etew te menge g̵inhedian dini te lumpad taman te kenè pa egketapus is nengkelibu he tuig. Ne emun egketapus haazà is nengkelibu he tuig, ibpaawè dè pa si Setanas te meg̵aan dà utew he timpu.
REV.20.4	Ne zutun neehè ku is menge pinuuwà te edhadì. Ne is ebpememinuu zutun, mibeg̵ayan sikandan te keg̵ehem te kedhukum wey kebeg̵ey te kukuman. Neehè ku zaan is menge g̵imukud te menge etew he midhimetayan tenged te insangyew zan is Lalag te Megbevayà wey is impenurù ni Jesus. Wazè dan med-azap duen te langgam wey te ledawan te langgam, ne wazè dan daan mebpetiyap te tiyap te langgam diyà te vuked dan wey ke ziyè be te velad dan. Nengevanhew sikandan ne impehadì sikandan duma ki Kristu seled te nengkelibu he tuig. 
REV.20.5	Ne haazà is kegkevenhawa kandan ne iyan sikan is egkehuna he kegkevanhew te menge minatey. (Ne haazà is samà te menge etew he minatey, kenè dan pa egkevanhew taman te kenè pa egketapus is nengkelibu he tuig.) 
REV.20.6	Utew egkengelipey wey edtuvazan te Megbevayà haazà is egkengevanhew zutun te egkehuna he kegkevanhew. Kenè dan en ebpekeragkes duen te ikezuwa he kemetayen he iyan sikan is ranew he regreg. Menge memumuhat sikandan he ed-azap te Megbevayà wey ki Kristu. Ne ebpekehadì dan duma ki Kristu seled te nengkelibu he tuig.
REV.20.7	Ne emun egketapus haazà is nengkelibu he tuig ne ibpaawè dè pa si Setanas dutun te pirisuwan din. 
REV.20.8	Ne egawas sikandin dutun wey zin meekali is menge etew ziyà te langun he menge g̵inhedian dini te tivuuk he kelibutan. Iyan haazà sikan is migngezanan te Gug wey Magug. Edtig̵umen sikandan ni Setanas wey zan mekepekidtebek te Megbevayà. Utew zan mezakel su henduen dan te pantad diyà te veyvey te zag̵at. 
REV.20.9	Mid-eneb dan is tivuuk he lumpad te kelibutan ne midlingutan dan is inged he utew ingkesuat te Megbevayà he zutun is menge sundaru te Megbevayà he iyan is menge tumutuu kandin. Iyan, mid-ulug̵an sikandan te hapuy he ebpuun te langit ne naamin dan nengeg̵erà. 
REV.20.10	Ne zutun, is mid-akal kandan he si Setanas, intimbag sikandin diyà te ranew he egkeregreg te esupri he zutun itimbag sikan is langgam wey kes ebpeneuven ni Setanas ne zutun edresayen sikandan te maandew wey mezukilem te wazà pidtemanan.
REV.20.11	Ne zutun neehè ku is dekelà he meputì he pinuuwà te edhadì ne neehè ku zaan is ebpimpinuu zutun. Naawà is langit wey tanà diyà te etuvangan din ne nahanew ne kenè en maan sikandan egkeahà. 
REV.20.12	Ne neehè ku is langun he menge minatey, deisey is pid-etawan din se zekelà is pid-etawan din he ziyà ebpemenhithitindeg te etuvangan te pinuuwà te edhadì. Ne mibekar is menge libru ne mibekar zaan is libru he zutun ilista is egkengeveg̵ayan te untung. Ne mibpemekar zaan is menge zuma he menge libru he zutun isurat is mid-ulaula te menge etew hein uuyag dan pa su edhukuman sikandan tenged te mid-ulaula zan su nekesurat dutun te menge libru. 
REV.20.13	Nekelepew is menge minatey he ziyà ebpuun te zag̵at wey ziyà te tanà he ziyà is menge g̵imukud dan te Iveyaan. Ne midhukuman sikandan langun tenged te mid-ulaula zan. 
REV.20.14	Ne zutun, is langun he ebpuun te ed-ubpaan te menge minatey, in-agbur is lawa zan wey g̵imukud dan diyà te ranew he egkeregreg. (Ne haazà is ranew ne iyan kes ikezuwa he kemetayan.) 
REV.20.15	Is minsan hentei zutun he wazà ilista is ngazan din diyà te libru te untung, in-agbur zaan sikandin diyà te ranew he egkeregreg.
REV.21.1	Ne zutun neehè ku is beg̵u en he langit wey tanà su nahanew en is nehuna he langit wey nehuna he tanà ne wazè en maan dag̵at. 
REV.21.2	Ne zutun neehè ku is inged te Megbevayà he Veg̵u he Hiruselim he idlugtanà he ebpuun te Megbevayà diyà te langit. Utew mekempet haazà is inged su is kekempet din ne iring te kekempet te vahi he ed-esewaan he nepurungan mebistiyi. 
REV.21.3	Ne nezineg ku is egkag̵i he utew mezag̵ing diyà te pinuuwà te edhadì, ne ke sikandin te, “Mid-amur en human is Megbevayà diyà te menusiyà. Ed-amur sikandin kandan ne egkehimu sikandan he menge gin-etawan din. Iyan sikandin duma zan wey ed-ezapen dan he Megbevayà. 
REV.21.4	Ebpemunasen din en is menge luhà diyà te menge mata zan ne zutun wazè en maan ebpatey, ne wazè en maan ebpekesineg̵ew wey ebpekelelendag. Ne wazè en maan minsan hengkey he ibpekeantus su nahanew en man is nehuna he kelibutan.”
REV.21.5	Ne migkag̵i haazà is ebpimpinuu zutun te pinuuwà te edhadì, ke sikandin te, “Guntaan edhimuwen ku he veg̵u is minsan hengkey!” Ne ke sikandin diyà te kedì te, “Isurat nu heini is egkezineg nu; egkeserig̵an wey tutuu heini he lalag.” 
REV.21.6	Ne ke sikandin en maan te, “Netuman en heini is langun. Siak, iyan a kes alpa wey umiga, he ke và dà egkeg̵iya, kes puunà wey egkepengkusan te minsan hengkey. Ke zuen egkemezahan, ibpeinum ku sikandin diyà te serebseb he zutun ebpuun is wahig he ebpekeveg̵ey te untung he wazà pidtemanan ne kenè ku sikandin ibpevayad. 
REV.21.7	Ke zuen minsan hentei he ebpekezaag ki Setanas, ne edhimuwen ku sikandin he anak ku ne egkehimu a zaan he Megbevayè din. 
REV.21.8	Iyan, sikan is egkehandek he edsundan kedì wey is menge kenà metinumanen, is menge etew he memahawag is ulaula, is menge memumunù, wey is menge meremerik is betasan, is menge keteuwan he etew, wey menge ed-azap te kenà tutuu he Megbevayà wey is langun he teruen he menge etew, iyan egketemanan dan is id-agbur sikandan diyà te ranew he nepenù te egkeregreg he esupri he iyan ikezuwa he kemetayen,” ke sikandin.
REV.21.9	Ne zutun mid-uvayan a te sevaha zutun te pitu he velinsug̵uen he sikan is nen-ulà te pitu he lediyà he nepenù te pitu he huziyan en he idrasey te menusiyà, ne ke sikandin te, “Duma ka kedì su ibpeehè ku kenikew is ed-esawaan te nati he kerehidu.” 
REV.21.10	Ne zutun, pinaag̵i te g̵ehem te Wag̵as he Mulin-ulin mid-ag̵ak a te velinsug̵uen pehendiyà te utew metikang he vuntud. Ne impeehè din kediey is inged te Megbevayà he iyan sikan is inged he Hiruselim he idlugtanà he ebpuun te Megbevayà diyà te langit. 
REV.21.11	Ne haazà he inged, ne utew merayag su zutun ed-anlag is gehem te Megbevayà. Edsinlang haazà is inged iring te mahal he vatu he haspi he edlahus dutun is mata ta. 
REV.21.12	Utew metikang is elavat dutun te inged ne sepulù wey zezuwa is pultahan din ne zuen belinsug̵uen te Megbevayà he ebantey zutun te kada pultahan. Ne midsuratan is menge pultahan te menge ngazan te sepulù wey zezuwa he kepuun he menge kevuwazan ni Israyil. 
REV.21.13	Heepat he pesag̵ì is elavat dutun te inged ne ziyà te kada elavat ne zuen tetelu he pultahan. Diyà te zapit te edsilaan ne tetelu he pultahan ne ziyà te zapit te edsenlepan ne tetelu zaan. Diyà te zapit te zivavà ne tetelu zaan ne ziyà te zapit te zizayà ne tetelu zaan he pultahan. 
REV.21.14	Ne is elavat dutun te inged, ne sepulù wey zezuwa is impepinuuwan dutun he zekelà he vatu. Ne midsuratan haazà is menge vatu te menge ngazan te sepulù wey zezuwa he menge epustul zuen te nati he kerehidu.
REV.21.15	Ne haazà is belinsug̵uen he ebpekidlalag kedì, egkulang sikandin te vulawan he mitrusan su edsukuzan din haazà is inged wey is elavet dutun wey haazà is menge pultahan. 
REV.21.16	Ne haazà is inged, is sukud dutun te velevag̵an din ne iring te sukud te petindeg din su nepesag̵ì is kegkeveeli zin. Ne midsukud dutun te velinsug̵uen haazà is inged ne zezuwa he libu wey heepat he g̵atus he kilumitru is petindeg din. Ne iring din ded daan is belevag̵an din wey is ketikang din. 
REV.21.17	Ne midsukud din daan is ketikang dutun te elavat ne menge keneman he mitrus is ketikang din sumalà is paag̵i tew te kedsukud su iyan migamit din. 
REV.21.18	Ne haazà is elavat ne hinimu te mahal he vatu he haspi. Ne haazà is inged ne hinimu te vulawan he utew wag̵as su edlahus is mata ta zutun. 
REV.21.19	Is menge vatu he mibpepinuuwan dutun te elavat, ne mideyzeyanan te mezakel he menge memekempet he menge mahal he vatu. Haazà is nehuna he vatu ne haspi, is ikezuwa ne sepiru, is iketelu ne kelsidunya, is ikeepat ne ismiralda, 
REV.21.20	is ikelima ne serdunika, is ikeenem ne kurnelina, is ikepitu ne krisulita, is ikewalu ne birilu, is ikesiyam ne tupasyu, is ikesepulù ne krisuprasu, is ikesepulù wey sevaha ne hesintu, ne is ikesepulù wey zezuwa ne emetista. 
REV.21.21	Ne haazà is sepulù wey zezuwa he pultahan, ne sepulù wey zezuwa he pirlas su is kada pultahan, ne hinimu te sevaha he pirlas, ne is kersada zutun te inged, ne vulawan he utew wag̵as su iring te ispihu he edlahus is mata ta.
REV.21.22	Ne wazè ku naahà he valey he simbahan dutun te inged. Wazà kinahanglan is baley he simbahan dutun su is Megbevayà he mekeg̵eg̵ehem he Nengazan te langun wey is nati he kerehidu, dutun en te kandan edsimba is langun. 
REV.21.23	Ne kenè en daan kinahanglan is anlag te andew wey vulan he idtayew zutun su haazà is inged, ed-enlag̵an en te mekeg̵eg̵ehem he anlag te Megbevayà; sikan is nati he kerehidu ne iyan sulù dutun. 
REV.21.24	Ne haazà is inged, ne egketeyawan te anlag din is langun he menge etew zutun he kelibutan. Ne is menge hadì te menge g̵inhedian dutun, ed-uwiten dan dutun te inged is ketig̵eyunan dan. 
REV.21.25	Is menge pultahan dutun te inged, ne kenè en edlekevan te minsan keenu he timpu su emun maandew ne ebpuwasan, ne wazà dutun mezukilem. 
REV.21.26	Ne ed-uwiten dutun seled te inged is menge mahal he azen wey is menge ketig̵eyunan te langun he menge g̵inhedian. 
REV.21.27	Iyan, wazà minsan hengkey he mezaat wey is minsan hentei he ebpenurù te tarù wey is etew he ed-azap te ledawan he ebpekeseled dutun. Iyan dà ebpekeseled dutun is menge etew he inlista is menge ngazan dan dutun te libru te nati he kerehidu he zutun idlista is ebpemeg̵ayan te untung he wazà pidtemanan.
REV.22.1	Ne, impaahà kediey zutun te velinsug̵uen is wahig he egngezanan te Wahig he Ebpekeveg̵ey te Untung. Ne haazà is wahig ne utew metingew iring te ispihu. Ne ziyà ebpuun haazà te pinuuwà te Megbevayà he iyan sikan is pinuuwà te nati he kerehidu. 
REV.22.2	Ne haazà is wahig, diyà edtudà te teliwazà te kersada zutun te inged. Ne te pesiziveluyà he veyvey zutun te wahig egkeahà is menge kayu he ebpekeveg̵ey te untung. Ne haazà is kayu, sepulù wey zezuwa he kelasi is beg̵as din ne kada vulan ebpemeg̵as te sengekelasi. Ne is dahun dutun, ne vawì he ebpekeulì te menge etew he sakup te menge g̵inhedian dini te lumpad. 
REV.22.3	Ne haazà is inged, wazà dutun minsan hengkey he midrewakan te Megbevayà.
REV.22.3	Ne zutun is pinuuwà te Megbevayà he iyan pinuuwà te nati he kerehidu. Ne ed-ezapen is Megbevayà te menge sulug̵uen din. 
REV.22.4	Egkeehè dan is paras din ne haazà is menge sulug̵uen, edsuratan is menge vuked dan te ngazan din. 
REV.22.5	Wazè en dutun mezukilem ne wazè en kinahanglan he zuen pa sulù wey silà te andew su iyan sulù dan is Megbevayà he Nengazen te langun, ne edhadì sikandan te wazà pidtemanan.
REV.22.6	Ne migkeg̵iyan a zutun te velinsug̵uen, ke sikandin te, “Heini is menge lalag he nezineg nu, utew venar ne tutuu he egkengetuman. Is Megbevayè tew he Nengazen te langun, imbeg̵ey zin is Wag̵as he Mulin-ulin diyà te ebpemeneuven din ne midsug̵ù din is belinsug̵uen din wey zan ikepaahà diyà te menge sulug̵uen din ke hengkey is meg̵aan en he egkeulaula.”
REV.22.7	Ne egkag̵i si Jesus te, “Meg̵aan e en ebpekeuma! Utew egkengelipey is langun he edtuman te menge lalag ku he impezayag keniyu kayi te libru.”
REV.22.8	Ne siak si Juan is nekezineg wey nekeahà te langun he insurat ku kayi. Ne hein neipus ku te ed-ahà wey ebpemineg is langun kayi, midlangkeb a zutun te etuvangan te velinsug̵uen he mibpaahà kedì kayi te langun su ed-ezapen ku pezem. 
REV.22.9	Iyan, mibensag̵an e zin, ke sikandin te, “Kenà a kenikew ezapa su siak wey sikew, wey is menge zuma nu he ebpeneuven te Megbevayà wey is langun he edtuman te menge lalag kayi te libru, neked-iiring kiw zà he menge sulug̵uen te Megbevayà. Iyan nu zà ezapa is Megbevayà,” ke sikandin. 
REV.22.10	Ne impelaus din haazà is lalag din te, “Kenè nu ieles heini is impezayag kenikew he menge lalag kayi te libru su meg̵aan en egkengetuman heini is langun. 
REV.22.11	Ne zutun he timpu,” ke sikandin, “sikan is mezaat pa is ulaula zin, ipepenigudu en sikandin ibpevaal te mezaat. Ne sikan is meremerik pa is ulaula zin dutun, ipepenigudu en sikandin ibpevaal te meremerik. Ne sikan is metazeng is ulaula zin dutun, ipepenigudu en ibpevaal te metazeng, ne haazà is etew he midhimu te Megbevayà he sakup din, ipepenigudu zutun sikandin te kebpesakup din te Megbevayà.
REV.22.12	Pemineg kew,” ke si Jesus, “meg̵aan e en ebpekeuma ne zutun edsuhulan ku is kada sevaha sumalà is mid-ulaula zin. 
REV.22.13	Iyan a sikan is alpa wey umiga, he ke và dà egkeg̵iya, kes ebpuunan wey kes egkepengkusan te minsan hengkey,” ke si Jesus.
REV.22.14	Utew egkengelipey haazà is langun he ebpìpian dan is ugelingen dan, 
REV.22.15	Iyan, diyè dà te meziyù is mekeeled-eled is baal zin, wey is menge keteuwan, is memeremerik is ulaula, is menge memumunù, is ebpemenimba te menge ledawan wey is langun he menge etew he ebpenurù te tarù wey is etew he limbung is ulaula zin.
REV.22.16	“Siak si Jesus, midsug̵ù ku ziyan te keniyu te menge tumutuu is belinsug̵uen ku wey zin metudtul heini is langun. Iyan a sikan is kevuwazan te hadì dengan he si David. Iyan a sikan is iring te mekevugwas, 
REV.22.17	Ne kes Wag̵as he Mulin-ulin wey kes egkeesawa te nati he kerehidu, ed-umew zan is egkag̵i te, “Tuu kew en.” Ne sikan is nekezineg kayi, ne kinahanglan he med-umew zaan he egkag̵i te, “Tuu kew en.” Is minsan hentei keniyu he egkemezahan, wey is minsan hentei he egkesuat, dewata zin en he wazà bayad is wahig he ebpekeveg̵ey te untung he wazà pidtemanan.
REV.22.18	Siak si Juan. Ebpetizeenan ku is minsan hentei he nekezineg kayi te impezayag kediey he ibpesavut kayi te libru. Ke zuen minsan hentei he ed-umanan din te minsan hengkey heini is ibpesavut, id-uman te Megbevayà te silut kandin is menge idrasey he nekag̵i kayi te libru. 
REV.22.19	Ne ke zuen minsan hentei he id-awè din kayi te ibpesavut he impezayag kediey is minsan hengkey, id-awà daan te Megbevayà is kandin he vahin dutun te veg̵as duen te kayu he ebpekeveg̵ey te untung he nekag̵i kayi. Ne id-awà daan diyà te kandin is ketenged din te ked-ubpà dutun te inged te Megbevayà he nekag̵i kayi te libru.
REV.22.20	Si Jesus he iyan ebpirma kayi te langun, ke sikandin te, “Benar iyan he meg̵aan e en ebpekeuma!” Ne ke siak te, “Uya, Jesus he Nengazen dey, hendini ke en!”
REV.22.21	Sikiyu is langun he menge g̵aked te Megbevayà, ikeg̵ag̵ew kew te Nengazen tew he si Jesus.
