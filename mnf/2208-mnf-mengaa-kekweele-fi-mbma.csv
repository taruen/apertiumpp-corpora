MAT.1.1	Eyaa wu bètǎt nyaꞋ Yesò Klistò wu tà lè wu wòt ləlob Fɔ̧̀ Dàbid wu tà li ngu wòt ləlob Abàlàghâm la.
MAT.1.2	Abàlàghâm lè wu tǎt Asàk,
MAT.1.2	Asàk wu tǎt Jàkɔ̂b,
MAT.1.2	Jàkɔ̂b wu tǎt Judà bɔ̂ bɔnyɨ bi.
MAT.1.3	Judà lè wu tǎt Pelèz bɔ̂ Zelà,
MAT.1.3	nyɨ̌ awɔb wu Tamà.
MAT.1.3	Pelèz lè wu tǎt Eslɔ̀n,
MAT.1.3	Eslɔ̀n wu tǎt Lam,
MAT.1.4	Lam wu tǎt Àminadàb,
MAT.1.4	Àminadàb wu tǎt Nashòn,
MAT.1.4	Nashòn wu tǎt Sàlemun.
MAT.1.5	Sàlemun lè wu tǎt Boà wu nyɨ̌ tò lè wu Leghàb la,
MAT.1.5	Boà wu tǎt Obèd wu nyɨ̌ tò le wu Luêt la.
MAT.1.5	Obèd lè wu tǎt Jesì,
MAT.1.6	Jesì wu tǎt fɔ̧̀ Dàbid.
MAT.1.6	Dàbid lè wu tǎt Sàlemun wu nyɨ̌ tò lè lɔ̂Ꞌ ngu vi Yulìà la.
MAT.1.7	Sàlemun lè wu tǎt Lèoboàm,
MAT.1.7	Lèoboàm wu tǎt Àbijà,
MAT.1.7	Àbijà wu tǎt Asà.
MAT.1.8	Asà lè wu tǎt Jèghoshafàt,
MAT.1.8	Jèghoshafàt wu tǎt Jolàm,
MAT.1.8	Jolàm wu tǎt Yuzìà,
MAT.1.9	Yuzìà wu tǎt Jotàm,
MAT.1.9	Jotàm wu tǎt Aghàs,
MAT.1.9	Aghàs wu tǎt Ezedìà,
MAT.1.10	Ezedìà wu tǎt Mànasì,
MAT.1.10	Mànasì wu tǎt Amòn,
MAT.1.10	Amòn wu tǎt Jòsià,
MAT.1.11	Jòsià wu tǎt Jèkonìà nè bɔnyɨ bi àfɨ̀Ꞌ yu bɔ li mbà̧aã bòt Izəèlȩê nɨŋ ngà a Babilɔ̀n la.
MAT.1.12	Bɔ li ngà a Babilɔ̀n ale,
MAT.1.12	Jèkonìà bia Shialtièl,
MAT.1.12	tà lɔ̀Ꞌ mbia Zèlubabèl,
MAT.1.13	Zèlubabèl lɔ̀Ꞌ mbia Abùd.
MAT.1.13	Abùd lè wu tǎt Èliakìm,
MAT.1.13	Èliakìm wu tǎt Azɔ̀,
MAT.1.14	Azɔ̀ wu tǎt Zadɔ̀k,
MAT.1.14	Zadɔ̀k wu tǎt Achìm,
MAT.1.14	Achìm wu tǎt Elùd.
MAT.1.15	Elùd lè wu tǎt Èlèazà,
MAT.1.15	Èlèazà wu tǎt Matàn,
MAT.1.15	Matàn wu tǎt Jàkɔ̂b, 
MAT.1.16	Jàkɔ̂b wu tǎt Jòsêb lu̧ Màlià wu tà lè bia Yesò wu bɔ̀ le wua ntɔ̌ tò nê Klistò la.
MAT.1.17	Ale, lətelob te li ntsè èghem ntsɔ̀b tekwì ebùꞋu ane Abàlàghâm e ghǎ wu ane Dàbid, ntsè èghem ntsɔ̀b tekwì ebùꞋu ane Dàbid e ghǎ wu àfɨ̀Ꞌ yu bɔ̀ le baã bòt Izəèlȩê nɨŋ ngà a Babilɔ̀n la, mè ntsè èghem ntsɔ̀b tekwì ebùꞋu àfɨꞋa mbɔŋ ekɨꞋɨ wu àfɨꞋa bɔ̀ le bia Fɔ̧̀ wu Mbɔ̧ɔ̧mà li ndzɔꞋ ntsà la.
MAT.1.18	Eyaa wu ndɨ bɔ li mbi a Yesò Klistò la. Nyɨ̌ tò Màlià lè wu èleè Jòsêb, me laꞋ nê yeà nkɨ̀Ꞌa a lob tò bɔ tùꞋ nê tà tɨ̧ɨ̧ èbêm tè ndɔ̀Ꞌ. Me bɔ èbêm lu ale, è ghɨ̀à Fo Kèfə. 
MAT.1.19	Jòsêb wu tà le wua nkɨ eyɔꞋɔ atò la, li ngu wòt tàa nɔ̀ŋà mbɨ̧te Musì la, ka tà kà wua nkɨ ezǐ atò a ntsoꞋ ayɔɔ bòt mbɨ̀Ꞌɨ̀ mbɨ̧te mbɔŋ te kɨa la, ale, tà kwàꞋtè nê yea tu̧ atò a ntsèm.
MAT.1.20	Tà bela nkwàꞋtà ale, wantu̧ Mbɔ̧ɔ̧mà kɨ̀Ꞌɨ̂ a ndzò̧ shu abua to nê, “Jòsêb wòt àndà̧ Dàbid, ko mbɨ̀Ꞌɨ̀ a bɔ̀ɔ enɨ a Màlià ane vi wè, nkàà nê wu Fo Kèfə ka è ghɨ̂ tà bɔ̌ èbêm la. 
MAT.1.21	Taa bi wambâ̧ bɨa tsì èlen tò nê Yesò, nkàà nê taa li tsǐ bòt bi a èbem mènəè kàbɔ̀ŋ mɔb e ghɨ̌ bɔɔ peme.”
MAT.1.22	Èghɨ bàa e li ngɨ̀ anè mbɨ̀Ꞌɨ̀ e ghɨ̌ mènəè mu Mbɔ̧ɔ̧mà li ngɨ̀ ndàꞋàtɔŋ vi shu la, naa wu nkûŋ. NdàꞋàtɔŋ wu li shu nê, 
MAT.1.23	“Angɔ̧̀ kà ko mbâ̧ naa li kɔɔle, ebi wambâ̧, bɔɔ tsì èlen tò nê Manuà” (ngua shua nê, Mbɔ̧ɔ̧mà wu nè nà.)
MAT.1.24	ÀfɨꞋa Jòsêb lɔ̀Ꞌɔ a kèlɔ la, tà ghɨ̀ mbɨ̀Ꞌɨ̀ wantu̧ Mbɔ̧ɔ̧mà è shu la, nɨ̀ èleè vi Màlià. 
MAT.1.25	Tà nɨ atò ale, ka tà kà nɔ̀ŋkè bɔ̂ tò tè tà ghɨ̀ mbì wambâ̧ wu, tà tsì èlen tò nê Yesò.
MAT.2.1	Bɔ li mbia Yesò a Betèlèghêm àbâ àlaꞋ a Jùdià àfɨꞋa Elɔ̀d lè wu fɔ̧̀ la. Àfɨ̀Ꞌ a me wu bòt èyì ko bɔ dzə àbâ yu nyèm nàa sàꞋa la e kɨꞋɨ̀ a Jèlusalèm. 
MAT.2.2	Bɔ kɨꞋɨ ale, me biite nê, “Waã wu bɔ bi, tàa wu Fɔ̧̀ Bèjuê la nàa wa à? Baa ye kěnto̧ tò àbâ yu nyèm nàa sàꞋa la ka nkɨ̀Ꞌɨ̂ ewùꞋte atò.”
MAT.2.3	Mbɨ̀Ꞌɨ̀ Elɔ̀d zə ànəê yaa la, àtsəa tò a bɨ, tà taꞋa bɔa tè bòt Jèlusalèm bàgème e mè mbɔ̀a àyɔb mɨ̧̂. 
MAT.2.4	Ale, tà ghɨ̀ bètǎt bèntsìà mèpɨ̧̀ Mbɔ̧ɔ̧mà nè bènyɨꞋtà mbɨ̧te Musì e bù̧ù̧tè. Tà bììte awɔb nê, “ÀdziꞋ yu bɔ li mbɔ̌ ndɨ bɔ̌ bi a Fɔ̧̀ wu Mbɔ̧ɔ̧mà nàa yɔꞋɔ etsàà la à wu neŋàà?” 
MAT.2.5	Bɔ bɨ̀ɨ̀lè nê, “Àbot à wu a Betèlèghêm a èbem àlaꞋ a Jùdià, mbɨ̀Ꞌɨ̀ ndɨ ndàꞋàtɔŋ Mbɔ̧ɔ̧mà li shɨŋ la. 
MAT.2.6	Nê,
MAT.2.6	‘KwàꞋ àwɔ̀ Betèlèghêm,
MAT.2.6	à ntsě àpfəa techɨɨle
MAT.2.6	ayɔɔ èpfəè bòt Judà, ngu nê,
MAT.2.6	Fɔ̧̀ naa li dzə abua yê
MAT.2.6	ewua àtsəa bòt bɔ̧,
MAT.2.6	bòt Izəèlȩê.’ ”
MAT.2.7	Elɔ̀d zə ale, ntɔ bòt èyì bu à ntsèm, mbììte awɔb ngule àfɨ̀Ꞌ yu kěnto̧ fu ke ghɨ̂ saꞋ la. 
MAT.2.8	Tà ghɨ̀ ale, ntsàà àwɔb à Betèlèghêm, bɔ me ghǎ tà nê, “Bɨa ghǎ, bɨ nèètè nkɨ waã wu, bɨ yea tò, bɨ tsè shu am, mbɨ̀Ꞌɨ̀ maa ghǎ ewùꞋte atò mɨ̧̂.”
MAT.2.9+MAT.2.10	Fɔ̧̀ wu làꞋ ale, bɔ dzəè mbà̧à̧ èlu̧. Mbɨ̀Ꞌɨ̀ bɔ̌ ngà la, kěnto̧ fu bɔ ghɨ̂ ndze àlaꞋ ayɔb la, ke me ghǎ a mbì lɔb, ènyit yɔb e bɔ̀ŋ, bɔ wùꞋtè àwɔb kwàꞋ ànyaꞋne. Ke ghà ale, ntɨ̧̀ɨ̧̀ a ègwet àdzìꞋ yu waã wu wu la. 
MAT.2.11	Ale, bɔ nyi a lob ndzè waã wu bɔ̂ nyɨ̌ vi Màlià, ŋɔ̀Ꞌne a si, ngùꞋtè atò, mbɔ̂ ngàꞋte bambě bɔb ntsì a goêl, bɔ̂ èwuu èlȩê 
MAT.2.12	Bɔ ghɨ̀ ale, bɔ̀ nɔ̀ŋke a si, Mbɔ̧ɔ̧mà kɨ̀Ꞌɨ̂ a ndzò̧ səèŋkè ètû̧ bɔb nê bɔ̀ ka tsi ngà abua Elɔ̀d. Mbɨ̀Ꞌɨ̀ bɔ zə ale la, bɔ tsiꞋi nɨ èlu̧ tsa ngwènè àlaꞋ ayɔb.
MAT.2.13	ÀfɨꞋa bòt èyì bu e ghà la, wantu̧ Mbɔ̧ɔ̧mà kɨ̀Ꞌɨ̂ abua Jòsêb a ndzò̧ shu abua tò nê, “Lɔ̀Ꞌɔ a si nɨ̀ waã wu bɔ̂ nyɨ̌ vi ndùùlà ngà a Ejìb. Bɨa ghǎ bɨ tseke abàꞋ və tè àfɨꞋa mâ shu nê bɨ dzəa la. E shua anè nkàà nê Elɔ̀d nàà me kɨ waã wu ebùŋe.”
MAT.2.14	Jòsêb zə ale, ndɔ̀Ꞌ a si nɨ̀ waã wu bɔ nyɨ̌ vi ètsəꞋ wu mbà̧à̧ èlu̧ Ejìb. 
MAT.2.15	Bɔ ghǎ abàꞋ və ale ntsèke tè Elɔ̀d li mpfə. A li ngua anè mbɨ̀Ꞌɨ̀ àghɨa Mbɔ̧ɔ̧mà li ngɨ̀ ndàꞋàtɔŋ vi shu la aa wu nkûŋ nê, “Mâ tɔ waã am nê tà dzə a Ejìb.”
MAT.2.16	Mbɨ̀Ꞌɨ̀ Elɔ̀d tseke te ndze nê bòt èyì bu e fɨte avi la, ànəa mbɔŋ a lu̧u̧me atò kwàꞋ ànyaꞋne. Ale, tà tsà bòt nê bɔ̀ ghǎ a Betèlèghêm nè èdziꞋ ègème a ngèt və mbùŋè bɔmbâ̧ bàgème be lu̧u̧ èngùꞋebȩ yebe la, nè ebe kà zìꞋ ndù̧ èngùꞋebȩ yebe. Tà le me shu ale, nko laꞋ nê ye kwaꞋtè ebuꞋu ane àfɨ̀Ꞌ yu bòt èyì bu e le shua vi nê bɔ ye kěnto̧ fu la. 
MAT.2.17	A li ngɨ̀ anè, ànəa ndàꞋàtɔŋ Mbɔ̧ɔ̧mà, Jèlèmìà li shu la a wu nkûŋ. 
MAT.2.18	Tà li nê,
MAT.2.18	“Bɔ zə àtɔŋ ko a Lamà ndɨ̀à kwàꞋ ànyaꞋne,
MAT.2.18	wu Lachèl ndɨ̀à bɔ̧ bi bɔ pfəꞋte la.
MAT.2.18	Tà tu̧ nê wòt ka mbɔ̀te avi,
MAT.2.18	nkàà nê bɔ̧ bu e pfəꞋte bàgème.”
MAT.2.19	ÀfɨꞋa Elɔ̀d li mpfə la, wantu̧ Mbɔ̧ɔ̧mà kɨ̀Ꞌɨ̂ a ndzò̧ abua Jòsêb mbɨ̀Ꞌɨ̀ tà bele a Ejìb la shu abua tò nê, 
MAT.2.20	“Lɔ̀Ꞌɔ a si nɨ̀ waã wu bɔ nyɨ̌ vi nɨŋ ngwènè a Izəèlȩê, nkàà nè bòt bu bɔ le wua nkɨ ebùŋe atò la e pfəꞋte.”
MAT.2.21	Tà lɔ̀Ꞌɔ a si nɨ waã wu bɔ nyɨ̌ vi me ghǎ a Izəèlȩê. 
MAT.2.22	Ka àfɨꞋa Jòsêb zə nê Akèlaɔ̀ jɨ lob tǎt vi Elɔ̀d tè ntsiꞋi fɔ̧̀ Jùdià la, tà me bɔa e ghǎ abàꞋ və. Tà ghɨ̀ ale, Mbɔ̧ɔ̧mà mè nkɨ̀Ꞌɨ̂ a ndzò̧ ŋǎ tò nkɨ̀a, tà tsiꞋi e ghǎ ne àbâ àlaꞋ a Galìlî, 
MAT.2.23	me tseke àpfəa ko bɔ̀ɔ ntɔ nê Nazàlet la. À li ngɨ̀ anè mbɨ̀Ꞌɨ̀ àghɨa bèndàꞋàtɔŋ Mbɔ̧ɔ̧mà e li shu ane Fɔ̧̀ wu Mbɔ̧ɔ̧mà li ndzɔꞋ etsàà la, aa wu nkûŋ, nê, “Bɔɔ li tɔ atò nê wòt Nazàlet.”
MAT.3.1	È lè wu àfɨꞋa mbɔŋ Jɔ̌n ndzìà èdzî kɨ̀Ꞌɨ̂ me làꞋa èngǎ̧ Mbɔ̧ɔ̧mà àbâ àlaꞋ àyuube a Jùdià shua nê 
MAT.3.2	“Bɨ̀ waꞋa mènəè kàbɔ̀ŋ mɨ̧ nkàà nê Kèfɔ̧̀ Mbɔ̧ɔ̧mà kɨꞋɨ̀ tê ntsìꞋi a ngèt yɨ̧.” 
MAT.3.3	Jɔ̌n waa wu wòt wu ndàꞋàtɔŋ Mbɔ̧ɔ̧mà, Àsayà li ngua shua la nê,
MAT.3.3	“Wòt kǒ nàa ŋȩ̀a àbâ àlaꞋ àyuube shua nê,
MAT.3.3	‘Bɨ̀ nèètè èlu̧ abua Lefɨ̀Ꞌ,
MAT.3.3	ndɔ̀ktè alu̧ tò è tɨ̧ɨ̧ ndɨŋndɨ̀ŋ.’ ”
MAT.3.4	Jɔ̌n li nkwà̧aã ndìte bɔ ghɨ ane nyemte anyà̧ kǒ bɔ̀ɔ ntɔ nê kamèl la, mè nkwà̧aã nkànda a èloŋ li. Èghɨjɨ tò li ngu ngù̧ù̧metsə nè dzə. 
MAT.3.5	ÀfɨꞋa mbɔŋ bòt e me ghǎ abua tò bɔ dzəa Jèlusalèm la, nè Jùdià ègème, mè nè èdziꞋ bu ègème a ngèt èdzî Jodàn la. 
MAT.3.6	Bɔ gha ale, mbɨ̧ɨ̧nè mènəè kàbɔ̀ŋ mɔb, tà zì àwɔb a èdzî Jodàn.
MAT.3.7	Ka àfɨꞋa tà ye Bèfalèsiì nyaŋ nè Bèsadùsiì nkɨ̀Ꞌa taa zǐ àwɔb a èdzî mɨ̧̂ la, tà bììte awɔb nê, “KwàꞋ bɨ̀a àndǎ̧ nyaãtekàbɔ̀ŋ, waa kɨɨte awɨ̧ nê bɨ̀ lùùla ntsǒ Mbɔ̧ɔ̧mà yu tàa ngà ètsàà la à? 
MAT.3.8	Bɨ̀ ghɨ̌ èghɨ bu àa nyɨ̀Ꞌta nê bɨ waꞋa mènəè kàbɔ̀ŋ mɨ̧ la. 
MAT.3.9	Bɨ̀ ka me ŋeꞋe awɨ̧ a ègwet è shua nê, Abàlàghâm wu tǎt nyaꞋ wɨ̧. TsiꞋ e shua wɨ̧, Mbɔ̧ɔ̧mà è bɔ ètɨ̧̂ egheble àti yaa e ghɨ̌ aa tsiꞋi bòt àndǎ̧ Abàlàghâm. 
MAT.3.10	Adzà̧ tsiꞋi a tèghàŋke àyɨt bɔ nɔ̀ŋè la. Àyɨt àgème kà wua nkɔ̀ɔ̀la tètaãaãte ntsɔ̧̀ bɔ̀ɔ ngà ekòꞋo ayùà emàꞋa a èbem èwet.
MAT.3.11	“Maà ndzìà wɨ̧ a èdzî nɨ̀a nyɨ̀Ꞌta nê bɨ waꞋa mènəè kàbɔ̀ŋ mɨ̧. Ka tòa wu nkɨ̀Ꞌa akwèn yaã la e taꞋa tsě am nyaŋ. E mbakà lem nkùꞋ èwe màa ŋeꞋe gubte tò la. Taa tsiꞋi me zǐ Fo Kèfə ane yɨ̧ nè èwet. 
MAT.3.12	Ankì tò wu àbu atò, tàa nɨ foa ntsəè ti la. Taa foa ntsəè tu, efete nɔ̀ŋe a ète li, ka è me wu èfaa, tà maꞋa a èbem èwet kà wu li elema.”
MAT.3.13	AfɨꞋa mbɔŋ Yesò lɔꞋ a Galìlî nkɨ̀Ꞌɨ̂ a ngèt èdzî Jodàn eye a Jɔ̌n taa zi atò a èdzî. 
MAT.3.14	Tà kɨꞋɨ ale, Jɔ̌n nyɔ̀Ꞌtè me kɨ etu̧ nê yè ka zǐ atò a èdzî a. Nê Yesò ka tà wu zì àvi a èdzî la, ale ghǎ ghɨ̀ ka tà nê yè tsě zìa ndzì atò a èdzî leꞋ?
MAT.3.15	Yesò shu abua tò nê, “TsiꞋ à wu anè àfɨ̀Ꞌ yaa, nkàà nê ba nè e bɔ ndɨ bàa ghɨ̌ èghɨ ègème Mbɔ̧ɔ̧mà nàa nkɨà la.” Ale, Jɔ̌n bɨ̧ɨ̧ne.
MAT.3.16	Mbɨ̀Ꞌɨ̀ bɔ zìa Yesò a èdzî la, tà bê dzə a èbem èdzî. KwàꞋ àfɨꞋa mbɔŋ, ègwet e ghaꞋà tà ye Fo Mbɔ̧ɔ̧mà nchùa mbɨ̀Ꞌɨ̀ baba, nchu ngu adù̧ to. 
MAT.3.17	Bɔ̀ ghɨ̀ ale, bɔ̀ me zə, àtɔŋ a tsè a ègwet nê “Eyaa wu waã èkɔŋ am; èntɨ̧ɨ̧ am e taꞋa wua mbɔ̀ ane tò.”
MAT.4.1	AfɨꞋa mbɔŋ, Fo Mbɔ̧ɔ̧mà nɨa Yesò nkɔꞋ ngà àbâ àlaꞋ àyuube, Satàn naa taãaãte atò. 
MAT.4.2	Tà tsèke èlibȩ èghem yekwì kà jɨ àghɨ, ale ndzìtsə te baãaã atò. 
MAT.4.3	Satàn kɨ̀Ꞌɨ̂ shu abua tò nê, “À wu Waã Mbɔ̧ɔ̧mà, à ghɨ̀ àti yàa a gheblè ntsìꞋi èghɨjɨ.”
MAT.4.4	Yesò bɨ̀ɨ̀lè nê, “Àkata Mbɔ̧ɔ̧mà a laꞋnê, ‘Wɔ̀bȩ̂ nàà kà pem nkàà wuê èghɨjɨ bùà bùà’, ka èngà̧ ègème àa ndzəa ètsəê Mbɔ̧ɔ̧mà la aà ngɨ̀à wòt pèma.”
MAT.4.5	Ndɔ̀Ꞌ abot, Satàn nɨa tò ngà a Jèlusalèm, ntsia atò a ntsɔ̀Ꞌ lob nɨ̧ Mbɔ̧ɔ̧mà. 
MAT.4.6	Mbɔ̂ shu abua tò nê, “A wu Waã Mbɔ̧ɔ̧mà, à kȩ ntem a si. Àkata Mbɔ̧ɔ̧mà a laꞋnê,
MAT.4.6	‘Taa tsàà bɔntu̧ bi bɔɔ baabe awê,
MAT.4.6	eŋeꞋe awê a èbu bɔb,
MAT.4.6	mbɨ̀Ꞌɨ̀ à wù̧ àka yè ane èti’.”
MAT.4.7	Yesò shu abua tò nê, “Àkata Mbɔ̧ɔ̧mà a meè shu nê, ‘Kâ ntà̧à̧te a Tǎt wè Mbɔ̧ɔ̧mà’.”
MAT.4.8	Satàn mè nɨa Yesò nkɔꞋ ngà a ègwet taꞋà èbȩ ko, nyɨ̀Ꞌte atò èlaꞋ sitsǎꞋ ègème nè ènɨ̧ awɔb. 
MAT.4.9	Mbɔ̂ shu abua tò nê, “À ŋɔ̀Ꞌne a si a mbì laã, ngùꞋtè am, ko maa ŋa èghɨ bàagème abua yê.”
MAT.4.10	Ale, Yesò bɨ̀ɨ̀lè nê, “Lɔ̀Ꞌɔ a ngèt yaã à Satàn! Nkàà nê, Àkata Mbɔ̧ɔ̧mà a laꞋnê, ‘À bɔ ndɨ àa me wùꞋte wua Tǎt wè Mbɔ̧ɔ̧mà, mè ndzə wuê atò la’.”
MAT.4.11	AfɨꞋa mbɔŋ, Satàn sa atò, bɔntu̧ Mbɔ̧ɔ̧mà e kɨꞋɨ̀, me taŋke atò.
MAT.4.12	Àfɨ̀Ꞌ yu Yesò zə nê bɔ baãaã Jɔ̌n màꞋa a tèfȩ la, tà lɔ̀Ꞌ ngà a Galìlî. 
MAT.4.13	Tà sa Nazàlet, tà ghà me tseke ne Kàpenàwuêm a ngèt èlemè Galìlî, àbâ àlaꞋ a Zebulùn nè Naptalì. 
MAT.4.14	À li ngɨ̀ anè, mbɨ̀Ꞌɨ̀ àghɨa ndàꞋàtɔŋ Mbɔ̧ɔ̧mà Àsayà lè shu la aa wu nkûŋ. Tà li nê,
MAT.4.15	“Èbâ èlaꞋ Zebulùn nè Naptalì
MAT.4.15	alu̧ èlemè Galìlî,
MAT.4.15	àgua èdzî Jodàn,
MAT.4.15	àdziꞋa bòt kà wu Bèjuê àa ntsèka la,
MAT.4.15	bɨ ye èkaꞋà.
MAT.4.16	Bòt bu bɔ li ntsèke a èbem ndzěm la,
MAT.4.16	e ye taꞋa èkaꞋà.
MAT.4.16	È me wu èbu bɔ li ntsèke àlaꞋ
MAT.4.16	mbɨ̀Ꞌɨ̀ bɔ wu a èbem ndzěm èvə la,
MAT.4.16	ko èkaꞋà e pùùla abua yɔb.”
MAT.4.17	E bùꞋu àfɨꞋa mbɔŋ, Yesò bùꞋ me làꞋa èngǎ̧ Mbɔ̧ɔ̧mà shua nê, “Bɨ̀ waꞋa mènəè kàbɔ̀ŋ mɨ̧, Kèfɔ̧̀ Mbɔ̧ɔ̧mà kɨꞋɨ tê ntsìꞋi a ngèt yɨ̧.”
MAT.4.18	Mbɨ̀Ꞌɨ̀ Yesò nàa ngȩ̀ȩ̀na a ngèt èlemè Galìlî la, tà ye bèmbaãaãbasə ko babe è wu bɔnyɨ la, Simùn wu èlen tò ko li ngu Pità la, bɔ̂ wanyɨ vi Andùlù maꞋa tasat a èbem èlemè wu mbà̧aã basə. 
MAT.4.19	Tà shu abua yɔb nê, “Bɨ̀ nkùŋè am. Maa ghɨ̌ bɨ̀a tsiꞋi me kɨ bɔbȩ nɨa nkɨ̀Ꞌa abua am.” 
MAT.4.20	KwàꞋ àfɨꞋa mbɔŋ, bɔ sà bètasat bɔb bu nkùŋè atò.
MAT.4.21	Tà lɔꞋɔ abot me ghà ne mbì, mè ndze wòt kǒ bɔ̂ wanyɨ vi, Jimsì waã Zebèdiì bɔ̂ wanyɨ vi Jɔ̌n. Bɔ li ngu a èbem ànkànuꞋ nè tǎt wɔb Zebèdiì, nèètà bètasat bɔb. Yesò tɔ awɔb, 
MAT.4.22	bɔ bê ntɨ̧ɨ̧ èka mbɔŋ sà ànkànuꞋ yu nè tǎt wɔb, nkùŋè atò.
MAT.4.23	Tà me ghȩȩne a èdziꞋ ègème a Galìlî nyɨ̀Ꞌta èngǎ̧ Mbɔ̧ɔ̧mà a èbem lobte Mbɔ̧ɔ̧mà, mè ntsɔ̀tà Ntu̧ Ntsɔ̧̀ kèfɔ̧̀ Mbɔ̧ɔ̧mà, mè mbəèa tèwuute èghɔ̧ tègème, nè èlɔꞋ ègème ane bòt. 
MAT.4.24	Àndǎ tò a ghà a èdziꞋ ègème a èbem àlaꞋ və fɔ̀ɔ̀le a èbem Silìà ègème. Bòt e zə ale, nɨ bòt tèwuute èghɔ̧ tègème, nɨŋ nkɨ̀Ꞌɨ̂ abua tò tà bə awɔb. Bòt ènyit saa e li ngu ayɔɔ bòt baa, nè bòt fote kàbɔ̀ŋ, nè èbe èghɔ̧ màkwena, fɔ̀ɔ̀le ne èbe èbâ ènyit bɔb è pfəꞋte la. 
MAT.4.25	TaꞋà ènɔ̧̂ bòt e dzəa Galìlî, nè Dìkapolì, nè Jèlusalèm, nè Jùdià fɔ̀ɔ̀le agua èdzî Jodàn la, e me kùŋe atò.
MAT.5.1	AfɨꞋa Yesò ye ènɔ̧̂ bɔbȩ yàa la, tà kɔꞋ ngà a ègwet abȩ kǒ ntsèke a si, bɔkatè tò e bu̧u̧te a ngèt tò, 
MAT.5.2	tà bùꞋ me nyɨꞋte awɔb mèngà̧ maa shua nê;
MAT.5.3	“Ntsɔ̧̀ wu bòt bu bɔ ko nê,
MAT.5.3	bɔ wu bòt mbuŋ a mbì Mbɔ̧ɔ̧mà la.
MAT.5.3	Kèfɔ̧̀ Mbɔ̧ɔ̧mà wu abua yɔb.
MAT.5.4	Ntsɔ̧̀ wu bòt bu bɔ̀ɔ ndɨ̀à la,
MAT.5.4	Mbɔ̧ɔ̧mà naa li bɔte awɔb.
MAT.5.5	Ntsɔ̧̀ wu bèmbɔɔla bòt,
MAT.5.5	bɔɔ li bɔ àghɨa Mbɔ̧ɔ̧mà kàꞋ àwɔb la.
MAT.5.6	Ntsɔ̧̀ wu bòt bu bɔ̀ɔ mbê ndâ nkɨ ghɨ̌
MAT.5.6	àghɨa Mbɔ̧ɔ̧mà nàa nkɨà la,
MAT.5.6	Mbɔ̧ɔ̧mà naa ghɨ̌ aa wu ale.
MAT.5.7	Ntsɔ̧̀ wu bòt bu bɔ̀ɔ nkùa tèsȩte èbeko la,
MAT.5.7	Mbɔ̧ɔ̧mà naa li ku tɔb ne tèsȩ.
MAT.5.8	Ntsɔ̧̀ wu bòt mèntɨ̧ɨ̧ kèfə e mbì Mbɔ̧ɔ̧mà,
MAT.5.8	bèŋût aa li ye a Mbɔ̧ɔ̧mà.
MAT.5.9	Ntsɔ̧̀ wu bòt bɔ̀ɔ nkɨà àlàŋkè la,
MAT.5.9	Mbɔ̧ɔ̧mà naa li tɔ awɔb ane bɔ̧ bi.
MAT.5.10	Ntsɔ̧̀ wu bòt bu bòt àa nkɨà àtsəa yɔb enɨ
MAT.5.10	ndɨ̀ wu bɔ̀ɔ nkɨ e ghɨ̀ àghɨa Mbɔ̧ɔ̧mà nàa nkɨà la,
MAT.5.10	kèfɔ̧̀ Mbɔ̧ɔ̧mà wu abua yɔb.
MAT.5.11	“Ntsɔ̧̀ wu bɨ̀a wu bòt àa ntsɔ̧̀ɔ̧̀tà wɨ̧ mè nkɨà àtsəa yɨ̧ enɨ, mè ndàꞋà tèwuute mènəè kàbɔ̀ŋ fɨte ègème àtsəa yɨ̧, ambo yaã la. 
MAT.5.12	Bɨ̀ wùꞋtè àwɨ̧, ènyit yɨ̧ è bɔ, nkàà nê Mbɔ̧ɔ̧mà paŋe taꞋà àbȩ̀ abua yɨ̧ a ègwet. Eyaa wu ndɨ bɔ li ngùa nkɨ enɨ àtsəa bèndàꞋàtɔŋ Mbɔ̧ɔ̧mà bu be li ndɔ̀Ꞌ ngu a mbì lɨ̧ la.
MAT.5.13	“Bɨ wu mbɨ̀Ꞌɨ̀ angwaŋ ayɔɔ bòt sitsǎꞋ, ka angwaŋ bakà wua ntsia ndɨ̧̀à, ko bɔ̀ɔ ghɨ̀ na tè naa mě me lɨ̧̌ à? È tsiꞋ àghɨ aku, ntsiꞋi e kùꞋù wuê ndɨ bɔ̀ɔ maꞋa àbȩ bòt aa me tɔ̀Ꞌtè la.
MAT.5.14	“Bɨ wu mbɨ̀Ꞌɨ̀ èkaꞋà ayɔɔ bòt sitsǎꞋ. BetsiꞋa bɔ ka və taꞋà àpfəè a ègwet èkɔŋ a lò̧ò̧tè. 
MAT.5.15	Wòt nàà kà tò̧ èkaꞋà nkàba nè èpfəêꞋ. Tàa ngɨ̀ tà tsia nè ègwet èkɔꞋ mbɨ̀Ꞌɨ̀ aa me beꞋe abua wòt ègème a lob. 
MAT.5.16	È wu ale, bɨ tsiꞋ èkaꞋà wɨ̧ e beꞋè a mbì bòt mbɨ̀Ꞌɨ̀ bɔɔ ye èfàꞋa ntsɔ̧̀ bɨ̧ e ŋa mèngùꞋte abua tǎt wɨ̧ a ègwet.
MAT.5.17	“Bɨ̀ ka mɨ̀ɨ̀tè nê e nkɨ̀Ꞌa ghɨ̌ bɨa waꞋa mbɨ̧te Musì nè èghɨ bèndàꞋàtɔŋ Mbɔ̧ɔ̧mà e li shu la. È nka kɨꞋa ghɨ̌ bɨa waꞋa èghɨ mbɔŋ, e nkɨ̀Ꞌa ghɨ̌ aa wu nkûŋ. 
MAT.5.18	KwàꞋ ane nkûŋ, tsiꞋ è shu awɨ̧ nê ègwet bɔ̂ sitsǎꞋ e bakà lìà, àdziꞋ kǒ ane mbɨ̧ tàa, ka è màà nkòa wuê nà leꞋ, è kà nyɔ̂, tè àghɨ àgème a ntsè mbɨ̀Ꞌɨ̀ mbɨ̧tsə te shu la. 
MAT.5.19	È wu ale, wòt tà tu̧ nɔ̀ŋè ka wuê awa mbɨ̧ kǒ ane tu te lìa kwèn la, mbɔ̂ fɨte bòt ko nê bɔ̀ ghɨ mbɨ̀Ꞌɨ̀ zìa la, naa li wu tandiakwèn a kèfɔ̧̀ Mbɔ̧ɔ̧mà. Ka wòt tàa nɔ̀ŋà mbɨ̧te mbɔŋ mè nyɨ̀Ꞌta bòt nê bɔ̀ me ghɨ̀ wuê a èlɨ mbɔŋ la, naa li wu wòt ènɨ̧ a kèfɔ̧̀ Mbɔ̧ɔ̧mà. 
MAT.5.20	Ka e ngua shua wɨ̧ nê bɨ bakà ghɨ àghɨa Mbɔ̧ɔ̧mà nàa nkɨà la, te tse bènyɨꞋtà mbɨ̧te Musì nè Bèfalèsiì, ko bɨ̀ ka li nyi a kèfɔ̧̀ Mbɔ̧ɔ̧mà à.
MAT.5.21	“Bɨ zə nê bɔ lè lɔ̂Ꞌ shu abua baliambì nê ‘Ko mbɨ̀Ꞌɨ̀ wòt li ndɔ̀Ꞌ mbùŋè wɔ̀bȩ̂, wòt tà bùŋè wɔ̀bȩ̂ la bɔɔ li saꞋa atò nê tà fâ̧’. 
MAT.5.22	Ka e ngua shu awɨ̧ nê wòt tsoa ane wanyɨ vi, ko bɔɔ li saꞋa atò wuê a èlɨ mbɔŋ, èwe tà tsɔ̧̀ wanyɨ vi la bɔ nɨ atò ngà a mbì sàꞋàmèkěm, èwu ewe tà tɔ wanyɨ vi ane àkèghɨ̧̀ la, tà ko nê yea li ghǎ a èwet Satàn.
MAT.5.23	“È wu ale, wòt me kɨ eŋa àghɨ enɨ ekɔ̀ŋke a Mbɔ̧ɔ̧mà, ngà tè ngu àdziꞋa màŋa, nkù̧ù̧te nê, tà ghɨ̀ ànəa ko a me bɨɨ wanyɨ vi, 
MAT.5.24	tà tɔɔ àghɨa mbɔŋ abot mbɨ̀ ngà bɔ wanyɨ vi e làŋkè ka tà bɔ̂ nkɨ̀Ꞌɨ̂ ŋa.
MAT.5.25	“Wòt fɨ̧̀ɨ̧̀nè àwê a èkɔ̂t, à ghà mbà̧à̧ àka tò àfɨꞋa tsa, na tà nɨa wê tè ngà ŋǎ abua wòt tàa sàꞋa èkɔ̂t la, ko taa zi àwê abua bɔkefen bɔɔ maꞋa àwê a lob tèfȩ la. 
MAT.5.26	KwàꞋ ane nkûŋ, tsiꞋ è shu awê nê à bakà tsə àtsɔb ayê te ghǎ lìa ane kapà à kà dzəê.
MAT.5.27	“Bɨ zə nê bɔ̀ le lɔꞋ nê, ‘Wòt ka njɨ̀ àbȩ.’ 
MAT.5.28	Ka e ngua shua wɨ̧ nê, wòt tà ye àvi mɨ̀ɨ̀tè nê ye wu paꞋte atò la, è jɨ̀ àbȩ bɔ̂ tò a èntɨ̧ɨ̧ vi tè ndɔ̀Ꞌ. 
MAT.5.29	Èghɨ àbâ àbualu̧ ayê e ghɨ̀ à fà̧ ànəê, à tsɔꞋ ngwaꞋ. A bɔ̂ŋ nê àdziꞋa ènyit ayê àko à buŋ tè ntsè ndɨ bɔ̀ɔ màꞋà wê nènkèm a èbem èwet Satàn la. 
MAT.5.30	Àbualu̧ ayê a ghɨ̀ à ghɨa kàbɔ̀ŋ à lo ngwaꞋ. A bɔ̂ŋ nê àdziꞋa ènyit ayê àko a buŋ tè ntsè ndɨ bɔ̀ɔ màꞋà wê nènkèm a èbem èwet Satàn la.”
MAT.5.31	“Bɔ̀ le lɔꞋ mè nê, wòt tu̧a vi vi, tà ŋa atò kèba àkatè nɨŋ nyɨ̀Ꞌte nê ye tu̧ atò. 
MAT.5.32	Ka e ngua shua wɨ̧ nê wòt tà tu̧ vi vi ane ànəa ko tsa kà wu laꞋ nê àvi wu nɔ̀ŋkè bɔ̂ wòt kǒ la, ŋut ko nê ye ghɨ atò tà tsìꞋi àvi tàa njɨ̀a àbȩ la, na tà ghà ale mè ndzɔꞋɔ wòt kǒ tsa la. Wòt tà mèe ndzɔ̀Ꞌɔ atò wu bɔ tu̧ atò la, tà ko nê ye wu àzi wòt yèa njɨ̀a àbȩ la.
MAT.5.33	“Bɨ zə nê bɔ̀ le lɔꞋ mè shu abua Bàliambì nê, ‘Ko mbɨ̀Ꞌɨ̀ à li ndɔ̀Ꞌ ndzì nkà̧ àfɨte. Nê ghɨ̀ wu àghɨa à bɨ̧ɨ̧ne a mbì Mbɔ̧ɔ̧mà nê yea ghɨ̀ la.’ 
MAT.5.34	Ka e ngua shua wɨ̧ nê, ko mbɨ̀Ꞌɨ̀ wòt bê ndi ndɔ̀Ꞌ ndzì nkà̧. Wòt ka nkà̧ ègwet nkàà nê wu àdziꞋa atɨ̧ Mbɔ̧ɔ̧mà wù la, 
MAT.5.35	wòt ka nkà̧ sitsǎꞋ nkàà nê wu àdziꞋa Mbɔ̧ɔ̧mà tsite èka bi la. Wòt ka nkà̧ Jèlusalèm nkàà nê wu ntɔꞋ fɔ̧̀ ènɨ̧. 
MAT.5.36	Wòt ka ndem nkà̧ ka wuê àtsəa zi, nkàà nê betsiꞋa tà kà gheblè ka wuê nyèm yemɔ̀Ꞌ nàa me fəə kò e me fene leꞋ. 
MAT.5.37	TsiꞋ èngǎ̧ wòt è kùꞋu ane oò nè àwɔꞋ. Àghɨa ko tsa kà wu ayaa a dzəa abua wòt kàbɔ̀ŋ.
MAT.5.38	“Bɨ zə nê bɔ̀ le lɔ̀Ꞌ nê ‘Wòt chùꞋà èghɨ lê, à chùꞋù le tò, wòt tsɔꞋɔ èsɔŋ lê à tsɔ̀Ꞌɔ̀ le tò mɨ̧̂’, 
MAT.5.39	Ka e ngua shua wɨ̧ nê, wòt ka mvəè èsiꞋ ane wòt tà ghɨ atò a kàbɔ̀ŋ la. Wòt dèbè ngòꞋ àbâ àbualu̧ ayê à gheble ye kǒ tà dèb. 
MAT.5.40	Wòt wu fɨ̧̀ɨ̧̀nè àwê a èkɔ̂t enɨ ndǐ maꞋa yê, à tsiꞋ tà paa èmǎ̧ wê nɨŋ mɨ̧̂. 
MAT.5.41	Wòt baãaã a wê nê nɨ avi ntù̧ù̧ àgua èdzî yeamɔꞋ, à tsiꞋi nɨ atò ntù̧ù̧ èguŋ bebe. 
MAT.5.42	Wòt lò̧o̧ àghɨ abua yê à ŋa, wòt mě tà me kɨ fû àghɨ abua yê, à ka ntu̧.
MAT.5.43	“Bɨ zə nê bɔ̀ lè lɔꞋ nê, ‘Wòt me kɔ̀ŋkè wanyɨ vi mpààbà wɔ̀mbù̧ vi.’ 
MAT.5.44	Ka e ngua shua wɨ̧ nê ‘Bɨ̀ me kɔ̀ŋkè bɔmbù̧ bɨ̧, mè tsaꞋta a Mbɔ̧ɔ̧mà ane bòt bu bɔ̀ɔ nkɨà ètsə bɨ̧ enɨ la.’ 
MAT.5.45	Bɨ̀ ghɨ̀ ale, mbɨ̀Ꞌɨ̀ ewu bɔ̧ tǎt wɨ̧ a ègwet. Tàà ngɨ̀à nyèm tea a ègwet bòt kàbɔ̀ŋ nè èbe ntsɔ̧̀, mè ntsàà mbɨ̀ŋ è lua a ègwet bòt mènəè ntsɔ̧̀ nè bòt mènəè kàbɔ̀ŋ. 
MAT.5.46	Bɨ me kɔ̀ŋkè wuê bòt bu bɔ̀ɔ nkɔ̀ŋkà àwɨ̧ la, ko àbȩ̀ yɨ̧ wu ghà à? Ka wuê bòt bu bɔ̀ɔ nɨ̀a èkab taksì la a ngɨ̀à wuê a èlɨ mbɔŋ à? 
MAT.5.47	Bɨ me tsàꞋte wuê ndàꞋà bɔnyɨ bɨ̧, bɨ ko nê bɨ ghɨ ghà tè ntsè bòt ko à? Ka bòt bu kà ko a Mbɔ̧ɔ̧mà la aà ngɨ̀à wuê a èlɨ mbɔŋ à? 
MAT.5.48	È wu ale, mènəè mɨ̧ bɔ ndɨ nàa nèète tɨ̧ɨ̧ ndɨŋndɨ̀ŋ mbɨ̀Ꞌɨ̀ tǎt wɨ̧ a ègwet nàa ndɨŋndɨ̀ŋ la.
MAT.6.1	“Bɨ̀ me ko mbɨ̀Ꞌɨ̀ ka bɨ me ghɨ̀ èghɨ bɨ̀a ngɨa ane èlen Mbɔ̧ɔ̧mà la a kètsìà banɔ̧̀ mbɨ̀Ꞌɨ̀ bɔɔ ye. Bɨ me ghɨ̀ ale, ko bɨ̀ ka bɔ àbȩ̀ abua tǎt wɨ̧ wu a ègwet la a.
MAT.6.2	“È wu ale, wòt me ŋa àghɨ abua wòt mbuŋ, tà ka ŋǎ a kètsìà banɔ̧̀ mbɨ̀Ꞌɨ̀ bòt bu bɔ̀ɔ shua nê bɔ wu àghɨa kà wu yùà àa ngɨa a èbem lobte Mbɔ̧ɔ̧mà, mè ngɨa a tèngète balu̧ la. Bɔ̀ɔ ngɨ̀ bɔ me ghɨ̀ ale, bɔ wua nkɨà mbɨ̀Ꞌɨ̀ bòt aa me wùꞋtè àwɔb. Ane nkûŋ, e ngua shua wɨ̧ nê bɔ bɔ àbȩ̀ àyɔb tè ndɔ̀Ꞌ. 
MAT.6.3	Ka à me ŋa àghɨ abua wòt mbuŋ à ka ngɨ̀ àbuantoŋ ayê a ko àghɨa àbualu̧ ayê a ŋa la. 
MAT.6.4	Ghɨ̀ ale mbɨ̀Ꞌɨ̀ àghɨa à ghɨ̀à la aa wu a ntsèm, tǎt wè wu tàa ndzèa mènəè nàa ntsea a ntsèm la naa ŋa àbȩ̀ àyê.
MAT.6.5	“Àfɨ̀Ꞌ àgème bɨ̀a ntsàꞋta Mbɔ̧ɔ̧mà la bɨ̀ ka ngɨ̀ mbɨ̀Ꞌɨ̀ bòt bu bɔ̀ɔ shua nê bɔ wu àghɨa kà wu yùà àa ngɨ̀à la. Bɔ̀ɔ ngɨ̀ bɔ̀ me tsàꞋte a Mbɔ̧ɔ̧mà, bɔ me kɔ̀ŋkè etɨ̧ɨ̧ àtatsi a èbem lobte Mbɔ̧ɔ̧mà, mè me kɔ̀ŋkè etɨ̧ɨ̧ a tèngète balu̧ mbɨ̀Ꞌɨ̀ bòt aa me ye awɔb. Ane nkûŋ, tsiꞋ è shua wɨ̧ nê bɔ bɔ àbȩ̀ yɔb tè ndɔ̀Ꞌ. 
MAT.6.6	Ka wòt me tsàꞋte a Mbɔ̧ɔ̧mà tà nyi a èbem àtsəalob àzi, ngèbà ètsələèꞋ mbɔ̂ ntsaꞋta tǎt vi wu kà bɔ wua ndzèa tò la. Tà ghɨ̀ ale, ko tǎt tò wu tàa ndzèa mènəè nàa ntsea a ntsèm la naa ŋa àbȩ̀ atò.
MAT.6.7	“À me tsàꞋte à ka me làꞋà mèngà̧ nyaŋ kà ye lə mbɨ̀Ꞌɨ̀ bòt bu kà ko a Mbɔ̧ɔ̧mà la àa ngɨ̀à la. Bɔ̀ɔ ngɨ̀ bɔ̀ me ghɨ̀ ale, bɔ tanda nê bɔ làꞋà nyaŋ ko ka Mbɔ̧ɔ̧mà naa zə. 
MAT.6.8	Bɨ̀ ka me ghɨ̀ mbɨ̀Ꞌɨ̀ bòt bàa, nkàà nê àa ngɨ̀ à me laꞋ nê yeà ngàꞋa ètsəê wê elo̧o̧ àghɨ abua tǎt wè, tà yaŋe ko tê ndɔ̀Ꞌ.
MAT.6.9	“Ye ndɨ bɨ̀a me tsàꞋte a Mbɔ̧ɔ̧mà la:
MAT.6.9	‘Tǎt wa wu a ègwet la leꞋ,
MAT.6.9	Ghɨa bòt è kukte èlen lê.
MAT.6.10	Ghɨa kèfɔ̧̀ wê kɨꞋɨ,
MAT.6.10	bòt è me ghɨ̀ àghɨa àa nkɨà la a sitsǎꞋ
MAT.6.10	mbɨ̀Ꞌɨ̀ àa ègwet la.
MAT.6.11	Ŋa awa èghɨjɨ àa kùꞋ àwa laane la.
MAT.6.12	WaꞋa èfaãnəè ba mbɨ̀Ꞌɨ̀ bàambɔŋ
MAT.6.12	e waꞋa èfaãnəè bɔnyɨ ba la.
MAT.6.13	À ka ntsàà àwa a èbem àtaãaãte.
MAT.6.13	Ka ntsì àwa a èbem kàbɔ̀ŋ.’ 
MAT.6.13	[Ngu nê kèfɔ̧̀ wu wê,
MAT.6.13	mètàŋ nè mèngùꞋte mè ngu mê
MAT.6.13	ane àlia nè àlia. Àmèn.]
MAT.6.14	À waꞋa èfaãnəè bòt, ko tǎt wè wu a ègwet la naa waꞋa e bê mɨ̧̂. 
MAT.6.15	Ka à bakà waꞋa èfaãnəè bòt, ko betsiꞋa tǎt wè wu ègwet la ka waꞋa e bê mɨ̧̂.
MAT.6.16	“Bɨ me kɨ etseke kà jɨ àghɨ mbɨ̀Ꞌɨ̀ etsàꞋte a Mbɔ̧ɔ̧mà, bɨ̀ ka màꞋà tèsȩtsə ane yɨ̧ mbɨ̀Ꞌɨ̀ bòt bu bɔ̀ɔ shua nê bɔ wu àghɨa kà wu yùà la àa ngɨ̀à la. Bɔ̀ɔ ngɨ̀ bɔ màꞋà ngɨ̧̀ɨ̧̀nè ane yɔb mbɨ̀Ꞌɨ̀ bòt aa ko nê bɔ wua ntsèka kà jɨ àghɨ. Ane nkûŋ, tsiꞋ è shua wɨ̧ nê bɔ bɔ àbȩ̀ yɔb tè ndɔ̀Ꞌ. 
MAT.6.17	Ka à me tseke àfɨ̀Ꞌ àko kà jɨ àghɨ, à shùù èsi wê ndzɔꞋ, mpàke àtsəa yê, 
MAT.6.18	mbɨ̀Ꞌɨ̀ bòt e ko nê à wua ntsèka kà jɨ àghɨ. Wu ndàꞋ tǎt wè wu bòt àa ka ye atò la, ewu tàa ndzèa mènəè nàa ntsea a ntsèm la ka tàa ye ebɔ ŋa àbȩ̀ yê la.
MAT.6.19	“Bɨ̀ ka nɔ̀ŋè èghɨ èkab bɨ̧ a sitsǎꞋ, adzìꞋa èsoꞋo e bakà kwet ko àwèlàka aa baãaã, mbə bètsɔŋ e bəꞋə lob nyi nɨŋ la. 
MAT.6.20	È wu ale, bɨ̀ nɔ̀ŋè èghɨ èkab bɨ̧ a ègwet àdzìꞋa betsiꞋa èsoꞋo è ka gha abot, àwèlàka à ka wu baãaã, bètsɔŋ è ka mê ngu ko enyi enɨ la. 
MAT.6.21	Nkàà nê èntɨ̧ɨ̧ wòt aà ngua àfɨ̀Ꞌ àgème àdziꞋa tà nɔ̀ŋè èghɨ èkab bi la.
MAT.6.22	“Àghɨ a wu mbɨ̀Ꞌɨ̀ èkaꞋà a mbɨ̧̀ ènyit. È wu ale, àghɨ a wòt a me bɔ̌ ko mbɨ̧̀ ènyit tò ègème naa lu̧u̧ nè èkaꞋà. 
MAT.6.23	Ka àghɨ a wòt a bakà wua mbɔ̀ ko taa wu wuê a èbem ndzěm. Ale, àghɨa àa a èntɨ̧ɨ̧ wòt la wu ndzěm, ko mèntsèke tò ègème naa me fene mbɨꞋɨ̀ ndzěm mbɔŋ.
MAT.6.24	“BetsiꞋa wòt kà ko fàꞋ abua bètǎt àfàꞋ babe, nkàà nê tà bakà wua mpààbà wekǒ, nkɔ̀ŋkà wekǒ, ko taa me zə wekǒ ngwàa wekǒ. BetsiꞋa wòt kà me kùŋe a Mbɔ̧ɔ̧mà mè nkùŋà èkab.
MAT.6.25	“Ale e ngua shua wɨ̧ nê bɨ̀ ka me mɨ̀ɨ̀te nê bɨ̀a jɨ ghǎ ko nu ghǎ ka etseke leꞋ. Bɨ̀ ka ndem mɨ̀ɨ̀tè nê bɨ̀a kwaã ghǎ a mbɨ̧̀ tɨ̧ leꞋ. Tè mèmpème wɔ̀bȩ̂ bakà tse èghɨjɨ, mbɨ̧̀ tò naa mě tsě ndǐtsə? 
MAT.6.26	Bɨ̀ lɨ̀ŋkè banɨ̧̀ bu bèa ndèa a ègwet la. Beà kà liꞋ àliꞋ, bè ka wua fùꞋà èghɨjɨ, bè ka wua nɔ̀ŋà èghɨ a ngǒtsə, ka tǎt wɨ̧ wu a ègwet la me jɨɨ awɔb. Tè bɨ bakà taꞋa tsè banɨ̧̀ mbɔŋ a mbì Mbɔ̧ɔ̧mà à? 
MAT.6.27	Wòt wu ane yɨ̧ tà me dèbè ènyit zi nyaŋ ko taa kwèꞋne àdziꞋa àfɨ̀Ꞌ ane afɨꞋa tà wu tseke a sitsǎꞋ la wu wàà?
MAT.6.28	“Bɨ ghɨ̀ na ka me mɨ̀ɨ̀te ànəa ndǐtsə nyaŋ à? Bɨ̀ lɨ̀ŋkè mèfəèꞋ mu a èbemebàꞋ la ndzě ndɨ nàa ntsəèa la. Nàà kà fàꞋ, è ka wua ngɨ̀à ndǐtsə. 
MAT.6.29	Ka e ngua shua wɨ̧ nê èmàà ngu wuê fɔ̧̀ Sàlemun nè mèkab mi, ko tà lè kaꞋa bɔ ndǐtsə mbɨ̀Ꞌɨ̀ mekǒ ane mèfəèꞋ mbɔŋ. 
MAT.6.30	Tè Mbɔ̧ɔ̧mà wu ewèè mèfəèꞋ mu a èbemebàꞋ la anè, e mu àa ngɨ̀ à ye laane wàa, ètsəꞋ e me tsi bɔ to̧ maꞋa èwet la, è me wu awɨ̧ tà kà ghɨ̂ ale tè ntsě? Bɨ wu kwàꞋ bòt àlȩ̀ȩ̀tè a màndzia mèntɨ̧ɨ̧ mɨ̧ ane Mbɔ̧ɔ̧mà. 
MAT.6.31	Ale, bɨ̀ ka me dèbè ènyit yɨ̧ nê, ‘Bàa jɨ ghǎ?’ kò ‘Nu ghǎ?’ kò ‘Kwaã ghǎ leꞋ?’ 
MAT.6.32	Bòt kà wu bòt Mbɔ̧ɔ̧mà ka bɔ̀ɔ ndèbà ènyit yɔb ane ànəa èghɨ bàa la. Tǎt wɨ̧ wu a ègwet la ko nê bɨà nkɨ̀ŋkà èghɨ mbɔŋ ègème. 
MAT.6.33	Ale, bɨ̀ bɨa me zə wuê mènəè kèfɔ̧̀ Mbɔ̧ɔ̧mà mè me ghɨ̀ wuê àghɨa tàa nkɨà la, ko taa ŋa èghɨ bàagème bɨ̀a nkɨ̀ŋkà la abua yɨ̧. 
MAT.6.34	Mbɨ̀Ꞌɨ̀ àa anè la, bɨ̀ ka me mɨ̀ɨ̀te atetsɔꞋ nyaŋ. Bɨa sàꞋa atetsɔꞋ ka bɨ me mɨ̀ɨ̀tè àlia mbɔŋ. TsiꞋ mènəè àliabȩ kùꞋu ane àliabȩ ngaa.
MAT.7.1	“À ka me zəâ èfaãnəè bòt mbɨ̀Ꞌɨ̀ Mbɔ̧ɔ̧mà li ndzəèəè èbê mɨ̧̂. 
MAT.7.2	Ko nê ndɨ àa ndzəèà èfaãnəè bòt ko la wu ndɨ Mbɔ̧ɔ̧mà nàa li zəèəè è bê la. Ndɨ àa ngɨ ane bòt ko la wu wuê ndɨ tàa li ghɨ̌ ane yê la.
MAT.7.3	“À ghɨ̀ na ka me ko ndzea wuê alààte kèsaabe àyɨt a èghɨ wanyɨ wè, nè ndɨ à bɔ taꞋà mpɨ̀ŋ èwȩ a lê nè èghɨ la à? 
MAT.7.4	À ghɨ̀ na me shu abua wanyɨ wè nê tà tsiꞋ yè tsì àlààte kèsaabe àyɨt fu a èghɨ tò la nè ndɨ mpɨ̀ŋ èwȩ nàa a èghɨ lê la à? 
MAT.7.5	Yàa nè nè; Àwɔ̀ wu àa shua nê ye wu àghɨa kà wu yùà la, bɨa ntsì mpɨ̀ŋ yu a èghɨ lê la ka mbɨ̀Ꞌɨ̀ eko eye alààte kèsab fu a èghɨ wanyɨ wè la etsǐ.
MAT.7.6	“A batè ngu ale ka à ka ŋa àghɨa betsiꞋa à ŋa abua Mbɔ̧ɔ̧mà la abua babə mbɨ̀Ꞌɨ̀ bɔ jɨ, ngèble awɔb ntsìꞋi me kɨa wê. À ka ndzì àtuꞋ àmî a èkunyà̧ mbɨ̀Ꞌɨ̀ ka tà nɨŋ fele a èbem àtɔ̀blè.
MAT.7.7	“Lo̧, ko Mbɔ̧ɔ̧mà naa ŋa, nkɨ̂ ko taa ghɨ̌ aa ye, mè ndùꞋte ètsələèꞋ ko taa tsɔꞋɔ abua yê. 
MAT.7.8	Nkàà nê wòt ègème tà lo̧ la nàà mbɔa, wòt tà kɨ la yea, èwe tà luꞋte ètsələèꞋ la bɔ tsɔꞋa abua tò.
MAT.7.9	“Wòt wu ane yɨ̧ waã tò lo̧ èghɨjɨ abua tò ko taa ŋa tò èti la wu wàà? 
MAT.7.10	Kò wòt naa ane yɨ̧ waã tò lò̧a asəâ ko taa ŋa nyà̧kàbɔ̀ŋ yû̧ abua tò la leè? 
MAT.7.11	Tè bɨ̀a wàa bɨ̀ wu bòt kàbɔ̀ŋ la e wu ko eŋa èghɨ ntsɔ̧̀ abua bɔ̧ bɨ̧, è me wu tǎt wɨ̧ wu a ègwet la tà kà ŋa èghɨ mbɔŋ abua bòt bɔ lo̧ abua tò la tè ntsě? 
MAT.7.12	Ale, àghɨa àa nkɨà nê bòt è ghɨ̌ abua yê la, ghɨ̌ abua yɔb mɨ̧̂, nkàà nê eyaa wu àghɨa mbɨ̧te Musì nè bèndàꞋàtɔŋ Mbɔ̧ɔ̧mà e shuà la.
MAT.7.13	“Tsě ane ètsələèꞋ techɨɨle, nkàà nê ètsəê wu àa fǎ la e gha a èbem èwet Satàn. Èlu̧ mbɔŋ aà mbɔ̀; bòt bɔ̀ɔ ntsea adù̧ la e me yaãaã. 
MAT.7.14	Ka ètsələèꞋ wu àa nga àdziꞋa mèmpème la e taꞋa wua nkòa, èlu̧ e mè me bɨɨ, bòt bɔ̀ɔ ntsea adù̧ la è ka wua ndzà̧a.
MAT.7.15	“Bɨ̀ me ko awɨ̧ mbɨ̀Ꞌɨ̀ bèndàꞋàtɔŋ Mbɔ̧ɔ̧mà fɨte e nyi ayɔɔ yɨ̧. Bɔ̀ɔ ngɨ̀ bɔ me nyɨꞋte nê bɔ̀ɔ njùa ane mènəè mɔb mbɨ̀Ꞌɨ̀ njɨ̀tsə, ka mbɔ̂ ngu a èbem mbɨ̀Ꞌɨ̀ ngwitenyà̧. 
MAT.7.16	Èghɨ bɔ̀ɔ ngɨ̀à la aà ghɨ̌ bɨa ko awɔb. Tè bɔɔ nkààba bèteshɨndɨk a èbem àdzɔ̧? Kò nkààba àgu̧u̧me a ègwet àlô̧ à? 
MAT.7.17	Àyɨt a ntsɔ̧̀ àgème aà nkɔ̀ɔ̀la tètaãaãte ntsɔ̧̀, àyɨt a kàbɔ̀ŋ a me kɔɔle tètaãaãte kàbɔ̀ŋ. 
MAT.7.18	Àyɨt a ntsɔ̧̀ aà kà kɔɔle tètaãaãte kàbɔ̀ŋ; àyɨt a kàbɔ̀ŋ à ka wua nkɔ̀ɔ̀la tètaãaãte ntsɔ̧̀. 
MAT.7.19	Àyɨt àgème kà wua nkɔ̀ɔ̀la tètaãaãte ntsɔ̧̀, bɔɔ kòꞋo àyùà emàꞋa a èbem èwet. 
MAT.7.20	Ale, bɨa ko èwuu bèndàꞋàtɔŋ Mbɔ̧ɔ̧mà fɨte bàa ane èghɨ bɔ̀ɔ ngɨ̀à la.
MAT.7.21	“È ntsě wòt ègème tàa ntɔ am nê Tè, Tè la tàa li nyi a kèfɔ̧̀ Mbɔ̧ɔ̧mà la. Ka bòt bɔ̀ɔ li nyi a Kèfɔ̧̀ Mbɔ̧ɔ̧mà la wu ndàꞋ èbu bɔ̀ɔ ngɨ̀à àghɨa tǎt am wu a ègwet la nàa nkɨà la. 
MAT.7.22	Naa li ngu ane àlia mbɔŋ bòt nyaŋ e shu abua am nê ‘Tê, tè bà le kaꞋ a wua nɨ̀a èlen lê ndàꞋà èngǎ̧ Mbɔ̧ɔ̧mà, nɨ̀a èlen lê fəèà fote kàbɔ̀ŋ, mè nɨ̀a èlen lê ngɨ̀à tèwuute ènəê kà ye fɨ̀Ꞌ?’ 
MAT.7.23	Mbə maa shu abua yɔb nê, ‘E mbakà ko awɨ̧, bɨ̀ lɔ̀Ꞌɔ a ngèt yaã, bɨ̀a bòt kàbɔ̀ŋ’.
MAT.7.24	“È wu ale, wòt tà zə mèngǎ̧ mɔ̧ maà me ghɨ̀ mbɨꞋɨ̀ nàa shua la, wu mbɨ̀Ꞌɨ̀ wòt èyì tà vəèəè lob zi a ègwet èwu la. 
MAT.7.25	Mbɨ̀ŋ lu, èdzî e lu̧, àfeme a mè ntsè ndèbè lob mbɔŋ, ka è kà kwen, nkàà nê bɔ bɔ̧ a ègwet èwu. 
MAT.7.26	Ka wòt ègème tà zə mèngǎ̧ mɔ̧ màa tà kà ghɨ mbɨ̀Ꞌɨ̀ è shua la wu mbɨ̀Ꞌɨ̀ àkèghɨ̧̀ a vəèəè lob zi a ègwet tèso̧ la. 
MAT.7.27	Mbɨ̀ŋ lu, èdzî e lu̧, àfeme a mè ntsè ndèbè lob mbɔŋ, è bê nkwèà nchu a si kà tàktè.”
MAT.7.28	Yesò làꞋà mènəè maa mpàa ale, mèngǎ̧ mbɔŋ taꞋa tsè ènɔ̧̂ bòt bu abot la, 
MAT.7.29	nkàà nê tà li ngua nyɨ̀Ꞌta wɔb mbɨ̀Ꞌɨ̀ wòt tà bɔ àtɔŋ ane ànəa mbɔŋ la, tà kà wua nyɨ̀Ꞌta mbɨ̀Ꞌɨ̀ bènyɨꞋtà mbɨ̧te Musì.
MAT.8.1	ÀfɨꞋa Yesò chu a ègwet abȩ wu la, taꞋà ènɔ̧̂ bòt e kuŋe atò. 
MAT.8.2	Wòt kǒ àghɔ̧atsɔꞋɔ a baãaã atò la kɨꞋɨ̀ a mbì tò ntèm tènjûŋ ti a si shu abua tò nê, “Lefɨ̀Ꞌ, à kɔ̀ŋkà, ko betsiꞋa à ghɨ̀ e pem.”
MAT.8.3	Yesò nyààbè àbu azi mbà̧à̧te atò nê, “Oo maà nkɔ̀ŋkà, pem.” KwàꞋ àfɨꞋa mbɔŋ, tà bê mpem ane àghɔ̧atsɔꞋɔ yu. 
MAT.8.4	Yesò bɔ̂ shu abua tò nê, “Ko mbɨ̀Ꞌɨ̀ à shu wòt àghɨa a ghɨ̀ la, ka ghǎ nyɨ̀Ꞌte awê abua ntsìà mèpɨ̧̀ Mbɔ̧ɔ̧mà. À me ghǎ à nɨ èghɨ àa nɨ kɔ̀ŋke a Mbɔ̧ɔ̧mà mbɨ̀Ꞌɨ̀ Musì li shu la, enɨ ghɨ̌ waa waa naa ko nê à pem.”
MAT.8.5	Yesò me nyi a Kàpenàwuêm, tǎt bèshujà Luêm kǒ kɨꞋɨ̀ me shù̧ù̧te atò nê, 
MAT.8.6	“Lefɨ̀Ꞌ, wafàꞋ am wu a lob tà nɔ̀ŋkè me ghɔ̧̀ɔ̧̀ne la. Àghɔ̧ a ŋèꞋne atò tè tà kà tsi ngua nkoa ngȩ̀ȩ̀nà.”
MAT.8.7	Tà làꞋ ale Yesò shu abua tò nê, “Maà kɨꞋɨ ebə atò.”
MAT.8.8	Tǎt bèshujà wu mè shu abua tò nê, “Lefɨ̀Ꞌ, e mbakà kuꞋu ewe àa nyi a lob yaã la. Ka làꞋà wuê èngǎ̧ wè ko wafàꞋ am naa kweele. 
MAT.8.9	Mmɔ̌ mbɔŋ e ngu a èten bètǎt bèshujà ko, mè mbɔ̀ èbeko nè bèshujà a èten laã. Màa ngɨ̀ e shu abua waa nê ‘Ghǎ’, tà ghà, shu abua via nê ‘KɨꞋɨ’, tà kɨ̀Ꞌɨ̂, shu abua àbùꞋ am nê ‘Ghɨ àghɨ yaa’, tà bê ngɨ̀.”
MAT.8.10	Mbɨ̀Ꞌɨ̀ Yesò zə èngǎ̧ tò wu la, a bê ntse atò, tà shu abua bòt bu nkùŋà vi la nê, “Ane nkûŋ, e ngua shua wɨ̧ nê, e mbakà ye wòt kǒ ka wuê ayɔɔ bòt Izəèlȩê tà bɔ ngɨŋa ntɨ̀ yaa mbê waa è bɔ ane yaã la. 
MAT.8.11	TsiꞋ è shua wɨ̧ nê, bòt nyaŋ aa li dzə a bètɔꞋɔ ngɔ̀ŋ ekɨꞋɨ etseke a si bɔ̂ Abàlàghâm ba nè Asàk nè Jàkɔ̂b àdziꞋa èpǎ̧ wu a èbem ngɔ̀ŋ fi a kèfɔ̧̀ Mbɔ̧ɔ̧mà la. 
MAT.8.12	Ka è me wu bòt bu bɔ wu li ewu a kèfɔ̧̀ və la, bɔ màꞋà wɔb àbȩ a èbem kèbìꞋà, adzìꞋa bɔ̀ɔ me dɨ̀a nkwèla àsɔŋ yɔb la.”
MAT.8.13	Yesò làꞋ ale mbɔ shu abua tǎt bèshujà Luêm wu nê, “Dù a lob yê ko aa ye ndɨ a tsè wuê mbɨ̀Ꞌɨ̀ à bɨ̧ɨ̧ne a èntɨ̧ɨ̧ wê nê à wu la.” KwàꞋ àfɨꞋa mbɔŋ, wafàꞋ tò wu bê nkwèèlê.
MAT.8.14	Yesò ghɨ̀ ale, ngà a lob Pità, me kɨꞋɨ nyɨ̌ vi tò wu a si ngò̧ò̧na sɔ̧̀ɔ̧̀nà, 
MAT.8.15	tà bà̧à̧te àbu atò sɔ̧̀ɔ̧̀nà wu bê ntùꞋtè tè tà lɔ̀Ꞌɔ a si me taŋke atò.
MAT.8.16	Nyèm è fen, bɔ nɨ bòt nyaŋ fote kàbɔ̀ŋ tèa ane yɔb la, nkɨ̀Ꞌɨ̂ tà làꞋ èngà̧ nɨŋ fəè fote kàbɔ̀ŋ tu, mè mbəâ bòt bàgème bɔ̀ɔ ngò̧ò̧nà la. 
MAT.8.17	A li ntsè anè mbɨ̀Ꞌɨ̀ e ghɨ̌ àghɨa ndàꞋàtɔŋ Mbɔ̧ɔ̧mà Àsayà li ndàꞋ la aa wu nkûŋ nê, “Tà li ntsì èlɔꞋ ba, mè mbəè èghɔ̧ ba ègème.”
MAT.8.18	ÀfɨꞋa Yesò ye ènɔ̧̂ bòt a ngèt zi la, tà shu abua bɔkatè bi nê bɔ̀ ghɨa bɔ̂ tò ba è gha agua èlemè àko zìa. 
MAT.8.19	NyɨꞋtà mbɨ̧te Musì kǒ kɨꞋɨ nê, “NyɨꞋtà, maà kùŋè awê àdziꞋ àgème àa ngà la.”
MAT.8.20	Yesò shu abua tò nê, “Ètsɔ̀b e bɔ tègwòŋ tɔb, banɨ̧̀ bèa ndèa a ègwet la e bɔ tèjî tɔb, ka Waã Wòt kà bɔ àdziꞋa tàa nɔ̀ŋè àtsəa zi eyètè la.”
MAT.8.21	Wòt kǒ ane bɔkatè tò mè shu abua tò nê, “Tê, tsiꞋ è nga ntua tǎt am yaꞋ ka nkɨ̀Ꞌɨ̂.”
MAT.8.22	Yesò shu abua tò nê, “KɨꞋɨ nkùŋè am, tsiꞋ èpfəꞋte bòt è tu bèmpfəà bɔb.”
MAT.8.23	Yesò nyi a èbem ànkànuꞋ, bɔkatè tò e kùŋè atò. 
MAT.8.24	KwàꞋ àfɨꞋa mbɔŋ, àfeme àkekweelè a bùꞋ me tsě a èbem èlemè wu tè ntsìꞋa mpàà ànkànuꞋ yu maꞋa àbâ abà, mbɔ̂ Yesò wua ndìa. 
MAT.8.25	Bɔkatè tò e ghà ndzò̧ atò nê, “Tê, baa pfəꞋtè, tɨŋe awa.”
MAT.8.26	Yesò bɨ̀ɨ̀lè nê, “Bɨ̀ bɔa ghàà, bɨ ghɨ̀ na ka bɨ̀ ka zǐ èntɨ̧ɨ̧ wɨ̧ ane yaã ntsɔ̧̀ à?” Tà shu ale, ndɔ̀Ꞌ a si ŋȩ̂ àfeme yu bɔ̂ mèleb, èdziꞋ e fi bɔ̀ɔl.
MAT.8.27	Ànəa mbɔŋ a bê ntsè àwɔb tè bɔ tsiꞋi me shu nê “Eyaa chɨɨme ngu wàa, ka àfeme bɔ̂ mèleb e me zə atò à?”
MAT.8.28	Yesò ghà tê tà wu àlaꞋ a bòt Gàdalìn agua èlemè àko zìa, bòt ko babe nè fote kàbɔ̀ŋ ane yɔb e lɔꞋɔ àtsəasì nkɨ̀Ꞌɨ̂ nkwene ane tò. Bòt ngaa è le wua mbààla tè bòt è ka tsi ngua ntsèà alu̧ və. 
MAT.8.29	Bòt mbɔŋ e bê ŋȩ nê, “Waã Mbɔ̧ɔ̧mà, à kɨ e ghɨ̀ na ane ya à? À kɨ zi àlɔꞋ ane ya ka àlia yu aa kùꞋuê?”
MAT.8.30	Àlaã mèkunyà̧ àko a li ngua njɨ̀a a ngèt abot. 
MAT.8.31	Fote kàbɔ̀ŋ tu te shu̧u̧te a Yesò nê, “À wu tsì àwa adù̧ bòt baa, à tsàà àwa ane àlaã mèkunyà̧ maa.”
MAT.8.32	Yesò shu abua yɔb nê “Bɨ̀ dzəa ndù.” Bɔ bê ndzəè ngà nyi ane mèkunyà̧ mu. KwàꞋ àfɨꞋa mbɔŋ, mèkunyà̧ mu bê nde nchùŋe èku̧u̧nè lu ndème a èbem èlemè wu. 
MAT.8.33	Bèmbaabà mèkunyà̧ mu e lùùlà ngà a èbem àpfəè ngwȩ̀ȩ̀te ànəê àgème shuê, nè àghɨa a ghɨ ane bòt bu nè fote kàbɔ̀ŋ adù̧ yɔb la. 
MAT.8.34	Ale, àpfəè yu àgème a dzəè nkɨ̀Ꞌɨ̂ nkwene ane Yesò, shù̧ù̧te atò nê tà dzə àbâ àlaꞋ a yɔb me ghǎ.
MAT.9.1	Yesò ghɨ̀ ale, nyi a èbem ànkànuꞋ ntù̧u̧ èlemè ngwènè àpfəa yɔb. 
MAT.9.2	ÀfɨꞋa mbɔŋ, bòt ko e ŋeꞋè wòt àbâ ènyit tò a pfə la a ègwet àkwàŋkè nɨŋ nkɨ̀Ꞌɨ̂ abua tò. Yesò ye ndɨ bòt ngaa e bɔ ntɨ̀ ane zi la, shu abua mbê ngaa nê, “Waã am, à ka ngwàꞋ ndo̧o̧na, mâ waꞋa a kàbɔ̀ŋ wê.”
MAT.9.3	Yesò làꞋ ale, bènyɨꞋtà mbɨ̧te Musì ko e me lèmte a kètsìà wɔb shua nê, “Mbê waa nàà fɨ̀Ꞌnà àvi ane Mbɔ̧ɔ̧mà.”
MAT.9.4	Yesò bê nko àghɨa bɔ mɨ̀ɨ̀tà la, mbììte awɔb nê, “Ghǎ ghɨ̀ ka bɨ me mɨ̀ɨ̀te kàbɔ̀ŋ a mèntɨ̧ɨ̧ mɨ̧ à? 
MAT.9.5	Àyea ŋa àa njùa à, e shu nê ‘Mâ waꞋa kàbɔ̀ŋ wê’, kò wuê nê ‘Lɔ̀Ꞌɔ a si me ghȩ̀ȩ̀ne à?’ 
MAT.9.6	Ka e nɨ enyɨꞋte awɨ̧ nê Waã Wòt bɔ àtɔŋ a sitsǎꞋ à màngwaꞋa kàbɔ̀ŋ.” Tà shu abua wòt wu àbâ ènyit tò a pfə la nê, “Lɔ̀Ꞌɔ a si ŋèꞋe àkwàŋkè àyê me ghǎ àpfəè.” 
MAT.9.7	Ŋut bê ndɔ̀Ꞌ a si me ghǎ àpfəè. 
MAT.9.8	Mbɨ̀Ꞌɨ̀ ènɔ̧̂ bòt bu e ye ale la, kèbɔɔ ke baãaã wɔb, bɔ tsiꞋi me wùꞋte a Mbɔ̧ɔ̧mà wu tà ŋa èwuu àtɔŋ yàa abua wɔ̀bȩ̂ la.
MAT.9.9	Yesò lɔ̀Ꞌɔ̀ abot tà me ghà nembì, tà ye wòt mànɨa èkab taksì kǒ èlen tò wu Màtìù la àdzìꞋa àfàꞋ àzi. Yesò shu abua tò nê, “KɨꞋɨ nkùŋè am.” Tà bê ndɔ̀Ꞌ a si nkùŋè atò.
MAT.9.10	Mbɨ̀Ꞌɨ̀ Yesò tsekè me jɨ èghɨ a lob Matìù la, bòt nyaŋ bɔ̀ɔ nɨ̀a èkab taksì la nè bòt kàbɔ̀ŋ e kɨꞋɨ̀ ntsèke a si bɔ̂ Yesò ba nè bɔkatè tò me jɨ èghɨjɨ. 
MAT.9.11	Mbɨ̀Ꞌɨ̀ Bèfalèsiì e ye ndɨ tà jɨa èghɨjɨ bɔ̂ bòt baa la, bɔ biitè bɔkatè tò nê, “NyɨꞋtà wɨ̧ è ghɨ̀ na ka me jɨ bɔ̂ bòt bɔ̀ɔ nɨa mèkab taksì la, nè bòt kàbɔ̀ŋ ko à?”
MAT.9.12	Yesò zə ale, mbɨ̀ɨ̀lè nê, “Bòt kekweelè aà kà kɨ ngàŋ. Bèngɔ̧̀ ka bɔ̀ɔ nkɨà ngàŋ la. 
MAT.9.13	Bɨ̀ ghǎ nkɨ lə èngà̧ waa e shua la, ‘Maà nkɨà wuê bèmǎnkua tèsȩ, è nka kɨa banyà̧ bɔ kɨ̧ɨ̧me la.’ È nka kɨꞋa etɔ bòt bɔ mɨɨtè nê bɔ tɨ̧ɨ̧ ndɨŋndɨ̀ŋ la, e nkɨ̀Ꞌa etɔ bòt kàbɔ̀ŋ.”
MAT.9.14	ÀfɨꞋa ngaa bɔkatè Jɔ̌n e kɨꞋɨ̀ mbììte a Yesò nê, “Nàa ngɨ̀ è wua àfɨ̀Ꞌ àko baa Bèfalèsiì e me tseke ka jɨ àghɨ mbɨ̀Ꞌɨ̀ etsàꞋte a Mbɔ̧ɔ̧mà, ghǎ ghɨ̀ ka bɔkatè bê è ka wua ntsèka kà jɨ àghɨ à?”
MAT.9.15	Yesò shu abua yɔb nê, “Tê betsiꞋa bègɨ̧̌ ndzɔꞋɔ etɔ̧ɔ̧ èbu bɔb àfɨꞋa lu̧ ndzà bèlè bɔ̂ tò ba la à? Àfɨ̀Ꞌ aa ghɨ̌ nkùꞋ bɔ tsì lu̧ ndzà yu ayɔɔ yɔb, e ye wu àfɨꞋa bɔ̀ɔ me tseke kà jɨ àghɨ la.
MAT.9.16	“Wòt nàà kà lɔ̀Ꞌ àlia nɨ̀ àdziꞋa ndǐ fi ntèmte ndǐ èlènè la, nkàà nê ye fi yu naa tseke tê sààlà ndzəè, èləꞋ mbɔŋ e mè mpàa fàŋ tê ntsè ndɨ e ghɨ̂ ngu la. 
MAT.9.17	Wòt kà meè ngua ndɔ̀Ꞌ àlia ndzìà mèlùꞋ fi a èbem àtetuꞋ a gùbnyà̧ a lènè la. 
MAT.9.18	Mbɨ̀Ꞌɨ̀ Yesò nàa ndàꞋà la, wajûŋ kǒ ayɔɔ Bèjuê kɨ̀Ꞌɨ̂ ŋɔ̀Ꞌne a si a mbì tò nê, “Waã am bê mbèla mpfəà pfə, ka à kɨ̀Ꞌâ ŋɔ̀ŋè àbu àyê àtsəa tò ko taa yu̧u̧me.” 
MAT.9.19	Ale, Yesò mbê ndɔ̀Ꞌ a si nɨ̀ bɔkatè bi nkùŋa tò.
MAT.9.20	Mbɨ̀Ꞌɨ̀ bɔ̀ɔ ngà la, àvi kǒ mbàŋ dzə ane tò ane èngùꞋ èghem ntsɔ̀b yebe la, kɨꞋɨ̀ mbà̧à̧te àtsəa ndǐ tò. 
MAT.9.21	Ngu nê tà shua a èntɨ̧ɨ̧ vi nê, “E ngu anè nyaꞋà mbà̧à̧te wuê àtsəa ndǐ tò ko maa peme.”
MAT.9.22	Yesò ghèble avi ndzè atò mbɔ̂ nê “Waã am, ka ngwàꞋ ndo̧o̧na, èntɨ̧ɨ̧ wu à zi ane yaã la, e ghɨ̂ à pem.” KwàꞋ àfɨꞋa mbɔŋ àvi wu bê nkwèèlê.
MAT.9.23	Mbɨ̀Ꞌɨ̀ Yesò ghà tê nyi a lob wajûŋ wu ndzě bòt èvə ntɔ bafɨ̀, nè ènɔ̧̂ bòt ndɨ̀à ànyaꞋne la, 
MAT.9.24	tà shu abua yɔb nê, “Bɨ̀ dzəꞋta; waàvi wàa bakà pfə, tà lìa li.” Tà shu ale, bɔ taꞋa tsoꞋo atò. 
MAT.9.25	Mbɨ̀Ꞌɨ̀ bɔ tsàà ènɔ̧̂ bòt bu àbȩ la, tà nyi a lob mbà̧à̧ waàvi wu ane àbu tò, tà lɔ̀Ꞌ a si. 
MAT.9.26	Àndǎ ànəê yaa a ghà èdzìꞋ ègème àlaꞋ və.
MAT.9.27	Yesò lɔ̀Ꞌɔ abot tà me ghà nembì, bòt àghɨ àleme ko babe e me kùŋè atò ŋȩ̂ shua nê, “Waã fɔ̧̀ Dàbid, ku tèsȩ ta.”
MAT.9.28	Mbɨ̀Ꞌɨ̀ tà ghà te nyi a lob la, bòt àghɨ àleme bu e kɨꞋɨ̀ tà bììte wɔb nê, “Tê bɨ bɨ̧ɨ̧nè nê betsiꞋa e nko mbəè àwɨ̧?”
MAT.9.28	Bɔ nê “Oò a Tè.”
MAT.9.29	Tà bà̧à̧te àghɨ ayɔb yu shu nê, “TsiꞋ à wu mbɨꞋɨ̀ bɨ kɨà la.” 
MAT.9.30	Àghɨ a yɔb yu a bê ngàꞋtê. Yesò ghɨ̀ ale, mbɔ̂ səèŋkè ètû̧ bɔb nê bɔ̀ ka shu wòt àghɨa a ghɨ̀ la. 
MAT.9.31	Ka bòt bu e ghà ale ntsà àndǎ tò adzìꞋ àgème a èbem àlaꞋ və.
MAT.9.32	Mbɨ̀Ꞌɨ̀ bòt baa e lɔ̀Ꞌɔ abot me ghà la, bòt ko e nɨ wòt kǒ fo kàbɔ̀ŋ ghɨ̂ tà tsìꞋi mbûꞋ la nɨŋ nkɨ̀Ꞌɨ̂ abua Yesò. 
MAT.9.33	Mbɨ̀Ꞌɨ̀ tà fəè fo kàbɔ̀ŋ yu la, mbûꞋ yu bùꞋ me làꞋa. Ànəa mbɔŋ a ntsè wòt ègème. Bɔ tsiꞋi me shu nê, “Ba te bakà ye èwuu ànəê yaa a Izəèlȩê.”
MAT.9.34	Ka Bèfalèsiì e me shu nê “Wu fɔ̧̀ fote kàbɔ̀ŋ ka tàa ŋǎ tò mètàŋ tà nɨa fəèà fote kàbɔ̀ŋ ko la.”
MAT.9.35	Yesò li ngua ngȩ̀ȩ̀nà a èpfəè ènɨ̧ bu nè bɔbɔ èpfəè nyɨ̀Ꞌta a lobte Mbɔ̧ɔ̧mà tɔb, mè ntsɔ̀tà Ntu̧ Ntsɔ̧̀ Kèfɔ̧̀ Mbɔ̧ɔ̧mà, ndɔ̀Ꞌ mbəèa èghɔ̧ nè èlɔ̀Ꞌ ègème. 
MAT.9.36	Tà ghɨ̀ tà ye ènɔ̧̂ bòt, tà kù tèsȩ tɔb nkàà nê, mènəè li ntsè àwɔb, bɔ sàŋè mbɨ̀Ꞌɨ̀ njɨ̀te kà ye a mbaabà. 
MAT.9.37	Ale, tà shu abua bɔkatè bi nê, “Èghɨjɨ e lu̧ a èbem mbȩ ka bòt bɔ̀ɔ fùꞋù la e me koo. 
MAT.9.38	È wu ale, bɨ shu̧u̧te a Tǎt mbȩ nê tà tsàa bòt màfuꞋa a mbȩ zi.”
MAT.10.1	Yesò li ntɔ bɔkatè bi bu ntsɔ̀b babe la àdzìꞋ yeamɔꞋ ŋà àwɔb àtɔŋ ndɨ bɔ̀ɔ nɨ efəâ fote kàbɔ̀ŋ ane bòt e mě bə èghɔ̧ nè èlɔꞋ ègème la.
MAT.10.2	Tèlente bɔntu̧ bu ntsɔ̀b babe la wu: Simùn wu èlen tò ko li ngu Pità la, bɔ̂ wanyɨ vi Andùlù, Jimsì waã Zebèdiì bɔ̂ wanyɨ vi Jɔ̌n, 
MAT.10.3	Filìb bɔ̂ Bàtòlomiò, Tɔmasì bɔ̂ Màtìù nɨa mèkab taksì, Jimsì waã Alfeɔ̀ bɔ̂ Tàdià, 
MAT.10.4	Simùn wu tà lè taꞋa wua nùà mènəè àlaꞋ la, nè Judàs Iskaliòt wu tà li ndɔ̀Ꞌ fɨ̧ɨ̧na a Yesò la.
MAT.10.5	Yesò li ntsà bɔntu̧ bi bàa ntsɔ̀b babe la àbȩ shu abua yɔb nê, “Bɨ̀ ka ngà àdziꞋa ko a èbem àlaꞋ a bòt kà wu Bèjuê. Bɨ̀ ka ngà ka wuê a èbem àpfəa ko ane èpfəè bòt Sàmalìà. 
MAT.10.6	Ka bɨ ghà wuê abua bòt Izəèlȩê bu bɔ̀ wu mbɨ̀Ꞌɨ̀ njɨ̀te te nyɔ la. 
MAT.10.7	Bɨa me ghȩ̀ȩ̀ne, bɨ me làꞋa èngǎ̧ Mbɔ̧ɔ̧mà shua nê, ‘Kèfɔ̧̀ Mbɔ̧ɔ̧mà kɨꞋɨ tê ntsìꞋi a ngèt yɨ̧.’ 
MAT.10.8	Bɨ̀ bə bòt èghɔ̧, njù̧ù̧me bòt bɔ pfəꞋte la, ngɨ̀ bòt èghɔ̧atsɔꞋɔ è pem, mè fəè fote kàbɔ̀ŋ ane bòt. Bɨ li mbɔ̀ ka yu̧, è wu ale, bɨ̀ mè ŋa abua bòt kà bɔ yu̧ mɨ̧̂. 
MAT.10.9	Bɨa me ghǎ, bɨ̀ ka mbèà goêl, kò silbà, ka wuê kapà a èbem ntaꞋ tɨ̧. 
MAT.10.10	Bɨa me ghǎ, bɨ̀ ka nɨ̀ ambè, bɨ̀ ka nɨ̀ ka wuê ndǐte màꞋa tebe, kò gùbtsə, kò ambàŋ leꞋ. Nkàà nê wɔ̀fàꞋ è bɔ ndɨ tàa bɔ àghɨa tàa nkɨ̀ŋkà la.
MAT.10.11	“Bɨ ghɨ̀ bɨ̀ gha a èpfəè ènɨ̧, kò èbe techɨɨle leꞋ, bɨ kɨ ngule wòt tà kɔ̀ŋkè esèe àwɨ̧ la, ntsèke bɨ tò ba, te àlia bɨa me ghà la a kùꞋ. 
MAT.10.12	Bɨ̀ nyi a lob, bɨ tsaꞋte bòt lob mbɔŋ nê àlàŋkè à wu ne nɨ̧̀. 
MAT.10.13	È wu nê, bɔ sèè àwɨ̧, bɨ tsiꞋ àlàŋkè àyɨ̧ a wu nè nɔ̀b. Ka bɔ̀ bakà sèe awɨ̧, bɨ̀ nɨ àlàŋkè àyɨ̧. 
MAT.10.14	Ka wòt bakà sèe awɨ̧, mbakà yute ànəa bɨ shua la, bɨ yòò àbeb lob mbɔŋ, kò àpfəèa mbɔŋ leꞋ ane èka bɨ̧, ndèbè kwen tɨ̧ ndzəè me ghǎ. 
MAT.10.15	Ane nkûŋ, e shua wɨ̧ nê, naa li ngu ane àlia saꞋa Mbɔ̧ɔ̧mà, tà kù tèsȩte bòt Sodòm nè Gòmolà tè ntsè ndɨ tàa ku e te bòt èpfəè mbɔŋ la.
MAT.10.16	“Bɨ̀ zə ntsɔ̧̀, e ngua ntsàà àwɨ̧ àbȩ mbɨ̀Ꞌɨ̀ njɨ̀tsə ayɔɔ ngwitenyà̧. È wu ale, bɨ me yìa mbɨ̀Ꞌɨ̀ ètsɔꞋ, mè me yu ane mènəè mɨ̧ mbɨ̀Ꞌɨ̀ bèbaba. 
MAT.10.17	Bɨ̀ me ko awɨ̧ ane bɔbȩ na bɔ̀ɔ baãaã awɨ̧ enɨ ghǎ a lobte èsaꞋa, e mě shu̧ awɨ̧ a èbem lobte Mbɔ̧ɔ̧mà tɔb la. 
MAT.10.18	Bɔɔ li esəèŋnè àwɨ̧ enɨ ghǎ a mbì bègɔvanɔ̀, nè bèfɔ̧̀ ambo yaã, bɨa shu ànəa bɨ ye mè ko ane yaã la a mbì lɔb bɔ̂ bòt kà wu Bèjuê. 
MAT.10.19	ÀfɨꞋa bɔ nɨ awɨ̧ nɨŋ ngà la, bɨ̀ ka me mɨ̀ɨ̀te ndɨ bɨ̀a shu la nyaŋ kò ànəa bɨ̀a shu la leꞋ, nkàà nê èngǎ̧ bɨ̀a làꞋà la aa kɔꞋɔ àtsəa ayɨ̧ àfɨꞋa mbɔŋ. 
MAT.10.20	È ntsě bɨ̀ambɔŋ nga me làꞋà la, wu Fo Tǎt wɨ̧ Mbɔ̧ɔ̧mà naa tsě ane yɨ̧ e làꞋà la.
MAT.10.21	“Bòt aa li ŋa bɔnyɨ bɔb ne bɔ buŋa, bètǎt bɔ̧ e mè ngɨ̀ wuê a èlɨ mbɔŋ ane bɔ̧ bɔb, bɔ̧ e mè ngu li elɔ̀ke mbù̧tsə ane bètǎt bɔb e ghɨ̌ bɔ bùŋè àwɔb. 
MAT.10.22	Bòt bàgème aa li me pààbè àwɨ̧ ambo yaã, ka wòt tà baãaã èntɨ̧ɨ̧ vi tè ngà ndìà la, wu li e peme. 
MAT.10.23	Bɔ me kɨ àtsəa yɨ̧ enɨ a èbem àpfəè àko, bɨ lùùlà ngà a yea tsa. KwàꞋ ane nkûŋ, tsiꞋ è shu awɨ̧ nê betsiꞋa bɨ̀ ka paa àfàꞋ àyɨ̧ a èbem èpfəè bòt Izəèlȩê ègème kà Waã Wòt kɨ̀Ꞌɨ̂.
MAT.10.24	“Wakatè bakà tse a nyɨꞋtà vi, wafàꞋ kà meè tsea tǎt àfàꞋ vi. 
MAT.10.25	Ale, wakatè è tsìꞋa mbɨ̀Ꞌɨ̀ nyɨꞋta vi, tà wùꞋtè àvi. WafàꞋ è tsìꞋa mbɨ̀Ꞌɨ̀ tǎt àfàꞋ vi, tà wùꞋtè àvi mɨ̧̂. Bɔ wu tsì èlen tǎt lob ane Belzebùl, ko bɔɔ tɔ bòt lob tò ane tèlente kàbɔ̀ŋ te tsě.
MAT.10.26	“Ale, bɨ̀ ka bɔ̀a wòt, nkàà nê àghɨ ko bɔ kabà kà a wu li edzəâ àbȩ la a ntsě, àyea a lò̧ò̧te kà wu li pùùla ayaã la à ka wuê. 
MAT.10.27	Ànəa mâ shu awɨ̧ a èbem ndzěm la, bɨ̀ shu a kètsìà nèngû̧, àyea bɨ zə a ntsèm la, bɨ tùꞋ a tèbuꞋte èlu̧. 
MAT.10.28	Bɨ̀ ka mbɔ̀ɔ bòt bu bɔ̀ɔ bùŋe wòt, ka bɔ̀ ka wu ko ebùŋe àlɨ̀ŋkè tò la; bɨ̀ bɔɔ wuê wòt tàa ko tsàà mbɨ̧̀ ènyit nè àlɨ̀ŋkè a èbem èwet Satàn la. 
MAT.10.29	Tè bɔɔ̀ kà fɨ̧ɨ̧ne bèdzɔɔlekɔt babe ane kapà wemɔ̀Ꞌ? Ka la, Mbɔ̧ɔ̧mà bakà bɨ̧̀ɨ̧̀ne, wekǒ ane yɔb ka kwen a si. 
MAT.10.30	Ka wuê nyèm tu àtsəa yɨ̧ la, Mbɔ̧ɔ̧mà ko kèmpà̧ tùà tègème. 
MAT.10.31	È wu ale, bɨ̀ ka mbɔ̀â, ngu nê bɨ tsè àlaã bèdzɔɔlekɔt a mbì Mbɔ̧ɔ̧mà.
MAT.10.32	“Ale, wòt ègème tà tɨ̧ɨ̧ a kètsìà bòt mbɨ̧̀ɨ̧̀ne nê ye wu wòt am la, maa li mbɨ̧̀ɨ̧̀ne nê tà wu wòt am mɨ̧̂ a mbì Tǎt am wu a ègwet la. 
MAT.10.33	Ka wòt tà tɨ̧ɨ̧ a kètsìà bòt ntu̧ am la, maa li tu̧ atò mɨ̧̂ a mbì Tǎt am wu a ègwet la.
MAT.10.34	“Bɨ̀ ka mɨ̀ɨ̀tè nê, e nkɨꞋɨ e ghɨ̌ àlàŋkè a ngɔ̀ŋ ŋaà. ChaꞋ, è nka kɨꞋa e ghɨ̌ àlàŋkè, e nkɨꞋa ezǐ àyɔ̀ŋ. 
MAT.10.35	E kɨꞋa ezi àyɔ̀ŋ a kètsìà,
MAT.10.35	‘Waã bɔ̂ tǎt vi, nè waàvi bɔ̂ nyɨ̌ vi,
MAT.10.35	e mě zǐ àyɔ̀ŋ a kètsìà àvi bɔ̂ nyɨ̌ lob vi.
MAT.10.36	Ngule bɔmbù̧ wòt nàà wu bòt lob tò.’
MAT.10.37	“Wòt tà kɔ̀ŋkè tǎt vi nè nyɨ̌ vi tè ntsè am la, bakà kuꞋu ewe tàa wu wɔ̧ la. Wòt tà kɔ̀ŋkè wambâ̧ vi kò waàvi vi leꞋ tè ntsè am la ka meè kùꞋu ewe tàa wu wɔ̧ la. 
MAT.10.38	Wòt bakà bɨ̧̀ɨ̧̀ne eŋeꞋe mbasa vi ekùŋè am, tà kà kuꞋu ewe tàa wu wɔ̧ la. 
MAT.10.39	Wòt me kɨ ebɔ wuê mèmpème mi ko taa bi mèmpème mbɔŋ, ka wòt tà ŋà àtsəa zi ambo yaã la naa bɔ mèmpème.
MAT.10.40	“Wòt sèè àwɨ̧, tà ko nê ye sèe am, èwe tà sèè am la, ko nê ye sèè atò wu tà tsàà am la. 
MAT.10.41	Wòt tà sèe ndàꞋàtɔŋ Mbɔ̧ɔ̧mà, nkàà nê ŋut wu ndàꞋàtɔŋ Mbɔ̧ɔ̧mà la, naa li bɔ àbȩ̀ bɔɔ ŋa abua ndàꞋàtɔŋ Mbɔ̧ɔ̧mà la. Wòt tà sèe wòt ntsɔ̧̀ ambo àfaꞋa ntsɔ̧̀ ŋut la, naa li bɔ àghɨa Mbɔ̧ɔ̧mà naa ŋǎ abua bòt ntsɔ̧̀ la. 
MAT.10.42	Wòt tà ŋa ka wuê ndɔŋ mèleb kèfi abua wekǒ ane ebe tèchɨɨle baa, ndɨ̀ wu ŋut wu wakatè am la, kwàꞋ ane nkûŋ, tsiꞋ è shu awɨ̧ nè, betsiꞋa àbȩ̀ atò à ka nyɔ̂.”
MAT.11.1	È li ngu àfɨꞋa Yesò paa a màŋa nkɨ̀atsə abua bɔkatè bi bu ntsɔ̀b babe la, tà lɔꞋɔ abot me ghȩ̀ȩ̀ne nyɨ̀Ꞌta mè ndàꞋà èngǎ̧ Mbɔ̧ɔ̧mà a èbem èpfəè ènɨ̧ bu a ngèt abot la.
MAT.11.2	Jɔ̌n ndzìà èdzî li ngu a tèfȩ àfɨꞋa mbɔŋ, mbɨ̀Ꞌɨ̀ tà zə èghɨ Yesò nàa ngɨ̀à la, tà tsàà bɔkatè bi ko nê, 
MAT.11.3	bɔ̀ gha mbììte tò nê, “À wu wòt wu bɔ li nê tàa kɨꞋɨ la, kò bàà me chɨꞋɨ wòt kǒ tsa à?”
MAT.11.4	Yesò tsɔꞋɔ èngǎ̧ wɔb nê, “Bɨ̀ kua akwèn ngà shu a Jɔ̌n àghɨa bɨ zə la nè àyea bɨ ye la. 
MAT.11.5	Bòt àghɨ àleme e ye èdziꞋ, bòt èka bɔb e ŋɔꞋte la, e lɔ̀Ꞌ tè ntsìꞋa ngȩ̀ȩ̀nà ndɨŋndɨ̀ŋ, bòt àghɔ̧atsɔꞋɔ e pem, mbûꞋtsə te zə èdziꞋ, bèmpfəà be yu̧u̧mè, bɔ mè tsɔ̀tè Ntu̧ Ntsɔ̧̀ Mbɔ̧ɔ̧mà abua bòt ngoꞋ. 
MAT.11.6	Ntsɔ̧̀ wu wòt wu tàa ka màkè àghɨa è ngu yùà la.”
MAT.11.7	Mbɨ̀Ꞌɨ̀ bɔntu̧ Jɔ̌n bu be lɔꞋ me ghà la, Yesò bùꞋ me laꞋa ànəa Jɔ̌n abua ènɔ̧̂ bòt bu shua nê, “Bɨ li me nkùŋe a Jɔ̌n e gha àbâ àlaꞋ àyuube ale, mɨ̀ɨ̀tè nê bɨ gha eye ghǎ? Bɨ li ngua nga eye àtsəa èfəèꞋ àfeme àa mpàà maꞋa àbâ abà la à? 
MAT.11.8	Tè a bakà wu ale, ko bɨ li ngua nga àbȩ eye ghǎ? Bɨ li ngua nga eye wòt bɔ wèe atò ane ndìte ntsɔ̧̀ la à? Bɨ ko nê, bòt bɔ wèè àwɔb ane ndìte ntsɔ̧̀ la bɔɔ ntsèka nè èbem ntɔꞋtsə. 
MAT.11.9	Bɨ li nchɨɨmê ngua nga àbȩ abàꞋa ghǎ? E ghǎ eye a ndàꞋàtɔŋ Mbɔ̧ɔ̧mà? Oò kwat! Bɨ li ndze wòt mènəè tò è tsě me ndàꞋàtɔŋ la. 
MAT.11.10	Jɔ̌n wàa wu wòt wu àkata Mbɔ̧ɔ̧mà à shu nê,
MAT.11.10	‘Ye wantu̧ am mâ tsǎ atò a mbì lɨ̧
MAT.11.10	taa kɨꞋɨ enèète alu̧ abua yɨ̧ la.’
MAT.11.11	Ane nkûŋ, tsiꞋ è shu awɨ̧ nê bɔ bakà li tè me bi wòt kǒ tà tsèa Jɔ̌n ndzìà èdzî la, ka wòt tà wu tandiakwèn a kèfɔ̧̀ Mbɔ̧ɔ̧mà la, è tsě a Jɔ̌n. 
MAT.11.12	E buꞋu afɨꞋa Jɔ̌n ndzìà èdzî li mbùꞋ me làꞋa èngǎ̧ Mbɔ̧ɔ̧mà la, ekɨꞋɨ dzə àfɨ̀Ꞌ yaa, kèfɔ̧̀ Mbɔ̧ɔ̧mà nàà nkɨ̀Ꞌa nè ètɨ̧̂, bòt mètàŋ bɔ̂ ngu bòt bɔ̀ɔ fàa ane ètɨ̧̂ la. 
MAT.11.13	BèndàꞋàtɔŋ Mbɔ̧ɔ̧mà bàgème nè mbɨ̧te Musì e li ngua ndàꞋà ànəa kèfɔ̧̀ Mbɔ̧ɔ̧mà tè ngà dzəè àfɨꞋa Jɔ̌n li kɨꞋɨ la. 
MAT.11.14	Bɨ kɔ̀ŋkè ebɨ̧ɨ̧ne bɨ bɨ̧ɨ̧nè, Jɔ̌n wu Èlȩjà wu bɔ li ngua shua nê taa li ekɨꞋɨ la. 
MAT.11.15	Wòt bɔ ètû̧, tà yute èngà̧ waa.
MAT.11.16	“Tê màa chɨɨme e fɨ̀Ꞌne bòt laane wàa ane ghǎ? Bɔɔ anè ngu mbɨ̀Ꞌɨ̀ bɔtechɨɨle bɔ tseke àdziꞋa èwen me ŋȩa ntɔ bèshu̧ bɔb shua nê,
MAT.11.17	‘Ba li ntɔ bafɨ̀, bɨ tu̧ ebene,
MAT.11.17	ba kɔ̧ èvə, bɨ̀ ka dɨ̂Ꞌ.’
MAT.11.18	Jɔ̌n li nkɨ̀Ꞌɨ̂ me tseke ndzìtsə, tà kà meè ngua nua mèlùꞋ, bɔ nê, ‘Tà bɔ fo kàbɔ̀ŋ.’ 
MAT.11.19	Waã Wòt kɨ̀Ꞌɨ̂ me jɨ èghɨjɨ mè nua mèlùꞋ, bɔ nê, ‘Bɨ yea mbê waa! Tà wu mpfəà èghɨjɨ, mè ngu àbaala mèlùꞋ, mè ngu shu̧ bòt bɔ̀ɔ nɨa mèkab taksì la, nè bòt kàbɔ̀ŋ ko’. A batè ngu ale, ka bòt e bɔ̂ ndâ me ye èyǐ Mbɔ̧ɔ̧mà ane èghɨ èyǐ mbɔŋ àa ngɨ̀à la.”
MAT.11.20	Yesò ghɨ̀ ale, mbùꞋ me tsò̧o̧ èpfəè bu tà ghɨ̀ tèwuute ènəê kà ye efəa nyaŋ abàꞋ və la, nkàà nê bɔ li bɔ̀ ka waꞋa mènəè Kàbɔ̀ŋ mɔb. 
MAT.11.21	“Aa li bɨa wɨ̧ bɨ̀a bòt Kolazìn, aa li bɨa wɨ̧ bɨ̀a bòt Bèsedà! Bɔ li ngɨ̀ ale ngɨ̀ tèwuute ènəê taà bɔ ghɨ a kètsìà wɨ̧ la àlaꞋ a bòt Tȩê nè Sidɔ̀n, ko bɔ li dzaŋe kwaã epfəə, mè fəèꞋəè muttsə ane yɔb, enɨ nyɨꞋte nê bɔ waꞋa mènəè kàbɔ̀ŋ mɔb. 
MAT.11.22	Ka tsiꞋ è shu awɨ̧ nê Mbɔ̧ɔ̧mà naa li eku tèsȩte bòt Tȩê nè Sidɔ̀n àlia tàa li saꞋa ngɔ̀ŋ la, te tsě ndɨ tàa eku tɨ̧ la. 
MAT.11.23	È me wu awɨ̧ bɨ̀a bòt Kàpenàwuêm! Bɨ li mbàte ngua nkɨ ŋeꞋe awɨ̧ bɨ̀ambɔŋ e tsàà a ègwet, ka tsiꞋ è shu awɨ̧ nê bɔɔ li shuke wɨ̧ a si etsǎ àlaꞋ a bèmpfəà. Bɔ li ngɨ̀ ale ngɨ̀ tèwuute ènəê taà bɔ ghɨ a kètsìà wɨ̧ la àlaꞋ a bòt Sodòm ko bɔ te ebele kɨꞋɨ dzə àfɨ̀Ꞌ yaa. 
MAT.11.24	Ka tsiꞋ e shu awɨ̧ nê naa li ngu ane àli yu Mbɔ̧ɔ̧mà nàa saꞋa bòt ngɔ̀ŋ la, ta kù tèsȩte bòt Sodòm tè ntsè è tɨ̧.”
MAT.11.25	ÀfɨꞋa mbɔŋ Yesò nê, “Tê, Fɔ̧̀ ègwet nè sitsǎꞋ, mâ kɔ̀ŋkè àwê na à lô̧ èghɨ bàa abua bòt èyì nè bòt àkatè, mbɔ̂ nyɨ̀Ꞌte abua bòt kà ko èdziꞋ la. 
MAT.11.26	Oò Tè, à li ngɨ̀ àyaa ane mènkɔ̀ŋke mê, mè nè ndɨ àa bɔ̀ àwê la.
MAT.11.27	“Tǎt am è ŋa èghɨ ègème abua am. Wòt kǒ tà lâ ko waã, kà wu tǎt tò la tsě; wòt kǒ tà meè ndâ ko a tǎt waã kà wu waã mbɔŋ la ka wu, nè bòt waã wu kɔ̀ŋkè nê bɔ̀ ko atò la.
MAT.11.28	“Bɨ̀a wu bɨ̀a fàꞋà nkaãaã mè ŋeꞋa àbòꞋa lelet la, bɨ̀ kɨꞋɨ abua am, ko maa ghɨ̌ bɨa yètè. 
MAT.11.29	Bɨ bɨ̧ɨ̧nè mèngǎ̧ mɔ̧, ka è màà ndèt ntsèa wɨ̧, mè me kùŋè tèka taã, ko mèntɨ̧ɨ̧ mɨ̧ naa yète, nkàà nê mènəè mɔ̧ naa njùa, e mè mbɔ àbɔɔla èntɨ̧ɨ̧. 
MAT.11.30	Mèngà̧ mu e nyɨꞋtà àwɨ̧ la nàà njùa a mànkoa, àbòꞋà yu e ndzia a tèkwȩ tɨ̧ la a mè me yàŋe.”
MAT.12.1	Àfɨ̀Ꞌ a me wu Yesò lɔ̀Ꞌ àliapfəèa Bèjuê me tsě a èbem mbȩte bɔ liꞋi èwuu ntsəètè ko la, ndzìtsə te baãaã bɔkatè tò, bɔ bùꞋ me fààte ntsəè tu, mùꞋtà nkwèla. 
MAT.12.2	Bèfalèsiì e ye ale shu abua Yesò nê, “Ye àghɨa bɔkatè bê e ghɨ̀à, è wu àghɨa bɔ̀ɔ ka ghɨ àliapfəèa Bèjuê la.”
MAT.12.3	Yesò bɨ̀ɨ̀lè nê “Bɨ te bakà tɔ ezə àghɨa fɔ̧̀ Dàbid bɔ̂ bòt bi e li ngɨ̀ àfɨꞋa ndzitsə te li ngua nkùa awɔb la? 
MAT.12.4	Ka tà li nyi a èbem lob Mbɔ̧ɔ̧mà bɔ̂ bòt bi nkwèle a bled wu bɔ tɔ èlen Mbɔ̧ɔ̧mà adù̧ la à? Bɔɔ̀ nkwèla ale, è kà wu àghɨa mbɨ̧ ta te bɨ̧ɨ̧nè nê wòt tsa kà wu ntsìà mèpɨ̧̀ Mbɔ̧ɔ̧mà ghɨa la. 
MAT.12.5	Kò bɨ bakà tɔ ezə ndɨ bèntsìà mèpɨ̧̀ Mbɔ̧ɔ̧mà àa ngɨ̀ bɔ pààtè mbɨ̧tsə àliapfəèa Bèjuê a lob nɨ̧ Mbɔ̧ɔ̧mà ka mbɨ̧ tu tè ka baãaã awɔb la à? 
MAT.12.6	TsiꞋ è shu awɨ̧ nê àghɨa ko aa àdzìꞋ yaa a tsě lob Mbɔ̧ɔ̧mà la. 
MAT.12.7	Èngǎ̧ Mbɔ̧ɔ̧mà e laꞋnê, ‘Maà kà kɨ bòt bɔ̀ɔ nkɨ̧̀ɨ̧̀ma banyà̧ ŋǎ abua am la, maà nkɨa wuê bòt bɔ̀ɔ nkua tèsȩte beko la’. Bɨ ghɨ̀ ale, nko lə èngà̧ waa ko bɨa kà tsì mpəəte bòt kà ye àghɨa bɔ ghɨ̀ la. 
MAT.12.8	Bɨ̀ ko nê, Waã Wòt wu wòt tà bɔ àtɔŋ a ègwet àliapfəèa Bèjuê la.”
MAT.12.9	Yesò ghɨ̀ ale, ndɔ̀Ꞌ abot ngà nyi a èbem lob Mbɔ̧ɔ̧mà yɔb kǒ. 
MAT.12.10	Wòt ko wu a èbèm və àbu atò a pfə la. Bòt ko e mè ngu abot me kɨ nyɨꞋte nê Yesò è ghɨa kàbɔ̀ŋ. Ale, bɔ biite atò nê, “Màmbəa wòt àliapfəèa Bèjuê aya wu màmpaata mbɨ̧?”
MAT.12.11	Yesò bɨ̀ɨ̀lè nê, “Wòt wu ane yɨ̧ njɨ̀ tò kwene a èbem èbɨ àliapfəèa Bèjuê ko taa tseke ka tsì la wu wà à? 
MAT.12.12	Tè wɔ̀bȩ̂ bakà tse njɨ̀? Ale, bɨ̀ ko nê mbɨ̧ ta te bɨ̧ɨ̧nè nê wòt ghɨa ntsɔ̧̀ àliapfəèa Bèjuê aya.”
MAT.12.13	Tà ghɨ̀ ale, shu abua wòt wu nê, “Nyààbè àbu ayê.” Tà nyààbè àbu azi yu, a kweelè tè ntsìꞋi mbɨ̀Ꞌɨ̀ àyea ntsɔ̧̀ yu. 
MAT.12.14	Bèfalèsiì edzəè ngà àbȩ me taŋke ndɨ bɔ̀ɔ bùŋe a tò la.
MAT.12.15	Mbɨ̀Ꞌɨ̀ Yesò zə ànəa mbɔŋ la, tà lɔ̀Ꞌ abot me ghǎ. Bòt nyaŋ e me kùŋe atò tà bə bòt àghɔ̧ bàgème. 
MAT.12.16	Mbɔ̂ səèŋkè ètû̧ bɔb nê bɔ̀ ka shu wòt yè wu wùà la abua wòt. 
MAT.12.17	A li ngu anè mbɨ̀Ꞌɨ̀ ànəa ndàꞋàtɔŋ Mbɔ̧ɔ̧mà Àsayà li shu la aa wu nkûŋ:
MAT.12.18	“Eyaa wu wafàꞋ am mâ lȩ̀ la,
MAT.12.18	Ngule wòt èkɔŋ am èntɨ̧ɨ̧ am àa mbɔ̀ ane tò la.
MAT.12.18	Maa zǐ Fo yaã ane tò,
MAT.12.18	Taa tsɔ̀te bòt kà wu bòt Izəèlȩê
MAT.12.18	aa zə ndɨ màa sàꞋa mènəè la.
MAT.12.19	Bɔ̂ wòt è ka yɔ̌a, tà kà wu ŋȩ,
MAT.12.19	Wòt kà wu ezə àtɔŋ tò a èbuꞋ èlu̧,
MAT.12.20	Tàa ngɨ̀ tà ye keshùŋ ke bəꞋa la,
MAT.12.20	tà kà paa loo.
MAT.12.20	Tà ye èkaꞋà àa ndèmta la,
MAT.12.20	tà kà paa eliime.
MAT.12.20	Taa me ghɨ̀ wu ale,
MAT.12.20	tè bòt e ghɨ̀ bɨ̧ɨ̧ne àghɨa
MAT.12.20	Mbɔ̧ɔ̧mà saꞋ nê aa wu la.
MAT.12.21	ÈlaꞋ ègème aa li ezi ntɨ̀ yɔb ane èlen tò.”
MAT.12.22	ÀfɨꞋa mbɔŋ bɔ nɨ wòt kǒ fo kàbɔ̀ŋ ghɨ àghɨ atò a lem, tà kwene mbûꞋ la, nkɨ̀Ꞌɨ̂ abua Yesò tà bəa tò, tà bùꞋ me laꞋa mè ndzea èdziꞋ. 
MAT.12.23	Ale, a taꞋa tsě bòt bu bàgème, tè bɔ tsiꞋa shua nê, “Tê mbê waa chɨɨme ntsě Waã Dàbid?”
MAT.12.24	Ka Bèfalèsiì e zə ale, nê “Wu Belzebùl, fɔ̧̀ fote kàbɔ̀ŋ ka tàa ŋǎ tò mètàŋ tà nɨa fəèà fote kàbɔ̀ŋ ko la.”
MAT.12.25	Bɔ me làꞋ ale Yesò yaŋe ko àghɨa bɔ mɨ̀ɨ̀tà la, shu abua yɔb nê “ÀlaꞋ àgème a tseke ane àyɔ̀ŋ mè me nùà àwɔb bɔ̀ɔmbɔŋ la wu àlaꞋ à bele yàŋe kwene la. Àpfəèa kà wu ane ètsəê wemɔꞋ wu àpfəèà leme, ləlob kà wu ane ètsəê wemɔꞋ mè ngu ləlob lème. 
MAT.12.26	È wu ale, Satàn zìambɔŋ me kɨ̀ŋè bɔntu̧ bi, a wu nê tà wua nùà vi zìambɔŋ, ale kèfɔ̧̀ tò wu ghɨ̀ na ka tseke ka kwen à? 
MAT.12.27	Tè e ngua nɨa mètàŋ Belzebùl ka fəèà fote kàbɔ̀ŋ, ko bòt bu bɔ̀ɔ nkùŋè àwɨ̧ la àa nɨa mɔb ne mètàŋ nè ŋǎ ka fəèà fote mbɔŋ mɨ̧̂ à? Ale, àghɨa bòt bɨ̧ àa ngɨ̀à la a nyɨꞋtè nê bɨ fâ̧. 
MAT.12.28	Ka è wu nkûŋ nê màa nɨa mètàŋ Fo Mbɔ̧ɔ̧mà ka nɨa fəèà fote kàbɔ̀ŋ, ko a nyɨꞋtè nê kèfɔ̧̀ Mbɔ̧ɔ̧mà kɨꞋɨ tê ntsìꞋi nè nɨ̧̀ àfɨ̀Ꞌ yaa tè ndɔ̀Ꞌ.
MAT.12.29	“Wòt me kɨ ebəꞋə lob wòt kèkweelè enyi nɨ èghɨ tò, tà bɔ ndɨ tàa bɨ̌ kuule atò ka bɔ eŋeꞋe èghɨ tò ane ètɨ̧̂ la.
MAT.12.30	“Wòt bakà wu akwen yaã tà ko nê ye wu wɔ̀mbù̧ am, wòt bakà mè ngua tɨŋe am efeta bòt bɔ̧, tà ko nê ye wua ntaa awɔb taa. 
MAT.12.31	È wu ale, tsiꞋ è shu awɨ̧ nê wòt ghɨa kàbɔ̀ŋ kò ntsòkè èlen wòt kǒ leꞋ, ko betsiꞋa Mbɔ̧ɔ̧mà wàꞋa a kàbɔ̀ŋ tò, ka wòt tà tsòkè èlen Fo Mbɔ̧ɔ̧mà la Mbɔ̧ɔ̧mà ka waꞋa kàbɔ̀ŋ ŋut a. 
MAT.12.32	Wòt làꞋà èngǎ̧ kàbɔ̀ŋ adù̧ Waã Wòt ko Mbɔ̧ɔ̧mà naa waꞋa kàbɔ̀ŋ tò, ka wòt tà laꞋa èngǎ̧ kàbɔ̀ŋ adù̧ Fo Kèfə la, betsiꞋa Mbɔ̧ɔ̧mà ka waꞋa a kàbɔ̀ŋ ŋut, ka wuê àfɨ̀Ꞌ yaa kò ndɨ ngɔ̀ŋ nàa li lìà la leꞋ.
MAT.12.33	“À me kɨ tètaãaãte àyɨt a ntsɔ̧̀, à kɨ àyɨt àa mbèꞋnà la. À bɔ àyɨt kàbɔ̀ŋ ko tètaãaãte tò tea me bɨɨ. Bɔɔ̀ nkoà àyɨt àgème ane tètaãaãte tò. 
MAT.12.34	Bɨ̀a àndǎ̧ nyaãtekàbɔ̀ŋ! BetsiꞋa bɨ ko ndàꞋà ntsɔ̧̀ na nè ndɨ bɨ̀ wu bòt kàbɔ̀ŋ la à? Ètsəê wòt aà ndàꞋà wuê àghɨa àa èbem èntɨ̧ɨ̧ tò la. 
MAT.12.35	Wòt ntsɔ̧̀ nàà nyɨ̀Ꞌta ntsɔ̧̀ vi ane èghɨ ntsɔ̧̀ bu a èntɨ̧ɨ̧ tò la, wòt kàbɔ̀ŋ me nyɨꞋta kàbɔ̀ŋ vi ane èghɨ kàbɔ̀ŋ bu a èntɨ̧ɨ̧ tò la. 
MAT.12.36	Ka tsiꞋ è shu awɨ̧ nê naa li ngu àlia èsaꞋa, wòt ègème làꞋ ànəa èngǎ̧ kà kùꞋ ègème e li mè dzəâ a ètsəê tò la abua Mbɔ̧ɔ̧mà. 
MAT.12.37	Bɔɔ li nɨ èngǎ̧ wòt ka ye nê tà jɨ kò tà kwene esaꞋa leꞋ.”
MAT.12.38	ÀfɨꞋa mbɔŋ bènyɨꞋtà mbɨ̧te Musì nè Bèfalèsiì ko e shu abua Yesò nê “NyɨꞋtà, baa nkɨà nê nyɨ̀Ꞌte awa àlȩê.”
MAT.12.39	Yesò bɨ̀ɨ̀lè nê “Bòt laane wu bòt kàbɔ̀ŋ bɔ̀ɔ ka bɔa Mbɔ̧ɔ̧mà la. Bɨa nkɨà nê è nyɨꞋte awɨ̧ àlȩê ka bɨ̀ ka wu ye. NdàꞋ èwuu ànəa kà ye fɨ̀Ꞌ màa nyɨꞋte awɨ̧ la wu à yu Mbɔ̧ɔ̧mà li ngɨ̀ ane Jɔnà la. 
MAT.12.40	Ndɨ Jɔnà li ntsèke a èbem taꞋa asəâ ènɨ̧ ane èlibȩ betat la, wu ndɨ Waã Wòt nàa li tseke azi a èbem èntɨ̧ɨ̧ sitsǎꞋ ane èlibȩ betat la. 
MAT.12.41	Naa li ngu ane àlia saꞋa Mbɔ̧ɔ̧mà, bòt àlaꞋ a Ninevè e lɔꞋɔ a si mbà̧ wɨ̧ ane mènəè kàbɔ̀ŋ mu bɨ̀a ngɨ̀à la, nkàà nê bɔ li ngwàꞋ mènəè kàbɔ̀ŋ mɔb àfɨꞋa Jɔnà li ntsɔ̀tè ntu̧ Mbɔ̧ɔ̧mà abua yɔb la. TsiꞋ è shu awɨ̧ nê wòt kǒ naa àdzìꞋ yaa mènəè tò è tsě me Jɔnà la. 
MAT.12.42	Ane àlia mbɔŋ fɔ̧̀ àlaꞋ a Sèbà naa li lɔ̀Ꞌɔ a si ebaãaã wɨ̧ ane mènəè kàbɔ̀ŋ mu bɨ̀a ngɨ̀à la, nkàà nê tà li ndzəè tea tɔꞋɔ ngɔ̀ŋ kǒ, nkɨ̀Ꞌɨ̂ ezə mèngǎ̧ fɔ̧̀ Sàlemun li ngua nɨa èyì vi ndàꞋà la. TsiꞋ è shu awɨ̧ nê wòt kǒ naa àdzìꞋ yaa àfɨ̀Ꞌ yaa, èyǐ tò e tsè è we fɔ̧̀ Sàlemun la.
MAT.12.43	“Fo kàbɔ̀ŋ nàa ngɨ̀ e dzə ane wòt è me gheebe a èdziꞋ yuube nkɨà àdziꞋa yea tseke la. È bakà ye àdziꞋ, 
MAT.12.44	è shu abua zi zìambɔŋ nê ‘Maà wène a lob yaã yu e ndi dzəè la.’ Ale, è kua akwèn è nkɨ̀Ꞌɨ̂ è baka ye àghɨ a èbèm, è ye ndɨ bɔ tuꞋu lob mbɔŋ nèètè è me bɔ̀ la, 
MAT.12.45	è mè ngà nɨ fote kàbɔ̀ŋ ko tesà̧à̧mbe te bɨɨtè ntsè yùà la nɨŋ kɨꞋɨ bɔ tseke a èbèm. À ghǎ a me lìa ŋut bê bɨɨ tê ntsè ndɨ tà ghɨ̂ ndzaã ngu la. Eyaa wu ndɨ àa li wu ane àndǎ̧ kàbɔ̀ŋ yaa laane la.”
MAT.12.46	MbɨꞋɨ Yesò bèla ndàꞋà bɔ̂ bòt bu la, nyɨ̌ tò bɔ̂ bɔnyɨ tò e kɨꞋɨ ntɨ̧ɨ̧ àbȩ me kɨa e mù bɔ̂ tò ba. 
MAT.12.47	[Wòt kǒ ane bòt bu abot la shu abua tò nê “Nyɨ̌ wè bɔ̂ bɔnyɨ bè e wu àbȩ nkɨà wê.”]
MAT.12.48	Yesò bììte atò nê, “Nyɨ̌ am wu wa, bɔnyɨ bɔ̧ mè ngu wa ba à?” 
MAT.12.49	ÀfɨꞋa ngaa tà lɔ̀kè àbu àzi nyɨ̀Ꞌte bɔkatè bi nê “Eyaa wu nyɨ̌ am bɔ̂ bɔnyɨ bɔ̧. 
MAT.12.50	Wòt ègème tàa ngɨ̀à àghɨa Tǎt am a ègwet nàa nkɨà la wu wòt tà wu nyɨ̌ am mè ngu wanɔ̧ la.”
MAT.13.1	Ane àlia mbɔŋ, Yesò dzə a lob ngà ntsèke a ngèt *èdzî 
MAT.13.2	TaꞋà ènɔ̧̂ bòt e kɨꞋɨ̀ mbù̧ù̧tè a ngèt tò, kwat tè tà tsiꞋi sà àwɔb aguŋ ngà tseke a èbem ànkànuꞋ. 
MAT.13.3	Tà shu awɔb mènəè nyaŋ ane mèngà̧teme, nê, “Wòt kǒ li ndɔ̀Ꞌ ngà esà èsaãaãme. 
MAT.13.4	Mbɨ̀Ꞌɨ̀ tàa sà la, è weko e kwentè a èbuꞋ èlu̧, banɨ̧̀ e kɨꞋɨ̀ ngwȩ̀ȩ̀te, 
MAT.13.5	è weko e kwentè a ègwet èwu, kà ye ètsaꞋ nyaŋ. AdzìꞋ bê me wù̧ù̧ne e tuutè ndɨ̀ wu ètsaꞋ wu abot àa ndzàŋà la. 
MAT.13.6	Nyèm chu mbê ntò̧ èsaãaãme wu e tuute la, e yu̧ ndɨ̀ wu tèghaŋ tɔb tè bakà nyi a si ntsɔ̧̀ la. 
MAT.13.7	È weko e kwente a èbèm àdzɔ̧, a kɔꞋ nɨŋ. 
MAT.13.8	Ka è weko nè èsaãaãme e kwente adù̧ ètsaꞋ ntsɔ̧̀, nkɔꞋ nkɔ̀ɔ̀le, è weko tètaã ènkɨ̀, è weko èghem yentùa, è weko èghem yetat. 
MAT.13.9	Yesò me lìà nê, wòt bɔ̌ ètû̧, tà yute èngà̧ waa.”
MAT.13.10	ÀfɨꞋa mbɔŋ, bɔkatè Yesò e kɨꞋɨ mbììte atò nê, “À ghɨ̀ na ka me làꞋa abua bòt bu ane mèngà̧teme à?”
MAT.13.11	Yesò bɨ̀ɨ̀lè nê “Bɔ ŋa wɨ̧ èyì a mànkoa ènəê ndô̧ kèfɔ̧̀ Mbɔ̧ɔ̧mà, ka bɔ̀ ka ŋa abua bòt ngɔ̀ŋ yaa, 
MAT.13.12	nkàà nê bɔɔ kwèꞋne àghɨ wòt bɔ la, aa yaãaã te me bəèꞋte, ka wòt kà bɔ àghɨ bɔɔ paa ka wuê adzìꞋ wu tà bɔ la enɨ. 
MAT.13.13	Lə màa ndàꞋà abua yɔb ane mèngà̧teme la wu nê,
MAT.13.13	‘Bɔ̀ɔ ndɨ̀ŋkà bɔ̀ ka ye,
MAT.13.13	njùtâ bɔ̀ ka zə,
MAT.13.13	bɔ̀ ka meè ngua nkòa mènəè.’
MAT.13.14	Ale, ànəa ndàꞋàtɔŋ Mbɔ̧ɔ̧mà Àsayà li shu la a wu nkûŋ ane yɔb:
MAT.13.14	‘Bɨa lâ zə ka à ka nyi àtsəa yɨ̧,
MAT.13.14	mè ndâ ndɨ̀ŋkè ka bɨ̀ ka ye.
MAT.13.15	Nkàà nê bòt baa e bakà ghaꞋa mèntɨ̧ɨ̧ mɔb,
MAT.13.15	mbɔ̂ nchùkte ètû̧ bɔb
MAT.13.15	mè nkàte àghɨ ayɔb.
MAT.13.15	Mbɨ̀Ꞌɨ̀ ka bɔ gha ghɨ̌ nɨ̀ àghɨ ayɔb ndze,
MAT.13.15	mè nɨ ètû̧ bɔb ndzə,
MAT.13.15	ndɔ̀Ꞌ nko ane mèntɨ̧ɨ̧ mɔb,
MAT.13.15	ngèble awɔb nkɨ̀Ꞌɨ̂ maa bə awɔb.’
MAT.13.16	È me wu awɨ̧ ko bɨ wu ane ntsɔ̧̀ nkàà nê, àghɨ ayɨ̧ aa ndzea, ètû̧ bɨ̧ e zəa. 
MAT.13.17	Ane nkûŋ, tsiꞋ è shu awɨ̧ nê, bèndàꞋàtɔŋ Mbɔ̧ɔ̧mà nyaŋ, nè bòt mènəè ntsɔ̧̀ e li ngua ntsènà è nkɨ eye àghɨa bɨ̀a ndzèa la ka bɔ̀ ka ye, mè nkɨ ezə àghɨa bɨ̀a ndzəèa la, ka bɔ̀ ka zə.
MAT.13.18	“Bɨ̀ zə lə èngà̧teme wu ane wòt wu tà li nga esà èsaãaãme vi la. 
MAT.13.19	Wòt nàa ngɨ̀ tà zə èngǎ̧ kèfɔ̧̀ Mbɔ̧ɔ̧mà, è bakà nyi èntɨ̧ɨ̧ tò ntsɔ̧̀, Satàn wòt kàbɔ̀ŋ kɨ̀Ꞌɨ̂ ntsì wùà. Eyaa wu mbɨ̀Ꞌɨ̀ èsaãaãme wu e kwente èbuꞋ èlu̧ la. 
MAT.13.20	Èsaãaãme wu e kwente a ègwet èwu la e wua nyɨ̀Ꞌta bòt bu bɔ zə èngà̧ wu, mbê mbɨ̧̀ɨ̧̀ne nè mèngùꞋte, 
MAT.13.21	ka bɔ̀ ka zi èntɨ̧ɨ̧ wɔb adù̧, è ka tseke ane àfɨ̀Ꞌ à seè la. ÀfɨꞋa ngoꞋ kɨꞋɨ̀, kò bòt e me kɨ àtsəa yɔb enɨ ambo èngǎ̧ mbɔŋ la leꞋ, bɔ bê ntû̧ wùà. 
MAT.13.22	Èsaãaãme wu e kwente a èbèm àdzɔ̧ la, e wu mbɨ̀Ꞌɨ̀ bòt bu bɔ zə èngà̧ waa ka ndɨ̀ wu bɔ̀ɔ ndèbà ènyit yɔb ane èghɨ sitsǎꞋ nè èkɔŋ èghɨ èkab nyaŋ la, èngǎ̧ mbɔŋ è ka tsi mbɔ̌ àdziꞋ a èntɨ̧ɨ̧ wɔb, e tsiꞋi tsè àku. 
MAT.13.23	È me wu èsaãaãme wu e kwente a si ntsɔ̧̀ la, e wu mbɨ̀Ꞌɨ̀ bòt bu bɔ zə èngà̧ wu e nyi àtsəa yɔb bɔ me ghɨ̀ àghɨa e shua la tè ntsìꞋi mbɨ̀Ꞌɨ̀ èsaãaãme wu e kɔɔle tètaã ènkɨ̀, è weko èghem yentùa nè weko èghem yetat la.
MAT.13.24	“Yesò ghɨ̀ ale, mè nê betsiꞋa bɔ fɨ̀Ꞌne a Kèfɔ̧̀ Mbɔ̧ɔ̧mà ane èngà̧teme wàà. Wòt kǒ lè lɔꞋ sà èsaãaãme ntsɔ̧̀ a mbȩ zi, 
MAT.13.25	ka àfɨꞋa bɔ̀ɔ ndìa la, wɔ̀mbù̧ tò kɨ̀Ꞌɨ̂ sà èsaãaãme afəèꞋ kàbɔ̀ŋ a kètsìà èsaãaãme tò wu. 
MAT.13.26	Èsaãaãme wu e tseke tè ntsə mbùꞋ me kweele, èwe kàbɔ̀ŋ wu e kɔꞋɔ azi mɨ̧̂.
MAT.13.27	“BɔfàꞋ ŋut wu e kɨꞋɨ̀ mbììte atò nê, ‘Tê, ka èsaãaãme wu à li sa a mbȩ yê la li ngu è we ntsɔ̧̀ à? Ale, afəèꞋ kàbɔ̀ŋ dzəa nè ŋǎ a kètsìà à?’
MAT.13.28	“Tà bɨ̀ɨ̀lè nê, ‘wɔ̀mbù̧ ko ka tà ghɨ̀ ale la’. BɔfàꞋ tò bu e mè mbììte atò nê, ‘Tè bà gha ntsɔ̀Ꞌɔ afəèꞋ kàbɔ̀ŋ wu ntsì?’
MAT.13.29	“Tà nê, ‘ChaꞋ, bɨ̀ tsiꞋ è wu ale, mbɨ̀Ꞌɨ̀ ka bɨ gha mbèla ntsɔꞋta fà̧ ntsɔ̀Ꞌta nè èwe ntsɔ̧̀ wu. 
MAT.13.30	TsiꞋ è me fɔte ntsəèa tè àfɨꞋa màfuꞋa à kuꞋa. ÀfɨꞋa mbɔŋ ko maa shu abua bòt bu nga efuꞋu la nê, Bɨa ghǎ bɨ̀ tsɔꞋ, bɨ bɨ̀ fete afəèꞋ kàbɔ̀ŋ wu, nkùùle ane tebuꞋtsə ntò̧, mbɔ̂ fetê èbe ntsɔ̧̀ bu nɔ̀ŋe ngǒ yaã.’ ”
MAT.13.31	Yesò li mè ntème èngà̧ ko abua yɔb nê, “Kèfɔ̧̀ Mbɔ̧ɔ̧mà wu mbɨ̀Ꞌɨ̀ èsaãaãme èwuu maŋkaŋa kǒ wòt kǒ sǎ a mbȩ zi la. 
MAT.13.32	Èsaãaãme mbɔŋ e koo te ntsè èsaãaãme ègème, ka àa ngɨ̀ è tsə, e faŋ ntsè èghɨjɨ ègème bɔ liꞋi a mbȩ la, tè ntsiꞋi mbɨ̀Ꞌɨ̀ àyɨt, tè banɨ̧̀ bu bèa ndèa la e me kɨꞋa nkùùla tèjî tɔb adù̧ mèntaãaã tò.”
MAT.13.33	Yesò mè shu awɔb èngà̧teme ko nê, “Kèfɔ̧̀ Mbɔ̧ɔ̧mà wu mbɨ̀Ꞌɨ̀ yis wu naa ngɨ̀à ka bled è kɔ̀Ꞌa la. Àvi nàa ngɨ̀ tà nɨ̀ adzìꞋ ntɔ̀bte ane bapfəèꞋ fàlawà batat è tsekè tè ngȩȩne a èbem fàlawà wu ègème ngɨ̀ è kɔꞋ.”
MAT.13.34	Yesò li ngua nɨa mèngà̧teme ka shua wɔb mènəè maa ègème. Tà le kaꞋa wua mbê ndàꞋà ànəê abua yɔb kà zi ane èngà̧teme. 
MAT.13.35	Tà li ngɨ̀ anè, mbɨ̀Ꞌɨ̀ e ghɨ̌ àghɨa ndàꞋàtɔŋ Mbɔ̧ɔ̧mà li shu la aa wu nkûŋ nê,
MAT.13.35	“Maa me laꞋa abua yɔb ane mèngà̧teme.
MAT.13.35	Maa shu awɔb èghɨ kà bɔ li te mè ko,
MAT.13.35	ebuꞋu tee àfɨꞋa Mbɔ̧ɔ̧mà li ngɨ̀ ngɔ̀ŋ la.”
MAT.13.36	AfɨꞋa mbɔŋ Yesò sà ènɔ̧̂ bòt bu nga a lob, me ghǎ bɔkatè tò e kuŋe atò, shu abua tò nê, “Shu awa lə èngà̧teme wu ane afəèꞋ kàbɔ̀ŋ wu a mbȩ la.”
MAT.13.37	Yesò bɨ̀ɨ̀lè nê, “Wòt wu tà sà èsaãaãme ntsɔ̧̀ la, wu mbɨ̀Ꞌɨ̀ Waã Wòt, 
MAT.13.38	mbȩ yu wu mbɨ̀Ꞌɨ̀ ngɔ̀ŋ yaa, èsaãaãme ntsɔ̧̀ wu wu bòt bu bɔ̀ɔ ndzəa mènəè kèfɔ̧̀ Mbɔ̧ɔ̧mà la. AfəèꞋ kàbɔ̀ŋ wu, wu mbɨ̀Ꞌɨ̀ bòt Satàn wòt kàbɔ̀ŋ. 
MAT.13.39	Tà wu wòt wu tà sà afəèꞋ kàbɔ̀ŋ wu la, nkàà nè tà wu wɔ̀mbù̧ tǎt mbȩ yu. Àlia màfuꞋa yu wu àlia ngɔ̀ŋ nàa li lìà la, bòt màfuꞋa bu wu bɔntu̧ Mbɔ̧ɔ̧mà.
MAT.13.40	“Èlɨ bɔ̀ɔ fèta afəèꞋ kàbɔ̀ŋ wu ntò̧à a èbem èwet la, wu èlɨ bɔ̀ɔ li ghɨ̀ ane bòt kàbɔ̀ŋ àfɨꞋa ngɔ̀ŋ nàa li lìà la. 
MAT.13.41	Waã Wòt naa li tsà bɔntu̧ bi, bea kɨꞋɨ etsǐ èghɨ ègème àa ngɨ̀a kàbɔ̀ŋ la, nè bòt bàgème bɔ̀ɔ ngɨa kàbɔ̀ŋ la a èbem kèfɔ̧̀ vi. 
MAT.13.42	E tsǐ emàꞋà wɔb a èbem èwet kekweelè àdziꞋa bòt àa me dɨ̀a nkwèla àsɔŋ yɔb ane ntso la. 
MAT.13.43	Ka bòt bɔ tɨ̧ɨ̧ ndɨŋndɨ̀ŋ e mbì Mbɔ̧ɔ̧mà la e wu li me kàꞋà mbɨꞋɨ̀ àtaãnyèm àdziꞋa ngɔ̀ŋ fi tǎt wɔb Mbɔ̧ɔ̧mà. Wòt bɔ ètû̧, tà yute èngà̧ waa.
MAT.13.44	“Kèfɔ̧̀ Mbɔ̧ɔ̧mà wu mbɨ̀Ꞌɨ̀ àghɨa èkab àko bɔ̀ lè lɔ̂Ꞌ ndò̧ a èbemebàꞋ wòt kǒ ghà ntùꞋ mbɔ̂ mè nkàbtê la. Tà ghɨ̀ ale, a taꞋa bɔ̌ tò tè tà ghà fɨ̧̀ɨ̧̀tè èghɨ bi ègème nɨŋ njù̧ èbaꞋa mbɔŋ.
MAT.13.45	“Kèfɔ̧̀ Mbɔ̧ɔ̧mà mè ngu mbɨ̀Ꞌɨ̀ ànəa wòt èwen kǒ tà lè wua ngà̧aã nkɨà èwuu àtia ntsɔ̧̀ àko a taꞋa wua nyia èkab la. 
MAT.13.46	È tseke tè ngu ane àli ako tà ye e le ntsɔ̧̀ ko e ghe àa mbɔ̀ la, ngà fɨ̧̀ɨ̧̀te èghɨ bi ègème nɨŋ njù̧ èti lu.
MAT.13.47	“Kèfɔ̧̀ Mbɔ̧ɔ̧mà mè ngu mbɨ̀Ꞌɨ̀ ànəa bòt bɔ maꞋa tasat a èbem *èdzî nɨa mbà̧ tèwuute basə tègème la. 
MAT.13.48	ÀfɨꞋa è lu̧ la bɔ səèŋ nɨŋ nkɔ̀Ꞌɔ aguŋ ntsèke a si ndàà èbe ntsɔ̧̀ ndzi a èbem èghɨ mbɔ̂ ngwàꞋ èbe kàbɔ̀ŋ. 
MAT.13.49	Aa li wu èlɨ waa àlia ngɔ̀ŋ nàa li lìà la. Bɔntu̧ Mbɔ̧ɔ̧mà aa li nkɨ̀Ꞌɨ̂ ndàà bòt kàbɔ̀ŋ ntsì ane bòt Mbɔ̧ɔ̧mà, 
MAT.13.50	màꞋà wɔb a èbem èwet kekweelè àdziꞋa bɔ̀ɔ li me dɨ̀a nkwèla àsɔŋ yɔb ane ntso la.”
MAT.13.51	Yesò ghɨ̀ ale, mbììte bɔkatè bi nê, “Bɨ zə ènəê baa ègème kè naa?” Bɔ bɨ̧ɨ̧nè nê “Oò Tè.”
MAT.13.52	Tà mè shu abua yɔb nê è wu ale, nyɨꞋtà mbɨ̧tsə tà tsiꞋi wakatè a kèfɔ̧̀ Mbɔ̧ɔ̧mà la, wu mbɨ̀Ꞌɨ̀ tǎt lob wu tàa ngɨ̀ tà tsɔꞋɔ àtsəa lob zi ntsì èghɨ ntsɔ̧̀ fi bi nè èbe nyaꞋ àfɨꞋa tà kɔ̀ŋkè la.
MAT.13.53	Mbɨ̀Ꞌɨ̀ Yesò è paa a màndaꞋa mèngà̧teme màa la, tà lɔ̀Ꞌ abot 
MAT.13.54	ngwènè àlaꞋ azi. Tà ghà ale, me nyɨꞋte awɔb a èbem lob Mbɔ̧ɔ̧mà yɔb. A taꞋa tsě bòt bu njùtâ la, tè bɔ tsiꞋa mbììta nê “Mbê waa li nchɨɨme nɨ̀ èwuu èyì waà, nè èwuu mènəè kà ye fɨ̀Ꞌ màà nèŋàà? 
MAT.13.55	Tè eyaa ntsě waã kapentà wuù? Ka Màlià wu nyɨ̌ tò à? Ka Jimsì bɔ̂ Jòsêb nè Simùn bɔ̂ Judàs wu bɔnyɨ tò à? 
MAT.13.56	Ka bɔnyɨ tò bɔɔ̀zi aà ntsèka ba tò ba à? Tà nɨ̀ èwuu èyì wàa nè mètàŋ maà nèŋàà?” 
MAT.13.57	Ale, bɔ ntû̧ èngǎ̧ tò.
MAT.13.57	Yesò shu abua yɔb nê, “Bɔɔ nkùkta ndàꞋàtɔŋ adzìꞋ àgème, tè tsìꞋi wuê bòt àlaꞋ atò nè bòt àndǎ̧ tò.”
MAT.13.58	Tà li tà kà ghɨ ènəê kà ye fɨ̀Ꞌ abot nyaŋ ndɨ̀ wu bɔ li bɔ̀ ka zi èntɨ̧ɨ̧ wɔb ane tò la.
MAT.14.1	È li ngu àfɨꞋa mbɔŋ Elɔ̀d wu tà lè wu fɔ̧̀ àbâ àlaꞋ a Galìlî là zə àndǎ Yesò. 
MAT.14.2	Tà zə ale, shu abua bètsoêꞋ bi nê, “Mbê waa nàa nè ngu Jɔ̌n ndzìà èdzî tà yu̧u̧me la. Eyaa wu àghɨ yu a ghɨ̂ ka tà me ghɨ̀ tèwuute ènəê taà la.”
MAT.14.3	Elɔ̀d ko nê ye li ngɨ̀ bɔ baãaã Jɔ̌n nkùùle atò è maꞋa fȩ ambo Èlɔdìà, vi wanyɨ tò Filìb. 
MAT.14.4	Ngu ndɨ Jɔ̌n li shu abua tò nê mbɨ̧ tɔb te bakà bɨ̧̀ɨ̧̀ne nê tà fǎ Èlɔdìà abua wanyɨ vi la. 
MAT.14.5	Elɔ̀d li ngua nkɨ ebùŋe atò, ka me bɔɔ banɔ̧̀, nkàà nê bɔ li ngua nɨ̀a Jɔ̌n nê wu ndàꞋàtɔŋ Mbɔ̧ɔ̧mà.
MAT.14.6	Àlia bɔ li mbia Elɔ̀d la à kɨꞋɨ, tà kàꞋà èpà̧ enɨ ku̧u̧te àlia mbɔŋ, waã Èlɔdìà waàvi mbene a mbì Elɔ̀d nè bègɨ̧̀ bi, a taꞋa bɔ̌ Elɔ̀d 
MAT.14.7	tè tà zì nkà̧ nê waã wu màà ndò̧a wuê ghà leꞋ ko yea ŋa. 
MAT.14.8	Nyɨ̌ tò tɔɔte àtsəa tò tà shu abua Elɔ̀d nê, “Ŋa àtsəa Jɔ̌n ndzìà èdzî a èbem ankì abua am afɨ̀Ꞌ yaa.” 
MAT.14.9	Fɔ̧̀ zə ale, a taꞋa saa tò, ka ndɨ̀ wu tà ghɨ̂ ngɨ̀ tè ndzì nkà̧ a mbì bègɨ̧̀ bi la, tà shu nê bɔ̀ ŋa àghɨa tà lo̧o̧ la. 
MAT.14.10	Tà tsà bòt bɔ ghà a lob tèfȩ ndòo àtsəa Jɔ̌n, 
MAT.14.11	ndzì a èbem ankì nkɨ̀Ꞌɨ̂ ŋa abua waàvi wu, tà nɨŋ ngà ŋa abua nyɨ̌ vi. 
MAT.14.12	Bɔkatè Jɔ̌n e kɨꞋɨ̀ mpàa àkènkwèn nɨŋ ngà ntuê. 
MAT.14.13	AfɨꞋa Yesò zə ànəê yaa la, tà lɔꞋɔ abot nyi a èbem ànkànuꞋ, ngà àdziꞋa ko zìa ndziꞋne. Bòt ezə nê tà lɔ̀Ꞌ te ngà, sà tèpfətèlaꞋ tɔb kuŋe atò a èka. 
MAT.14.14	Yesò me dzəâ a èbem ànkànuꞋ yu, ndzè taꞋà ènɔ̧̂ bòt bu, tèsȩ tɔb te kua tò, tà bùꞋ me bə bòt àghɔ̧ bèa a kètsìà wɔb la.
MAT.14.15	È tseke tè ngu àfɨꞋa nyèmtèsi, bɔkatè tò e kɨꞋɨ̀ shu abua tò nê, “Eyaa wu àdziꞋa kà ye bòt, àfɨꞋa mè ngà, è wu ale à ghɨ̀ bòt baa e taate nga a èbem èpfəè njù̧ù̧te èghɨjɨ bɔb.”
MAT.14.16	Yesò bɨ̀ɨ̀lè nê “Bɔ bakà bɔ ndɨ bɔ̀ɔ gha adzìꞋ la, bɨ̀ambɔŋ bɨ̀ ŋa àghɨ bɔ̀ jɨ.”
MAT.14.17	Bɔ shu abua tò nê, “NdàꞋ àghɨa ba bɔ adzìꞋ yaa la wu tètaãaãte bled tetà̧â̧ nê basə babe.”
MAT.14.18	Yesò shu abua yɔb nê “Bɨ̀ nɨŋ nkɨ̀Ꞌɨ̂ ŋǎ abua am.” 
MAT.14.19	Bɔ̀ nɨŋ bɔ̀ kɨꞋɨ, tà ghɨ̀ bòt bu e tsekte a si a ègwet mèfəèꞋ, tà nɨ̀ tètaãaãte bled tu tetà̧â̧ la nè basə bu babe la, ndɔ̀kè àvi ndɨ̀ŋkè ègwet ŋà mènkɔ̀ŋke abua Mbɔ̧ɔ̧mà, mbɔ̂ mbòꞋte bèbled bu ŋa abua bɔkatè bi, bɔ ghàbte abua bòt bu. 
MAT.14.20	Wòt ègème jɨ ndzet. Bɔkatè bu e fetè èbe be bəèꞋəè la be lu̧ bankì ntsɔ̀b babe. 
MAT.14.21	Bòt bɔ jɨ la e wu mbɔ̀ŋè bètɔsì batà̧â̧, kà zi bèzi nè bɔtechɨɨle.
MAT.14.22	ÀfɨꞋa mbɔŋ Yesò ghɨ̀ bɔkatè bu e nyi a èbem ànkànuꞋ nga a mbì tò agua èlemè àko zia, tà tsiꞋi ngɨ̀ ènɔ̧̂ bòt bu e taatè. 
MAT.14.23	Bòt bu e taatè ale, tà kɔꞋ nga a ègwet abȩ zia ndziꞋne etsàꞋte a Mbɔ̧ɔ̧mà. Nyèm tseke tè me fene, tà bèle abot zia ndziꞋne. 
MAT.14.24	È me wu àfɨꞋa mbɔŋ ànkànuꞋ yu a ghà tè tsìꞋi tea èbem èlemè. Èfu mèleb e me dèbè ànkànuꞋ yu àbâ abà, nkàà nê àfeme àkekweelè a li ngua ŋwèèlà àyùà ntsàà akwèn.
MAT.14.25	ÈtsəꞋ e me tsi, Yesò me ghȩ̀ȩ̀ne a ègwet *èdzî nkɨ̀Ꞌa ekwene ane yɔb. 
MAT.14.26	Bɔkatè bu e ye atò ngȩ̀ȩ̀nà a ègwet mèleb la, ènyit yɔb e pfə, bɔ ŋȩ ane kèbɔa nê, “Wu mpfəà!”
MAT.14.27	Ka Yesò shu abua yɔb kwàꞋ àfɨꞋa mbɔŋ nê “Bɨ̀ baãaã mèntɨ̧ɨ̧ mɨ̧! Wu mmɔ̌, bɨ̀ ka mbɔ̀a.”
MAT.14.28	Pità shu abua tò nê, “Tê, è wu àwɔ̀, à ghɨ̀ e ngȩ̀ȩ̀ne a ègwet mèleb maà nkɨ̀Ꞌɨ̂ kwène ane yê.”
MAT.14.29	Yesò shu abua tò nê, “KɨꞋɨ.”
MAT.14.29	Ale, Pità dzə a èbem ànkànuꞋ yu mbùꞋ me ghȩ̀ȩ̀ne a ègwet mèleb mu eghǎ kwene ane tò. 
MAT.14.30	Ka àfɨꞋa tà ye àfeme àkekweelè yu la, tà bɔ̀a tè mbùꞋ me mala nga a èbem mèleb mu tè ntsìꞋi ŋȩ nê “Tê, tɨŋe am!”
MAT.14.31	Yesò bê tsà àbu azi mbà̧aã tò, mbɔ̂ shu abua tò nê “Àwɔ̀ waa kà neete ezǐ èntɨ̧ɨ̧ wê ane yaã la, à ghɨ̀ na ka màkè ànəa mâ shu la à?”
MAT.14.32	Bɔ̂ Pità e nyi a èbem ànkànuꞋ yu, àfeme yu a loà, 
MAT.14.33	bòt bu a èbem ànkànuꞋ yu la e wùꞋte atò me shu nê, “Ane nkûŋ, à wu Waã Mbɔ̧ɔ̧mà.”
MAT.14.34	Mbɨ̀Ꞌɨ̀ bɔ ntû̧ èlemè la, bɔ kwene a si Gènesalèt. 
MAT.14.35	Mbɨ̀Ꞌɨ̀ bòt àdziꞋa mbɔŋ e ye nê wu Yesò la bɔ tsɔ̀tè ntu̧tsə a èdzìꞋ ègème a ngèt abot, bòt e nɨ bòt èghɔ̧ bàgème nɨŋ nkɨ̀Ꞌɨ̂ abua tò, 
MAT.14.36	è shù̧ù̧te atò nê tà tsiꞋ bɔ lem mbà̧à̧te ka wuê ntseit ndǐ tò. Ngɨ̀ ale wòt ègème tà bà̧à̧te àtsəa ndǐ tò la pem.
MAT.15.1	ÀfɨꞋa mbɔŋ, Bèfalèsiì ko, nè bènyɨꞋtà mbɨ̧te Musì e lɔ̀Ꞌɔ Jèlusalèm nkɨ̀Ꞌɨ̂ mbììte a Yesò nê, 
MAT.15.2	“Àghɨ yu a ghɨ̂ ka bɔkatè bê è ka wua nkùŋà mènəè bètǎt nyaꞋ ba e li sa abua ya la wu ghà à? Bɔ̀ɔ njɨ̀a èghɨjɨ kà wua shùà èbu bɔb a shua yu bòt ko àa shùà la.”
MAT.15.3	Yesò bɨ̀ɨ̀lè nê, “Àghɨ yu a ghɨ̂ ka bɨ gha ambo mɨ̧ ne mènəè, bɨ̀ ka wua ngɨ̀à àghɨa Mbɔ̧ɔ̧mà shu nê bɨ̀ me ghɨ̀ la wu ghà à? 
MAT.15.4	Mbɔ̧ɔ̧mà li shu nê, ‘Me zəa tǎt wè bɔ̂ nyɨ̌ wè,’ mè nê, ‘Wòt làꞋ ànəa kàbɔ̀ŋ ane tǎt vi kò nyɨ̌ vi leꞋ, bɔ bùŋè atò.’ 
MAT.15.5	Ka è wu awɨ̧, bɨ me shu nê, ‘Wòt nɨa àghɨa tà wu enɨ tɨŋe a tǎt vi kò nyɨ̌ vi la leꞋ, è ntsiꞋi shu nê wu àyea Mbɔ̧ɔ̧mà, ko tà bakà tsi mbɔ̌ ndɨ tàa me ŋa kènuke abua tǎt vi la.’ 
MAT.15.6	Ale, bɨ gha ambo mènəè ndɨ̧ yɨ̧, ngwaꞋa ànəa Mbɔ̧ɔ̧mà shu nê bɨ̀ me ghɨ̀ la. 
MAT.15.7	KwàꞋ bɨ̀a wàà bɨ̀a shua nê bɨ wu àghɨa kà wu yùà la! Àsayà li ndàꞋà nkûŋ zi ane yɨ̧ àfɨꞋa tà li nê Mbɔ̧ɔ̧mà laꞋnê:
MAT.15.8	‘Bòt baa aà ngùꞋtè am
MAT.15.8	wuê ane èkuube ètsəê bɔb,
MAT.15.8	ka mèntɨ̧ɨ̧ mɔb ka wu ane yaã.
MAT.15.9	Bɔ tsiꞋa ngùꞋtè am àku
MAT.15.9	nkàà nê bɔɔ̀ nɨa mènəè bɔbȩ
MAT.15.9	nyɨ̀Ꞌta bòt mbɨ̀Ꞌɨ̀ wu mènəè Mbɔ̧ɔ̧mà.’ ”
MAT.15.10	Ale, Yesò tɔ ènɔ̧̂ bòt bu shu abua yɔb nê “Bɨ̀ zə à nyi àtsəa yɨ̧ ntsɔ̧̀! 
MAT.15.11	Àghɨa àa nyia a ètsəê wòt la aà kà tsòke atò, àghɨa àa ndzəa ètsəê wòt la, ka àa ntsòka tò la.”
MAT.15.12	ÀfɨꞋa mbɔŋ bɔkatè tò e kɨꞋɨ̀ shu abua tò nê, “Tê à ko nê, à ghɨ ndaꞋ èngà̧ wu ale e taꞋa saa Bèfalèsiì?”
MAT.15.13	Yesò bɨ̀ɨ̀lè nê, “Tǎt am a ègwet naa tsɔꞋte àghɨ àgème tà bakà liꞋ la. 
MAT.15.14	È wu ale, bɨ sà wɔb a si, bɔ wu bòt àghɨ àleme nkɨ enyɨꞋte beko èlu̧ la. Wòt àghɨ àleme baãaã àbu wòt àghɨ àleme ko bɔ̀ɔgème aa chɨ̧ɨ̧ a èbem èbɨ.”
MAT.15.15	Pità shu abua tò nê, “Shu awa lə èngà̧teme wàa.”
MAT.15.16	Yesò bɨ̀ɨ̀lè nê, “Bɨa mbɔŋ e yaã mbele kà bɔ èyì mbɨ̀Ꞌɨ̀ bòt koê? 
MAT.15.17	Bɨ bakà ko nê àghɨ àa nyia ètsəê wòt, a tsè a èbem tò ndzəa lə tò nga àbȩ? 
MAT.15.18	Èghɨ àa ndzəa ètsəê wòt la, e kɔꞋɔ nè èntɨ̧ɨ̧ tò. Àyea mbɔŋ ka àa ntsòkà wòt e mbì Mbɔ̧ɔ̧mà la. 
MAT.15.19	Ngu nê èghɨ àa ndzəa èntɨ̧ɨ̧ wòt la ka àa ngɨ̀à tà bɔ mèmɨ̀ɨ̀te kàbɔ̀ŋ, a màmbuŋa wɔ̀bȩ̂, mànjɨa àbȩ, màpaꞋte wòt kà bɨ tò eyɔꞋ, màntsɔa, màndzia mèfà̧ àtsəa bòt, mè nè màntsoke èlen wòt. 
MAT.15.20	Eyaa wu èghɨ àa ntsòkà wòt e mbì Mbɔ̧ɔ̧mà la, mànjɨa èghɨjɨ kà shuu èbu aà kà tsòke wòt a mbì Mbɔ̧ɔ̧mà.”
MAT.15.21	Yesò lɔ̀Ꞌ abot nga àbâ àlaꞋ a Tȩê nè Sidɔ̀n. 
MAT.15.22	ÀfɨꞋa mbɔŋ, vi Kenànȩê kǒ àlaꞋ və kɨꞋɨ̀ ŋȩ nê “Tê, Waã fɔ̧̀ Dàbid, ku tèsȩ taã. Fo kàbɔ̀ŋ nyi ane waã am waàvi tè tà wu a si ngò̧ò̧nà kwàꞋ ànyaꞋne.”
MAT.15.23	Tà làꞋ ale, Yesò kà lem mbɨ̀ɨ̀lè èngǎ̧ tò. Bɔkatè tò e kɨꞋɨ̀ shù̧ù̧te atò nê “Fəa àvi wàà, tà ka tsi nkùŋà wa ŋȩ̂ àtsəa ya.”
MAT.15.24	Yesò shu nê “Bɔ li ntsàà am wuê abua bòt Izəèlȩê bu bɔ̀ wu mbɨ̀Ꞌɨ̀ njɨ̀tsə te nyɔ la.”
MAT.15.25	Àvi mbɔŋ zə ale, nkɨ̀Ꞌɨ̂ ntèm tènjûŋ ti a mbì Yesò nê, “Tê, tɨŋe am.”
MAT.15.26	Yesò bɨ̀ɨ̀lè nê, “A bakà bɔ̀ŋ laꞋ nê, bɔ̀ nɨ èghɨjɨ bɔtechɨɨle màꞋà abua babə.”
MAT.15.27	Àvi wu mè nê, “À shua nkûŋ a Tè, ka la, babə àa ngɨ̀ e me jɨ tèboꞋ tu te dzə a èbem apfəèꞋ tǎt wɔb nkwènte a si la.”
MAT.15.28	Yesò bɨ̀ɨ̀lè nê, “À lâ ndzì èntɨ̧ɨ̧ wê ane yaã! TsiꞋ à wu mbɨꞋɨ̀ àa nkɨà la.” Yesò laꞋ ale, waã tò wu bê pem kwàꞋ àfɨꞋa mbɔŋ.
MAT.15.29	Yesò li ndɔ̀Ꞌ abot, ntse a ngèt èlemè Galìlî nkɔꞋ nga ègwet abȩ kǒ ntsèke a si. 
MAT.15.30	Mbɨ̀Ꞌɨ̀ tà tseke la, tàꞋà ènɔ̧̂ bòt e nɨ bòt èka bɔb e ŋɔꞋte la, nè bòt àghɨ àleme, nè èbe bèa ŋɔ̧ɔ̧ma a si la nè mbûꞋtsə, fɔ̀ɔ̀lè ne bòt tèwuute èghɔ̧ tsa nyaŋ nkùŋe atò nkɨ̀Ꞌɨ̂ nɔŋe a mbì tò, tà bəa wɔb bàgème. 
MAT.15.31	Ènɔ̧̂ bòt bu e ye ndɨ mbûꞋtsə te ntsiꞋa ndàꞋà, bòt bɔ̀ɔ ŋɔ̧ɔ̧ma a si la e lɔ̀Ꞌtè tsìꞋa ngȩ̀ȩ̀nà àtetsi, èka bòt e li ŋɔꞋte la, e tsiꞋi tɨ̧ɨ̧ ndɨŋndɨ̀ŋ, mè ndze ndɨ àghɨ a bòt àghɨ àleme, a ghaꞋtè la ànəa mbɔŋ a bê ntsè àwɔb, bɔ tsiꞋi me ŋa mèngùꞋte abua Mbɔ̧ɔ̧mà bòt Izəèlȩê.
MAT.15.32	ÀfɨꞋa mbɔŋ, Yesò tɔ bɔkatè bi shu abua yɔb nê, “Tèsȩte bòt bàa teà nkua am, nkàà nê, àfɨ̀Ꞌ yaa wu èlibȩ betat, bɔ̀ wu ba tò ba la kà bɔ àghɨa bɔ̀ɔ jɨ la. Maà kà kɨ esà wɔb bɔɔ ghà kâ jɨ àghɨ mbɨ̀Ꞌɨ̀ ka bɔ gha alu̧ ndzìtsə te nɨa wɔb.”
MAT.15.33	Bɔkatè tò bu e biite atò nê, “Bàa nɨ èghɨjɨ nèŋǎ àlaꞋ àyuube ŋàa e jɨɨ ènɔ̧̂ bòt baa tè bɔɔ yele à?”
MAT.15.34	Yesò mè mbììte nê, “Bɨ bɔ tètaãaãte bled tesòꞋa?” Bɔ nê, “Tètaã tesà̧à̧mbe nè bɔbɔ basə.”
MAT.15.35	Yesò ghɨ̀ bòt bu e tsekte a si, 
MAT.15.36	tà nɨ̀ tètaãaãte bled tu tesà̧à̧mbe la, nè basə bu, ŋà mènkɔ̀ŋke abua Mbɔ̧ɔ̧mà mbɔ̂ mbòꞋte ŋǎ abua bɔkatè bi, bɔ ghàbte abua ènɔ̧̂ bòt bu. 
MAT.15.37	Wòt ègème jɨ ndzet, tè bɔkatè tò e fete èbe e bəèꞋəè la, be lu̧u̧ bankì basà̧à̧mbe. 
MAT.15.38	Bòt bɔ jɨ la bɔ wu bètɔsì bakwì, kà zi bèzi nè bɔtechɨɨle. 
MAT.15.39	ÀfɨꞋa mbɔŋ Yesò ghɨ̀ bòt bu e me ghǎ, tà nyi a èbem ànkànuꞋ nga àbâ àlaꞋ a Magadàn.
MAT.16.1	Bèfalèsiì nè Bèsadùsiì e li nkɨ̀Ꞌɨ̂ abua Yesò, me kɨ enyɔ̀Ꞌte atò shu abua tò nê tà nyɨꞋte awɔb àlȩê nê Mbɔ̧ɔ̧mà ka tà tsàà vi la.
MAT.16.2	Yesò bɨ̀ɨ̀lè nê, “Nàa ngɨ̀ è wua nyèmtèsi ègwelebuule è me fəəte, bɨ nê àbȩ aa sàꞋa me bɔ̌. 
MAT.16.3	È wu a ntɔtetsɔ̌Ꞌ ègwet è me fene, mbɨ̀ŋ me kwèle, bɨ nê mbɨ̀ŋ naa lu. Bɨà nkòa ndȩ̀ ègwelebuule shu ndɨ àbȩ àa wu la, ka bɨ̀ ka wu eko shu ndɨ àbȩ àa la. 
MAT.16.4	Bòt laane wu bòt kàbɔ̀ŋ bɔ̀ɔ ka bɔa Mbɔ̧ɔ̧mà la. Bɨà nkɨà nê è nyɨꞋte awɨ̧ àlȩê ka bɨ̀ ka wu eye. NdàꞋ èwuu ànəa kà ye fɨ̀Ꞌ màa nyɨꞋte awɨ̧ la wu à yu Mbɔ̧ɔ̧mà li ngɨ̀ ane Jɔnà la.” Tà ghɨ̀ ale, sà àwɔb me ghǎ.
MAT.16.5	Bɔkatè Yesò è ntu̧ èlemè wu bɔ̀ ghǎ aguŋ, bɔ ku̧u̧te na bɔ lèène nɨa bled la. 
MAT.16.6	Yesò shu abua yɔb nê, “Bɨ̀ me ko awɨ̧ mè mbààba awɨ̧ ane yis Bèfalèsiì bɔ̂ Bèsadùsiì.”
MAT.16.7	Bɔ bùꞋ me làꞋa a kètsìà wɔb shua nê, “Tà làꞋ ànəa yis anè ndɨ̀ wu ba me kɨꞋɨ bà ka nɨa bled la.”
MAT.16.8	Yesò è ko ànəa bɔ làꞋà la, tà bììte awɔb nê, “Bɨ̀a bòt kà zi èntɨ̧ɨ̧ wɨ̧ ane yaã ntsɔ̧̀, bɨ ghɨ̀ na ka me làꞋa kètsìà wɨ̧ shua nê bɨ bakà bɔ bled à? 
MAT.16.9	Ètsə bɨ̧ e bele kà zìꞋì ndzààtè? Bɨ lèènè tètaãaãte bled tu tetà̧â̧ e ndɨ nɨŋ njɨ̌ bòt bètɔsì batà̧â̧ la à? Bɨ li fete bankì basòꞋa? 
MAT.16.10	Kò bɨ lèènè tetaã tu tesà̧à̧mbe e ndɨ nɨŋ njɨ̌ bòt bètɔsì bakwì la mɨ̧̂ à? Bɨ li fete bankì basòꞋa? 
MAT.16.11	A ghɨ̀ na ka à ka kɔꞋ àtsəa yɨ̧ nê mâ ghɨ̂ e nka wua ndàꞋà ànəa bled à? Bɨ̀ me ko awɨ̧ ane yis Bèfalèsiì bɔ̂ Bèsadùsiì.” 
MAT.16.12	Bɔ bê nko nê tà ghɨ̂ tà kà wua ndàꞋà ànəa bled, tà wua shua wuê nê, bɔ̀ me ko awɔb ane àghɨa Bèfalèsiì nè Bèsadùsiì àa nyɨ̀Ꞌta la.
MAT.16.13	ÀfɨꞋa Yesò li nga a Sìsalìà Filìpȩ la, tà bììte bɔkatè bi nê “Bòt àa shua nê Waã Wòt wu wà à?”
MAT.16.14	Bɔ bɨ̀ɨ̀lè nê “Bòt ko aà shua nê à wu Jɔ̌n ndzìà èdzî, èbeko e shua nê à wu Èlȩjà, èbeko e mè shua nê à wu Jèlèmìà, ka nè èbe bèa shua nê à wu ndàꞋàtɔŋ nyaꞋ Mbɔ̧ɔ̧mà kǒ la.”
MAT.16.15	Tà bììte a wɔb nê “È me wu awɨ̧, bɨ shu nê è ngu wàà?”
MAT.16.16	Simùn Pità bɨ̀ɨ̀lè nê “À wu Fɔ̧̀ wu Mbɔ̧ɔ̧mà yɔꞋ ntsà la, Waã Mbɔ̧ɔ̧mà yû̧.”
MAT.16.17	Yesò bê nê “Ntsɔ̧̀ wu àwɔ̀ Simùn Ba-Jɔnà. Ngu nê ànəê yaa à ka dzəa abua wɔ̀bȩ̂, a dzəa abua Tǎt am wu a ègwet la. 
MAT.16.18	È wu ale, tsiꞋ è shu awê nê à wu Pità, maa ghɨ̌ a chɔsì am a ègwet èwu làa ane ndɨ ka è màà ngu wuê èvə è ka ko enɨ wùà la. 
MAT.16.19	Maa ŋa nkȩte kèfɔ̧̀ Mbɔ̧ɔ̧mà abua yê. À tsia ànəê a sitsǎꞋ, ko bɔɔ tsia ayùà a ègwet, ntsɔꞋɔ ànəê a sitsǎꞋ, ko bɔɔ tsɔ̀Ꞌɔ ayùà a ègwet mɨ̧̂.” 
MAT.16.20	Yesò ghɨ̀ ale, mbɔ̂ səèŋkè ètû̧ bɔkatè bi nê bɔ̀ ka shu wòt nê ye wu Fɔ̧̀ wu Mbɔ̧ɔ̧mà yɔꞋ ntsà la.
MAT.16.21	E buꞋu àfɨꞋa mbɔŋ e ghà nè mbì, Yesò bùꞋ me shu bɔkatè bi ndɨ yèa ghǎ a Jèlusalèm e tàꞋa ye ngoꞋ a tèkitebu bɔɔjuŋ nè bètǎt bèntsìà mèpɨ̧̀ Mbɔ̧ɔ̧mà ndɔ̀Ꞌ nè bènyɨꞋtà mbɨ̧te Musì la. Nè, bɔɔ̀ li ebùŋè àvi ka naa me wu ane èlibȩ betat 
MAT.16.22	Pità nɨa tò bɔ səèꞋtè àwɔb, tà bùꞋ me fèèle atò shua nê “ChaꞋ a Tè, Mbɔ̧ɔ̧mà ka mbɨ̧̀ɨ̧̀ne nê èwuu ayaa nè ànəê à ghɨ ane yê.”
MAT.16.23	Ka Yesò ghèble avi shu abua Pità nê, “LɔꞋ a ngèt yaã à Satàn! Àà nkèla alu̧ am. Mènəè maà à mɨ̀ɨ̀tà la ka dzəa abua Mbɔ̧ɔ̧mà, è dzəè nè abua bɔbȩ.”
MAT.16.24	ÀfɨꞋa mbɔŋ Yesò shu abua bɔkatè bi nê “Wòt me kɨ eghȩ̀ȩ̀ne ateka taã, tà sà mènəè mi ègème ŋèꞋe mbasa vi nkùŋè am. 
MAT.16.25	Wòt me baabe àtsəa zi ko taa pfə, ka wòt tà ŋà àtsəa zi ambo yaã la, naa peme. 
MAT.16.26	Wòt wua ane njɨ̀a èghɨ sitsǎꞋ ègème, mbɔ̂ nyɔ̂ zìambɔŋ tà ko nê ye vi ghàà? Kò àghɨa ko aà və betsiꞋa wòt ŋa nɨŋ nchùꞋ àtsəa zi la à? 
MAT.16.27	Waã Wòt naa li kɨꞋɨ bɔ̂ bɔntu̧ bi ane ènɨ̧ tǎt vi, etsɔꞋɔ wòt ègème ane àghɨa tà ghɨ̀ la. 
MAT.16.28	Ane nkûŋ, tsiꞋ è shu awɨ̧ nê bòt ko aa adzìꞋ yaa betsiꞋa èvə è ka nɨ awɔb kà bɔ ye Waã Wòt nkɨ̀Ꞌa nè Kèfɔ̧̀ Mbɔ̧ɔ̧mà la.”
MAT.17.1	Èlibȩ è tsè bentùa, Yesò nɨa Pità nè Jimsì bɔ̂ wanyɨ vi Jɔ̌n bɔ kɔꞋ nga a ègwet èbȩ èseè ko ntsèke bɔ̀ɔ ndziꞋne. 
MAT.17.2	Bɔ me ye, èsi Yesò e kubtè ntsìꞋa nkàꞋtà kàꞋte mbɨ̀Ꞌɨ̀ àtaãnyèm, ndìte tò te mè ntsìꞋa fəèəèta fəəte mbɨ̀Ꞌɨ̀ àtaã èŋu. 
MAT.17.3	KwàꞋ àfɨꞋa mbɔŋ bɔ me ye Musì bɔ̂ Èlȩjà, e puule a mbì lɔb, me làꞋà bɔ̂ Yesò ba.
MAT.17.4	Pità shu abua Yesò nê “Lefɨ̀Ꞌ, a bɔ̂ŋ nê ba wu a si ŋàa. À bɨ̧̀ɨ̧̀na, ko maa vəèəè bayò batat adzìꞋ yaa, wemɔ̀Ꞌ abua yê, wemɔ̀Ꞌ abua Musì, nè wekǒ abua Èlȩjà.”
MAT.17.5	Tà bela ndàꞋà ale, mbàꞋ kèfə kǒ kɨꞋɨ̀ nkàbte awɔb, bɔ me zə àtɔŋ a tse a èbem mbàꞋ yu nê, “Eyaa wu waã èkɔŋ am, èntɨ̧ɨ̧ am e taꞋa wua mbɔ̀ ane tò, bɨ yute èngǎ̧ tò.”
MAT.17.6	ÀfɨꞋa bɔkatè Yesò e zə àtɔŋ yàa la, bɔ chuŋkè ètsə bɔb a si ntaꞋa bɔa. 
MAT.17.7	Yesò kɨ̀Ꞌɨ̂ mbà̧à̧te awɔb, shu abua yɔb nê “Bɨ̀ lɔꞋ a si, bɨ̀ ka mbɔ̀â!” 
MAT.17.8	Bɔ lɔ̀kè àwɔb ndȩ̀, bɔ̀ ka tsi ndzě wòt, bɔ tsiꞋi ye wua Yesò zìa ndziꞋne.
MAT.17.9	Bɔ̀ lɔ̀Ꞌɔ a ègwet èbȩ lu bɔ̀ me chu, Yesò səèŋkè ètû̧ bɔb nê, “Ko mbɨ̀Ꞌɨ̀ wòt wɨ̧ shu wòt àghɨa bɨ ye la tè Waã Wòt ghɨ̀ mpfə mè njù̧ù̧me.”
MAT.17.10	Bɔkatè atò e biite atò nê, “Ghǎ ghɨ̂ ka bènyɨꞋtà mbɨ̧te Musì e me shu nê Èlȩjà naa bɨ̌ kɨꞋɨ à?”
MAT.17.11	Yesò bɨ̀ɨ̀lè nè, “Wu nkûŋ nê Èlȩjà naa kɨꞋɨ a mbì mbɨ̀Ꞌɨ̀ e ghɨ̌ èghɨ ègème aa wu mbɨ̀Ꞌɨ̀ e ghɨ̂ ngu ewu la. 
MAT.17.12	Ka tsiꞋ è shu awɨ̧ nê, Èlȩjà kɨꞋɨ tê ndɔ̀Ꞌ, ka bòt e ka ko atò, ale bɔ ghɨ̧ɨ̧ne atò mbɨ̀Ꞌɨ̀ bɔ kɔ̀ŋkè la. Waã Wòt nàà ye ngoꞋ a tèkitebu tɔb wuê a èlɨ mbɔŋ mɨ̧̂.” 
MAT.17.13	ÀfɨꞋa mbɔŋ ka bɔkatè tò e ko nê, tà me làꞋà mènəè maà ale, ngua ndàꞋà ànəa Jɔ̌n ndzìà èdzî.
MAT.17.14	Mbɨ̀Ꞌɨ̀ bɔ kua akwèn tè nkɨ̀Ꞌɨ̂ nkwene ane ènɔ̧̂ bòt bu la, wòt kǒ kɨꞋɨ ntèmè tènjûŋ ti a si a mbì tò 
MAT.17.15	nê “Tê, ku tèsȩte waã am! Àghɔ̧ mànkwena aà ndɔ̀Ꞌɔ ane tò. Aà ŋǎ a tò ngoꞋ kwàꞋ ànyaꞋne, màꞋà atò a èbem èwet nè mèleb a ngo̧ a ngò̧. 
MAT.17.16	Mâ yaã nɨa tò nga abua bɔkatè bê, ka bɔ̀ ka ko mbəa tò.”
MAT.17.17	Yesò bɨ̀ɨ̀lè nê “Bɨ̀a wàà bɨ wu àndǎ̧ kà koa Mbɔ̧ɔ̧mà, mè ngu bòt kàbɔ̀ŋ! Màa tseke ba nɨ̧̀ ba te e ghǎ wu a ka àfɨ̀Ꞌ à? Màa kuule èntɨ̧ɨ̧ am ane yɨ̧ te e ghǎ wu a ka àfɨ̀Ꞌ à? Bɨ̀ nɨ waã mbɔŋ nkɨ̀Ꞌɨ̂ adzìꞋ yaa ŋǎ abua am!” 
MAT.17.18	Yesò ŋȩ̂ fo kàbɔ̀ŋ yu, è dzəè, tà bê ntɨ̧̌ kwàꞋ àfɨꞋa mbɔŋ mpem.
MAT.17.19	Bɔkatè Yesò e kɨꞋɨ̀ mbììte atò a ntsèm nê, “Ghǎ a yaãaã ngɨ̀ ka bà ka ko fəè fo kàbɔ̀ŋ yu à?”
MAT.17.20	Yesò bɨ̀ɨ̀lè nê, “Wu ndɨ̀ wu bɨ̀ baka zi èntɨ̧ɨ̧ wɨ̧ ane Mbɔ̧ɔ̧mà ntsɔ̧̀ la.” Ane nkûŋ, tsiꞋ è shua wɨ̧ nê, bɨ ghɨ̀ ale, mbɔ ntɨ̀, ka è màa nkoa ngu wuê mbɨ̀Ꞌɨ̀ èsaãaãme maŋkaŋa, 
MAT.17.21	[Ka è bakà wu nê, wòt naa me tseke kà jɨ àghɨ mè ntsàꞋta Mbɔ̧ɔ̧mà tà kà ko fəè èwuu yaa nè fo kàbɔ̀ŋ.]
MAT.17.22	ÀfɨꞋa bɔkatè Yesò e bù̧ù̧te a Galìlî la, tà shu abua yɔb nê “Bɔɔ baãaã Waã Wòt ezǐ a tèkitebu bɔbȩ 
MAT.17.23	bɔɔ bùŋe atò, ka naa me wu ane èlibȩ betat, taa yu̧u̧me.” Tà làꞋ ale a taꞋa saa awɔb.
MAT.17.24	Bɔ kɨꞋɨ tê bɔ̀ nyi a Kàpenàwuêm bòt bu bɔ̀ɔ fèta èkab bɔ̀ɔ maꞋa a èbem lob Mbɔ̧ɔ̧mà la, e kɨꞋɨ̀ mbììte a Pità nê, “Tè nyɨꞋtà wɨ̧ nàà màꞋà èkab wu bɔ̀ɔ maꞋa a èbem lob Mbɔ̧ɔ̧mà la à?”
MAT.17.25	Pità bɨ̧̀ɨ̧̀ne nê, “Oò tàà màꞋà”, mbɔ̂ tà kɨꞋɨ tê tà nyi a lob, Yesò bɨ̀ mbììte atò nê, “Simùn, àa mɨ̀ɨ̀tà na ane ànəê ya à? Wà ba ka bɔ bɔ ndɨ bɔ̀ɔ me màꞋà èkab nè èghɨ ko tsa ŋǎ abua bèfɔ̧̀ sitsǎꞋ la à? Wu bòt àlaꞋ a mbɔŋ kò wuê bègɨ̧̀ à?”
MAT.17.26	Pità bɨ̀ɨ̀lè nê, “Wu Bègɨ̧̀”, Yesò mè nê, “E wu la, ale bòt àlaꞋ e bakà bɔ àbu adù̧ ànəa mbɔŋ. 
MAT.17.27	Ka la, baa ka kɨ etsòkè mèntɨ̧ɨ̧ bòt bu bɔɔ fèta èkab wàà la. È wu ale, ghǎ *èdzî, màꞋà fȩ, asəâ mbì è kɔꞋɔ la, à ghaꞋa ètsəê tò, ko aa ye àkwȩkab a kùꞋu awa ba nè la, enɨ ghǎ eŋa abua yɔb.”
MAT.18.1	ÀfɨꞋa mbɔŋ bɔkatè Yesò e kɨꞋɨ̀ mbììte atò nê, “Wòt tà tsě bòt bàgème a kèfɔ̧̀ Mbɔ̧ɔ̧mà la wu wàà?”
MAT.18.2	Yesò tɔ watèchɨɨle kǒ ntsia a mbì lɔb, 
MAT.18.3	mbɔ̂ nê, “Ane nkûŋ, tsiꞋ è shua wɨ̧ nê bɨ bakà kùbte ane mènəè mɨ̧ te tsiꞋi mbɨ̀Ꞌɨ̀ bɔtechɨɨle, ko bɨ̀ ka lɔ̀Ꞌɔ̀ àlia e nyi a kèfɔ̧̀ Mbɔ̧ɔ̧mà à. 
MAT.18.4	Ale, wòt tà tsě bòt bàgème a kèfɔ̧̀ Mbɔ̧ɔ̧mà la wu wòt tà nɨa vi a si tè ntsìꞋi mbɨ̀Ꞌɨ̀ watèchɨɨle waa la.
MAT.18.5	“Wòt sèè watèchɨɨle kǒ mbɨ̀Ꞌɨ̀ waa ane èlen laã, tà ko nê ye wua sèè am. 
MAT.18.6	Ka wòt tà ghɨ̂ watèchɨɨle kǒ ane baa waꞋa ntɨ̀ yu tà bɔ ane yaã la, a bɔ̂ŋ nê bɔ̀ sèlè taꞋà èti àmî atò maꞋa tò tea èbem *èdzî.
MAT.18.7	“Aa bɨɨ àbâ bòt ngɔ̀ŋ yaa. Èghɨ e taꞋa wu àa ngɨ̀à bòt e tsìà mèntɨ̧ɨ̧ mɔb ane Mbɔ̧ɔ̧mà la. A bɔ ndɨ àa wu ale la, ka ngoꞋ wu ye wòt wu tàa ngɨ̀à bòt e tsìà mèntɨ̧ɨ̧ mɔb a èlɨ mbɔŋ la. 
MAT.18.8	Àbu ayê, kò àka yê leꞋ à ghɨ̀ à tsì èntɨ̧ɨ̧ wê ane Mbɔ̧ɔ̧mà, a lo ngwa. A bɔ̂ŋ nê bɔ àbu yeamɔꞋ kò àka yeamɔꞋ leꞋ, mbɔ̀ mèmpème kàlìà, tè ntsè ndɨ àa bɔ èbu bê nè èka bè ègème bɔɔ màꞋà wê a èbem èwet Satàn wu kà wu li lema la. 
MAT.18.9	Èghɨ lê e ghɨ̀ à tsì èntɨ̧ɨ̧ wê ane Mbɔ̧ɔ̧mà a tsɔꞋ ngwaꞋ. A bɔ̂ŋ nê bɔ èghɨ lemɔꞋ mbɔ̀ mèmpème kàlìà tè ntsè ndɨ àa bɔ àghɨ yebe bɔɔ màꞋà wê a èbem èwet Satàn la.
MAT.18.10	“Bɨ̀ ko mbɨ̀Ꞌɨ̀ bɨ me waa waã kǒ ane bɔtechɨɨle bàa, tsiꞋ è shua wɨ̧ nê, bɔntu̧ Mbɔ̧ɔ̧mà bɔb aa ntsèka nta mènəè mɔb a mbì Tǎt am a ègwet àfɨ̀Ꞌ àgème. 
MAT.18.11	[Waã Wòt li ngua nkɨ̀Ꞌa mbɨ̀Ꞌɨ̀ etsǐ bòt bɔ nyɔ la a èbem kàbɔ̀ŋ e ghɨ̌ bɔɔ peme.]
MAT.18.12	“Bɨ̀a mɨ̀ɨ̀tà nàà? Tè wòt bɔa njɨ̀tsə ènkɨ̀, yemɔ̀Ꞌ nyɔ̂ ko tà ka saame tu èghem yebəèꞋa ntsɔ̀b tebəꞋa la a ègwet èghem e ghǎ me kɨ yu yemɔ̀Ꞌ e nyɔ la à? 
MAT.18.13	TsiꞋ è shu awɨ̧ ane nkûŋ nê, tà kɨ ale ndzea ko taa wùꞋtè àvi ane ànəa ye ngaa yemɔ̀Ꞌ è yaã nyɔ̂ la te tsě ane tu èghem yebəèꞋa ntsɔ̀b tebəꞋa te yaã tè ka nyɔ̂ la. 
MAT.18.14	Ale, wu wuê a èlɨ mbɔŋ Tǎt am wu a ègwet la nàa ka kɨ nê, waã kǒ ane ebe techɨɨle bàa nyɔ la.
MAT.18.15	“Wanyɨ wè fà̧ ànəê abua yê à tɔ atò bɨ tò e gha a ntsèm, à shu atò ànəa tà fà̧ la, à shu ale, tà bɨ̧̀ɨ̧̀ne nê ye fà̧, à ko nê yê mê mbɔ atò mbɨ̀Ꞌɨ̀ wanyɨ wè. 
MAT.18.16	Mbə à shu ale, tà bakà bɨ̧̀ɨ̧̀ne nê ye fà̧, à mè nɨ wòt kǒ wemɔ̀Ꞌ kò babe leꞋ nkwèꞋne ane yê ka bɨ ghà mè ndaꞋa abua tò mbɨ̀Ꞌɨ̀ bòt bàa aa zə emě ko shu ànəa àgème bɔ zə la. 
MAT.18.17	Bɨ làꞋ ale tà bakà mè mbɨ̧̀ɨ̧̀ne, bɨ ghà shu ànəa àgème abua chɔsì, tà bakà mè njùte ànəa chɔsì è shu abua tò la, bɨ tsì àwɨ̧ ane tò mbɨ̀Ꞌɨ̀ bɨ̀a ntsìà ane wòt tàa nɨa èkab taksì nè wòt kà ko a Mbɔ̧ɔ̧mà la.
MAT.18.18	“Ane nkûŋ, tsiꞋ è shua wɨ̧ nê bɨ tsia ànəê a sitsǎꞋ ko bɔɔ tsia yùà a ègwet, ntsɔ̀Ꞌɔ ànəê a sitsǎꞋ ko bɔɔ tsɔꞋɔ yùà a ègwet mɨ̧̂. 
MAT.18.19	TsiꞋ è mèe shua wɨ̧ nê, bòt babe e wu ane ètsəê wemɔꞋ ane ànəê a sitsǎꞋ ŋàa, mbììte Tǎt am wu a ègwet la ko taa ghɨ̌. 
MAT.18.20	Bɨ̀ ko nê bòt babe, kò batat leꞋ e bu̧u̧te àdziꞋ ane èlen laã, ko maa wu a kètsìà wɔb.”
MAT.18.21	ÀfɨꞋa mbɔŋ Pità kɨꞋɨ̀ mbììte a Yesò nê “Tê, wanɔ̧ me tseka fà̧ ànəê a mbì laã e me waꞋa a kàbɔ̀ŋ tò wuê waꞋa tè ngà ngu a ka fɨ̀Ꞌà? Tè nga ndzə ane ngò̧ tesà̧à̧mbe?”
MAT.18.22	Yesò bɨ̀ɨ̀lè nê “È ntsě wuê ndàꞋ ngò̧ tesà̧à̧mbe, wu ngò̧ èghem yesà̧à̧mbe èdziꞋ besà̧à̧mbe.
MAT.18.23	“È wu ale, betsiꞋa bɔ fɨ̀Ꞌnè a kèfɔ̧̀ Mbɔ̧ɔ̧mà ane ànəa fɔ̧̀ kǒ tà li ngua kɨ ekwàꞋtè èkatè ekabe bòt ètsə fàꞋ bi la. 
MAT.18.24	ÀfɨꞋa tà buêꞋ me kwàꞋtè la, bɔ nɨ wekǒ èkab tò aa bua ŋut kwàꞋ ànyaꞋne la nɨŋ nkɨ̀Ꞌɨ̂ a mbì tò. 
MAT.18.25	Mbɨ̀Ꞌɨ̀ tà kɨꞋɨ tà kà bɔ èkab wu evəâ la, fɔ̧̀ wu nê bɔ baãaã tò bɔ̂ vi tò nè bɔ̧ tò fɨ̧̀ɨ̧̀nè ane èbùꞋ, fɔ̀ɔ̀le nè èghɨ ègème tà bɔ la mbɨ̀Ꞌɨ̀ ètsə njû yu.
MAT.18.26	“Tà shu ale, wòt àtsəa fàꞋ wu teme tènjûŋ ti a si a mbì atò shù̧ù̧ta tò nê, ‘Tê, ŋa am àfɨ̀Ꞌ, maa kɨꞋɨ vəèəè èkab mbɔŋ ègème’. 
MAT.18.27	Fɔ̧̀ wu zə ale, nkù tèsȩte wafàꞋ wu, sà njû yu abua tò, ngɨ̀ tà me ghǎ.
MAT.18.28	“Mbɨ̀Ꞌɨ̀ tàà ngà la, tà kwene ane wafàꞋ fɔ̧̀ ko àdziꞋ èkab tò nàa abua tò la, ndzì àbu azi a nkɨ̌ àmî tò nê ‘Bê ntsə njû yaã yu a èbem le la.’
MAT.18.29	“Shu̧ tò wafàꞋ wu teme tènjûŋ ti a si shù̧ù̧te atò nê, ‘Ŋa am àfɨ̀Ꞌ maa tsə njû yu.’
MAT.18.30	“Tà shu̧u̧te atò ale tà tu̧, nɨa tò nɨŋ nga maꞋa lob tèfȩ nê tà ghɨ̀ mbakà tsə njû yu tà kà dzəê. 
MAT.18.31	ÀfɨꞋa èbeko nè bɔfàꞋ fɔ̧̀ e ye àghɨa wòt àtsəa àfàꞋ wu ghɨ̀ ne wɔ̀fàꞋ ko wàa la, a taꞋa saa wɔb, bɔ ghà shua fɔ̧̀ wu ànəa a tsè la.
MAT.18.32	“Fɔ̧̀ wu zə ale, ntɔ atò shu abua tò nê ‘À wu kwàꞋ wɔ̀fàꞋ kàbɔ̀ŋ; mâ yaã nkù tèsȩ tê sà njû yaã yu a èbem lê la, ndɨ̀ wu à yaã shù̧ù̧te am la, 
MAT.18.33	ale à ghɨ yu a ghɨ̀ ka à kà ku tèsȩte wanyɨ wè wafàꞋ mbɨ̀Ꞌɨ̀ mâ yaã nku tê la wu ghà à?’ 
MAT.18.34	Fɔ̧̀ wu ghɨ̀ ale, mbê nɨ ntsǒtsə ntsà atò nê bɔ ghǎ maꞋa tò a lob tèfȩ tè tà ghɨa tà tsə njû yu ka tà bɔ̂ ndzəè.
MAT.18.35	“Yesò ghɨ̀ ale, ndìà nê, eyaa wu èlɨ Tǎt am a ègwet nàa ghɨ̌ ane wòt ègème ane yɨ̧, na tà bakà waꞋa a kàbɔ̀ŋ wanyɨ vi nè èntɨ̧ɨ̧ vi ègème la.”
MAT.19.1	Yesò pàa a màndaꞋa mèngà̧ maa, sa Galìlî me ghǎ àbâ àlaꞋ a Jùdià yu à agua èdzî Jodàn la. 
MAT.19.2	TaꞋà ènɔ̧̂ bòt e kùŋe atò ngà tà bəè bòt àghɔ̧ a kètsìà wɔb.
MAT.19.3	Bèfalèsiì ko e kɨꞋɨ me kɨ enyɔ̀Ꞌte a Yesò, mbììte atò nê “Tè mbɨ̧ ta te bɨ̧ɨ̧nè nê, ànəa ko aà və betsiꞋa a ghɨ̀ tè wòt tû̧ vi vi mbɨ̀Ꞌɨ̀ tà kɔ̀ŋkè la à?”
MAT.19.4	Yesò bɨ̀ɨ̀lè nê, “Bɨ bakà tɔ àdziꞋ yu a èbem àkata Mbɔ̧ɔ̧mà a laꞋnê ngɔ̀ŋ li me bùꞋu, Mbɔ̧ɔ̧mà ghɨ̀ mbâ̧ nè àvi la à? 
MAT.19.5	Tà bɔ̂ shuê nê, mbâ̧ bɔ ndɨ tàa sa tǎt vi bɔ̂ nyɨ̌ vi, bɔ̂ vi vi aa fɔte e tsiꞋi àghɨ yeamɔꞋ la. 
MAT.19.6	Ale, bɔ ka tsi ngu mbɨ̀Ꞌɨ̀ bòt tsa tsa, bɔ tsiꞋi àghɨ yeamɔꞋ.” È wu ale, àghɨa Mbɔ̧ɔ̧mà tsəꞋne la, wɔ̀bȩ̂ ka sàbtè.
MAT.19.7	Bèfalèsiì bu e mè mbììte atò nê, “Ale, tè Musì li ngɨ̀ na ka shuê nê wòt me kɨ etu̧ vi vi tà ŋǎ tò kèba àkatè enɨ nyɨꞋte nê ye tu̧ atò, ka mbɔ̂ fəa tò tà me gha à?”
MAT.19.8	Yesò bɨ̀ɨ̀lè nê, “Musì li me bɨ̧ɨ̧ne nê, betsiꞋa wòt tu̧ vi vi, ale, ngu ndɨ̀ wu mèntɨ̧ɨ̧ mɨ̧ nàa nkwèèla la. Mbɔ̂ ngɔ̀ŋ li me bùꞋu à ka lem ngu a èlɨ mbɔŋ. 
MAT.19.9	TsiꞋ è shua wɨ̧ nê, wòt tà tu̧ vi vi ane ànəa ko tsa, kà wu laꞋ nê, àvi wu nɔ̀ŋkè bɔ̂ wòt tsa, ngà ndzɔ̀Ꞌɔ àvi kǒ tsa la, ŋut ko nê ye wua njɨ̀a àbȩ.”
MAT.19.10	ÀfɨꞋa mbɔŋ, bɔkatè Yesò e shuê abua tò nê, “A wu ewu anè a kètsìà mbâ̧ bɔ̂ vi vi, ko a bɔ̂ŋ nê wòt tseke avi kà lem ndzɔꞋ.”
MAT.19.11	Ka Yesò shuê abua yɔb nê “È nka laꞋà èngà̧ waa abua wàa, wàa; e ndàꞋa wuê abua bòt bu Mbɔ̧ɔ̧mà ghɨ bɔ bɨ̧ɨ̧ne èngǎ̧ mbɔŋ la. 
MAT.19.12	Ane bòt bu kà yɔꞋ la èbeko àa ngɨ̀ bɔ me lɔ̀Ꞌɔ a si bɔ̀ ka bɔ ntɨ̀ a màndzɔꞋɔ, èbeko e me bakà yɔꞋ è ghɨ̀à bɔbȩ, ka nê èbe bɔ gha ambo kèfɔ̧̀ Mbɔ̧ɔ̧mà ntû̧ eyɔꞋɔ la. Wòt tàa ko ebɨ̧ɨ̧ne èngà̧ waa la tà bɨ̧ɨ̧ne.”
MAT.19.13	Bòt ko e nɨ bɔtechɨɨle nkɨ̀Ꞌɨ̂ Yesò naa nɔ̀ŋe èbu bi a ègwet lɔb etsàꞋte Mbɔ̧ɔ̧mà àtsəa yɔb. Bɔkatè tò e ŋȩte bòt mbɔŋ.
MAT.19.14	Yesò shuê nê, “Bɨ tsiꞋ bɔ̧ bu è kɨꞋɨ abua am; bɨ̀ ka nkàlè àwɔb nkàà nê, kèfɔ̧̀ Mbɔ̧ɔ̧mà wu abua bòt mbɨꞋɨ̀ bɔ̀ɔ̀ba wàà.” 
MAT.19.15	Tà ghɨ̀ ale, nɔ̀ŋè èbu bi a ègwet bɔ̧ bu ndɔ̀ɔ̀le àwɔb mbɔ̂ me ghǎ.
MAT.19.16	Wòt kǒ li nkɨ̀Ꞌɨ̂ abua Yesò nê, “NyɨꞋtà, ànəa ntsɔ̧̀a betsiꞋa e ngɨ̀ tè mbɔ̀ mèmpème kàlìà la wu ghà à?”
MAT.19.17	Yesò bɨ̀ɨ̀lè nê, “À ghɨ̀ na ka me tɔ am ane wòt ntsɔ̧̀ à? Wòt nàà ndàꞋ wemɔ̀Ꞌ tà wu wòt ntsɔ̧̀ la. À me kɨ ebɔ mèmpème kàlìà, à me nɔ̀ŋe mbɨ̧te Mbɔ̧ɔ̧mà.”
MAT.19.18	Tà mè mbììte a Yesò nê, “Mbɨ̧te ŋaà?” Yesò bɨ̀ɨ̀lè nê, “À ka mbùŋè wɔ̀bȩ̂, à ka njɨ̀ àbȩ, à ka ntsɔŋ, à ka mbɨ̧̀ɨ̧̀ne ànəa àfɨte àtsəa wòt. 
MAT.19.19	Me zəa tǎt wè bɔ̂ nyɨ̌ wè, mè me kɔ̀ŋkè wanyɨ wè mbɨ̀Ꞌɨ̀, àwɔ̀ mbɔŋ.”
MAT.19.20	Wakèsà wu bɨ̀ɨ̀lè nê “Mâ nɔ̀ŋe mbɨ̧ tàa à shua la tègème, kò àghɨa ko a belè à?”
MAT.19.21	Yesò shu abua tò nê, “À lâ me kɨ kùꞋu a mbì Mbɔ̧ɔ̧mà, à ghà fɨ̧̀ɨ̧̀nè èghɨ bê ègème, ŋà èkab èghɨ mbɔŋ abua bòt mbuŋ, mbɔ̂ nkɨ̀Ꞌɨ̂ nkùŋè am, ko aa li jandèlè a ègwet.”
MAT.19.22	Mbɨ̀Ꞌɨ̀ wakèsà wu zə ànəê yaa la, tà lɔ̀Ꞌɔ me ghǎ ane tèsȩ, nkàà nê tà li ntaꞋa bɔ èghɨ nyaŋ.
MAT.19.23	Yesò shu abua bɔkatè bi nê, “TsiꞋ è shua wɨ̧ ane nkûŋ nê, a taꞋa wua nkwèèla abua wòt èkab taa nyi a Kèfɔ̧̀ Mbɔ̧ɔ̧mà. 
MAT.19.24	TsiꞋ è mě shua wɨ̧ nê, aà njùa anyà̧ mbɨ̀Ꞌɨ̀ loà naa tɔɔ a èbem èləꞋə sàꞋa, tè ntsè ndɨ wòt èkab nàa nyi a kèfɔ̧̀ Mbɔ̧ɔ̧mà la.”
MAT.19.25	Bɔkatè Yesò è zə èngà̧ waa, a taꞋa tsè àwɔb, bɔ tsiꞋi biite nê, “Tè a wu anè, ko betsiꞋa wàà bɔ mèmpème à?”
MAT.19.26	Yesò bê ndɔ̀kè àvi ndzè àwɔb shu nê, “Aà nkwèèla abua bɔbȩ, ka è wu nè Mbɔ̧ɔ̧mà, ko àghɨ àgème aà njùa.”
MAT.19.27	Pità bɨ̀ɨ̀le nê, “Ye ndɨ baa sa èghɨ ègème nkùŋe awê la. Àbȩ̀ aya nàa li wu ghàà?”
MAT.19.28	Yesò shu abua yɔb nê, “Ane nkûŋ, tsiꞋ è shua wɨ̧ nê, naa li ngu àfɨꞋa Waã Wòt tseke a ègwet àtɨ̧ a kèfɔ̧̀ yu Mbɔ̧ɔ̧mà tsia ane ngɔ̀ŋ fi la, bɨ̀a wu ntsɔ̀b babe bɨ̀a nkùŋe am la e tsekè a ègwet ètɨ̧ kèfɔ̧̀ èghem ntsɔ̀b bebe, e me saꞋa èndǎ̧ bòt Izəèlȩê bu èghem ntsɔ̀b bebe la. 
MAT.19.29	Wòt ègème tà waꞋa lob ti, nè bɔnyɨ bi, (mbâ̧ nè àvi), nè tǎt vi, nè nyɨ̌ vi, nè vi vi, nè bɔ̧ bi kò tèbaꞋa ti ambo yaã la, nàa bɔ èghɨ ngaa èdziꞋ ènkɨ̀, te tsě ndɨ e li nguê la, fɔ̀ɔ̀le nè mèmpème kàlìà. 
MAT.19.30	Ka bòt nyaŋ, bɔ̀ wua mbì àfɨ̀Ꞌ yaa la, bɔɔ li tsiꞋa akwèn, èbe bɔ̀ wua akwèn la e tsiꞋa a mbì.”
MAT.20.1	Yesò ghɨ̀ ale, mè nê “Kèfɔ̧̀ Mbɔ̧ɔ̧mà wu mbɨ̀Ꞌɨ̀ ànəa wòt kǒ, tà li ndzəè nga àbȩ a ntɔtetsɔ̌Ꞌ ekɨ bòt bɔ̀ɔ faꞋa a mbȩ zi la. 
MAT.20.2	Tà ghǎ ale ndàŋkè bɔ̂ bɔfàꞋ bu nê yea ŋa wɔb àkwȩkab yeamɔꞋ ane àliabȩ mbɔ̂ ntsà àwɔb a mbȩ zi.
MAT.20.3	“È lɔꞋɔ me wu ane nyèm tebəèꞋa a ntɔtetsɔ̌Ꞌ, tà mè ndzəè ngà àsà̧aã èwen ndzě bòt ko bɔ tɨ̧ɨ̧te ka wua ngɨ̀à àghɨ la, 
MAT.20.4	shu abua yɔb nê ‘Bɨ̀ ghǎ a mbȩ me faꞋa mɨ̧̂ ko maa ŋa wɨ̧ àghɨa a kuꞋu ane àfàꞋ àyɨ̧ la.’ Mbɨ̀Ꞌɨ̀ tà làꞋ ale la bɔ bê ndɔ̀Ꞌ me ghǎ. 
MAT.20.5	È tseke tè me wu ane nyèm èghem ntsɔ̀b tebe nè nyèm tetat nèngû̧, tà mè ndzəè ngà ngɨ̀ wuê a èlɨ mbɔŋ. 
MAT.20.6	È tseke tè mè me wu mbɔŋe ane nyèm tetà̧â̧ àfɨꞋa nyèmtèsi, tà mè ndzəè nga àsà̧aã èwen ndzě bòt ko bɔ̀ bele abot bɔ tɨ̧ɨ̧te la, mbììte awɔb nê ‘Bɨ̀ ghɨa gha àdziꞋ yaa mbɨ̀Ꞌɨ̀ ètsəꞋ e li ntsi la kà ye àghɨa bɨ wua ngɨ̀à la à?’
MAT.20.7	“Bɔ bɨ̀ɨ̀lè nê, ‘Wu ndɨ wòt tà kɨa waa eŋa awa àfàꞋ la è ntsě la. Tà tsiꞋi shu abua yɔb nê:
MAT.20.7	“ ‘Bɨ̀ ghà yɨ̧ a mbȩ me faꞋa mɨ̧̂.’
MAT.20.8	“Nyèm tseke te fen, tǎt mbȩ yu tɔ àtsəa bɔfàꞋ yu shu abua tò nê tà tɔ bɔfàꞋ bu ŋà èkab àfàꞋ wɔb. Nê taa me ŋa, tà buꞋu ane bòt bɔ ghɨ̂ nkɨ̀Ꞌɨ̂ akwèn la ngà ndìà ane e bu be ghɨ̂ nkɨ̀Ꞌɨ̂ a mbì la.
MAT.20.9	“Ale, tà ghɨ a èlɨ mbɔŋ ŋà àkwȩkab yeamɔꞋ, yeamɔꞋ abua bòt bu bɔ ghɨ̂ mbùꞋu àfàꞋ mbɔŋe ane nyèm tetà̧â̧ àfɨꞋa nyèmtèsi la. 
MAT.20.10	Bòt bu bɔ ghɨ̂ mbùꞋù àfàꞋ a mbì la e kɨꞋɨ me mɨ̀ɨ̀tè nê bɔɔ ŋa wɔb èkab nyaŋ, me ye bɔ ŋa wɔb wuê àkwȩkab yeamɔꞋ, yeamɔꞋ. 
MAT.20.11	Bɔ nɨ ale, mbùꞋ me lèmte tǎt mbȩ wu 
MAT.20.12	shua nê ‘Bòt baa bɔ tsiꞋi nɨa wɔb akwèn la e faꞋa wuê ane kètem àfɨ̀Ꞌ. Bàa wu ba yaã ŋeꞋe àfaꞋ mbùŋè àwa a èten nyèm kèkweelè mbɨ̀Ꞌɨ̀ ètsəꞋ e li ntsi la e bɔ wuê àkwȩkab yeamɔꞋ, yeamɔꞋ mɨ̧̂.’
MAT.20.13	“Tǎt mbȩ wu shu abua wòt kǒ wemɔ̀Ꞌ ane yɔb nê ‘Shu̧, ànəa kàbɔ̀ŋ ko mâ ghɨa ane yê la a tsě. Ka ba nè e yaã ndàŋkè nê maa lɔꞋɔ eŋa wê àkwȩkab ane àfaꞋ àliabȩ à? 
MAT.20.14	È wu ale, nɨ àghɨa è wuê ayê la nɨŋ me ghǎ. E ŋa wòt waa mâ tsiꞋi nɨa tò akwèn la àghɨa mâ ŋa abua yê la ane mènkɔ̀ŋke mɔ̧. 
MAT.20.15	Tè e mbakà bɔ mètàŋ e nɨ èkab am e ghɨ̀ àghɨa mâ kɔ̀ŋkè la à? Mâ ghaꞋa àbu am abua bòt baa ale, a ghɨ̀ na ka me saa àwê à?’ ”
MAT.20.16	Yesò ghɨ̀ ale, ndìà èngà̧ waa nê “Wu wuê a èlɨ mbɔŋ bòt bɔ̀ɔ ndzea wɔb nê bɔ wu a mbì àfɨ̀Ꞌ yaa la àa li tsiꞋi akwèn, èbe bɔ̀ wu akwèn la e tsiꞋi a mbì la.”
MAT.20.17	Mbɨ̀Ꞌɨ̀ Yesò nàa nkɔ̀Ꞌɔ ngà a Jèlusalèm la, tà tɔ bɔkatè bi bu ntsɔ̀b babe la, bɔ səèꞋtè àwɔb tà shu abua yɔb nê 
MAT.20.18	“Bɨ̀ zə, ba wua nkɔꞋɔ ngà a Jèlusalèm, àdziꞋa bɔ̀ɔ baãaã Waã Wòt, ezǐ atò a tèkitebu bètǎt bèntsìà mèpɨ̧̀ Mbɔ̧ɔ̧mà nè bènyɨꞋtà mbɨ̧te Musì, bɔɔ saꞋa tò e ghɨ̌ bɔɔ bùŋe atò la. 
MAT.20.19	E bɔ ghɨ̀ ale, e zǐ atò a tèkitebu bòt kà wu Bèjuê, bɔɔ wȩ̀ȩ̀te atò, eshu̧u̧ atò e lɔ̀Ꞌɔ wu̧u̧te atò a mbɨ̧̀ mbasa taa pfə, mbɔ̂ naa me wu ane èlibȩ betat taa yu̧u̧me.”
MAT.20.20	ÀfɨꞋa mbɔŋ nyɨ̌ bɔmbâ̧ Zebèdiì bu babe la kɨꞋɨ abua Yesò, ŋɔꞋne a si a mbì tò nê tà ghɨ̀ àghɨa ko abua zi.
MAT.20.21	Yesò bììte nê “À kɨa nê è ngɨ̀ ghàà?” Tà bɨ̀ɨ̀lè nê “Bɨ̧ɨ̧ne nê yea ghɨ̌ bɔbɔ̧ baa babe la aa li tseke bɨ tò ba a èbem kèfɔ̧̀ wê wekǒ àbâ àbualu̧ a yê nè wekǒ àbâ àbuantoŋ ayê.”
MAT.20.22	Yesò bɨ̀ɨ̀lè nê “Bɔ̧ bè e bakà ko àghɨa bɔ biità la. Tè betsiꞋa bɨ nu ndɔŋ ngoꞋ yaa maà nu la à?”
MAT.20.22	Bɔ nê “Baa ko nu.”
MAT.20.23	Yesò mè shu nê “Wu nkûŋ nê bɨa li ko enu ndɔŋ yaã, ka e tseke àbâ àbualu̧ am kò a yea ntɔŋ leꞋ è ntse mmɔ̌ màa ghɨ̀ la. ÈdziꞋ baa e wu abua bòt bu Tǎt am taŋkè nê bɔ̀ tseke abot la.”
MAT.20.24	ÀfɨꞋa bɔkatè ko bu èghem e zə ànəê yaa la, bɔ taꞋa tsoo ane bɔnyɨ bu babe la. 
MAT.20.25	Ale, Yesò tɔ awɔb bàgème àdziꞋ yeamɔꞋ shu abua yɔb nê “Bɨ̀ ko nê bèfɔ̧̀ bòt kà ko a Mbɔ̧ɔ̧mà àa ngɨ̀ bɔ me ghɨɨle bòt bɔb, bèkěm bɔb, e mè me tseke àtsəa bòt bɔb. 
MAT.20.26	À bakà bɔ ndɨ àa wu anè a kètsìà wɨ̧ la, ka wòt me kɨ ewu wɔ̀jûŋ ayɔɔ yɨ̧ tà bɔ ndɨ tàa wu mbɨꞋɨ̀ wafàꞋ abua ebeko la, 
MAT.20.27	è we tàa nkɨ e wu a mbì ane yɨ̧ la, è bɔ ndɨ tàa wu mbɨꞋɨ̀ àbùꞋ abua ebeko la. 
MAT.20.28	A bê ngu wuê mbɨ̀Ꞌɨ̀ àa ane Waã Wòt la. Tà lè kaꞋa wua nkɨ̀Ꞌa e ghɨ̌ bòt aa me fàꞋa abua tò. Tà li ngua nkɨ̀Ꞌa e me fàꞋa abua bòt, e lɔ̀Ꞌɔ e ŋà àtsə azi mbɨ̀Ꞌɨ̀ bòt nyaŋ aa peme.”
MAT.20.29	Mbɨ̀Ꞌɨ̀ bɔ dzə a Jèlikò la, taꞋà ènɔ̧̂ bòt e kùŋe a Yesò. 
MAT.20.30	Bòt àghɨ àleme ko babe bɔ wu a ngèt alu̧ bɔ tseke la, e zə nê Yesò nàà ntsèà mbê mbùꞋ me ŋȩ shua nê “Waã fɔ̧̀ Dàbid, ku tèsȩ ta.”
MAT.20.31	Ènɔ̧̂ bòt bu e ŋȩ awɔb nê bɔ̀ buŋ. Ka bɔ paà ŋȩ nê “Waã fɔ̧̀ Dàbid, ku tèsȩ ta.”
MAT.20.32	Yesò tɨ̧ ntɔ awɔb nê “Bɨ̀a nkɨa nê è ngɨ gha abua yɨ̧ à?”
MAT.20.33	Bɔ shu abua tò nê “Tê, ghɨa àghɨ aya à ghaꞋte.”
MAT.20.34	Yesò kù tèsȩ tɔb, mbà̧à̧te àghɨ ayɔb, àghɨ ayɔb a bê ngàꞋte bɔ kùŋe atò.
MAT.21.1	È li ngu àfɨꞋa Yesò bɔ̂ bɔkatè bi e kɨꞋɨ tê ngua a ngèt Jèlusalèm, a Befagè, a ègwet èbȩ Olìf la, tà tsɔ̀Ꞌɔ bɔkatè bi ko babe 
MAT.21.2	shu abua yɔb nê “Bɨ̀ gha àpfəè zia a mbì lɨ̧ la ko bɨa bê ye a jàkâ ko bɔ sèlè la bɔ̂ waã vi. Bɨ yà nɨŋ nkɨ̀Ꞌɨ̂ abua am. 
MAT.21.3	Wòt è bììte awɨ̧ ànəê, bɨ nê ‘Lefɨ̀Ꞌ nàa nkɨà bùà.’ Ko taa bê sǎ bɨa nɨ ekɨꞋɨ.”
MAT.21.4	Mènəè maà li ntsè ane mbɨ̀Ꞌɨ̀ e ghɨ̌ ànəa ndàꞋàtɔŋ Mbɔ̧ɔ̧mà li shu la aa wu nkûŋ. Tà li nê, 
MAT.21.5	Bɨ̀ shu bòt Zayɔ̀n nê
MAT.21.5	“Bɨ̀ ye; Fɔ̧̀ wɨ̧ nàà nkɨ̀Ꞌa abua yɨ̧,
MAT.21.5	Tà nɨa vi a si tè ntsèke nè ègwet jàkâ.
MAT.21.5	Wu waã anyà̧ nàa ŋèꞋa àbòꞋà la.”
MAT.21.6	Bɔkatè tò bu e ghà ngɨ̀ mbɨ̀Ꞌɨ̀ tà shu la. 
MAT.21.7	Bɔ nɨ a jàkâ wu nè waã wu nɨŋ nkɨ̀Ꞌɨ̂ ale maꞋa ndǐ tɔb a ègwet lɔb, Yesò kɔꞋ ntsèke a ègwet. 
MAT.21.8	TaꞋà ènɔ̧̂ bòt e sàŋkè ndǐ tɔb a alu̧, èbeko e loote ètsə èyɨt nɨŋ sàŋkè alu̧. 
MAT.21.9	Bòt bu nga a mbì tò la nè è bu akwèn la e bùꞋ me ŋȩa shua nê
MAT.21.9	“MèngùꞋte wu abua waã Fɔ̧̀ Dàbid;
MAT.21.9	TsiꞋ Mbɔ̧ɔ̧mà lɔ̀ɔ̀le a wòt wu
MAT.21.9	nkɨ̀Ꞌa ane èlen tò la;
MAT.21.9	MèngùꞋte wu abua Mbɔ̧ɔ̧mà wu a ègwet la.”
MAT.21.10	Yesò ghà tê tà nyi a Jèlusalèm, àpfəa nɨ̧a mbɔŋ a nyìꞋnè tè bòt e tsiꞋa mbììta nê “Eyaa wu wàà?”
MAT.21.11	Ènɔ̧̂ bòt bu e nê “Eyaa wu ndàꞋàtɔŋ Mbɔ̧ɔ̧mà wu èlen tò wu Yesò, tà dzəa Nazàlet àbâ àlaꞋ a Galìlî la.”
MAT.21.12	Yesò nyi a èbem lob nɨ̧ Mbɔ̧ɔ̧mà fəè bòt bu bàgème fɨ̧̀ɨ̧̀nà mè nju̧a èghɨ a èbèm la. Mè mpààtè mèkɔꞋ bòt bu bɔ wua nkùbta mèkab nkɨà àbȩ̀ la, nè batɨ̧ bòt bu bɔ wua fɨ̧̀ɨ̧̀nà banɨ̧̌ ndɨk la.
MAT.21.13	Tà ghɨ̀ ale, shu abua yɔb nê “Àkate a Mbɔ̧ɔ̧mà a laꞋ ne, ‘Lob yaã wu lob bɔ̀ɔ me tsàꞋtè am a èbèm la’, ka bɨ nɨŋ ngɨ̀ è tsìꞋi àdziꞋa bètsɔŋ aa nkɨ̀Ꞌa ndɔ̧̀ɔ̧̀tà la.”
MAT.21.14	ÀfɨꞋa mbɔŋ bòt àghɨ àleme nè bòt èka bɔb e ŋɔꞋte la, e kɨꞋɨ abua tò a èbem lob nɨ̧ Mbɔ̧ɔ̧mà yu, tà bəè àwɔb. 
MAT.21.15	Bètǎt bèntsìà mèpɨ̧̀ Mbɔ̧ɔ̧mà nè bènyɨꞋtà mbɨ̧te Musì e ye tèwuute ènəê kà ye àfəa tu tà ghɨ̀ la, mè nè ndɨ bɔtechɨɨle àa ŋȩ a èbem lob nɨ̧ Mbɔ̧ɔ̧mà shua nê “MèngùꞋte wu ane Waã Fɔ̧̀ Dàbid la”, a taꞋa saa awɔb.
MAT.21.16	Ale, bɔ biite atò nê “Tè à bakà zə ànəa bɔ̀ɔ shua la à?” Tà bɨ̀ɨ̀lè nê, “Naa, ma zə, ka la, tè bɨ bakà tɔ èngà̧ waa a èbem Àkata Mbɔ̧ɔ̧mà à? Nê,
MAT.21.16	‘À ghɨ̂ bɔtechɨɨle nè bɔkefi
MAT.21.16	e ŋa ngule mèngùꞋte abua yê’.”
MAT.21.17	Yesò làꞋ ale sà àwɔb ndzəè a èbem àpfəèà nɨ̧ yu ngà ndi a Betanì.
MAT.21.18	Tà lɔ̀Ꞌɔ a ntɔtetsɔ̌Ꞌ tà me kua akwèn nkɨ̀Ꞌa àpfəa nɨ̧ yu ndzìtsə te baãaã atò. 
MAT.21.19	Tà ye àyɨt a fik 
MAT.21.20	Bɔkatè tò e ye ale, a bê ntsè àwɔb tè bɔ tsiꞋi biite nê “Àyɨt yàa a ghɨ̀ na ka mbê njù̧ anè à?”
MAT.21.21	Yesò bɨ̀ɨ̀lè nê “Ane nkûŋ, tsiꞋ è shu awɨ̧ nê bɨ zìà èntɨ̧ɨ̧ wɨ̧ ane Mbɔ̧ɔ̧mà tè mbakà wua màkà, ko betsiꞋa bɨ ghɨ̀ àghɨa mâ ghɨ ane àyɨt a fik yaa la. È ntsě wuê ndàꞋà yùà, bɨ màà shu wuê abua èbȩ la nê ‘ŊeꞋe awê ndebe a èbem *èdzî,’ ko aa ŋeꞋe avi. 
MAT.21.22	Bɨ mè me biite àghɨ abua Mbɔ̧ɔ̧mà bɨ̧̀ɨ̧̀ne a mèntɨ̧ɨ̧ mɨ̧ nê tàa ŋa, ko bɨa bɔ yùà.”
MAT.21.23	Mbɨ̀Ꞌɨ̀ Yesò mee nyi a èbem lob nɨ̧ Mbɔ̧ɔ̧mà tè me nyɨꞋte mènəè la, bètǎt bèntsìà mèpɨ̧̀ Mbɔ̧ɔ̧mà nè bɔɔjuŋ Bèjuê e kɨ̀Ꞌɨ̂ mbììte atò nê “Àa nɨa àtɔŋ nè ŋa ka ngɨ̀à èghɨ baà? Waa ka tà ŋa awê àtɔŋ ngaa la à?”
MAT.21.24	Yesò bɨ̀ɨ̀lè nê “TsiꞋ è mbììte awɨ̧ èngà̧ waa mɨ̧̂. Bɨ bɨ̀ɨ̀là ntsɔ̧̀, ko maa shua wɨ̧ àdziꞋa mâ nɨ àtɔŋ ka me ghɨ̌ èghɨ baà la. 
MAT.21.25	Wàa ka tà li ntsà a Jɔ̌n nê tà me zǐ bòt a èdzî la à? È li ngu Mbɔ̧ɔ̧mà kò wuê bɔbȩ à?”
MAT.21.25	Bɔ zə ale, mbùꞋ me kààne a kètsìà wɔb shua nê “Bàa laꞋ nê ghàà? Ba wu anè nê ‘Mbɔ̧ɔ̧mà’, ko taa biite awa nê, ‘a wu ale ghǎ a ghɨ̀ ka bà ka bɨ̧ɨ̧ne èngǎ̧ tò à?’ 
MAT.21.26	Ka bà nê abua bɔbȩ, ko baa mbɔ̀a àghɨa ènɔ̧̂ bòt baa àa ghɨ̀ la, nkàà nê bɔ bɨ̧ɨ̧ne bàgème nê Jɔ̌n li ngu ndàꞋàtɔŋ Mbɔ̧ɔ̧mà.”
MAT.21.27	Ale, bɔ tsɔꞋɔ èngǎ̧ Yesò nê “ChaꞋ, baa bakà ko.” Tà shu abua yɔb nê “Ale betsiꞋa è nka shua wɨ̧ àdziꞋa mâ nɨ àtɔŋ ka me ghɨ̌ èghɨ bàa la.”
MAT.21.28	Yesò ghɨ̀ ale, mè nê “Bɨ kwàꞋte ànəê yaa bà zə; wòt kǒ li ndɔ̀Ꞌ mbɔ̀ bɔ̧ bi babe, ngà abua ewe mbì shu nê ‘Waã am, ghǎ faꞋa mbȩ laane’.
MAT.21.29	“Waã wu bɨ̀ɨ̀lè nê ‘È nka ghàa’, ka àfɨ̀Ꞌ a me wu tà kùbte èntɨ̧ɨ̧ vi ngà 
MAT.21.30	ŋut ghɨ̀ ale, mè nga abua ewe kwèn, shu abua tò nê tà ghà zi a mbȩ mɨ̧̂. Waã wu bɨ̀ɨ̀lè nê ‘Oo Tè, maa ghǎ’, ka ngɨ̀ ale tà kà ghâ.
MAT.21.31	“Yesò làꞋ ale mbɔ̂ mbììte nê ane bɔ̧ bàa babe la wàa li ngɨ̀ àghɨa tǎt tò li ngua nkɨà nê tà ghɨa la à?”
MAT.21.31	Bɔ bɨ̀ɨ̀lè nê “Èwe mbì.” Ale, Yesò shu abua yɔb nê “Ane nkûŋ tsiꞋ è shua wɨ̧ nê, bèfetà èkab taksì nè bèghȩ̀ȩ̀nè ghȩ̀ȩ̀ne aa pààtè àwɨ̧ wàa e nyi a Kèfɔ̧̀ Mbɔ̧ɔ̧mà. 
MAT.21.32	A me wu ale ngu nê Jɔ̌n ndzìà èdzî li nkɨ̀Ꞌɨ̂ nyɨ̀Ꞌte awɨ̧ alu̧ ndɨ bɨ̀a me ghɨ̀ àghɨa Mbɔ̧ɔ̧mà nàa nkɨà la, ka bɨ tu̧u̧ ebɨ̧ɨ̧ne ànəa tà li ngua shua la. Bèfetà èkab taksì, nè bèghȩ̀ȩ̀ne ghȩȩne e bɔ̂ mbɨ̧̀ɨ̧̀ne. Ka bɨ ye ale, ntsiꞋi akwèn bɨ̀ ka lem kùbte mèntɨ̧ɨ̧ mɨ̧, ebɨ̧ɨ̧ne ànəa tà shua la.”
MAT.21.33	Yesò shu abua yɔb nê “Bɨ̀ mèe ndzəè è waa nè èngà̧teme. Wòt kǒ li ndɔ̀Ꞌ ndìꞋi èyɨt vȩn a mbȩ zi, nkùùlè àkaã nɨŋ ngààle mbȩ yu, ntu àdziꞋa màngɨa mèlùꞋ mu, mbɔ̧̀ àdziꞋa bɔ̀ɔ me tɨ̧ɨ̧ a ègwet mbààba èbaꞋ lu la. Mbɔ̂ ŋǎ abua bòt bɔ me faꞋa, tà ndzəè ngà àvi àlaꞋ a ko tsa. 
MAT.21.34	ÀfɨꞋa mànkaaba tètaãaãte vȩn tu a tseke te nkùꞋ, tà tsà bɔfàꞋ bi nê bɔ̀ gha ngɨ̀ bèlentà bu è ŋa evi ne èghàb ane èghɨ bɔ fùꞋù la.
MAT.21.35	“BɔfàꞋ tò bu e ghà, bèlentà bu e baãaã wɔb, ndène wekǒ, mbùŋè wekǒ, ndɔ̀Ꞌ nɨa àti ŋèꞋnè wekǒ. 
MAT.21.36	Tà mè ntsà bɔfàꞋ bi ko be tsè èbe mbì bu la, bɔ mè ngɨ̀ wuê a èlɨ mbɔŋ ane yɔb. 
MAT.21.37	A me lìa tà tsà waã vi abua yɔb, mɨ̀ɨ̀tè nê bɔɔ kà̧aã me bɔa tò.
MAT.21.38	“Mbɨ̀Ꞌɨ̀ bɔ ye atò la bɔ nê ‘Ye njɨlob mbê wu, bɨ̀ kɨꞋɨ bà bùŋa tò mbɨ̀Ꞌɨ̀ ejɨ èbaꞋa tǎt tò.’ 
MAT.21.39	Ale, bɔ baãaã atò a èbem mbȩ yu mii àbȩ, mbɔ̂ bùŋè atò.”
MAT.21.40	Yesò bɔ̂ mbììte awɔb nê “Tǎt mbȩ me ghɨ̀ tê nkɨ̀Ꞌɨ̂ ko tàa ghɨ̀ na nè bòt ba à?”
MAT.21.41	Bɔ bɨ̀ɨ̀lè nê “Ko taa bùŋe bòt kàbɔ̀ŋ mbɔŋ kà ku tèsȩ, ebɔ ŋa mbȩ mbɔŋ abua bòt tsa bɔɔ me faꞋa ŋa èwe tò nè èghàb àfɨꞋa ntsɔ̧̀.”
MAT.21.42	Yesò bììte awɔb nê “Tè bɨ bakà li me tɔ èngà̧ waa a èbem Àkata Mbɔ̧ɔ̧mà ezə?
MAT.21.42	‘Èti lu bèmbɔ̧ɔ̧ lob e li ngwaꞋ nê wu èti kàbɔ̀ŋ la,
MAT.21.42	wu lùà ka è tsìꞋi ngule èti tɔ̀Ꞌɔ̀ lob 
MAT.21.42	Eyaa wu àghɨa Mbɔ̧ɔ̧mà ghɨ̀ la, a ghe àa mbɔ̀ la.’
MAT.21.43	“Ale, Yesò mè nê ‘TsiꞋ è shua wɨ̧ nê bɔɔ nɨ àdziꞋ yu Mbɔ̧ɔ̧mà ŋa abua yɨ̧ a èbem Kèfɔ̧̀ vi la eŋa abua bòt bɔɔ ghɨ̌ àghɨa Mbɔ̧ɔ̧mà nàa nkɨà la.’ ” 
MAT.21.44	Wòt tà kwene a ègwet èti làa la, tàa bəꞋte atem atem, ka èti ngaa è kwene a ègwet wòt, ko aa ŋèꞋne atò.
MAT.21.45	Bètǎt bèntsìà mèpɨ̧̀ Mbɔ̧ɔ̧mà nè Bèfalèsiì e zə èngà̧teme wàa ale nko nê tà wua ndàꞋà ŋǎ abua yɔb. 
MAT.21.46	Ale, bɔ nyɔ̀Ꞌtè nê bɔ kɨ ebaãaã tò ka me bɔɔ bòt bu nkàà nê bɔ̀ɔgème e li ngua nɨ̀a tò mbɨ̀Ꞌɨ̀ ndàꞋàtɔŋ Mbɔ̧ɔ̧mà.
MAT.22.1	Yesò mè me làꞋa abua bòt bu wuê ane mèngà̧teme, nê 
MAT.22.2	“Kèfɔ̧̀ Mbɔ̧ɔ̧mà wu mbɨ̀Ꞌɨ̀ fɔ̧̀ ko, tà li nkaꞋa èpà̧ ane ndzɔꞋɔ waã vi la. 
MAT.22.3	Tà li ntsà bètsoêꞋ bi nê bɔ gha ntɔ bòt bu bɔ yaã nkàꞋà wɔb a èpǎ̧ wu la, bɔ tu̧ ekɨꞋɨ.
MAT.22.4	“Tà mè ntsà bètsoêꞋ ko tsa nê bɔ̀ gha shu abua bòt bu bɔ yaã nkàꞋà wɔb a èpà̧ wu la nê ye taŋkè èghɨ ègème tè ndɔ̀Ꞌ, nê ye wààle èdzaꞋa mpɔ̀ŋtsə nè ngule bɔ̧ mpɔ̀ŋ, tè àghɨa àgème a me wu anè nko laꞋ nê a kuêꞋ, nê bɔ̀ kɨꞋɨ a èpǎ̧ ndzɔꞋɔ yu!
MAT.22.5	“Ka bègɨ̧̀ bu efəənè, ndzəè ngà me ghɨ̀ mènəè mɔb, wòt kǒ baãaã èlu̧ mbȩ zi, wekǒ baãaã èlu̧ èwen li, 
MAT.22.6	èbeko nè bòt e baãaã bètsoêꞋ tò bu, ndènè àwɔb, mbɔ̂ mbùŋè àwɔb. 
MAT.22.7	Fɔ̧̀ wu ye ale a saa tò kwàꞋ ànyaꞋne tè tà tsà bèshujà bɔ ghà bùŋè bòt mbɔŋ mbɔ̂ ntò̧ àpfəè ayɔb.
MAT.22.8	“Tà tɔ̂ bètsoêꞋ bi shu abua yɔb nê, ‘Mâ taŋke èpǎ̧ ndzɔꞋɔ wu tè e kùꞋ, ka bòt bu bɔ yaã nkàꞋà wɔb la, e kà lem nkùꞋù èwuu bòt bɔ ghɨ̂ ngu èkaꞋà la. 
MAT.22.9	È wu ale, bɨ gha a tebùꞋte èlu̧ ènɨ̧, nkàꞋà wòt ègème bɨ ye la a èpǎ̧ ndzɔꞋɔ’ 
MAT.22.10	BètsoêꞋ tò bu e ndzəè nga a tebùꞋte èlu̧ fète bòt bàgème bɔ ye la, èbe ntsɔ̧̀ nè èbe kàbɔ̀ŋ, tè lob èpǎ̧ ndzɔꞋɔ yu lu̧ ne bègɨ̧̀.
MAT.22.11	“Fɔ̧̀ wu tseke tê nkɨ̀Ꞌɨ̂ elàꞋ nê bègɨ̧̀ bu, ndzě wòt kǒ kà kwaãaã ndìte ndzɔꞋɔ, mbììte atò nê, 
MAT.22.12	‘Shu̧, à ntsè ne ŋa ka nyi a lob ŋaà kà kwaãaã ndìte ndzɔꞋɔ à?’ Ŋut zə ale, èngà̧ e tsea tò.
MAT.22.13	“Ale, fɔ̧̀ wu shu abua bètsoêꞋ bi nê, ‘Bɨ̀ kuule èbu tò nè èka tò, maꞋa tò àbȩ a èbem kèbìꞋà, àdziꞋa bòt àa me dɨ̀a nkwèla àsɔŋ yɔb ane ntso la.’
MAT.22.14	“Yesò ghɨ̀ ale, ndià nê, ‘Bɨ̀ ko nê bɔ̀ɔ ngɨ̀ bɔ tɔ bòt nyaŋ, ka mbɔ̂ ndàà wu èbe mpiꞋa nɨŋ.’ ”
MAT.22.15	ÀfɨꞋa mbɔŋ Bèfalèsiì ko e ghà taŋke ndɨ bɔ̀ɔ baãaã Yesò ane èngǎ̧ tò la. 
MAT.22.16	Ale, bɔ tsà bɔkatè bɔb nè bòt bu bɔ̀ɔ nkuŋa Elɔ̀d la abua Yesò, bɔ kɨꞋɨ̀ mbììte atò nê, “NyɨꞋtà, baa ko nê àà ndàꞋà wuê nkûŋ, mè nyɨ̀Ꞌta mènəè Mbɔ̧ɔ̧mà wuê mbɨ̀Ꞌɨ̀ nàa la, kà wua njùta ànəa bòt àa ndàꞋà la. Nkàà nê àà kà nɨ àghɨa wòt wu yùà la mbɨ̀Ꞌɨ̀ àghɨa ko. 
MAT.22.17	Ale, shua wa, tè mbɨ̧ ta tê bɨ̧ɨ̧nè nê bà me ŋa èkab taksì abua Sisà kò wu nê bà ka ŋa à? Àa mɨ̀ɨ̀tà naa?”
MAT.22.18	Yesò ko mèmɨ̀ɨ̀te kàbɔ̀ŋ mɔb nê, “Bɨ̀a wu bɨ̀a shua nê bɨ wu àghɨa kà wu yùà la, bɨ ghɨ̀ na ka me taãaãte am à? 
MAT.22.19	Bɨ̀ nyɨꞋte am àkwȩkab yu bɨ̀a ŋǎ ane èkab taksì la.”
MAT.22.19	Bɔ nɨ àkwȩkab yu nkɨ̀Ꞌɨ̂ ŋǎ abua tò. 
MAT.22.20	Tà bììte awɔb nê “Àtsə yàa nè èlen làa adù̧ la wu ayea wàà?”
MAT.22.21	Bɔ bɨ̀ɨ̀lè nê “Àtsəa Sisà.”
MAT.22.21	Ale, Yesò shu abua yɔb nê “Bɨ̀ ŋa àghɨa è wu àyea Sisà la abua tò, ŋà àghɨa è wù àyea Mbɔ̧ɔ̧mà la abua Mbɔ̧ɔ̧mà.”
MAT.22.22	Bɔ zə ale, a taꞋa tsèa wɔb bɔ lɔꞋɔ abot ntsiꞋi me ghà gha.
MAT.22.23	È li ngu ane àlia mbɔŋ Bèsadùsiì, bòt bu bɔ̀ɔ shua nê betsiꞋa wòt kà pfə mè njù̧ù̧me la, e kɨꞋɨ ndze a Yesò mbììte atò 
MAT.22.24	nê, “NyɨꞋtà, Musì li shu nê, ‘Wòt pfəa kà bi bɔ̧, wanyɨ tò bɔ ndɨ tàa nɨ vi tò mbɨ̀Ꞌɨ̀ bi bɔ̧ abua wanyɨ vi wu tà pfə la.’ 
MAT.22.25	Bòt ko basà̧à̧mbe e li ngu bɔ̧ wòt wemɔ̀Ꞌ a kètsìà wa. We mbì yɔ̀Ꞌɔ̀ vi vi mpfəè ka bɔ bɔ̧, ngwaꞋa àvi wu abua wanyɨ vi, 
MAT.22.26	we kwèn wu nɨ ale, mè mpfəè àzi mɨ̧̂ wu a èlɨ̀, tè bɔ̀ɔ sà̧à̧mbe e pfəꞋte bàgème. 
MAT.22.27	Bɔ pfəꞋte ale, àvi wu tseke tè mè mpfəè àzi mɨ̧̂. 
MAT.22.28	Naa li ngu ane àli bèmpfəà be yu̧u̧me la, àvi mbɔŋ wu vi wa ane yɔb wu basà̧à̧mbe la à? Bɔ̀ɔgème e li ndzɔ̀Ꞌɔ atò.”
MAT.22.29	Yesò bɨ̀ɨ̀lè èngǎ̧ wɔb nê, “Bɨ fâ̧, nkàà nê bɨ bakà ko èngǎ̧ Mbɔ̧ɔ̧mà, bɨ̀ ka mě ko mètàŋ tò. 
MAT.22.30	Naa li ngu àfɨꞋa bèmpfəà be yu̧u̧me la, bɔ tsiꞋi mbɨ̀Ꞌɨ̀ bɔntu̧ Mbɔ̧ɔ̧mà, mbâ̧ nè àvi ka tsi ngua ndzɔ̀Ꞌa. 
MAT.22.31	È me wu ane ànəa bèmpfəà mànju̧u̧ma, ko bɨ bakà tɔ te zə ànəa Mbɔ̧ɔ̧mà shu abua yɨ̧ la nê, 
MAT.22.32	‘E ngu Mbɔ̧ɔ̧mà Abàlàghâm, ndɔ̀Ꞌ ngu Mbɔ̧ɔ̧mà Asàk nè Mbɔ̧ɔ̧mà Jàkɔ̂b?’ Tà wu Mbɔ̧ɔ̧mà bòt yu̧, tà ntsě Mbɔ̧ɔ̧mà bèmpfəà.”
MAT.22.33	Ènɔ̧̂ bòt bu è zə èngà̧ waa ale, a taꞋa tsè àwɔb ane mèngǎ̧ tà nyɨ̀Ꞌta la.
MAT.22.34	Bèfalèsiì e zə nê Yesò laꞋa èngà̧ nɨŋ ndììme mètsəê Bèsadùsiì ale, bɔ bu̧u̧te adzìꞋ yeamɔꞋ, 
MAT.22.35	wòt kǒ ane yɔb è wu nyɨꞋtà mbɨ̧tsə la, biite Yesò èngà̧ enɨ taãaãte tò nê, 
MAT.22.36	“NyɨꞋtà, mbɨ̧ è tɨ̧ɨ̧ a mbì ane mbɨ̧tsə tègème la wu ye ŋa à?”
MAT.22.37	Tà bɨ̀ɨ̀lè nê, “ ‘Me kɔ̀ŋke Tǎt wè Mbɔ̧ɔ̧mà nè èntɨ̧ɨ̧ wê ègème, ŋà wê nènkèm abua tò, mè me mɨ̀ɨ̀tè wuê atò.’ 
MAT.22.38	Eyaa wu mbɨ̧ mbì, mè ngu mbɨ̧ è tse mbɨ̧ tègème la. 
MAT.22.39	Mbɨ̧ è kɨꞋɨ akwèn la nàà mbɨ̀Ꞌɨ̀ yùà, ‘Me kɔ̀ŋke wanyɨ wê mbɨ̀Ꞌɨ̀ àwɔ̀ mbɔŋ.’ 
MAT.22.40	Mènəè ègème mbɨ̧te Musì nè bèndàꞋàtɔŋ Mbɔ̧ɔ̧mà àa shua la, e dzə a èbem mbɨ̧ tàa tebe la.”
MAT.22.41	Bèfalèsiì ko e fete adzìꞋ yeamɔꞋ, Yesò bììte awɔb nê, 
MAT.22.42	“Bɨ̀a mɨ̀ɨ̀tà na ane ànəa Fɔ̧̀ wu Mbɔ̧ɔ̧mà li ndzɔꞋ etsàà la à? Tà wù waã wàà?”
MAT.22.42	Bɔ bɨ̀ɨ̀lè nê, “Tà wu waã Fɔ̧̀ Dàbid.”
MAT.22.43	Tà mè mbììte awɔb nê, “Ale, ghǎ li ngɨ̀ ka Fo Mbɔ̧ɔ̧mà ghɨ̀ Fɔ̧̀ Dàbid me tɔ tò ane tǎt vi à? Dàbid li nê,
MAT.22.44	‘Mbɔ̧ɔ̧mà Lefɨ̀Ꞌ shu abua Lefɨ̀Ꞌ am nê,
MAT.22.44	Tseke àbâ àbualu̧ am
MAT.22.44	tè e ŋà èlu̧ à tsite èka bê a ègwet bɔmbù̧ bê.’
MAT.22.45	Fɔ̧̀ Dàbid wu tɔ atò ane tǎt vi, tà ghɨ̀ na ka ntsiꞋi waã Dàbid à?” 
MAT.22.46	Wòt li tà kà wuê tàa ko etsɔꞋɔ èngǎ̧ tò la. E bùꞋu ane àlia mbɔŋ me ghà ne mbì, wòt kà tsi mè nyɔ̀Ꞌtè ebiite atò èngà̧.
MAT.23.1	Yesò ghɨ̀ ale, shu abua ènɔ̧̂ bòt bu nè bɔkatè bi nê 
MAT.23.2	“BènyɨꞋtà mbɨ̧te Musì nè Bèfalèsiì wu bòt bɔ tsià wɔb nê bɔ̀ me yààte mbɨ̧te Musì shua bòt la. 
MAT.23.3	È wu ale, bɨ̀ me zə awɔb mè ngɨ̀à àghɨa bɔ̀ɔ shua la, ka bɨ̀ ka me ghɨ̀ àghɨa bɔ̀ɔ ngɨ̀à la, nkàà nê bɔɔ kà ghɨ àghɨa bɔ̀ɔ shua la. 
MAT.23.4	Bɔ̀ɔ ngɨ̀ bɔ zì àbòꞋà leled kà wòt wu ko ŋeꞋe, a kwen wòt, ka wòt ane yɔb ka wu lɔ̀kè àbu azi etɨŋe wòt mbɔŋ.
MAT.23.5	“Bɔ̀ɔ ngɨ̀ bɔ̀ me ghɨ àghɨ àgème, bɔ wua nkɨ̀a wuê mbɨ̀Ꞌɨ̀ bòt aa me ye awɔb. Ye ndɨ è bɔb ne bakɔ̂b bu bɔ̀ɔ ndzìà èngǎ̧ Mbɔ̧ɔ̧mà nkùùla a mèsi mɔb la, bèa fàŋka la. Mè ndzì ndɨ bandǐ bu bɔ̀ɔ maꞋa àmî bɔb ntsàꞋte a Mbɔ̧ɔ̧mà la bèa sààtà la. 
MAT.23.6	Bɔ taꞋa wua nkɔ̀ŋkà èdziꞋi nɨ̧ a èdziꞋi mèpà̧ nè ètɨ̧ ntsɔ̧̀ à lobte Mbɔ̧ɔ̧mà tɔb. 
MAT.23.7	Mè taꞋa wua nkɔ̀ŋkà bòt aa me nèèta ntsàꞋtè àwɔb àsà̧aã èwen e mě me tɔ awɔb ane bènyɨꞋtà.
MAT.23.8	“Ka è me wu awɨ̧, bɨ̀ ka mbɨ̧̀ɨ̧̀ne bòt e me tɔ awɨ̧ ane bènyɨꞋtà, nkàà nê bɨ̀agème bɨ wu bɔnyɨ, mè mbɔ nyɨꞋtà wuê wemɔ̀Ꞌ. 
MAT.23.9	Bɨ ka ntɔ wòt kǒ a sitsǎꞋ ane tǎt wɨ̧, nkàà nê bɨ bɔ a tǎt wuê wemɔ̀Ꞌ, wu tǎt wɨ̧ wu a ègwet la. 
MAT.23.10	Bɨ̀ ka mè mbɨ̧̀ɨ̧̀ne bɔ tɔ awɨ̧ ane tàt, nkàà nè bɨ bɔ wuê wòt wemɔ̀Ꞌ bɨ̀a tɔ atò ane tàt la. Wu Fɔ̧̀ wu Mbɔ̧ɔ̧mà li ndzɔꞋ ntsà la. 
MAT.23.11	Wòt tà tsè awɨ̧ bàgème la bɔ ndɨ tàa wu wafàꞋ wɨ̧ la. 
MAT.23.12	Wòt ŋèꞋe avi a ègwet ko bɔɔ shuke tò a si, wòt tà shuke avi a si la bɔɔ ŋeꞋe tò a ègwet.
MAT.23.13	“Aa li bɨa wɨ̧, bɨ̀a bènyɨꞋtà mbɨ̧te Musì nè Bèfalèsiì, bɨ̀a wu bɨ̀a shua nê bɨ wu àghɨa kà wu yùà la, nkàà nê bɨa nkèla bòt mbɨ̀Ꞌɨ̀ bɔ nyi a Kèfɔ̧̀ Mbɔ̧ɔ̧mà. Bɨ̀a mbɔŋ aà kà kɨ nyi, mbɔ̂ nkèle bòt nkɨ enyi la, mbɨ̀Ꞌɨ̀ bɔ nyi. [ 
MAT.23.14	Aa li bɨ̀a wɨ̧ bɨ̀a bènyɨꞋtà mbɨ̧te Musì nè Bèfalèsiì, bɨ̀a wu bɨ̀a shua nê bɨ wu àghɨa kà wu yùà la. Bɨ̀a ngɨ̀ bɨ fɨte bènempfə njɨ̀ lob tɔb mbɔ̂ ndɔ̀Ꞌ me tsàꞋta Mbɔ̧ɔ̧mà ndà̧à̧nà mbɨ̀Ꞌɨ̀ enɨ evəèəèlè àghɨ a bòt. Bɨ̀a li bɔ ngoꞋ è tsě ye bòt bàgème la.]
MAT.23.15	“Aa li bɨa wɨ̧, bɨ̀a bènyɨꞋtà mbɨ̧te Musì nè Bèfalèsiì, bɨ̀a wu bɨ̀a shua nê bɨ̀ wu àghɨa kà wu yùà la! Bɨ̀a ngɨ̀ bɨ ntu̧ mèdzî, ntsè èlaꞋ mbɨ̀Ꞌɨ̀ bɨ̀ wuê e ghɨ̌ ka wuê wòt wemɔ̀Ꞌ naa kùŋe a Mbɔ̧ɔ̧mà ane wɨ̧ ne alu̧. Bɨ̀ bɔ bɨ̀ ghɨ̀ ale, bɨ tsoke a ŋut kwat tè tà mè mbɨɨ tê ntsiꞋi èwe tàa bɨ̌ nyi a èwet Satàn a mbì lɨ̧ la.
MAT.23.16	“Aa li bɨa wɨ̧, bɨ̀a bòt àghɨ àleme bu bɨ baãaã èbu beko me nyɨꞋte awɔb èlu̧ mè shua nê ‘wòt zìa nkà̧ ane lob nɨ̧ Mbɔ̧ɔ̧mà ko è ntsě ànəê, mbə tà zì nkà̧ ane èghɨ bu bɔ nɨ̀a goêl nɨŋ ngɨ̀ nɔ̀ŋe a èbem lob Mbɔ̧ɔ̧mà la, tà ko nê nkà̧ mbɔŋ kuule vi.’ 
MAT.23.17	Ye èkèghɨ̧̀ àghɨ àleme ko! À yea a tsè àyea ko la wu a yea ŋaà? Wu èghɨ bu bɔ ghɨ̂ ane goêl la, kò wuê lob mbɔŋ yu è ghɨ̂ èghɨ mbɔŋ bu e tsiꞋì èbe Mbɔ̧ɔ̧mà la à? 
MAT.23.18	Bɨà nyɨ̀Ꞌta nê, wòt zìà nkà̧ àdziꞋa bɔ̀ɔ ŋǎ èghɨ abua Mbɔ̧ɔ̧mà la, àghɨ à ka ghɨ̌, ka tà zǐ nkà̧ àghɨa bɔ nɔ̀ŋe a ègwet àdzìꞋa mbɔŋ la, tà ko nê nkà̧ mbɔŋ kuule avi. 
MAT.23.19	Bɨ̀a bòt àghɨ àleme! À yea ŋa a tsè a yea ko à? Wu àghɨ yu bɔ ŋa abua Mbɔ̧ɔ̧mà la, kò wuê àdziꞋ yu bɔ nɔ̀ŋè àghɨa abot, à tsiꞋi àyea Mbɔ̧ɔ̧mà la à? 
MAT.23.20	È wu ale, wòt zìà nkà̧ àdziꞋa bɔ̀ɔ ŋǎ èghɨ abua Mbɔ̧ɔ̧mà la, tà ko nê ye wua nkà̧ àdziꞋa mbɔŋ nè èghɨ ègème bɔ nɔ̀ŋe a ègwet la. 
MAT.23.21	Èwe tà zǐ nkà̧ lob nɨ̧ Mbɔ̧ɔ̧mà la, tà ko nê ye wua nkà̧ lob mbɔŋ mè ngua nkà̧ a Mbɔ̧ɔ̧mà wu tàa ntsèka a èbèm la. 
MAT.23.22	Wòt tà kà̧ ègwet la ko nê ye wua kaãaã àtɨ̧a Kèfɔ̧̀ Mbɔ̧ɔ̧mà mè ngua nkà̧ Mbɔ̧ɔ̧mà wu tà tseke a ègwet àtɨ̧ mbɔŋ la.
MAT.23.23	“Aa li bɨa wɨ̧ bɨ̀a bènyɨꞋtà mbɨ̧te Musì nè Bèfalèsiì, bɨ̀a wu bɨ̀a shua nê bɨ wu àghɨa kà wu yùà la! Bɨ̀a ngɨ̀ bɨ ghàbtè èghɨ mbȩ bɨ̧ ane èdzìꞋ èghem eghǎ wu ka wuê ane tèfɔbtsə ŋǎ èghab Mbɔ̧ɔ̧mà, 
MAT.23.24	Bɨ̀a bòt àghɨ àleme bu bɨ baãaã èbu beko me nyɨꞋte awɔb èlu̧ la, bɨ̀a ngɨ̀ bɨ̀ ye kèdzǐ a èbem ndɔŋ mèlùꞋ yɨ̧, bɨ nɨ àfɨ̀Ꞌ nkàŋkè ntsì, ka mbɔ̂ ngu emɨ̀ɨ̀lè anyà̧ mbɨ̀Ꞌɨ̀ loà kà koê.
MAT.23.25	“Àa li bɨa wɨ̧ bɨ̀a bènyɨꞋtà mbɨ̧te Musì nè Bèfalèsiì, Bɨ̀a wu bɨ̀a shua nê bɨ wu àghɨa kà wu yùà la! Bɨ̀a ngɨ̀ bɨ shùù kwènte bapfəèꞋ nè ndɔŋ tɨ̧, ka tèbemtsə te lu̧ ne èghɨ bɨ ghòꞋne bòt ngɨ̀ɨ̀la awɔb nɨŋ la. 
MAT.23.26	Bɨ̀a Bèfalèsiì, bɨ lâ ngu bòt àghɨ àleme! Bɨ̀ bɨa shùù tèbemte ndɔŋ tɨ̧ nè tèbemte bapfəèꞋ bɨ̧ ko kwèntsə teà nga me fəəte mɨ̧̂.
MAT.23.27	“Àa li bɨa wɨ̧, bɨ̀a bènyɨꞋtà mbɨ̧te Musì nè Bèfalèsiì, bɨ̀a wu bɨ̀a shua nê bɨ wu àghɨa kà wu yùà la! Bɨ wu mbɨ̀Ꞌɨ̀ ètsəsì bɔ bɔ̧ ndɔ̀ɔ̀be nè ètsaꞋa kèfə e me bɔ̌ àbȩ la, ka tèbèmtsə te bɔ̂ ndù̧ ne èkwȩ bèmpfəà nè èfi bɔbȩ. 
MAT.23.28	Wu wuê a èlɨ mbɔŋ bɨ̀a ngɨ̀ bɨ ghɨ̂ bòt e me ye awɨ̧ àbȩ nê bɨ tɨ̧ɨ̧ ndɨŋndɨ̀ŋ e mbì Mbɔ̧ɔ̧mà, ka mèntɨ̧ɨ̧ mɨ̧ bɔ̂ ndù̧ ne kàbɔ̀ŋ, bɨ̀ ka meè ngu àghɨa bɨ̀a shua nê bɨ wu yùà la.
MAT.23.29	“Aa li bɨa wɨ̧ bɨ̀a bènyɨꞋtà mbɨ̧te Musì nè Bèfalèsiì, bɨ̀a wu bɨ̀a shua nê bɨ wu àghɨa kà wu yùà la! Bɨ̀a ngɨ̀ bɨ nèète ètsəsì bèndàꞋàtɔŋ Mbɔ̧ɔ̧mà nè bòt bu bɔ li ntɨ̧ɨ̧ ndɨŋndɨ̀ŋ e mbì Mbɔ̧ɔ̧mà la mbɔ̧ ndɔ̀Ꞌ ndɔ̀ɔ̀be. 
MAT.23.30	Bɨ̀ me ghɨ̀ ale, bɨ me shu nê bɨ li ngɨ̀ ale ngu àlia bètǎt nyaꞋ bɨ̧ ko bɨ̀ le kaꞋa ghɨ mbɨ̀Ꞌɨ̀ bɔ̀ɔ̀ba èbùŋè bèndàꞋàtɔŋ Mbɔ̧ɔ̧mà. 
MAT.23.31	Ale, bɨ lâ mbɨ̧̀ɨ̧̀ne nê bɨ wu bɔ̧ bòt bu bɔ li bùŋè bèndàꞋàtɔŋ Mbɔ̧ɔ̧mà la. 
MAT.23.32	È wu ale, bɨ bê mpàa àfaꞋa bètǎt nyaꞋ bɨ̧ ngɨ̀.
MAT.23.33	“Bɨ̀a nyà̧tekàbɔ̀ŋ, nè bɔ̧ nyà̧tekàbɔ̀ŋ! Bɨ̀a ghɨ̀ na te lùùla te bɔɔ bakà maꞋa wɨ̧ a èbem èwet Satàn à? 
MAT.23.34	È wu ale, tsiꞋ è shua wɨ̧ nê maa tsàà bèndàꞋàtɔŋ Mbɔ̧ɔ̧mà a kètsìà wɨ̧ nè bòt èyì, nè bènyɨꞋtà mènəè Mbɔ̧ɔ̧mà, bɨa bùŋè beko, ewu̧u̧te ebeko a mbɨ̧̀ mbasa, e shu̧ beko a èbem lobte Mbɔ̧ɔ̧mà, e mě me nkùŋè àwɔb àpfəè èpfəè, nkɨà àtsəa yɔb enɨ. 
MAT.23.35	A èlɨ̀ waa, ànyem a bòt bu bàgème bɔ li mbùŋè àwɔb a sitsǎꞋ kà bɔ ko ànəê la aa li nɔ̀ŋke akedû̧tsə fɨ̧. Ànyem a mbɔŋ aa li buꞋu ane ànəa Abèl wòt mènəè ntsɔ̧̀ eghǎ wu ane Zàkàleyà waã Bàlachìà wu bɨ li mbuŋe tò a kètsìà lob nɨ̧ Mbɔ̧ɔ̧mà nè àdzìꞋ yu bɔ̀ɔ ŋa èghɨ abua Mbɔ̧ɔ̧mà la. 
MAT.23.36	TsiꞋ è shu awɨ̧ ane nkûŋ nê, ànyem bòt baa bàgème aa li nɔ̀ŋke akedû̧tsə bòt laane wàa.
MAT.23.37	“Àfɨ̀Ꞌ àko a tseke tè me wu, Yesò bùꞋ me ŋȩa shua nê, ‘Bòt Jèlusalèm, bòt Jèlusalèm leꞋ! Bɨà mbùŋà bèndàꞋàtɔŋ Mbɔ̧ɔ̧mà ndɔ̀Ꞌ ŋèꞋnà bɔntu̧ Mbɔ̧ɔ̧mà tà tsàà abua yɨ̧ la, ane àti. Mâ nyɔ̀Ꞌtè a ngo̧ a ngò̧ nê e nkɨ enɨ èbu bɔ̧ efete awɨ̧ mbɨ̀Ꞌɨ̀ nkɔ̀Ꞌ nàa ngɨ̀ tà fète bɔ̧ bi ndzì a èten tèbààbè ti la, ka bɨ̀ ka bɨ̧ɨ̧ne!’ 
MAT.23.38	Bɨ̀ zə! Mbɔ̧ɔ̧mà tsì èsi vi ane àpfəa yɨ̧ tè ndɔ̀Ꞌ tè wòt kà tsi ngua ntsèka a èbèm. 
MAT.23.39	TsiꞋ è shua wɨ̧ nê e bùꞋu àfɨ̀Ꞌ yaa nɨ ghà ne mbì bɨ̀ ka tsi ye am a, tè àli yu bɨ̀a li lete èngùŋ nê ‘TsiꞋ Mbɔ̧ɔ̧mà lɔ̀ɔ̀le a wòt wu nkɨ̀Ꞌa ane èlen tò la a kùꞋ.’ ”
MAT.24.1	Yesò li sà lob nɨ̧ Mbɔ̧ɔ̧mà me ghǎ, bɔkatè tò e kɨꞋɨ̀ me laꞋa ànəa lob mbɔŋ. 
MAT.24.2	Tà shu abua yɔb nê, “Bɨ̀ lɨ̀ŋkè lob tàa a èbem àpfəè ŋaà la tègème ndze. TsiꞋ è shua wɨ̧ ane nkûŋ nê, bɔɔ li bùù lob te mbɔŋ tègème tè wòt kɨꞋɨ abot tà kà tsi ndzè ka wuê èti lemɔꞋ ane àtetsi.”
MAT.24.3	Mbɨ̀Ꞌɨ̀ Yesò tseke a ègwet èbȩ Olìf la, bɔkatè tò e kɨꞋɨ shu abua tò a ntsèm nê, “Shu awa àfɨꞋa mènəè maa ègème nàa li ghɨ̀ la, mè nè àghɨa àa nyɨ̀Ꞌtâ nê à bèle yàŋe ekɨꞋɨ, ngɔ̀ŋ mè ngu lìà la.”
MAT.24.4	Yesò bɨ̀ɨ̀lè nê, bɨ̀ me ko awɨ̧ mbɨ̀Ꞌɨ̀ wòt kǒ fɨte awɨ̧, 
MAT.24.5	nkàà nê bòt nyaŋ aa li kɨꞋɨ nɨ èlen laã e me shu nê bɔ wu Fɔ̧̀ wu Mbɔ̧ɔ̧mà yɔꞋ ntsà la, efɨte bòt nyaŋ. 
MAT.24.6	Bɨ mè ngu zə ndɨ bɔ nùà mèbet a ngèt yɨ̧ la, nè è me endɨ̌. Ka bɨ̀ kâ mbèntê, wu èghɨ e bɔ ndɨ àa ghɨ̀ la, ka è ka wua nyɨ̀Ꞌta nê mèndìa è kɨꞋɨ tê ndɔ̀Ꞌ. 
MAT.24.7	ÈlaꞋ aa li me nù beko, bèfɔ̧̀ be mè ngu me nù beko. Èchɨɨ aa li lu̧ àbȩ, sitsǎꞋ mè ngu me nyìꞋna nkwèà nyɨŋa bòt a èdzìꞋ ègème. 
MAT.24.8	Mènəè màà ègème naa li wua nyɨ̀Ꞌta wu ntseit, wuê mbɨ̀Ꞌɨ̀ àvi nàa ngɨ̀ tà me kɨ ebi waã tà bùꞋ me lu̧u̧te la.
MAT.24.9	Bɔɔ li baãaã wɨ̧ àfɨꞋa mbɔŋ e ŋa bɔɔ zì àwɨ̧ a ngoꞋ ebɔ bùŋè àwɨ̧. Bòt èlaꞋ ègème aa li me pààbè awɨ̧ ambo yaã. 
MAT.24.10	Bòt nyaŋ aa li lùùlà am àfɨꞋa mbɔŋ, e mě me jɨ mènàŋ a ègwet bɔnyɨ bɔb, mè mpààbà àwɔb. 
MAT.24.11	Bòt nyaŋ aa li lɔ̀Ꞌte a si àfɨꞋa mbɔŋ e me fɨta shua nê bɔ wu bèndàꞋàtɔŋ Mbɔ̧ɔ̧mà, ngɨ̀à bòt e fà̧à̧tà èka bɔb. 
MAT.24.12	Kàbɔ̀ŋ naa li ghe, te e ghɨ̌ èkɔŋ bòt nyaŋ ane Mbɔ̧ɔ̧mà aa yu, 
MAT.24.13	ka wòt tàa li baãaã èntɨ̧ɨ̧ vi te ghǎ ewu a ndìa la, naa li bɔ mèmpème. 
MAT.24.14	Bɔɔ li tsɔ̀te Ntu̧ Ntsɔ̧̀ kèfɔ̧̀ Mbɔ̧ɔ̧mà yaa a èlaꞋ ègème a sitsǎꞋ mbɨ̀Ꞌɨ̀ waa waa naa zə, ka ngɔ̀ŋ naa lìa.
MAT.24.15	“Naa li ngu àfɨꞋa mbɔŋ bɨ ye àbɨꞋte àghɨ yu Danià ndàꞋàtɔŋ Mbɔ̧ɔ̧mà li shuê la, a tɨ̧ɨ̧ a èbem lob nɨ̧ Mbɔ̧ɔ̧mà la. (Wòt wu ntɔ èngà̧ waa la nyɔꞋta nko ànəa èngǎ̧ mbɔŋ e shua la.)
MAT.24.16	“ÀfɨꞋa mbɔŋ bòt bu a Jùdià la, è luula nkɔꞋ ngà a ègwet tèbȩtsə. 
MAT.24.17	Wòt tà wu a kɔ̧̀ lob la è ka tsi nchu a si enɨ èghɨ a èbem lob zi. 
MAT.24.18	Wòt tà wu àbȩ la ka tsi nkua akwèn abàꞋa èmǎ̧ vi. 
MAT.24.19	Aa li bɨɨ àbâ bèzi bu bɔ kɔte la, nè è bu bɔ̀ɔ nyɔ̀ŋa bɔ̧ la àfɨꞋa mbɔŋ. 
MAT.24.20	Bɨ̀ tsàꞋte a Mbɔ̧ɔ̧mà nê, àlia mànduula yàà à ka ndi ngu a kètsìà àbɨ̂ŋ kò àliapfəèa Bèjuê leꞋ, 
MAT.24.21	nkàà nê ngoꞋ kèkweelè naa li wu àfɨꞋa mbɔŋ. Èwuu ngoꞋ mbɔŋ wu ye kà bɔ li tè mè ye mbɨ̀Ꞌɨ̀ ngɔ̀ŋ li mbùꞋ ekɨꞋɨ dzəâ àfɨ̀Ꞌ yaa la. Bòt è ka meè ngu li eye yùà ka ngɔ̀ŋ naa lìa. 
MAT.24.22	È kà chɨɨme ngu na Mbɔ̧ɔ̧mà lo̧o̧ne èli mbɔŋ tè ndɔ̀Ꞌ la, ko wòt kǒ tàa li peme la ntsě, ka tàà ghǎ ambo bòt bu tà làa ane bi la elo̧o̧ne èli mbɔŋ. 
MAT.24.23	ÀfɨꞋa mbɔŋ wòt shu abua yɨ̧ nê, ‘Bɨ̀ ye a Fɔ̧̀ wu Mbɔ̧ɔ̧mà yɔꞋ ntsà la àdziꞋ yaa ko àdziꞋ zià leꞋ’ bɨ̀ ka mbɨ̧̀ɨ̧̀ne ànəa tà shua la. 
MAT.24.24	Bòt aa li lɔ̀Ꞌte a si me fɨta shua nê bɔ wu Fɔ̧̀ mbɔŋ e mě me fɨta shua nê, bɔ wu bèndàꞋàtɔŋ Mbɔ̧ɔ̧mà. Bɔɔ li ghɨ̀ èghɨ a nyɨ̀Ꞌta mètàŋ Mbɔ̧ɔ̧mà la, e mě lute tèkaŋtsə mbɨ̀Ꞌɨ̀ efɨte banɔ̧̀, te e me nyɔ̀Ꞌte a màfɨta bòt Mbɔ̧ɔ̧mà na èlu̧ e wuà la. 
MAT.24.25	Bɨ̀ zə na mâ shua wɨ̧ àfɨꞋa ntsɔ̧̀ tè ndɔ̀Ꞌ la.
MAT.24.26	“È wu ale, bɔ shua wɨ̧ nê, tà wu àbâ àlaꞋ àyuube, bɨ̀ ka ngà, kò wuê nê tà wu a èbem àtsəa lob leꞋ, bɨ̀ ka mbɨ̧̀ɨ̧̀ne ànəa bɔ shua la, 
MAT.24.27	nkàà nê, Waã Wòt naa li kɨꞋɨ mbɨ̀Ꞌɨ̀ èfaŋ àa ngɨ̀ e kaꞋa ègwelebuule ebuꞋu àbâ yaa eghǎ wu àzia la. 
MAT.24.28	A bê ngu wuê mbɨ̀Ꞌɨ̀ àpfəꞋte nyà̧ àa ngɨ̀ à nɔ̀ŋke adzìꞋ àgème, tè tèdzǐtsə te wu abot la.
MAT.24.29	“NgoꞋ kèkweelè yu ane èli mbɔŋ la naa li ntsè, me lɔꞋɔ,
MAT.24.29	‘Àtaãnyèm a fen,
MAT.24.29	èŋu è ka tsi fə,
MAT.24.29	těnto̧tsə a ègwet te kwente a si,
MAT.24.29	Mbɔ̧ɔ̧mà mè nyìꞋì èghɨ ègème àa ègwet la.’
MAT.24.30	“ÀfɨꞋa mbɔŋ, àghɨa àa nyɨꞋte nê, Waã Wòt kɨꞋɨ la, a saꞋ a ègwet, bòt èndà̧ ègème a sitsǎꞋ e bùù mèdɨ̀, mbɨ̀Ꞌɨ̀ bɔ ye Waã Wòt nkɨ̀Ꞌa ègwelebuule a èbem mbàꞋ, nè mètàŋ bɔ̂ mèngùꞋte ènɨ̧ Mbɔ̧ɔ̧mà la. 
MAT.24.31	Bɔɔ li ntɔ taꞋà èsɔndɨk, tà tsàà bɔntu̧ bi bu a ègwet la àbȩ a bètɔ̀Ꞌa sitsǎꞋ bu bakwì la, bɔɔ ghǎ fete bòt bu tà làa ane ebi la, ebùꞋu àbâ ngɔ̀ŋ ko e ghǎ dzə ayea ko.
MAT.24.32	“Bɨ̀ nɨ nkɨà ane àyɨt a fik yaa. Nàa ngɨ̀ è wu àfɨꞋa mèntaãaã tò fen, tà bùꞋ me kɔke tèfəꞋte fi la, bɨ ko nê mènkwenà nàà nkɨ̀Ꞌa. 
MAT.24.33	Wu wuê èlɨ bɨ yea èghɨ bàà ègème, bɨ ko nê, Waã Wòt kɨꞋɨ tê ntsiꞋa ètsələèꞋ la. 
MAT.24.34	Ane nkûŋ, tsiꞋ è shua wɨ̧ nê, bòt ngɔ̀ŋ àfɨ̀Ꞌ yaa aa me laꞋ nê bɔɔ ndèma, èghɨ bàagème e ghɨ̌. 
MAT.24.35	SitsǎꞋ bɔ̂ ègwet naa li lɔ̀Ꞌɔ lìa, ka àghɨ à ka wuê li ekubte ane èngǎ̧ am.
MAT.24.36	“Ka wòt kǒ ntsě tà ko àlia èghɨ bàà àa ghɨ̀ la, ka wuê bɔntu̧ Mbɔ̧ɔ̧mà bu a ègwet la, kò Waã Wòt leꞋ. Wu ndàꞋ Mbɔ̧ɔ̧mà ka tà ko la. 
MAT.24.37	Èlɨ mènəè li ngɨ̀ àfɨꞋa Noà la, wu ndɨ nàa li ghɨ̌ àfɨꞋa Waã Wòt nàa nkɨ ekɨꞋɨ la. 
MAT.24.38	È li ngu àfɨꞋa mbɔŋ, mèleb mu è li ndû̧ èdziꞋ ègème nkùŋe èghɨ la, me laꞋ nê yea nkɨ̀Ꞌa, bòt e wua jɨ̀a mè nua, mbâ̧tsə nè bèzi e me yɔꞋɔ awɔb tè ngà dzəè àfɨ̀Ꞌ yu Noà li nyi a èbem ànkànuꞋ yu la. 
MAT.24.39	Bɔ li bɔ̀ ka ko àghɨa nga e ghɨ̀ la, tè mèleb mu kɨꞋɨ̀ ntuꞋu awɔb bàgème. Eyaa wu ndɨ Waã Wòt nàa li kɨꞋɨ la. 
MAT.24.40	ÀfɨꞋa mbɔŋ, bòt babe aa li ngua mbȩ, bɔ nɨ wemɔ̀Ꞌ, ntɔ̀ɔ wekǒ. 
MAT.24.41	Bèzi babe e wua èti ngɔ̀Ꞌɔ̀ ntsəètsə, bɔ nɨ wemɔ̀Ꞌ ntɔ̀ɔ wekǒ.
MAT.24.42	“È wu ale, bɨ̀ ghaꞋte àghɨ ayɨ̧ ntsɔ̧̀ nkàà nê, bɨ bakà ko àlia tǎt wɨ̧ nàa kɨꞋɨ la. 
MAT.24.43	Bɨ̀ ko nê tǎt lob ko àfɨꞋa tsɔŋ nàa kɨꞋɨ ètsəꞋ la, kèlɔ kè ka nyi a èghɨ tò mbɨ̀Ꞌɨ̀ bɔ gha ghɨ̌ nkɨ̀Ꞌɨ̂ mbəèꞋəè lob tò. 
MAT.24.44	È wu ale, bɨ̀ ye nê, bɨ taŋke awɨ̧ ntsɔ̧̀, nkàà nê Waã Wòt naa kɨꞋɨ àfɨꞋa kà bɨ ko nê tàà nkɨ̀Ꞌâ.
MAT.24.45	“WafàꞋ ntsɔ̧̀ tà bɔ èyì la wu we ŋaà? Wu wu tǎt àfàꞋ tò zi atò àtsəa beko nê tà me ŋa wɔb èghɨjɨ àfɨꞋa ntsɔ̧̀ la. 
MAT.24.46	WafàꞋ ngaa naa taꞋa wùꞋtè àvi, na tǎt àfàꞋ tò me kɨꞋɨ àpfəè ndze atò fàꞋà la. 
MAT.24.47	Ane nkûŋ, tsiꞋ è shua wɨ̧ nê, ko tǎt àfàꞋ wu naa zǐ atò àtsəa èghɨ bi ègème. 
MAT.24.48	Ka wafàꞋ mbɔŋ wu we kàbɔ̀ŋ, ko taa shu abua zi zìambɔŋ nê, ‘Tǎt àfàꞋ am tseke nyaŋ,’ 
MAT.24.49	ale tà bùꞋ me lene bɔfàꞋ ko bu, mè jɨa nùa bɔ̂ èbaala mèlùꞋ. 
MAT.24.50	Ale, ko tǎt àfàꞋ tò naa kɨꞋɨ ane àlia tà ghɨ̂ tà kà wua nchɨꞋa tò la, nè àfɨꞋa kà tà koê. 
MAT.24.51	Mbɔ̂ ngu saãaãte atò màꞋa a si, e tsàà atò àdziꞋa bòt bu bɔ̀ɔ shua nê bɔ wu àghɨa kà wu yùà la, è wu la, àdziꞋa bɔ̀ɔ me dɨ̀a nkwèla àsɔŋ yɔb la.
MAT.25.1	“Àlia mbɔŋ aa li nkùꞋ, ànəa kèfɔ̧̀ Mbɔ̧ɔ̧mà a wu mbɨ̀Ꞌɨ̀ àyea bɔɔ̀zi ko èghem bɔ li nɨ mèkàꞋà mɔb nga esèè lu̧ ndzà la. 
MAT.25.2	Bɔɔ̀zi batà̧â̧ ane yɔb li ngu bòt kà bɔ èyì, èbeko batà̧â̧ wu bòt bɔ èyì la. 
MAT.25.3	È bu ka bɔ èyì la e me nɨ mèkàꞋà mɔb nɨa ngà bɔ̀ ka nɨ mèleb èkaꞋà a èbem èghɨ ko tsa, 
MAT.25.4	ka è bu bɔ bɔ èyì la enɨ mèkàꞋà mɔb mbɔ̂ mbèa àbəꞋa mèleb a èbem èghɨ ko tsa. 
MAT.25.5	Bɔ gha ale lu̧ ndzà yu ka yaŋe nkɨ̀Ꞌɨ̂, ale, kèlɔ ke baãaã wɔb bàgème bɔ nɔ̀ŋkè me li.
MAT.25.6	“È tseke tè me wu a èntɨ̧ɨ̧ ètsəꞋ, wòt kǒ letè èngùŋ nê ‘Lu̧ ndzà yu kɨꞋɨ̀; Bɨ̀ dzəa àbȩ sèè atò.’
MAT.25.7	“Bɔɔ̀zi bu e lɔ̀Ꞌtè a si bàgème nèètè mèkàꞋà mɔb nkɔ̀ktê. 
MAT.25.8	È bu kà bɔ èyì la e shu abua ebe èyì bu nê ‘Bɨ̀ ŋa adziꞋ mèleb èkaꞋà mɨ̧ kǒ abua ya, è ma nê mèkàꞋà tsiꞋa ndèma lema.’ ”
MAT.25.9	Bɔ bɨ̀ɨ̀lè nê, “ ‘Mèleb èkaꞋà ma ka kuꞋu abua ya ba nɨ̧̀ baa, è wu ale bɨ ghǎ abua bòt bu bɔ̀ɔ fɨ̧̀ɨ̧̀nà la njû̧ mɨ̧.’
MAT.25.10	“Bɔ me ghà ale, lu̧ ndzà yu kɨꞋɨ, è bu be yaã ntàŋke tè ndɔ̀Ꞌ la e nyi a lob a èpǎ̧ ndzɔꞋa yu bɔ̂ tò ba, ngèbà ètsələèꞋ.
MAT.25.11	“Bɔɔ̀zi ko bu e tseke tê nkɨ̀Ꞌɨ̂ nê ‘Tê, Tê, tsɔꞋɔ lob abua ya.’
MAT.25.12	“Lu̧ ndzà yu bɨ̀ɨ̀lè nê ‘Ane nkûŋ, tsiꞋ è shua wɨ̧ nê e mbakà ko awɨ̧.’
MAT.25.13	“Yesò lìà nê, bɨ̀ tseke me lȩ̂ ntsɔ̧̀ nkàà nê bɨ bakà ko àlia, kò àfɨꞋa màa mě kɨꞋɨ la.
MAT.25.14	“Ànəê yaa a wu mbɨ̀Ꞌɨ̀ wòt kǒ tà li me dzəa nga à lèghȩ̀ȩ̀nè ntɔ bɔfàꞋ bi ndzì èghɨ bi abua yɔb la. 
MAT.25.15	Tà li ŋà bètɔsì batà̧â̧ abua wekǒ, ŋà bètɔsì babe abua wekǒ, mè ŋà tɔsì wemɔ̀Ꞌ abua wekǒ, mbɔ̂ ŋa ndɨ mètàŋ wòt ègème ane yɔb nyɨꞋte la. Mbɔ̂ ndzəè ngà à lèghȩ̀ȩ̀nè wu. 
MAT.25.16	WafàꞋ wu bɔ yaã ŋà bètɔsì batà̧â̧ abua tò la, ghà ndzì ane èwen, bètɔsì batà̧â̧ e mè nyî a ègwet. 
MAT.25.17	È wu nè wòt nè bètɔsì babe la ghà ndzì è vi ane èwen mɨ̧̂, àbȩ̀ a nyî a ègwet ane bètɔsì babe. 
MAT.25.18	Ka wu bɔ yaã ŋǎ atò tɔsì wemɔ̀Ꞌ la, ghà ntu si ndò̧ èkab tǎt àfàꞋ vi wu.
MAT.25.19	“Àfɨ̀Ꞌ a tseke tè me wu tǎt bɔfàꞋ bu kua nê bɔ̂ tò ba è tseke a si nkwàꞋtè èkab wu. 
MAT.25.20	WafàꞋ wu bɔ yaã ŋǎ tò bètɔsì batà̧â̧ la kɨꞋɨ nè beko batà̧â̧ be kwèꞋne a ègwet la nê, ‘Tê, à li ŋà bètɔsì batà̧â̧ abua am, mâ ta èwen tè beko batà̧â̧ be nyi a ègwet.’
MAT.25.21	“Tǎt àfàꞋ wu shu abua tò nê ‘E wu la, à wu ngule wafàꞋ àa ngɨ̀à àfàꞋ àyê ntsɔ̧̀ la. Mbɨ̀Ꞌɨ̀ à baãaãte àdziꞋ èkab wàa ntsɔ̧̀ la, maa tsia wê àtsəa èghɨ nyaŋ. Nyi a lob ba nè è fɔte ngùꞋtè àwa.’
MAT.25.22	“È wu bɔ yaã ŋǎ atò bètɔsì babe la kɨꞋɨ nê ‘Tê, à li ŋà bètɔsì babe abua am, mâ ta èwen tè beko babe be nyi a ègwet.’
MAT.25.23	“Tǎt àfàꞋ wu shu abua tò nê ‘E wu la, à wu ngule wafàꞋ àa ngɨ̀à àfàꞋ àyê ntsɔ̧̀ la. Mbɨ̀Ꞌɨ̀ à baãaãte àdziꞋ èkab wàa ntsɔ̧̀ la maa tsia wê àtsəa èghɨ nyaŋ. Nyi a lob ba nè efɔte ngùꞋtè àwa.’
MAT.25.24	“È wu bɔ yaã ŋǎ tò tɔsì wemɔ̀Ꞌ la kɨꞋɨ̀ nê ‘Tê, mâ ko nê àbu àyê a kweelè nge, à mè me fùꞋu àdziꞋa kà liꞋ, mè nɨa àdziꞋa kà nɔ̀ŋè. 
MAT.25.25	Ale, e ndi ngà ntu si ndò̧ èkab wê, maà mbɔ̀a wê la. Ye èkab wê mbɔŋ ye wu.’
MAT.25.26	“Tǎt àfàꞋ tò wu bɨ̀ɨ̀lè nê, ‘Ye àlȩȩta wafàꞋ kǒ kà ye àtsə ànəê àzi. À li nko nê maa fuꞋa àdziꞋa kà liꞋ, mè nɨ̀a àdziꞋa kà nɔ̀ŋè, 
MAT.25.27	à kà wu nɨ èkab am e ghǎ nɔ̀ŋe a lob èkab? Ko mâ kua ale nɨ èkab am wu nè àbȩ̀ a ègwet.
MAT.25.28	“ ‘Ale, bɨ̀ nɨ tɔsì wu abua tò la ŋa abua wòt wu nè bètɔsì èghem la. 
MAT.25.29	Nkàà nê wòt tà bɔ àbȩ̀ nyaŋ la, bɔɔ kwèꞋne aa taꞋa yaãaã, ka è me wu wu kà bɔ àghɨ la, ko bɔɔ paa kàyaã wu tà bɔ la enɨ. 
MAT.25.30	È me wu wafàꞋ wu kà ye àtsəa ànəê àzi la ko bɨ̀ baãaã atò maꞋa àbȩ a èbem kèbìꞋà, àdziꞋa tàa me dɨ̀a mè nkwèla àsɔŋ zi la.’
MAT.25.31	“Naa li ngu àfɨꞋa Waã Wòt kɨꞋɨ ane ènɨ̧ tǎt vi, nè bɔntu̧ Mbɔ̧ɔ̧mà bàgème la, tà tseke a ègwet àtɨ̧a Kèfɔ̧̀ Mbɔ̧ɔ̧mà. 
MAT.25.32	ÀfɨꞋa mbɔŋ bòt èlaꞋ ègème a sitsǎꞋ e bù̧ù̧te a mbì tò tà ghàbtè àwɔb mbɨ̀Ꞌɨ̀ mbaabà njɨ̀ nàa ngɨ̀ tà ghàbtè njɨ̀tsə ntsi ane dzətsə la, 
MAT.25.33	mbɔ̂ ntsà njɨ̀ tu àbâ àbualu̧ zi, ntsà dzə tu àbâ àbuantoŋ zi.
MAT.25.34	“ÀfɨꞋa mbɔŋ ko fɔ̧̀ wu naa shu abua bòt bu àbâ àbualu̧ zi la nê ‘Bɨ̀ kɨꞋɨ, bɨ̀a wu Tǎt am èlɔ̀ɔ̀lè àwɨ̧ la, njɨ̀a kèfɔ̧̀ wu bɔ li ntàŋke abua yɨ̧ a me mbùꞋu ngɔ̀ŋ la. 
MAT.25.35	Bɨ jɨ̀ nkàà nê ndzìtsə te li me ku am, bɨ ŋa èghɨjɨ e njɨ, àtɔŋ am a yu̧, bɨ ŋa mèleb e nu, e nkɨꞋɨ mbɨ̀Ꞌɨ̀ gɨ̧̀ bɨ sèe am, 
MAT.25.36	e me ghȩȩne mbɨ̧̀ fəâ, bɨ ŋa ndǐ e nkwaã, me ghɔ̧̀ɔ̧̀ne, bɨ kɨꞋɨ̀ ntsàꞋtè am, bɔ zi am a lob tèfȩ, bɨ kɨꞋɨ̀ ndȩ̀ am.’
MAT.25.37	“ÀfɨꞋa mbɔŋ ko bòt ntsɔ̧̀ baa aa biite atò nê ‘Tê, ba li nchɨɨmè ndzè àwê nè ŋǎ ndzìtsə tèa nkua wê la, ŋǎ èghɨjɨ à jɨ, kò ndzè àwê nè ŋǎ àtɔŋ yê a yu̧u̧ la ŋà mèleb à nu à? 
MAT.25.38	Ba li ndzè àwê nè ŋǎ à wu gɨ̧̀ la sèe wê kò ngȩ̀ȩ̀nà kà kwaãaã ndǐ la ŋǎ ndǐ à kwaãaã à? 
MAT.25.39	Ba li mè ndzè àwê nè ŋǎ ngò̧ò̧nà kò a lob tèfȩ leꞋ nkɨ̀Ꞌɨ̂ ntsàꞋtè àwê à?’
MAT.25.40	“Bɔ biite ale ko fɔ̧̀ wu naa bɨ̀ɨ̀le èngǎ̧ wɔb laꞋnê ‘Ane nkûŋ, tsiꞋ è shua wɨ̧ nê mbɨ̀Ꞌɨ̀ bɨ li ngɨ̀ ane we tà lìa à kwèn ane bɔnyɨ bɔ̧ baa la, bɨ li ngua ngɨ̀à abua am’.
MAT.25.41	“Taa shu ale, e gheble avi è shu abua bòt bu àbâ àbuantoŋ zi la nê ‘Bɨ̀ lɔꞋɔ a ngèt yaã, bɨ̀a wu Mbɔ̧ɔ̧mà zi ndɔ̀ àtsəa yɨ̧ la ngà a èbem èwet kà wu li elìa Mbɔ̧ɔ̧mà taŋke abua Satàn bɔ̂ bɔntu̧ bi la. 
MAT.25.42	Bɨ̀ gha nkàà nê ndzìtsə te li me ku am, bɨ̀ ka ŋa èghɨjɨ maa jɨ, àtɔŋ am a yu̧, bɨ̀ ka ŋa mèleb maa nu, 
MAT.25.43	e nkɨꞋɨ mbɨ̀Ꞌɨ̀ gɨ̧̀, bɨ̀ ka sèe am, e me ghȩ̀ȩ̀nè ka kwaãaã ndǐ, bɨ̀ ka ŋa ndǐ maa kwaãaã, e me ghɔ̧̀ɔ̧̀ne bɔ mè ndzì am a lob tèfȩ, bɨ̀ ka kɨꞋɨ e lȩ̀ am.’
MAT.25.44	“Ko bɔɔ biite atò mɨ̧̂ nê, ‘Tê, bà li ndzè àwê a ka àfɨꞋa ndzìtsə tèa nku àwê, kò àtɔŋ yê a yu̧ la, kò à wu gɨ̧̀ la, kò àa ngȩ̀ȩ̀nà kà kwaãaã ndǐ, kò ngò̧ò̧nà, kò a lob tèfȩ la bà ka tɨŋe àwê à?’
MAT.25.45	“Ko tàa bɨ̀ɨ̀le nê ‘Ane nkûŋ, tsiꞋ è shua wɨ̧ nê mbɨ̀Ꞌɨ̀ bɨ li kaꞋa ghɨ̌ ane we tà lìa a kwèn ane bɔnyɨ bɔ̧ baa la, a wu nê bɨ li kaꞋa wua ngɨa abua am.’
MAT.25.46	“ÀfɨꞋa mbɔŋ ko bòt kàbɔ̀ŋ bu aa gha àdziꞋa kà ngoꞋ wu li elìa, èbe ntsɔ̧̀ bu e egha àdziꞋa mèmpème kàlìà.”
MAT.26.1	È li ngu àfɨꞋa Yesò nyɨ̀Ꞌte mèngà̧ maa tè mpàa la, tà shu abua bɔkatè bi nê, 
MAT.26.2	“Bɨ̀ ko nê, è tsìꞋi èlibȩ bebe, èpǎ̧ Màntsea a ègwet e kɨꞋɨ̀, è wù àlia bɔ̀ɔ baãaã Waã Wòt ezǐ a tèkitebu bòt, bɔ̀ɔ wu̧u̧te atò a mbɨ̧̀ mbasa la.”
MAT.26.3	ÀfɨꞋa mbɔŋ bètǎt bèntsìà mèpɨ̧̀ Mbɔ̧ɔ̧mà nè bɔɔjuŋ Bèjuê e bù̧ù̧tè a ntɔꞋɔ àtsəa bèntsìà mèpɨ̧̀ Mbɔ̧ɔ̧mà wu bɔ̀ɔ ntɔ atò ane Kefàs la, 
MAT.26.4	ndàŋkè ndɨ bɔ̀ɔ yɨ̧ɨ̧me ebaãaã Yesò e bùŋe atò la. 
MAT.26.5	Ka mbɔ̂ ngɨ̀ ale nê, bɔ ka baãaã atò àfɨꞋa èpà̧ wu, mbɨ̀Ꞌɨ̀ ka banɔ̧̀ e bùꞋ ndèm.
MAT.26.6	ÀfɨꞋa Yesò wu a Betanì, a lob wòt àghɔ̧atsɔꞋɔ kǒ bɔ̀ɔ ntɔ tò ane Simùn la, 
MAT.26.7	àvi kǒ kɨꞋɨ nè mèwet yɔ̀Ꞌɔ kǒ è tsoo nge la, a èbem atǒꞋ kǒ bɔ ghɨ ane èti ko bɔ̀ɔ ntɔ nê àlàbastà la ntsəètè àtsəa Yesò mbɨ̀Ꞌɨ̀ tà wu a si tà tsekè me jɨ èghɨjɨ la.
MAT.26.8	ÀfɨꞋa bɔkatè tò e ye la, a taꞋa saa wɔb, tè bɔ biitè nê, “Àvi waà chɨɨma ntsòkà mèwet màa ane ka ànəa à? 
MAT.26.9	Eyaa wu mèwet bɔ wu fɨ̧̀ɨ̧̀ne ane taꞋà èkab eŋa abua bòt mbuŋ la.”
MAT.26.10	Bɔɔ̀ ndàꞋà ale, Yesò ko ànəa bɔ shua la, mbììte awɔb nê, “Bɨ̀ ŋa àvi wàa ngoꞋ ne ghà à? Tà ghɨ kwàꞋ ngule ànəa ntsɔ̧̀ abua am. 
MAT.26.11	Bɨa me bɔ̂ bòt mbuŋ bɨ tò ba àfɨ̀Ꞌ àgème, ka è nka wu ewu ba nɨ̧̀ ba àfɨ̀Ꞌ àgème. 
MAT.26.12	Tà yɔꞋɔ am nè mèwet màa ale, nko nê ye taŋke am àfɨ̀Ꞌ yaa ane ndɨ bɔ̀ɔ tu am la, ka àlia mbɔŋ aa li kùꞋu. 
MAT.26.13	Ane nkûŋ, tsiꞋ è shua wɨ̧ nê, àdziꞋ àgème a sitsǎꞋ ŋaà bɔ̀ɔ me tsɔ̀te Ntu̧ Ntsɔ̧̀ kèfɔ̧̀ Mbɔ̧ɔ̧mà yaa la, bɔɔ me làꞋa ànəa àvi wàa ghɨ la nɨa nkù̧ù̧ta tò.”
MAT.26.14	Wakatè Yesò ko bɔ li ngua ntɔ tò ane Judàs Iskaliòt la, gha abua bètǎt bèntsìà mèpɨ̧̀ Mbɔ̧ɔ̧mà, 
MAT.26.15	mbììte awɔb nê, “E fɨ̧̀ɨ̧̀ne a Yesò abua yɨ̧ ko bɨ̀a ŋa ghà abua am à?” Tà biite ale, bɔ ŋa tò èkwȩkab èghem yetat. 
MAT.26.16	EbuꞋu àfɨꞋa ngaa me ghà ne mbì, Judàs tsìꞋa nkɨà èlu̧ tàa zi a Yesò a tèkitebu tɔb la.
MAT.26.17	Àlia mbì a èpǎ̧ bled wu nàa ka kɔꞋ la a li nkɨ̀Ꞌɨ̂, bɔkatè Yesò e kɨꞋɨ̀ mbììte atò nê, “Àa nkɨà nê, bà taŋke àdziꞋa àa jɨ èghɨjɨ èpǎ̧ Màntsea a ègwet la, nèŋàà?”
MAT.26.18	Tà bɨ̀ɨ̀lè nê, “Bɨ̀ ghǎ a èbem àpfəèà nɨ̧, ko bɨa ye wòt kǒ. Bɨ̀ ye, bɨ shu abua tò nê, ‘NyɨꞋtà laꞋnê, èli bɔ̧ e tsiꞋi ètentem, maà nkɨa nê, bâ bɔkatè bɔ̧ è kɨꞋɨ njɨ̀ èghɨjɨ èpǎ̧ Màntsea a ègwet a lob yê.’ ” 
MAT.26.19	Bɔkatè tò e ghà ngɨ̀ wuê mbɨ̀Ꞌɨ̀ tà shu la, ntàŋke èghɨjɨ èpǎ̧ Màntsea a ègwet wu.
MAT.26.20	Nyèm è fen, Yesò bɔ̂ bɔkatè bi bu ntsɔ̀b babe la e tseke a si me jɨ èghɨjɨ. 
MAT.26.21	Mbɨ̀Ꞌɨ̀ bɔ̀ɔ njɨ̀a la, tà nê, “TsiꞋ è shua wɨ̧ ane nkûŋ nê, wòt kǒ ane yɨ̧ nàa fɨ̧̀ɨ̧̀nè am.”
MAT.26.22	Bɔkatè tò bu e bùꞋ me biite atò wemɔ̀Ꞌ wemɔ̀Ꞌ, “Tê, wu mmɔ̌?”
MAT.26.23	Yesò bɨ̀ɨ̀lè nê, “Wòt wu tà zì àbu azi a èbem apfəèꞋ ba tò la. 
MAT.26.24	Waã Wòt naa pfə wuê mbɨ̀Ꞌɨ̀ bɔ shɨ a èbem àkata Mbɔ̧ɔ̧mà la, ka aa li bɨɨ àbâ wòt wu tàa fɨ̧̀ɨ̧̀ne atò la. A li mbɔ̀ŋ ko bɔ li bɔ̀ kà lem mbia ŋut.”
MAT.26.25	Judàs wu tà li fɨ̧ɨ̧ne atò la biite nê, “NyɨꞋtà, wu mmɔ̌?” Yesò bɨ̀ɨ̀lè nê, “À shu àwɔ̀ mbɔŋ.”
MAT.26.26	Mbɨ̀Ꞌɨ̀ bɔ̀ɔ njɨ̀a èghɨjɨ la, Yesò nɨ kètaã bled ŋà mènkɔ̀ŋke abua Mbɔ̧ɔ̧mà, mbɔ̂ mboꞋ ŋǎ abua bɔkatè bi nê, “Eyaa wu mbɨ̧̀ ènyit yaã, bɨ̀ nɨŋ nkwet.”
MAT.26.27	Tà mè nɨ ndɔŋ ŋà mènkɔ̀ŋke abua Mbɔ̧ɔ̧mà, mbɔ̂ ŋǎ abua yɔb shu nê “Bɨ̀agème bɨ̀ nu. 
MAT.26.28	Eyaa wu àlo̧ am, Mbɔ̧ɔ̧mà wua nɨa nkùùla mènkàꞋa kèkweelè mi la. Àlo̧ am yàa a tsəète a si, mbɨ̀Ꞌɨ̀ Mbɔ̧ɔ̧mà naa waꞋa bèkàbɔ̀ŋ bòt nyaŋ. 
MAT.26.29	Maa shua wɨ̧ nê, è nka li tsi nu mèlùꞋ màa bɔ ghɨ ane tètaãaãte vȩn la a, tè àli yu màa nu mèlùꞋ fi a kèfɔ̧̀ Tǎt am la a kùꞋ.”
MAT.26.30	Bɔ nkɔ̧̂ ètsəkù̧ nɨŋ ngùꞋtè a Mbɔ̧ɔ̧mà, mbɔ̂ ndzəè nkɔꞋ ngà a ègwet èbȩ Olìf.
MAT.26.31	Yesò shu abua bɔkatè bi nê, “Bɨa lùùla am bàgème kwaꞋa nyèmtèsi wàa, nkàà nê Àkata Mbɔ̧ɔ̧mà a shu nê,
MAT.26.31	‘Mbɔ̧ɔ̧mà naa bùŋe a mbaabà njɨ̀,
MAT.26.31	njɨ̀ tu tea taate’,
MAT.26.32	ka àfɨꞋa mâ yu̧u̧me la, maa ghǎ a mbì lɨ̧ a Galìlî.”
MAT.26.33	Pità shu abua Yesò nê, “Bɔ màà ndùùlà wê bàgème, ko e nka lùùlà a.”
MAT.26.34	Yesò shu abua tò nê, “Ane nkûŋ, tsiꞋ è shua wê nê, lu̧nkɔ̀Ꞌ naa me laꞋ nê yeà ntɔ a ètsəꞋ wàà, aa tu̧ ngò̧ tetat nê ye bakà ko am.”
MAT.26.35	Pità nê, “È màà ntsìꞋi wuê àyea màa pfə ba nè la, ko e nka tu̧ laꞋ nê e mbakà ko àwê a!” Bɔkatè ko bu e mè shu wuê a èlɨ mbɔŋ.
MAT.26.36	Yesò bɔ̂ bɔkatè bi e ghà adzìꞋ ako bɔ̀ɔ ntɔ nê Gèsemanè la, tà shu abua yɔb nê, “Bɨ̀ tseke adzìꞋ yaa, è ngà nè mbì ntsàꞋtè a Mbɔ̧ɔ̧mà.” 
MAT.26.37	Tà bɔ̂ nɨa Pità nè bɔ̧ Zebèdiì bu babe la. Tà bùꞋ me ghɔ̧̀ɔ̧̀ne a èntɨ̧ɨ̧ vi, ènyit tò e me bɨɨ. 
MAT.26.38	Ale, tà shu abua yɔb nê, “Èntɨ̧ɨ̧ am aà ngò̧ò̧nà kwàꞋ ànyaꞋne, tè betsiꞋa e bùŋè am. Bɨ̀ tseke adzìꞋ yaa àtatsi me tsàꞋte a Mbɔ̧ɔ̧mà nè nà̧.”
MAT.26.39	Tà mè nyaꞋa ngà nè mbì, nchùŋe àtsə azi a si, ntsàꞋtè a Mbɔ̧ɔ̧mà nê, “Tê, èlu̧ e wua à nɨ ndɔŋ ngoꞋ yàa àbu am la, ka à ka ngɨ̀ mbɨ̀Ꞌɨ̀ e nkɨa la, ghɨ̀ wuê mbɨ̀Ꞌɨ̀ àa nkɨà la.”
MAT.26.40	Tà ghɨ̀ ale, nkua akwèn me kɨꞋɨ bɔkatè tò bu batat la e wua ndìa, tà bììte a Pità nê, “BetsiꞋa bɨ̀ ka tsekè àtatsi nè nà̧ ka wuê ane kètem àfɨ̀Ꞌ? 
MAT.26.41	Bɨ̀ tseke àtatsi me tsàꞋte a Mbɔ̧ɔ̧mà mbɨ̀Ꞌɨ̀ bɨ kwen a èbem ètaãaãte mènəè. Èntɨ̧ɨ̧ aà ndâ nkɔ̀ŋkà e ghɨ̌ àghɨ, ka mbɨ̧̀ ènyit ka wua nkɨà.”
MAT.26.42	Tà mè nkua akwèn ngà ntsàꞋtè a Mbɔ̧ɔ̧mà nê, “Tê, à bakà wu enɨ ndɔŋ ngoꞋ yaa kà e nu yùà, a tsiꞋ a wu mbɨ̀Ꞌɨ̀ àa nkɨà la.”
MAT.26.43	Tà mè me kɨꞋɨ bɔkatè tò bu e me li, nkàà nê kèlɔ ke li mbà̧aã àwɔb bàgème. 
MAT.26.44	Yesò mè sà wɔb ngà ane ngò̧ tetat ntsàꞋtè Mbɔ̧ɔ̧mà wu a èlɨ̀.
MAT.26.45	Mbɔ̂ mè nkɨ̀Ꞌɨ̂ abua bɔkatè bi bu mbììte awɔb nê “Bɨ bele a si bɨ nɔ̀ŋkè me li mè ndzètà wɨ̧ la kè naà? Bɨ̀ ye! ÀfɨꞋa bɔ̀ɔ baãaã Waã Wòt ezǐ a tèkitebu bòt kàbɔ̀ŋ la a kuêꞋ, 
MAT.26.46	Bɨ̀ lɔ̀Ꞌte a si bàa lɔꞋɔ, bɨ̀ ye, wòt wu tà fɨ̧̀ɨ̧̀nè am la tsiꞋa nkɨ̀Ꞌa!”
MAT.26.47	Mbɨ̀Ꞌɨ̀ Yesò bela ndàꞋà la, Judàs wakatè kǒ ane bɔkatè tò bu ntsɔ̀b babe la kɨꞋɨ̀, nè taꞋà ènɔ̧̂ bòt bɔ bèà nyitsə nè mbuꞋtsə la. Bètǎt bèntsìà mèpɨ̧̀ Mbɔ̧ɔ̧mà nè bɔɔjuŋ Bèjuê ka bɔ li ntsàà àwɔb la. 
MAT.26.48	Lɨ̧̀ wu ko nê ye làŋkè bɔ̂ tò ba nê, “Wòt màa ghǎ etaꞋa atò la, bɨ ko nê wu ŋut, mbà̧aã tò.” 
MAT.26.49	Judàs bê ngà abua Yesò nê, “NyɨꞋtà, àlàŋkè à wu ne nè!” Mbɔ̂ ntaꞋa atò.
MAT.26.50	Yesò shu abua tò nê, “Shu̧, ghɨ̀ àghɨa à kɨꞋa ghɨ̀ la.”
MAT.26.50	Bòt bu e bê nkɨ̀Ꞌɨ̂ ndzì èbu ane Yesò, mbà̧aã tò. 
MAT.26.51	ÀfɨꞋa mbɔŋ wòt kǒ ane bòt bu bɔ̂ Yesò ba la, sɔ̀ nyi zi mii ane àbùꞋ a àtsəa bèntsìà mèpɨ̧̀ Mbɔ̧ɔ̧mà ndòo àtû̧ atò.
MAT.26.52	Yesò shu abua tò nê, “Vəè nyi yê a èbem baꞋ zi, nkàà nê, wòt tà nɨ nyi mbùŋè wòt la, wu ndɨ bɔ̀ɔ li bùŋe atò nè nyi la. 
MAT.26.53	À bakà ko laꞋ nê betsiꞋa e ntɔ Tǎt am a ègwet, tà bê ntsàà èlaã bèshujà e tsè èghem ntsɔ̀b bebe, è wu bɔntu̧ tò bu a ègwet la à? 
MAT.26.54	Ka a wu anè, ko ànəa bɔ shɨ a èbem Àkata Mbɔ̧ɔ̧mà la, àa ghɨ̀ na ka wu nkûŋ à?”
MAT.26.55	ÀfɨꞋa mbɔŋ Yesò bììte ènɔ̧̂ bòt bu nê, “Bɨ ghɨ̀ na me kɨꞋɨ ebaãaã am ndzəè mbɨ̀Ꞌɨ̀ bɨ kɨꞋa baãaã tsɔŋ nè nyitsə bɔ̂ mbuꞋtsə à? Maa wua nyɨ̀Ꞌta bòt a èbem lob nɨ̧ Mbɔ̧ɔ̧mà àlia àgème ka bɨ̀ ka baãaã am, 
MAT.26.56	ka èghɨ bàagème e tsè ane mbɨ̀Ꞌɨ̀ e ghɨ̌ àghɨa bèndàꞋàtɔŋ Mbɔ̧ɔ̧mà e li shɨŋ a èbem Àkata tò la aa wu nkûŋ.” ÀfɨꞋa mbɔŋ bɔkatè tò bàgème e sa tò ndùùlà.
MAT.26.57	Bòt bu bɔ li mbà̧aã Yesò la, e li nɨ̀a tò ngà a lob Kefàs wu tà li ngu àtsəa bèntsìà mèpɨ̧̀ Mbɔ̧ɔ̧mà la, àdziꞋa bènyɨꞋtà mbɨ̧te Musì nè bɔɔjuŋ Bèjuê e li mbù̧ù̧tè la. 
MAT.26.58	Pità me nyaꞋa nkùŋà wɔb akwèn tè ngà ndzə àsà̧aã àtsəa bèntsìà mèpɨ̧̀ Mbɔ̧ɔ̧mà, ntsèke a si bɔ̂ bèshujà bu mbààba àpfəa mbɔŋ la, mbɨ̀Ꞌɨ̀ eye ndɨ ànəa mbɔŋ àa lìà la.
MAT.26.59	ÀfɨꞋa mbɔŋ, bètǎt bèntsìà mèpɨ̧̀ Mbɔ̧ɔ̧mà nè bòt lob saꞋa yu bàgème, e me kɨ èlu̧ bɔ̀ɔ zǐ ànəê àtsəa Yesò mbɨ̀Ꞌɨ̀ ebùŋe atò la. 
MAT.26.60	Bòt nyaŋ e li mbàtê ndɔ̀Ꞌ a si ntàꞋa fɨte mènəè ndzì àtsəa tò, ka bɔ̀ ka ye àyea bɔ̀ɔ baãaã tò adù̧ la.
MAT.26.60	A ghà me lìa, bòt ko babe e kɨꞋɨ a mbì 
MAT.26.61	nê, mbalù̧ yaa li nê, ye bɔ mètàŋ ebùù lob nɨ̧ Mbɔ̧ɔ̧mà, naa me wu ane èlibȩ betat ye mèe vəèəè.
MAT.26.62	Àtsəa bèntsìà mèpɨ̧̀ Mbɔ̧ɔ̧mà yu a lɔ̀Ꞌɔ a si mbììte a Yesò nê, “À bakà bɔ ànəa àa shu ane mèngǎ̧ maà bɔ zì àtsəa yê la à?” 
MAT.26.63	Ka Yesò kà lâꞋ.
MAT.26.63	Àtsəa bèntsìà mèpɨ̧̀ yu a shu abua tò nê, “Zi nkà̧ ane èlen Mbɔ̧ɔ̧mà yû̧. À wu Fɔ̧̀ wu Mbɔ̧ɔ̧mà yɔꞋ ntsà, tà wù Waã Mbɔ̧ɔ̧mà la, à shu awa.”
MAT.26.64	Yesò bɨ̀ɨ̀lè nê, “Wuê mbɨ̀Ꞌɨ̀ à shu la, ka tsiꞋ è shua wɨ̧ bɨ̀agème nê, ebuꞋu àfɨ̀Ꞌ yaa me ghà ne mbì, bɨa ye Waã Wòt, tà tseke àbâ àbualu̧ a Mbɔ̧ɔ̧mà Àtsèàngɔ̀ŋ la, e mě ye atò nchua a ègwet a èbem mbàꞋ la!”
MAT.26.65	Àtsəa bèntsìà mèpɨ̧̀ Mbɔ̧ɔ̧mà yu, a zə ale, sà̧à̧te ndǐ ti nê, “Mbê waa tsiꞋa fɨ̀Ꞌnè àvi ane Mbɔ̧ɔ̧mà. Tè bà mèe nkɨ wòt kǒ tsa ka taa shua wa a kàbɔ̀ŋ tà ghɨ̀ la à? Bɨ zə bɨ̀ambɔŋ ndɨ tàa fɨ̀Ꞌnà vi ane Mbɔ̧ɔ̧mà la! 
MAT.26.66	Bɨ kwàꞋtè na à?”
MAT.26.66	Bɔ bɨ̀ɨ̀lè nê, “Ànəê yu a li àtsəa tò, bɔ̀ bùŋe atò.”
MAT.26.67	Ale, bɔ bùꞋ me tsəètè mattsə ane tò, ndene atò, èbeko e dèbè atò 
MAT.26.68	nê, “Àwɔ̀ Fɔ̧̀ wu Mbɔ̧ɔ̧mà yɔꞋ ntsà la, tùꞋu wòt tà ndèbè àwê la!”
MAT.26.69	Pità bele àbȩ àsà̧aã tà tseke la, waàvi kǒ tà li ngu wafàꞋ abua àtsəa bèntsìà mèpɨ̧̀ Mbɔ̧ɔ̧mà la, kɨꞋɨ̀ shu abua tò nê, “À li ngu àyê bɨ Yesò wòt Galìlî.”
MAT.26.70	Tà bê ntu̧ a mbì lɔb bɔ̀ɔgème nê, “E mbakà ko ànəa à shua la.”
MAT.26.71	Tà ghǎ àbȩ ntɨ̧ɨ̧ a ètsəê adzìꞋ yu bɔ̀ɔ ntsèà ka nyia a èbem àsà̧aã yu la, wekǒ nè waàvi àfàꞋ mè ndzea tò shu abua bòt bu bɔ tɨ̧ɨ̧te abot la nê, “Mbê waa li ngu bɔ̂ Yesò wòt Nazàlet.”
MAT.26.72	Pità mè ntù̧ tê ndzì nkà̧ nê, “E mbakà ko a mbê waa.”
MAT.26.73	AdzìꞋ tseke tè me wù̧ù̧ne, bòt bu bɔ tɨ̧ɨ̧te abot la, e kɨꞋɨ̀ shu abua Pità nê, “Ane nkûŋ, à wu wekǒ ayɔɔ yɔb, nkàà nê, ndɨ̧ yê nàà mbɨ̀Ꞌɨ̀ è yɔb!”
MAT.26.74	ÀfɨꞋa mbɔŋ Pità bùꞋ me zì tèntsɔ̧̀ɔ̧̀mètsə ane zi shua nê, “E mbakà koa mbê waa.”
MAT.26.74	KwàꞋ àfɨꞋa mbɔŋ lu̧nkɔ̀Ꞌ bê ntɔ. 
MAT.26.75	Pità kù̧ù̧te ànəa Yesò yaã shu abua zi la, nê “Lu̧nkɔ̀Ꞌ naa me laꞋ nê yea ntɔa aa tû̧ ngò̧ tetat nê ye bakà ko am.” Tà ndzəè ngà àbȩ ndɨ̀ kwàꞋ ànyaꞋne.
MAT.27.1	ÈtsəꞋ è tsi kwàꞋ a ntɔtetsɔ̌Ꞌ bètǎt bèntsìà mèpɨ̧̀ Mbɔ̧ɔ̧mà bàgème nè bɔɔjuŋ Bèjuê e tseke a si tàŋke ndɨ bɔ̀ɔ ghɨ̌ ka ebuŋe a Yesò la. 
MAT.27.2	Bɔ kuule atò ane fȩtsə nɨŋ ngà ndzì a tèkitebu Pȩlèt wu tà wu gɔvanɔ̀ bòt Luêm la.
MAT.27.3	ÀfɨꞋa Judàs wu ta fɨ̧̀ɨ̧̀ne Yesò la ye ndɨ bɔ̀ɔ buŋe atò la, tà kùbte èntɨ̧ɨ̧ vi, nɨ̀ èkwȩkab bu èghem yetat la nɨŋ nkɨ̀Ꞌɨ̂ mvəèəè abua bètǎt bèntsìà mèpɨ̧̀ Mbɔ̧ɔ̧mà bɔ̂ bɔɔjuŋ Bèjuê bu 
MAT.27.4	nê “Mâ fâ̧ ndɨ̀ wu ma fɨ̧̀ɨ̧̀ne wòt kà ghɨ ànəê la.”
MAT.27.4	Tà shu ale, bɔ nê “È ntsě ànəa yaa, à yu a yea wê.”
MAT.27.5	Judàs zə ale, màꞋà èkwȩkab bu a si a èbem lob nɨ̧ Mbɔ̧ɔ̧mà ndzəè ngà tɨ̀ŋnè.
MAT.27.6	Bètǎt bèntsìà mèpɨ̧̀ Mbɔ̧ɔ̧mà e tsiꞋi akwèn ngwi èkwȩkab mbɔŋ nê “Èkab wàa wu èkab àlo̧, mbɨ̧ ta tè ka bɨ̧ɨ̧ne laꞋnê bà zì a èbem lob mànɔŋa èkab.” 
MAT.27.7	Ale, bɔ làŋkè nɨ̀ èkab wu njù̧ àdziꞋa si abua wòt kǒ tàa ngɨa bakɨ̀ŋ la, nɔ̀ŋè me nɨa ntua bègɨ̧̀. 
MAT.27.8	Eyaa wu àghɨa a a ghɨ̂ ka bɔ me tɔ àdziꞋa si a mbɔŋ nê wu ÈbaꞋ Àlo̧ ekɨꞋɨ dzəè laane la. 
MAT.27.9	Ale, ànəa ndàꞋàtɔŋ Mbɔ̧ɔ̧mà Jèlèmìà li ndàꞋ la a te. Tà li nê, “Bɔ li nɨ̀ èkwȩkab bu èghem yetat la, è wu ètsəê èkab wu bòt Izəèlȩê e li ndàŋkè nê bɔɔ ŋà àtsəa tò la, 
MAT.27.10	ntsiꞋi nɨŋ njû̧ mbȩ wòt tàa ngɨa bakɨ̀ŋ wuê mbɨ̀Ꞌɨ̀ Mbɔ̧ɔ̧mà li shu nê è nju̧ la mɨ̧̂.”
MAT.27.11	Yesò è tɨ̧ɨ̧ a mbì gɔvanɔ̀ ale, tà bììte atò nê “À wu Fɔ̧̀ Bèjuê?”
MAT.27.11	Yesò bɨ̀ɨ̀lè nê, “Wuê mbɨ̀Ꞌɨ̀ à shu la.”
MAT.27.12	Ka tà kà bê mbɨ̀ɨ̀lè èngǎ̧ bètǎt bèntsìà mèpɨ̧̀ Mbɔ̧ɔ̧mà nè bɔɔjuŋ Bèjuê ane mènəè bɔ zǐ àtsəa tò la. 
MAT.27.13	Pȩlèt bììte atò nê, “Aà kà zə mènəè maa bɔ shua àtsəa yê la?” 
MAT.27.14	Yesò tù̧u̧ leme ebɨ̀ɨ̀lè ka wuê èngà̧ wemɔꞋ tè ànəa mbɔŋ a taꞋa tsě a gɔvanɔ̀ wu.
MAT.27.15	È li è ghɨ̀ è wu àlia èpǎ̧ Màntsea a ègwet ègème tè gɔvanɔ̀ sà wòt tèfȩ wemɔ̀Ꞌ bòt àa nkɨà nê tà sa la. 
MAT.27.16	Wòt tèfȩ kǒ li ngu àfɨꞋa mbɔŋ bɔ̀ɔ ntɔ atò ane Bàlabasì la. 
MAT.27.17	Ènɔ̧̂ bòt e tseke tè mbù̧ù̧tè Pȩlèt bììte awɔb nê, “Bɨ̀a nkɨà nê è sa wa ane bòt ba à? È sa Bàlabasì kò è sa Yesò wu bɔ̀ɔ ntɔ atò ane Klistò la à?” 
MAT.27.18	Tàà mbììta ale ngu ndɨ tà ko nê bɔɔjuŋ e nɨa ghòꞋnà ka mbà̧aã Yesò nkɨ̀Ꞌɨ̂ ndzì a tèkitebu ti la.
MAT.27.19	Mbɨ̀Ꞌɨ̀ Pȩlèt è tseke a ègwet atɨ̧ kèfɔ̧̀ vi la, vi tò tsà ntu̧ abua tò nê, “Mbê wu bakà ko ànəê, è wu ale à ka ngɨ̀ àghɨa ko ane tò. Mâ me li ndzě ndzò̧ ko ane tò è taꞋa saa am.”
MAT.27.20	Bètǎt bèntsìà mèpɨ̧̀ Mbɔ̧ɔ̧mà nè bɔɔjuŋ Bèjuê e mè ŋwèèlè ènɔ̧̂ bòt bu nê bɔ ghɨa Pȩlèt èsa Bàlabasì mbɔ̂ bùŋè a Yesò.
MAT.27.21	Gɔvanɔ̀ wu mè mbììte bòt bu nê, “Bɨ̀a nkɨà nê è sa waa ane bòt baa babe la à?” Bɔ bɨ̀ɨ̀lè nê “Bàlabasì.”
MAT.27.22	Pȩlèt mè nê bɨ̀a nkɨà nê è ngɨ̌ ghà ane Yesò wàa bɔ̀ɔ ntɔ atò ane Klistò la à? Bòt bàgème e nê, “Wu̧u̧te, wu̧u̧te atò a mbɨ̧̀ Mbasa.”
MAT.27.23	Pȩlèt bììte nê “Ànəa tà fà̧ la wu ghàà?” Ka ènɔ̧̂ bòt bu e paà ŋȩ nê “Wu̧u̧te atò a mbɨ̧̀ Mbasa.”
MAT.27.24	Mbɨ̀Ꞌɨ̀ Pȩlèt ye ndɨ ye nyɔ̀Ꞌtè kekaŋ, mè ndze ndɨ ye ghà nè mbì ko bòt bu aa bùꞋu ndèm la, tà nɨ mèleb me shùù èbu bi a mbì lɔb shua nê, “Bɨ bùŋe a mbê waa ko àbu am a ntsě a dù̧.”
MAT.27.25	Bòt bu bàgème bɔ bɨ̀ɨ̀lè nê, “TsiꞋ àlo̧ atò à nɔ̀ŋke àtsəa ya baa bɔ̧ ba.”
MAT.27.26	Ale, Pȩlèt sa Bàlabasì abua yɔb; tà ghɨa bɔ̀ shu̧u̧ a Yesò; tà ŋǎ atò bɔɔ wu̧u̧te a mbɨ̧̀ Mbasa.
MAT.27.27	ÀfɨꞋa mbɔŋ bèshujà Pȩlèt e nɨ a Yesò nɨŋ nga a tsâ̧ wɔb, mbɔ̂ fète àlaã bèshujà bɔ ghaale atò ndzì a kètsìà. 
MAT.27.28	Bɔ ghɨ̀ ale, ntsì ndìte tò ndzì èmǎ̧ fɔ̧̀ a mbɨ̧̀ tò, 
MAT.27.29	mbɔ̂ nɨ njɨŋtsə mbàꞋa ntà̧ ndzì àtsəa tò, ndɔ̀Ꞌ ndzì ayɨ̌t àbualu̧ atò ane ambàŋ. Bɔ ghɨ̀ ale, ŋɔ̀Ꞌne a si a mbì tò me wȩ̀ȩ̀te atò shua nê “Àtsèà bèfɔ̧̀, Fɔ̧̀ Bèjuê!” 
MAT.27.30	Mbɔ̂ ntsəètè mattsə ane tò me nɨ ayɨ̌t wu shù̧a atò àtsəa tò. 
MAT.27.31	Bɔ̀ wȩ̀ȩ̀te atò tè bɔ̀ lɔꞋa, bɔ mè sɔ̀ɔ̀lè èmǎ̧ wu, mbɔ̂ ndzì ndìte tò a mbɨ̧̀ tò, ka nɨ atò e ghǎ wu̧u̧te a mbɨ̧̀ mbasa.
MAT.27.32	Mbɨ̀Ꞌɨ̀ bɔ lɔꞋ me ghà la, bɔ ye wòt Silenè kǒ èlen tò wu Simùn la, mbà̧à̧ atò tà ŋèꞋe mbasa Yesò. 
MAT.27.33	Bɔ kɨꞋɨ àdzìꞋa ko bɔ̀ɔ ntɔ nê Golgotà (ngua shua nê àdziꞋa àghele àtsə la), 
MAT.27.34	bɔ ŋeꞋe mèlùꞋ bɔ fȩ̀tè ne àghɨa ko àa ndìà la ŋa nê tà nu, ka tà yùte tu̧ nê ye ka nu a. 
MAT.27.35	Bɔ ghɨ̀ ale, ngù̧ù̧te atò a mbɨ̧̀ mbasa, mbɔ̂ màꞋà èbìt enɨ ghàbte ndìte tò. 
MAT.27.36	Bɔ ghàbtè ale mbɔ̂ ntsèke a si me baabe atò. 
MAT.27.37	Bɔ shɨ èngà̧ wu bɔ nɨŋ fèèlè atò la ngù̧ù̧te àtsəa tò a mbɨ̧̀ àyɨt nê, “Eyaa wu Yesò Fɔ̧̀ Bèjuê.” 
MAT.27.38	Bɔ mè ngù̧ù̧te bètsɔŋ babe a mbɨ̧̀ bèmbasa mɨ̧̂, wekǒ àbâ àbualu̧ tò nè wekǒ àbâ àbuantoŋ. 
MAT.27.39	Bòt bɔɔ ntsèà la e me nyiꞋi ètsə bɔb ngwȩ̀ȩ̀tà atò, 
MAT.27.40	shua nê “Àwɔ̀ wu à li nê yea bùù lob nɨ̧ Mbɔ̧ɔ̧mà e mě bɔ̧ɔ̧ ane èlibȩ betat la, tɨŋe awê àwɔ̀ mbɔŋ. À wu Waã Mbɔ̧ɔ̧mà, à lɔ̀Ꞌ a ègwet mbasa wu nchu a si.”
MAT.27.41	Bètǎt bèntsìà mèpɨ̧̀ Mbɔ̧ɔ̧mà nè bènyɨꞋtà mbɨ̧te Musì nè bɔɔjuŋ Bèjuê e wȩ̀ȩ̀te atò wuê a èlɨ mbɔŋ nê, 
MAT.27.42	“Tà li ntɨ̀ŋe bòt ko, ka tà kà wu ko etɨŋe avi zìambɔŋ. Tà ntsě Fɔ̧̀ bòt Izəèlȩê? Tà chu a si a mbɨ̧̀ mbasa wàà àfɨ̀Ꞌ yaa ko baa bɨ̧ɨ̧ne mènəè tò. 
MAT.27.43	Tà li ndzì èntɨ̧ɨ̧ vi ane Mbɔ̧ɔ̧mà mè nê ye wu waã tò. Bà ye nê Mbɔ̧ɔ̧mà naa kɨꞋɨ etɨŋe atò àfɨ̀Ꞌ yaa leꞋ.” 
MAT.27.44	Bètsɔŋ bu bɔ wu̧u̧te awɔb bɔ̂ tò ba la e wȩ̀ȩ̀tè atò wuê a èlɨ mbɔŋ mɨ̧̂.
MAT.27.45	È me wu a kètsìà nèngû̧ ndzěm kwene a èbem àlaꞋ a mbɔŋ àgème, ngà ndzəè ane nyèm tetat. 
MAT.27.46	È me wu a mbɔŋe ane nyèm tetat, Yesò ŋȩ ane àtɔŋ nɨ̧ nê “Èli, Èli, làma sàba tàni?” Ngua shua nê “Tǎt am Mbɔ̧ɔ̧mà, Tǎt am Mbɔ̧ɔ̧mà leꞋ, à ghɨ̀ na ka ngwàꞋ am à?”
MAT.27.47	Bòt ko ane bòt bu bɔ tɨ̧ɨ̧te abot la e zə ànəa tà shu la nê, mbê waa wua ntɔ Èlȩjà.
MAT.27.48	Wekǒ ane bèshujà bu luula àfɨꞋa mbɔŋ ngà nɨ a kùcha bɔ ntseb a èbem àbɨꞋte a mèlùꞋ la, mbɔ̂ nchùꞋ àtsəa ayɨ̌t ntsà a ètsəê tò nê tà sɔ. 
MAT.27.49	Ka èbeko e nê “Ka ndzì, tsiꞋ bà ye nê Èlȩjà naa kɨꞋɨ etɨŋe atò leꞋ.”
MAT.27.50	Yesò mè ŋȩ ane àtɔŋ nɨ̧, èntɨ̧ɨ̧ tò e paa.
MAT.27.51	ÀfɨꞋa mbɔŋ, ndǐ yu bɔ nɨŋ ntsòŋâ ngàbtè lob nɨ̧ Mbɔ̧ɔ̧mà la saãaãnà èbâ babe, ebuꞋu àtsə e ghǎ wua lə, sitsǎꞋ nyiꞋnè tèwutsə te saãaãtè àbâ abà. 
MAT.27.52	Ètsəsì e li ngaꞋte mɨ̧̂, bòt Mbɔ̧ɔ̧mà nyaŋ bɔ li pfəèꞋte la e yu̧u̧mè, 
MAT.27.53	ndzə a èbem ètsəsì bu. Yesò tseke tê njù̧ù̧me bɔ gha a èbem àpfəèa nɨ̧a Mbɔ̧ɔ̧mà tè bòt nyaŋ e ye awɔb.
MAT.27.54	Mbɨ̀Ꞌɨ̀ tǎt bèshujà bu, nè bèshujà bu be li ngu bɔ̂ tò ba mbààba Yesò la, e ye ndɨ sitsǎꞋ nyìꞋnè la, nè àghɨa a ghɨ̀ la, bɔ taꞋa bɔa tè nê, “Ane nkûŋ, mbê waa li ngu Waã Mbɔ̧ɔ̧mà.”
MAT.27.55	Bèzi nyaŋ e li ngu abot mɨ̧̂ bɔ tɨ̧ɨ̧ a endɨ̌ me lȩ̀ la. Eyaa wu bèzi bu bɔ li ndzə a Galìlî me ghȩ̀ȩ̀ne akwene Yesò ntɨ̀ŋa tò la. 
MAT.27.56	Èbeko ayɔɔ ayɔb li ngu Màlià Màdàlin, bɔ̂ Màlià nyɨ̌ Jimsì bɔ̂ Jòsêb nè nyɨ̌ bɔ̧ Zebèdiì.
MAT.27.57	È li me wu a nyèmtèsi wòt èkab ko tà ndzə a Àlimàtià, èlen tò wu Jòsêb la kɨꞋɨ. Tà li ngu wakatè Yesò kǒ mɨ̧̂. 
MAT.27.58	Tà li ngà abua Pȩlèt nê tà ŋa àpfəꞋte a Yesò abua zi. Pȩlèt nê bɔ̀ ŋa abua tò. 
MAT.27.59	Jòsêb nɨ̀ àpfəꞋte yu, ndèbte a èbem ndǐ fi, 
MAT.27.60	nɨ ngà ndzi a èbem èsî li, tà bèla ntùa tu a èbem èwu la. Mbɔ̂ mbɨ̀ŋe taꞋà èti nɔ̀ŋè a ètsəê mbɔ̂ me ghǎ. 
MAT.27.61	Màlià Màdàlin bɔ̂ Màlià kǒ wu e li ngu abot bɔ tseke a mbì me ye àtsəasì yu la.
MAT.27.62	ÈtsəꞋ e tsi è wu àliapfəèa Bèjuê, bètǎt bèntsìà mèpɨ̧̀ Mbɔ̧ɔ̧mà nè Bèfalèsiì be bù̧ù̧te a mbì Pȩlèt, 
MAT.27.63	nê “Tê, ba ku̧u̧te ndɨ wòt mèfà̧ waa li mbèle yû̧ nê, yea li mpfə è me wu ane èlibȩ betat ye yu̧u̧mè la. 
MAT.27.64	È wu ale, ghɨa bɔ̀ gha me baabe àtsəasì yu tè èlibȩ bu betat la è tsea. À bakà ghɨ ale, ko ateko bɔkatè tò aa ghǎ etsɔ àpfəꞋte atò, e bɔ fɨte bòt laꞋnê tà yu̧u̧mè. Bɔ ghɨ̀ ale ko mèfà̧ mbɔŋ naa ghe te tsě me mbì mu.”
MAT.27.65	Pȩlèt zə ale, nê bɔ̀ nɨ bèshujà ko nɨŋ ngà ntsià bɔ̀ me nèèta mbààba àtsəasì yu ane ndɨ bɔ kɔ̀ŋkè la. 
MAT.27.66	Ale, bɔ ghà nèètè ndzì àlȩê ane èti lu àtsəasì yu la mbɨ̀Ꞌɨ̀ wòt kǒ tsì, mbɔ̂ ntsià bèshujà bu bɔ me baabe.
MAT.28.1	Àliapfəèa Bèjuê yu a li ntsè, è sàꞋà me wu a ntɔtetsɔ̌Ꞌ ane àlia mbì ane nkàb, Màlià Màdàlin bɔ̂ Màlià kǒ wu e ghǎ eye àtsəasì yu.
MAT.28.2	KwàꞋ àfɨꞋa mbɔŋ sitsǎꞋ nyìꞋnè ànyaꞋne. Wantu̧ Mbɔ̧ɔ̧mà chu a ègwet mpàà èti lu, mbɔ̂ ntsèke a ègwet. 
MAT.28.3	Tà li ngua nkàꞋtà mbɨ̀Ꞌɨ̀ nyèm, ndìte tò te mè me fəə mbɨꞋɨ̀ èŋu. 
MAT.28.4	Bòt bu bɔ wua mbààba àtsəasì yu la e bɔa kwàꞋ ànyaꞋne tè ntsìꞋi mbɨ̀Ꞌɨ̀ bòt bɔ pfəꞋte la.
MAT.28.5	Wantu̧ Mbɔ̧ɔ̧mà wu shu abua bèzi bu nê, “Bɨ̀ ka mbɔ̀a, mâ ko nê bɨ wua nkɨà Yesò wu bɔ li ngù̧ù̧te atò a mbɨ̧̀ mbasa la. 
MAT.28.6	Tà ntsě adzìꞋ yaa, tà yu̧u̧me mbɨ̀Ꞌɨ̀ tà li shu la. Bɨ̀ kɨꞋɨ ndze àdziꞋ yu bɔ li nɔ̀ŋè àpfəꞋte atò la. 
MAT.28.7	Bɨ̀ bê ngà kwàla àfɨ̀Ꞌ yaa shu bɔkatè tò nê, ‘Tà yu̧u̧mè, tè ngu a mbì lɔb àfɨ̀Ꞌ yaa ngà a Galìlî. Bɨa ye atò abàꞋ və!’ Bɨ̀ ku̧u̧te ànəa mâ shu awɨ̧ la.”
MAT.28.8	Ale, bɔ lɔ̀Ꞌ àtsəasì yu me lùùla ngà e shu bɔkatè Yesò, ngà ale mbɔ̀â, ka mbɔ̂ me wùꞋtè àwɔb kwàꞋ ànyaꞋne ane àghɨa a ghɨ̀ la. 
MAT.28.9	KwàꞋ àfɨꞋa mbɔŋ Yesò kwene ane yɔb nê, “Àlàŋkè à wu nè nɨ̧̀.” Bɔ kɔꞋ ngà mbà̧ àka atò ngùꞋtè atò. 
MAT.28.10	Yesò shu abua yɔb nê “Bɨ̀ ka mbɔ̀â, bɨ̀ ghǎ shu bɔnyɨ bɔ̧ nê bɔ̀ ghǎ a Galìlî ko bɔɔ ye am abàꞋ və.”
MAT.28.11	Mbɨ̀Ꞌɨ̀ bèzi bu àa ngà la, àbəèꞋ ako ane bèshujà bu bɔ wua mbààba àtsəasì yu la e gha a èbem àpfəa nɨ̧ yu è shuê bètǎt bèntsìà mèpɨ̧̀ Mbɔ̧ɔ̧mà àghɨa àgème a ghɨ̀ la. 
MAT.28.12	Bètǎt bèntsìàs mèpɨ̧̀ Mbɔ̧ɔ̧mà nè bɔɔjuŋ Bèjuê e bù̧ù̧tè ndàŋkè, mbɔ̂ ŋà èkab e nɨ zi ètsəê bèshujà bu, 
MAT.28.13	mbɔ̂ shu abua yɔb nê, “Bɨ̀ shu bòt nê, ‘Baa nɔ̀ŋke a si ètsəꞋ me li bɔkatè Yesò e kɨꞋɨ tsɔ àpfəꞋta tò nɨŋ ngà.’ 
MAT.28.14	Gɔvanɔ̀, zəa ànəê yaa mbììte awɨ̧ ànəê, ko baa ko ndɨ bàa làꞋà tê tsì àwɨ̧ a èbem ngoꞋ la.” 
MAT.28.15	Ale, bèshujà bu e nɨ èkab wu, ngɨ̀ mbɨ̀Ꞌɨ̀ bɔ shu awɔb la. E bùꞋu ane àlia mbɔŋ kɨꞋɨ ŋa laane waa, mèfà̧ maa bèla ngȩ̀ȩ̀nà wuê a kètsìà Bèjuê.
MAT.28.16	ÀfɨꞋa mbɔŋ bɔkatè Yesò bu èghem ntsɔ̀b wemɔ̀Ꞌ la e gha a Galìlî nkɔꞋ nga a ègwet èbȩ lu Yesò li ntsɔ̀tè la. 
MAT.28.17	Mbɨ̀Ꞌɨ̀ bɔ ye atò la, bɔ wùꞋtè atò, ka èbeko e ka lâ bɨ̧ɨ̧ne nê wu tòà. 
MAT.28.18	Yesò kɨ̀Ꞌɨ̂ a ngèt yɔb shu abua yɔb nê, “Mbɔ̧ɔ̧mà ŋa mètàŋ nàa ègwet nè sitsǎꞋ la ègème abua am. 
MAT.28.19	È wu ale, bɨ̀ ghǎ ngɨ̀ bòt èlaꞋ ègème è tsiꞋi bɔkatè bɔ̧, ngɨ̀ bɔ zì àwɔb a èdzî ane èlen Mbɔ̧ɔ̧mà, nè èlen Waã, nè èlen Fo Kèfə, 
MAT.28.20	mbɔ̂ nyɨ̀Ꞌte awɔb nê bɔ̀ me ghɨ̌ àghɨ àgème e ndi shu awɨ̧ la, nko nê maa wu nè nɨ̧̀ tê ghǎ dzəâ àfɨꞋa ngɔ̀ŋ nàa li lìà la.”
MRK.1.1	Eyaa wu Ntu̧ Ntsɔ̧̀ ane ànəa Yesò Klistò Waã Mbɔ̧ɔ̧mà.
MRK.1.2	Mbɨ̀Ꞌɨ̀ àa a èbem àkatè ndàꞋàtɔŋ Mbɔ̧ɔ̧mà, Àsayà la,
MRK.1.2	“Mbɔ̧ɔ̧mà laꞋnê,
MRK.1.2	Ye wantu̧ am mâ tsǎ atò a mbì lɨ̧
MRK.1.2	taa kɨꞋɨ enèète alu̧ abua yɨ̧ la.
MRK.1.3	Wòt kǒ nàa ŋȩ̀a
MRK.1.3	àbâ àlaꞋ àyuube shua nê,
MRK.1.3	Bɨ̀ nèètè èlu̧ abua Lefɨ̀Ꞌ,
MRK.1.3	ndɔ̀ktè alu̧ tò è tɨ̧ɨ̧ ndɨŋndɨ̀ŋ.”
MRK.1.4	Ale, Jɔ̌n ndzìà èdzî li nkɨꞋɨ àbâ àlaꞋ àyuube me tsɔ̀te nê, “Bòt è waꞋa mènəè kàbɔ̀ŋ mɔb, nkɨ̀Ꞌɨ̂ bɔ̀ zì àwɔb a èdzî mbɨ̀Ꞌɨ̀ taa waꞋa mènəè kàbɔ̀ŋ mu bɔ̀ɔ ngɨ̀à la.” 
MRK.1.5	ÀlaꞋ a Jùdià nè bòt Jèlusalèm bàgème e li ngà abua tò, mbɨ̧̀ɨ̧̀nè mènəè kàbɔ̀ŋ mɔb, tà zì àwɔb a èdzî Jodàn. 
MRK.1.6	Jɔ̌n li ngua nkwà̧aã ndìte bɔ ghɨ ane nyemte anyà̧ kǒ bɔ̀ɔ ntɔ nê kamèl la, mè nkwà̧aã nkànda a èloŋ li. Tà li ngua nkwèla ngù̧ù̧metsə mè njɨ̀a dzə. 
MRK.1.7	Tà li ngùa ntsɔ̀tà abua bòt nê, “Wòt kǒ nàà kɨꞋɨ akwene yaã tà taꞋa tsě am nyaŋ la. E mbakà lem nkùꞋ wòt tàa ŋɔꞋne a si eyààte mèliꞋ gubte tò la. 
MRK.1.8	Maà ndzìà wɨ̧ a èdzî anè, ka taa tsiꞋi me zǐ Fo Kèfə ane yɨ̧.”
MRK.1.9	Àfɨ̀Ꞌ a li nyaꞋà ntsè, Yesò lɔꞋ a Nazàlet è wu àbâ àlaꞋ a Galìlî la nkɨ̀Ꞌɨ̂, Jɔ̌n zì atò a èdzî Jodàn. 
MRK.1.10	Mbɨ̀Ꞌɨ̀ Yesò è bê ndzə a èbem mèleb mu nkɔ̀Ꞌɔ aguŋ la, tà me ye ègwet e ghaꞋà, Fo Mbɔ̧ɔ̧mà chu mbɨꞋɨ̀ baba adù̧ tò. 
MRK.1.11	Àtɔŋ a tsè a ègwet nê, “À wu waã èkɔŋ am; èntɨ̧ɨ̧ am e taꞋa wua mbɔ̀ ane yê.”
MRK.1.12	KwàꞋ àfɨꞋa mbɔŋ, Fo Mbɔ̧ɔ̧mà ghɨ̀ Yesò ghà àbâ àlaꞋ àyuube, 
MRK.1.13	ntsèke abàꞋ və èli èghem yekwì, Satàn me taãaãte atò. BanyaãbàꞋ e li ngu abot, bɔntu̧ Mbɔ̧ɔ̧mà e taŋka tò.
MRK.1.14	Àfɨ̀Ꞌ yu bɔ baãaã Jɔ̌n màꞋa a tèfȩ la, Yesò kɨ̀Ꞌɨ̂ a Galìlî me tsɔ̀te Ntu̧ Ntsɔ̧̀ Mbɔ̧ɔ̧mà, 
MRK.1.15	shua nê “Ngule àfɨ̀Ꞌ yu a kùꞋ. Kèfɔ̧̀ Mbɔ̧ɔ̧mà kɨꞋɨ tê ntsìꞋi a ngèt yɨ̧. Bɨ̀ waꞋa mènəè kàbɔ̀ŋ mɨ̧, mbɨ̧̀ɨ̧̀ne Ntu̧ Ntsɔ̧̀.”
MRK.1.16	Mbɨ̀Ꞌɨ̀ Yesò nàa ngȩ̀ȩ̀nà a ngèt èlemè Galìlî la, tà ye bèmbaãaãbasə ko babe, Simùn bɔ̂ wanyɨ vi Andùlù, mbà̧aã basə ane tasat la. 
MRK.1.17	Yesò shu abua yɔb nê, “Bɨ̀ nkùŋè am. Maa ghɨ̌ bɨa tsiꞋi me kɨ bɔbȩ nɨa nkɨ̀Ꞌa abua am.” 
MRK.1.18	KwàꞋ àfɨꞋa mbɔŋ, bɔ sà bètasat bɔb nkùŋè atò.
MRK.1.19	Tà nyaꞋa tà ghà nè mbì, tà ye Jimsì waã Zebèdiì bɔ̂ wanyɨ vi Jɔ̌n, a èbem ànkànuꞋ a yɔb, nèètà bètasat bɔb. 
MRK.1.20	Yesò bê ntɔa wɔb, bɔ bê sà a tǎt wɔb Zebèdiì nè bɔfàꞋ bi, nkùŋè atò.
MRK.1.21	Bɔ li ngà Kàpenàwuêm. Àliapfəèa Bèjuê a kɨꞋɨ̀, Yesò ghà a lob Mbɔ̧ɔ̧mà yɔb me nyɨꞋte èngǎ̧ Mbɔ̧ɔ̧mà. 
MRK.1.22	Mèngǎ̧ tà nyɨ̀Ꞌta la li ntaꞋa tsè àwɔb nkàà nê tà li ngua nyɨ̀Ꞌta wɔb mbɨ̀Ꞌɨ̀ wòt tà bɔ àtɔŋ ane ànəa mbɔŋ la, tà kà wua nyɨ̀Ꞌta mbɨ̀Ꞌɨ̀ bènyɨꞋtà mbɨ̧te Musì. 
MRK.1.23	KwàꞋ àfɨꞋa mbɔŋ, wòt kǒ fo kàbɔ̀ŋ nàa ane tò la, nyi a èbem lob Mbɔ̧ɔ̧mà yu, ŋȩ nê, 
MRK.1.24	“Yesò wòt Nazàlet, à kɨa ghà abua ya à? À kɨ̀Ꞌa a si ŋaa eliime awa à? Mâ ko wòt à wu wùà la. À wu ngule wantu̧ Mbɔ̧ɔ̧mà.”
MRK.1.25	Yesò bê shu abua fo kàbɔ̀ŋ yu nê, “Kabte ètsəê wê! Sǎ a mbê waa!” 
MRK.1.26	Fo kàbɔ̀ŋ yu nyiꞋa mbê wu ane àzəꞋ, ŋȩ̂ ane ètɨ̧̂, sa atò.
MRK.1.27	Ànəa ngaa a bê ntsè bòt bu abot la tè bɔ bùꞋ ntsiꞋa mbììta a kètsìà wɔb nê, “Eyaa wu ghà à? Wu àghɨa fi tà nyɨ̀Ꞌta la à? Mbê waa e bɔ àtɔŋ tè tàa ngɨ̀ tà shu ànəê abua fote kàbɔ̀ŋ, te bê ngɨ̀ wuê mbɨ̀Ꞌɨ̀ tà shu la!” 
MRK.1.28	Ale, àndǎ tò a bê ngȩ̀ȩ̀nè kwàla àdzìꞋ àgème àbâ àlaꞋ a Galìlî.
MRK.1.29	Yesò lɔ̀Ꞌ a lob Mbɔ̧ɔ̧mà yu mbê ngà a lob Simùn bɔ̂ Andùlù. Jimsì bɔ̂ Jɔ̌n e kùŋè àwɔb. 
MRK.1.30	Nyɨ̌ vi Simùn li ngu a èku̧ ngo̧o̧na sɔ̧̀ɔ̧̀nà. Mbɨ̀Ꞌɨ̀ Yesò nyi a lob la, bɔ bê shua tò ànəa mbɔŋ. 
MRK.1.31	Tà ghà a ngèt àvi wu mbà̧ àbu atò, ndɔ̀kè atò a si. Sɔ̧̀ɔ̧̀nà wu bê sà tò, tà lɔ̀Ꞌɔ a si mbùꞋ me taŋke awɔb.
MRK.1.32	ÀfɨꞋa nyèm èbàꞋà tê ndzěm bùꞋ me fene la, bòt e nɨ bòt àghɔ̧, nè bòt fote kàbɔ̀ŋ tèa ŋǎ wɔb ngoꞋ la nɨŋ nkɨ̀Ꞌɨ̂ Yesò naa bə a wɔb. 
MRK.1.33	Bòt bàgème àpfəa nɨ̧a ngaa e bu̧u̧te a ètsələèꞋ və. 
MRK.1.34	Yesò bəâ bòt tèwuute èghɔ̧ nyaŋ, mè fəè fote kàbɔ̀ŋ nyaŋ ane èbeko. Tà kà bɨ̧ɨ̧nè fote kàbɔ̀ŋ tu te làꞋ, nkàà nê te ko wòt tà wu wùà la.
MRK.1.35	ÈtsəꞋ e li ntsi, kà àbȩ a zìꞋ ngàꞋtê, Yesò lɔ̀Ꞌɔ a si ndzəè a lob. Tà lɔꞋɔ àpfəa nɨ̧ yu, ngà àdziꞋa ndziꞋne àko me tsàꞋta Mbɔ̧ɔ̧mà. 
MRK.1.36	Simùn bɔ̂ bèshu̧ bi e me gheeba nkɨà tò. 
MRK.1.37	ÀfɨꞋa bɔ yea tò la, bɔ shu abua tò nê, “Waa waa nàà nkɨà wê.”
MRK.1.38	Yesò nê, “Ba bɔ ndɨ bàa ghǎ etsɔ̀te Ntu̧ Ntsɔ̧̀ yaa a èdzìꞋ ko bu a ngèt adzìꞋ yaa la mɨ̧̂. Nkàà nê, eyaa wu àghɨa a li ngɨ̀ ka e nkɨ̀Ꞌɨ̂ a ngɔ̀ŋ ŋaa la.” 
MRK.1.39	Tà me ghȩȩne a èdziꞋ ègème a Galìlî nyɨ̀Ꞌta èngǎ̧ Mbɔ̧ɔ̧mà a èbem lobte Mbɔ̧ɔ̧mà tɔb mè fəèà fote kàbɔ̀ŋ adù̧ bòt.
MRK.1.40	Wòt kǒ àghɔ̧atsɔꞋɔ a baãaã tò la li nkɨ̀Ꞌɨ̂ ntèm tènjûŋ ti a mbì Yesò ndɨ̀ nê, “À kɔ̀ŋkà, ko betsiꞋa à ghɨ̀ e pem àghɔ̧ yaa.”
MRK.1.41	Tèsȩte ŋut te nkua Yesò. Tà nyààbè àbu azi mbà̧à̧te atò, mbɔ̂ shu abua tò nê, “Oò maà nkɔ̀ŋkà, pem!” 
MRK.1.42	Mbɨ̀Ꞌɨ̀ tà làꞋ ale la, àghɔ̧atsɔꞋɔ yu a bê sà mbê wu, tà pem.
MRK.1.43	Yesò ghɨ̀ ale, mbɔ̂ səèŋkè àtû̧ atò mbê ntsàà atò tà me ghǎ. 
MRK.1.44	Tà shu abua tò nê, “Zə, ko mbɨ̀Ꞌɨ̀ à shu wòt àghɨa a ghɨ̀ la, ka ghǎ nyɨ̀Ꞌte awê abua ntsìà mèpɨ̧̀ Mbɔ̧ɔ̧mà. À me ghǎ à nɨ èghɨ àa nɨ kɔ̀ŋke a Mbɔ̧ɔ̧mà mbɨ̀Ꞌɨ̀ Musì li shu la, enɨ ghɨ̀ waa waa naa ko nê à pem.” 
MRK.1.45	Ka mbê wu lɔꞋ a mbì Yesò ale, mbê ngà me làꞋa àdziꞋ àgème ndɨ bɔ bəa vi la, . Tà ghà ale, mbê mbùù ànəa ngaa tè Yesò kà tsi nko ngȩ̀ȩ̀nè àpfəèà nɨ̧ yu a kètsìà bòt. Tà ntsiꞋi me tseke wuê a èdziꞋi ndziꞋne, bòt e bɔ me dzəâ a èdzìꞋ ègème nkɨ̀Ꞌa abua tò.
MRK.2.1	Èli ko e li nyàꞋa ntsè, Yesò wènè a Kàpenàwuêm. Tà ghà ale, a bê mbùà nê tà kua tê ntsìꞋi àpfəè. 
MRK.2.2	Ale, bòt nyaŋ e bù̧ù̧te abot tè àdziꞋ à ka bê tsi ngu, ka wuê a mbì ètsələèꞋ. Mbɨ̀Ꞌɨ̀ Yesò nàa ntsɔ̀tà Ntu̧ Ntsɔ̧̀ yu abua yɔb la, 
MRK.2.3	bòt bakwì e ŋeꞋè wòt kǒ àbâ ènyit tò a pfə la, nɨŋ nkɨ̀Ꞌɨ̂ abua tò. 
MRK.2.4	Bɔ kɨꞋɨ ale, bɔ̀ ka ye èlu̧ bɔ̀ɔ nɨa ŋut epùùla a mbì Yesò nkàà ènɔ̧̂ bòt bu abot la. Ale, bɔ kɔꞋ a ègwet lob, ntùꞋ èləꞋ kwàꞋ a ègwet àdziꞋ yu Yesò tɨ̧ɨ̧ la, shùke a mbê wu a ègwet àkwàŋkè ntsàà a lob. 
MRK.2.5	Yesò ye ndɨ bòt ngaa e bɔ ntɨ̀ ane zi la, shu abua mbê ngaa nê, “Waã am, mâ waꞋa a kàbɔ̀ŋ wê.”
MRK.2.6	BènyɨꞋtà mbɨ̧te Musì ko e tsekè abot me lèmte a mèntɨ̧ɨ̧ mɔb shua nê, 
MRK.2.7	“Mbê waa ghɨ̀ na ka me làꞋa anè à? Tàa fɨ̀Ꞌnà àvi ane Mbɔ̧ɔ̧mà! Wàa tsa nàa ngwàꞋa kàbɔ̀ŋ ka nè Mbɔ̧ɔ̧mà à?”
MRK.2.8	KwàꞋ àfɨꞋa mbɔŋ, Yesò ko àghɨa bɔ mɨ̀ɨ̀tà la a èntɨ̧ɨ̧ vi mbììte awɔb nê, “Bɨ ghɨ̀ na ka me kwàꞋtè èwuu maa nè mènəè à? 
MRK.2.9	Àyea ŋa àa njùa à, e shu abua wòt àbâ ènyit tò a pfə la nê ‘Mâ waꞋa kàbɔ̀ŋ wê’, kò wuê nê ‘Lɔ̀Ꞌɔ a si ŋèꞋè àkwàŋkè ye me ghȩ̀ȩ̀ne à?’ 
MRK.2.10	Maa nyɨꞋte awɨ̧ laꞋnê Waã Wòt bɔ àtɔŋ a sitsǎꞋ à màngwaꞋa kàbɔ̀ŋ.” Ale, tà shu abua wòt wu àbâ ènyit tò a pfə la nê, 
MRK.2.11	“Mâ laꞋnê, lɔ̀Ꞌɔ a si ŋèꞋe àkwàŋkè àyê me ghǎ àpfəè.” 
MRK.2.12	Ŋut bê ndɔ̀Ꞌ a si ŋèꞋe àkwàŋkè zi yu me ghà àbȩ a mbì lɔb bàgème. A tsè ènɔ̧̂ bòt bu, bɔ tsiꞋi me wùꞋte a Mbɔ̧ɔ̧mà shua nê, “Ba te bakà ye ànəê àko anè!”
MRK.2.13	Yesò li mè nkua akwèn nga a ngèt èlemè Galìlî, ènɔ̧̂ bòt e kɨꞋɨ̀ nkwene ane tò, tà bùꞋ me laꞋa abua yɔb. 
MRK.2.14	MbɨꞋɨ tàa ngȩ̀ȩ̀tà la, tà yèa nɨà èkab taksì kǒ èlen to wu Levì, waã Alfeɔ̀ tà tsekè àdzìꞋa àfàꞋ àzi la. Yesò shu abua tò nê, “KɨꞋɨ nkùŋè am.” Levì lɔ̀Ꞌɔ a si nkùŋè atò.
MRK.2.15	Mbɨ̀Ꞌɨ̀ Yesò tsekè me jɨ èghɨ a lob Levì la, bòt nyaŋ bɔ̀ɔ nɨ̀a èkab taksì la nè bòt kàbɔ̀ŋ e tsekè a si bɔ̂ Yesò ba nè bɔkatè tò me jɨ èghɨjɨ. A li ngu anè nkàà nê èwuu bòt bàa e li ntàꞋa wua nkuŋa tò. 
MRK.2.16	BènyɨꞋtà mbɨ̧te Musì ko è wu Bèfalèsiì la e ye ndɨ tà fɔta èghɨjɨ bɔ̂ bènɨa èkab taksì nè bòt kàbɔ̀ŋ la, mbììtè bɔkatè Yesò bu nê, “Tà ghɨ̀ na ka me fɔte èghɨjɨ bɔ̂ èwuu bòt ba à?”
MRK.2.17	Yesò zə ale, mbɨ̀ɨ̀lè nê, “Bòt kekweelè aà kà kɨ ngàŋ. Bèngɔ̧̀ ka bɔ̀ɔ nkɨà ngàŋ la. È nka kɨꞋa etɔ bòt bɔ mɨɨtè nê bɔ tɨ̧ɨ̧ ndɨŋndɨ̀ŋ la, e nkɨꞋa etɔ bòt kàbɔ̀ŋ.”
MRK.2.18	È li ngu àfɨ̀Ꞌ àko, bɔkatè Jɔ̌n ndzìà èdzî nè Bèfalèsiì e me tseke àfɨ̀Ꞌ àko kà jɨ àghɨ mbɨ̀Ꞌɨ̀ etsàꞋte a Mbɔ̧ɔ̧mà. Bòt ko e kɨꞋɨ̀ mbììte a Yesò nê, “Ghǎ ghɨ̀ ka bɔkatè Jɔ̌n ndzìà èdzî, nè èbe Bèfalèsiì be me tseke àfɨ̀Ꞌ àko kà jɨ àghɨ mbɨ̀Ꞌɨ̀ etsàꞋte a Mbɔ̧ɔ̧mà ka èbê è ka wua ngɨ̀à ale à?”
MRK.2.19	Yesò bììte a wɔb nê, “Tè betsiꞋa bègɨ̧̌ ndzɔꞋɔ etɔ̧ɔ̧ èbu bɔb àfɨꞋa lu̧ ndzà bèlè bɔ̂ tò ba la à? 
MRK.2.20	Àfɨ̀Ꞌ aa ghɨ̌ nkùꞋ bɔ tsì lu̧ ndzà yu ayɔɔ yɔb, e ye wu àfɨꞋa bɔ̀ɔ me tseke kà jɨ àghɨ la.
MRK.2.21	“Wòt nàà kà lɔꞋ àlia nɨ̀ àdziꞋa ndǐ fi ntèmte ndǐ èlènè la, nkàà nê ye fi yu naa tseke tê sààlà ndzəè, èləꞋ mbɔŋ e mè mpàa fàŋ tê ntsè ndɨ e ghɨ̂ ngu la. 
MRK.2.22	Wòt kà meè ngua ndɔ̀Ꞌ àlia ndzìà mèlùꞋ fi a èbem ètetuꞋ gùbnyà̧ e lènè la. Tà ghɨ̀ ale, ko ètetuꞋ gùbnyà̧ bu aa gwele, mèlùꞋ mu naa tsəète, ètetuꞋ bu aa bɨɨ. ChaꞋ bɔ̀ɔ ndzìà mèlùꞋ fi wuê a èbem ètetuꞋ gùbnyà̧ è fi.”
MRK.2.23	È li ngu àliapfəèa Bèjuê àko, Yesò me tsě a èbem mbȩte bɔ liꞋi èwuu ntsəètè ko la. Mbɨ̀Ꞌɨ̀ bɔ̂ bɔkatè bi àa ngȩ̀ȩ̀nà la, bɔ bùꞋ me fààte ntsəè tu. 
MRK.2.24	Bèfalèsiì e shu abua Yesò nê, “Ye àghɨa bɔkatè bê e ghɨ̀à, è wu àghɨa bɔ̀ɔ ka ghɨ àliapfəèa Bèjuê la.”
MRK.2.25	Yesò bɨ̀ɨ̀lè nê “Bɨ te bakà tɔ ezə àghɨa fɔ̧̀ Dàbid bɔ̂ bòt bi e li ngɨ̀ àfɨꞋa ndzìtsə te li ngua nkua awɔb la à? 
MRK.2.26	Ka tà li nyi a èbem lob nɨ̧ Mbɔ̧ɔ̧mà bɔ̂ bòt bi, àfɨꞋa Àbiatà lè wu àtsəa bèntsìà mèpɨ̧̀ Mbɔ̧ɔ̧mà la, kwèle a bled wu bɔ tɔ èlen Mbɔ̧ɔ̧mà adù̧ la à? Bɔɔ̀ nkwèla ale è kà wu àghɨa mbɨ̧ ta te bɨ̧ɨ̧nè nê wòt tsa kà wu ntsìà mèpɨ̧̀ Mbɔ̧ɔ̧mà ghɨa la.”
MRK.2.27	Yesò lìà nê, “Mbɔ̧ɔ̧mà li ngɨ̀ àliapfəè mbɨ̀Ꞌɨ̀ nɨ etɨŋe wɔ̀bȩ̂, tà li tà kà wua ngɨ̀à nê, wɔ̀bȩ̂ ŋà àtsəa zi ane ànəa àliapfəè. 
MRK.2.28	È wu ale, bɨ̀ ko nê, Waã Wòt wu wòt tà bɔ àtɔŋ a ègwet àliapfəèa Bèjuê la.”
MRK.3.1	Yesò ghɨ̀ ale, ndɔ̀Ꞌ abot ngà nyi a èbem lob Mbɔ̧ɔ̧mà, wòt kǒ wu a èbem lob və àbu atò a pfə la. 
MRK.3.2	Bòt ko e mè ngu abot me kɨ nyɨꞋte nê Yesò è ghɨa kàbɔ̀ŋ. Ale, bɔ me nèèta ndȩ̀à tò nê kò taa bəa mbê wu àliapfəèa Bèjuê leꞋ. 
MRK.3.3	Yesò tɔ wòt wu àbu atò a pfə la nê, “KɔꞋɔ a mbì.”
MRK.3.4	Yesò bɔ̂ mbììte bòt bu nê, “Mbɨ̧ ta te laꞋnê bà me ghɨ̀ na ane àliapfəè ya à? Nê bà ghɨa kàbɔ̀ŋ, kò ntsɔ̧̀ à?” Nê, bà bə wòt kò ba buŋa leè? Ka bɔ̀ ka tsɔ̀Ꞌɔ èngǎ̧ tò.
MRK.3.5	Yesò me lɨ̀ŋkè àwɔb nè èntɨ̧ɨ̧ bɨ̌, ntsòa ndɨ̀ wu bɔ tu̧ zǐ èntɨ̧ɨ̧ wɔb ane tò la, shu abua mbê wu nê, “Nyààbè àbu ayê.” Tà nyààbè àbu azi yu, a bê nkwèèlê. 
MRK.3.6	Bèfalèsiì e lɔ̀Ꞌɔ àfɨꞋa mbɔŋ, mbê ngà nkwène ane bòt fɔ̧̀ Elɔ̀d, bɔ̂ tò ba e bùꞋ me taãaã ndɨ bɔ̀ɔ bùŋe a Yesò la.
MRK.3.7	Yesò bɔ̂ bɔkatè bi e lɔ̀Ꞌ ngà èlemè Galìlî, ènɔ̧̂ bòt e me kùŋe atò e dzəa Galìlî nè Jùdià, 
MRK.3.8	nè Jèlusalèm, nè Idùmìà, nè èdziꞋ bu agua èdzî Jodàn la. Èbeko nè bòt e li ndzə a ngèt èpfəè nɨ̧ bu è wu Tȩê bɔ̂ Sidɔ̀n la, ngu ndɨ bɔ zə èghɨ tàa ngɨ̀à la. 
MRK.3.9	Ènɔ̧̂ bòt yu e li ndzaã tê Yesò tsiꞋi shu abua bɔkatè bi nê bɔ̀ kɨ ànkànuꞋ ye nyi a èbèm nyaꞋ ngà a èbem èlemè wu mbɨ̀Ꞌɨ̀ ènɔ̧̂ bòt bu e ŋèꞋnè àvi. 
MRK.3.10	Tà li mbəâ bòt nyaŋ tè bòt àghɔ̧ e me ŋwèèla nkɨ ebaãaãte atò. 
MRK.3.11	Àfɨ̀Ꞌ àgème bòt bu fote kàbɔ̀ŋ tèa ane yɔb la e ye atò la, bɔ kwene a si a mbì tò ŋȩ nê “À wu Waã Mbɔ̧ɔ̧mà!” 
MRK.3.12	Ka Yesò sèntè shu abua fote kàbɔ̀ŋ tu nê tè ka shu wòt ye wu wùà la.
MRK.3.13	Ale, Yesò kɔꞋ ngà a ègwet èku̧u̧nè, ntɔ bòt bu tàa nkɨa wɔb la. Bɔ kɨꞋɨ̀, 
MRK.3.14	tà là bòt ntsɔ̀b babe, ntɔ awɔb ane bɔntu̧ nê bɔ̀ wu nè nì. Mbɔ̂ shu abua yɔb nê, yea nga tsàà àwɔb bɔɔ ghǎ me làꞋa èngǎ̧ Mbɔ̧ɔ̧mà, 
MRK.3.15	e mě ŋa awɔb mètàŋ ndɨ bɔɔ me fəâ fote kàbɔ̀ŋ la. 
MRK.3.16	Eyaa wu bòt bu ntsɔ̀b babe tà li ndà la: Simùn (wu Yesò li ntsì èlen tò ko nê Pità la), 
MRK.3.17	Jimsì bɔ̂ wanyɨ vi Jɔ̌n, bɔ̧ Zebèdiì. (Yesò li ntsì tèlen tɔb ko nê Bòànejì, ngua shua nê, “Bòt Èfàŋ.”) 
MRK.3.18	Andùlù, Filìb, Bàtòlomiò, Màtìù, Tɔmasì, Jimsì waã Alfeɔ̀, Tàdià, Simùn wu tà lè taꞋa wua nùà mènəè àlaꞋ la, 
MRK.3.19	nè Judàs Iskaliòt wu tà lè fɨ̧̀ɨ̧̀nè a Yesò la.
MRK.3.20	Yesò li ngɨ̀ ale ngà àpfəè, ènɔ̧̂ bòt e mè mbù̧ù̧te abot tè bɔ̂ bɔntu̧ bi è ka tsi mbɔ àfɨ̀Ꞌ bɔ̌ jɨ èghɨjɨ bɔb la. 
MRK.3.21	ÀfɨꞋa bɔnyɨ Yesò e zə nê tà wu bɔ̂ ènɔ̧̂ bòt la, bɔ ghà nê bɔ kɨ enɨa tò nkàà nê, bòt e li ngua shua nê “Tà be!”
MRK.3.22	BènyɨꞋtà mbɨ̧te Musì ko bè le dzə a Jèlusalèm la e me shu nê, “Tà bɔ Belzebùl, fɔ̧̀ fote kàbɔ̀ŋ ane zi. Wu wùà ka nàa ŋǎ atò mètàŋ tà nɨ̀a fəèà fote kàbɔ̀ŋ ane bòt la.”
MRK.3.23	Ale, Yesò tɔ bòt bu, ndàꞋ abua yɔb ane mèngà̧teme, mbììte a wɔb nê, “BetsiꞋa Satàn ko fəè a Satàn? 
MRK.3.24	Nê àlaꞋ a ghàbtè tè bòt e tsiꞋa nùà èbeko, ko àlaꞋ a mbɔŋ aa kwene. 
MRK.3.25	Ləlob ghàbtà tè bòt ko e tsiꞋa nùà èbeko, ko betsiꞋa ləlob mbɔŋ ka tsi ko èfetê. 
MRK.3.26	È wu ale, kèfɔ̧̀ Satàn ghàbtà tè ntsìꞋi a mètsəê tsa tsa, ko è ka tsi kweele mbɨ̀Ꞌɨ̀ nàa anè la a. Ko kèfɔ̧̀ mbɔŋ nàà kwene tê ebee lìa. 
MRK.3.27	BetsiꞋa wòt kà bəꞋə lob wòt tà bɔ ètɨ̧̂ nyaŋ la tè nɨ̀ èghɨ ŋut nɨŋ ngà. Tà bɔ ndɨ tàa bɨ̌ ekuule wòt kèkweelè wu ka bɔ ko eŋeꞋe èghɨ tò la. 
MRK.3.28	TsiꞋ è shua wɨ̧ ane nkûŋ nê, Mbɔ̧ɔ̧mà naa li waꞋa kàbɔ̀ŋ bòt nè mènəè kàbɔ̀ŋ bɔ làꞋa ane zi la. 
MRK.3.29	Ka è wu wòt tà làꞋà mènəè kàbɔ̀ŋ ane Fo Kèfə la, Mbɔ̧ɔ̧mà ka waꞋa ayùà nkàà nê, ŋut è ghɨ̌ kàbɔ̀ŋ kà wu li elìa.”
MRK.3.30	(Yesò nàà ndàꞋà èngà̧ waa ale, ngu ndɨ̀ wu bòt ko àa shua nê, “Tà bɔ fo kàbɔ̀ŋ ane zi” la.)
MRK.3.31	Nyɨ̌ Yesò bɔ̂ bɔnyɨ tò e ghɨ̀ ale, nkɨ̀Ꞌɨ̂ ntɨ̧ɨ̧ àbȩ ntsà ntu̧ nê tà kɨꞋɨ. 
MRK.3.32	Ènɔ̧̂ bòt e ko nê, e tseke ngààle a Yesò, bɔ shu abua tò nê, “Nyɨ̌ wè bɔ̂ bɔnyɨ bè e wu àbȩ nkɨ̀a wê.”
MRK.3.33	Yesò bììte nê, “Nyɨ̌ am wu wa, bɔnyɨ bɔ̧ mè ngu wà ba à?”
MRK.3.34	Tà ghɨ̀ ale, tà lɨ̀ŋkè bòt bu bɔ tsekè ngààle tò la mbɔ̂ nê, “Eyaa wu nyɨ̌ am bɔ̂ bɔnyɨ bɔ̧. 
MRK.3.35	Wòt ègème tàa ngɨ̀à àghɨa Tǎt am a ègwet nàa nkɨà la wu wòt tà wu nyɨ̌ am mè ngu wanɔ̧ la.”
MRK.4.1	Yesò mè bùꞋ me nyɨꞋte èngǎ̧ Mbɔ̧ɔ̧mà abua bòt a ngèt èlemè Galìlî. TaꞋà ènɔ̧̂ bòt e kɨꞋɨ̀ mbù̧ù̧tè a ngèt tò, kwat tè tà tsìꞋi sà àwɔb nyi a èbem ànkànuꞋ ngà a èbem *èdzî. Ènɔ̧̂ bòt bu e wu aguŋ. 
MRK.4.2	Tà shua awɔb mènəè nyaŋ ane mèngà̧teme, mè nɨ̀ mèngà̧ mi nyɨ̀Ꞌte awɔb nê, 
MRK.4.3	“Bɨ̀ zə! Wòt kǒ li ndɔ̀Ꞌ nga esà èsaãaãme. 
MRK.4.4	Mbɨ̀Ꞌɨ̀ tàa sà la, è weko e kwentè a èbuꞋ èlu̧, banɨ̧̀ e kɨꞋɨ ngwȩ̀ȩ̀te, 
MRK.4.5	è weko e kwentè a ègwet èwu, kà ye ètsaꞋ nyaŋ. ÀdziꞋ bê me wù̧ù̧ne e tuutè ndɨ̀ wu ètsaꞋ wu abot àa ndzàŋà la. 
MRK.4.6	Nyèm chu mbê ntò̧ èsaãaãme wu e tuute la, e yu̧ ndɨ̀ wu tèghaŋ tɔb tè bakà nyi a si ntsɔ̧̀ la. 
MRK.4.7	È weko e kwente a èbèm àdzɔ̧, a kɔꞋ nɨŋ tè è ka kɔɔle tètaãaãtsə. 
MRK.4.8	Ka è weko nè èsaãaãme e kwente adù̧ ètsaꞋ ntsɔ̧̀, nkɔꞋ nkɔ̀ɔ̀le, me nkwèꞋne tè nkɔ̀ɔ̀la tètaã èghem yetat, èghem yentùa, nè ènkɨ̀.”
MRK.4.9	Yesò me lìà nê, “Wòt bɔ̌ ètû̧, tà yùte èngà̧ waa.”
MRK.4.10	È lè wu àfɨꞋa Yesò tseke zìa ndziꞋne la, bòt ko bɔ̀ le zə ndɨ tà làꞋà la, nè bɔntu̧ tò e kɨꞋɨ̀ nê tà shua wɔb lə mèngà̧teme mu. 
MRK.4.11	Yesò bɨ̀ɨ̀lè nê “Bɔ tuꞋu ànəa ndò̧ Kèfɔ̧̀ Mbɔ̧ɔ̧mà abua yɨ̧, ka è wu bòt kà zi mèntɨ̧ɨ̧ mɔb ane yaã ko bɔɔ̀ ndzəèa mènəè ègème ane mèngà̧teme, 
MRK.4.12	mbɨ̀Ꞌɨ̀,
MRK.4.12	‘Bɔ̀ lâ bɔ̀ lɨŋka, bɔ̀ lɨŋka, bɔ̀ ka ye,
MRK.4.12	bɔ̀ yute, bɔ̀ yute, bɔ̀ ka zə,
MRK.4.12	mbɨ̀Ꞌɨ̀ e ghɨ̀ bɔ kubtè,
MRK.4.12	Mbɔ̧ɔ̧mà waꞋa a kàbɔ̀ŋ wɔb.’ ”
MRK.4.13	Yesò ghɨ̀ ale, mbììte awɔb nê, “Bɨ bakà ko lə èngà̧teme wàa ko bɨ̀a li ghɨ̀ na ka eko lə èngà̧teme ko tsa à?” 
MRK.4.14	Àghɨ yu bɔ sà la wu èngǎ̧ Mbɔ̧ɔ̧mà. 
MRK.4.15	Bòt bu bɔ zə èngǎ̧ Mbɔ̧ɔ̧mà la aà mbɨ̀Ꞌɨ̀ èsaãaãme wu e kwentè a èbuꞋ alu̧ la. Bɔ̀ɔ ngɨ̀ bɔ̀ zə, àdziꞋ me wù̧ù̧ne, Satàn kɨ̀Ꞌɨ̂ ntsì a mèntɨ̧ɨ̧ mɔb. 
MRK.4.16	È baa e wu mbɨ̀Ꞌɨ̀ èsaãaãme wu e kwentè a ègwet èwu la. Bɔ̀ɔ ngɨ̀ bɔ̀ zə èngà̧ wu, bɔ bê mbɨ̧̀ɨ̧̀ne nè mèngùꞋte, 
MRK.4.17	ka bɔ̀ ka zi èntɨ̧ɨ̧ wɔb adù̧, ale è ka tseke ane àfɨ̀Ꞌ a seè. ÀfɨꞋa ngoꞋ kɨꞋɨ̀, kò bòt e me kɨ àtsəa yɔb enɨ ambo èngǎ̧ mbɔŋ la leꞋ, bɔ bê màꞋà a si. 
MRK.4.18	Èbeko, e wu mbɨ̀Ꞌɨ̀ èsaãaãme wu e kwentè a èbem àdzɔ̧ la. Bɔ wu mbɨ̀Ꞌɨ̀ bòt bu bɔ zə èngà̧ wu, 
MRK.4.19	ka ndɨ̀ wu bɔ̀ɔ ndèbà ènyit yɔb ane èghɨ sitsǎꞋ nè èkɔŋ èghɨ èkab, mè ndzì mèntɨ̧ɨ̧ mɔb ane èghɨ tsa la, ekuule èngà̧ wu tè èngǎ̧ mbɔŋ e tsiꞋi tsè àku. 
MRK.4.20	È me wu èsaãaãme wu e kwente a si ntsɔ̧̀ la, e wu mbɨ̀Ꞌɨ̀ bòt bu bɔ zə èngà̧ wu e nyi àtsəa yɔb bɔ me ghɨ̀ àghɨa e shua la, tè bɔ tsiꞋi mbɨ̀Ꞌɨ̀ èsaãaãme wu e kɔɔle tetaã èghem yetat, weko èghem yentùa nè weko ènkɨ̀ la.
MRK.4.21	Yesò mè mbììte awɔb nê, “BetsiꞋa wòt tò̧ èkaꞋà nɨŋ nkɨ̀Ꞌɨ̂ ndzì a èten èpfəêꞋ, kò a èten èku̧? ChaꞋ, ka wòt nàa ngɨ̀ tà tsia èkaꞋà wuê a ègwet èkɔꞋ mbɨ̀Ꞌɨ̀ bòt àa me ye à? 
MRK.4.22	Àghɨ àgème a lò̧ò̧tè la aa li pùùla ayaã, àyea bɔ kaba la aa li edzəâ àbȩ. 
MRK.4.23	Wòt tà bɔ ètû̧ la, yute èngà̧ waa!”
MRK.4.24	Tà mè shu abua yɔb nê, “Bɨ̀ me ko awɨ̧ ndɨ bɨ̀a njùta èngǎ̧ Mbɔ̧ɔ̧mà la. Ndɨ bɨ̀a ngɨ̀à nè wùà la, wu ndɨ Mbɔ̧ɔ̧mà nàa ghɨ̀ ne nɨ̧̀ te kwèꞋnè la. 
MRK.4.25	Nkàà nê bɔɔ kwèꞋnà àghɨa wòt tà bɔ àghɨ la, ka wòt kà bɔ àghɨ, bɔɔ paa ka wuê adzìꞋ wu tà bɔ la enɨ.”
MRK.4.26	Enɨ eghà ne mbì, Yesò mè nê, “Kèfɔ̧̀ Mbɔ̧ɔ̧mà wu mbɨ̀Ꞌɨ̀ wòt tà gha sà èsaãaãme vi a mbȩ la. 
MRK.4.27	Kò ŋut è nɔ̀ŋkè a si ètsəꞋ, kò tà wu àtatsi nèngû̧ leꞋ, èsaãaãme wu e wua ntùa, ntsəèa, ka tà kà lem nko ndɨ e ghɨ̀à ka ntsəèa la. 
MRK.4.28	Wu ètsaꞋ wùà wùà ka àa ngɨ̀à èghɨ bu e tsəa, nkɔ̀ɔ̀la tètaãaãtsə la. TèfəꞋtsə tèa ngɨ̀ te bɨ̀ saꞋ, mèsaŋ dzəè, ka àtsə yu a zì tèmbèmtsə la a kɔꞋ. 
MRK.4.29	Nàa ngɨ̀ è wu àfɨꞋa tèmbèm tu te kweele la, mbê wu bùꞋ me tsɔꞋɔ nkàà nê àfɨꞋa màfuꞋa a kuêꞋ.”
MRK.4.30	Yesò ghɨ̀ ale, mè mbììtê nê, “Bàa laꞋ nê Kèfɔ̧̀ Mbɔ̧ɔ̧mà wu mbɨ̀Ꞌɨ̀ èghà à? Bàa nɨ kǎ èngà̧teme ka enyɨꞋte ndɨ nàa la à? 
MRK.4.31	Nàà mbɨ̀Ꞌɨ̀ èsaãaãme èwuu maŋkaŋa kǒ, bɔ̀ɔ ngɨ̀à bɔ̀ me sǎ a mbȩ, e koote tè ntsè èsaãaãme ègème àa sitsǎꞋ la. 
MRK.4.32	Ka bɔ̀ɔ ngɨ̀ bɔ̀ sa, e tsə faŋ ntsè èghɨjɨ ègème bɔ liꞋi a mbȩ la, tè ntsìꞋi mbɨ̀Ꞌɨ̀ àyɨt, tè banɨ̧̀ bu bèa ndèa la e me kɨꞋa nkùùla tèjî tɔb adù̧ mèntaãaã tò.”
MRK.4.33	Yesò li ntàꞋa wua nɨa mèngà̧teme mbɨ̀Ꞌɨ̀ maà nɨa ndàꞋà èngǎ̧ vi ane ndɨ bɔ̀ɔ ko ezə la. 
MRK.4.34	Tà le kaꞋa wua mbê ndàꞋà ànəê abua yɔb kà zi ane èngà̧teme. Ka è wu àfɨꞋa tà wu zìa ndziꞋne nè bɔkatè bi la, tà yààtè ànəê àgème shua wɔb.
MRK.4.35	Nyèm li fen ane àlia mbɔŋ, Yesò shu abua bɔkatè bi nê, “Bɨ̀ ghɨa bà tu̧ èlemè waa nga aguŋ zìa.” 
MRK.4.36	Ale, bɔkatè bu è sà ènɔ̧̂ bòt bu ngà nyi a èbem ànkànuꞋ yu Yesò bɨ̌ a èbèm la, nɨa tò bɔ me ghǎ. ÈnkànuꞋ ko è le wu a èbem èlemè wu mɨ̧̂. 
MRK.4.37	Àfeme àkekweelè a bùꞋ me tsě, fòa mèleb ntsàà a èbem ànkànuꞋ yu, tè è bùꞋ me lu̧ a èbèm. 
MRK.4.38	Yesò wu akwene ànkànuꞋ yu tà nɔ̀ŋè àtsəa zi a ègwet àbuŋke me li la. Bɔkatè bu e yɔ̧̀ atò mbììte nê “NyɨꞋtà, aà kà saa awê nê ba tsiꞋa nga eleme?”
MRK.4.39	Yesò lɔꞋɔ a si, ŋȩ̂ àfeme yu nê “Buŋ”, mè shu abua mèleb mu nê, “TsiꞋ ale.” Àfeme yu a loà, èdziꞋ ègème e fi.
MRK.4.40	Yesò bɔ mbììte bɔkatè bi bu nê, “Bɨ ghɨ̀ na ka me bɔɔ anè à? Bɨ bakà zìꞋ ndzì èntɨ̧ɨ̧ wɨ̧ ane yaã à?”
MRK.4.41	Mbɨ̀Ꞌɨ̀ tà shu ale la, bɔ paà bɔɔ̀ ànyaꞋne, mbùꞋ me làꞋte a kètsìà wɔb nê, “Eyaa chɨɨme ngu wàa ka àfeme bɔ̂ mèleb e me zəè atò à?”
MRK.5.1	Bɔ ntu̧ èlemè Galìlî ngà aguŋ nkwene àlaꞋ a bòt Galasìn. 
MRK.5.2	Mbɨ̀Ꞌɨ̀ Yesò bê ndzəè a èbem ànkànuꞋ yu la, wòt kǒ fote kàbɔ̀ŋ tèa ane tò la kɨꞋɨ̀ nkwene ane tò. 
MRK.5.3	Tà li ngua ntsèka ètsəsì, wòt kà bê nguê tàa ko ekuule atò, ka wuê ane fȩtsə la. 
MRK.5.4	Bɔ li bɔ̀ ghɨ̀ bɔ̀ kuule èbu tò, nè èkǎ tò, tà lòòte fȩ tu, ŋèꞋnè ètɨ̧ɨ̧na bu a èka bi la. Tà li nkwèèle tè ntsè ndɨ wòt kǒ nàa mě ko baabe atò la. 
MRK.5.5	È ghɨ̀ è wu àfɨ̀Ꞌ àgème, ètsəꞋ nè nèngû̧, tà me ghǎ a èbem ètsəsì bu nè ègwet tèbȩtsə, ŋȩ̀a, ŋeꞋa àti mbùꞋa avi.
MRK.5.6	Tà li ndze a Yesò a endɨ̌, ndùùlà nkɨ̀Ꞌɨ̂ ntèm tènjûŋ ti a si a mbì tò, 
MRK.5.7	mbɔ̂ ŋȩ ane àtɔŋ ànɨ̧ nê, “Yesò, Waã Mbɔ̧ɔ̧mà Àtsèàngɔ̀ŋ, à kɨa ghà abua am à? Ane èlen Mbɔ̧ɔ̧mà, mâ shu̧u̧te awê nê à ka ngɨ̧̀ɨ̧̀nè am.” 
MRK.5.8	(Tà li me shu ale, ngu ndɨ Yesò li ngua shua abua tò nê, “Fo kàbɔ̀ŋ, sǎ mbê waa la!”)
MRK.5.9	Yesò bììte atò nê, “Èlen lê wu wà à?”
MRK.5.9	Mbê wu bɨ̀ɨ̀lè nê, “Èlen laã wu ‘Àlaã’ - nkàà nê baa ndzǎ̧ nyaŋ.” 
MRK.5.10	Tà bɔ̂ me shu̧u̧te a Yesò nê tà ka fəè fote kàbɔ̀ŋ tu ntsàà tê a endɨ̌.
MRK.5.11	TaꞋà àlaã mèkunyà̧ ko a li ngua njɨ̀a a ngèt abot a mbɨ̧̀ èkù̧ù̧nè. 
MRK.5.12	Fote kàbɔ̀ŋ tu te shu̧u̧te a Yesò nê, “Tsàà àwa ane mèkunyà̧ maa, bàà nyi ane yɔb.” 
MRK.5.13	Ale, Yesò bɨ̧̀ɨ̧̀ne fote kàbɔ̀ŋ tu te dzəè ane mbê wu ngà nyi ane mèkunyà̧ mu. Àlaã mèkunyà̧ yu à wu mbɔ̀ŋè bètɔsì babe la, a lùùlà nchu èkù̧ù̧nè lu, ndèbte a èbem èlemè wu, nu àtɨ̀ŋ mpfəèꞋtê.
MRK.5.14	Bèmbaabà mèkunyà̧ mu e lùùlà ngà a èbem àpfəèà nɨ̧ yu, nè èpfəè techɨɨle a ngèt ngwȩ̀ȩ̀te ànəê àgème shuê. Bòt e zə nkɨ̀Ꞌɨ̂ eye àghɨa a ghɨ̀ la. 
MRK.5.15	Bɔ kɨꞋɨ ndzèa Yesò bɔ̂ mbê wu fote kàbɔ̀ŋ tèa wu ane tò la. Bɔ me ye tà kwaã ndǐ ti ntsèke a si, èyì tò e kuà, kèbɔɔ ke baãaã wòt ègème. 
MRK.5.16	Bòt bɔ ye la, e shu bòt àghɨa a ghɨ̀ ane wòt wu fote kàbɔ̀ŋ tu te li ngua ane tò la, nè àghɨa a ghɨ ane mèkunyà̧ mu la. 
MRK.5.17	Ale, bɔ me shu̧u̧te Yesò nê, tà dzə àbâ àlaꞋ a yɔb me ghǎ.
MRK.5.18	Mbɨ̀Ꞌɨ̀ Yesò tsìꞋa nkɨ nyi a èbem ànkànuꞋ yu la, mbê wu tàa bɔ fote kàbɔ̀ŋ ane zi la shu̧u̧te a Yesò nê tà ghɨa bɔ̂ tò è ghà nɔ̂. 
MRK.5.19	Ka Yesò tu̧, mbɔ̂ shu abua ŋut nê “Wène àpfəèa yɨ̧ shu bòt àghɨa Mbɔ̧ɔ̧mà ghɨ ane yê la, mè shua wɔb ndɨ tà ku tèsȩ tê la.” 
MRK.5.20	Ale, tà ghà me ghȩ̀ȩ̀nè èbem èpfəè nɨ̧ bu èghem la ègème, shu àghɨa Yesò ghɨ ane zi la. A taꞋa tsě waa waa tà zə ànəa ngaa la.
MRK.5.21	Yesò tu̧u̧ èlemè Galìlî wu tè tà wènè agua ko zìà, ènɔ̧̂ bòt e bu̧u̧te a mbì tò mbɨ̀Ꞌɨ̀ tà bele a ngèt èlemè la. 
MRK.5.22	Wajûŋ kǒ a èbem lob Mbɔ̧ɔ̧mà èlen tò wu Jalùs la, kɨꞋɨ̀, tà ye a Yesò, tà tèmè tènjûŋ ti a si a mbì tò 
MRK.5.23	me dɨ̀a shua abua tò nê, “Waã am, waàvi tèchɨɨle nàà ngò̧ò̧nà ànyaꞋne tè ntsìꞋa nkɨ epfə. Lefɨ̀Ꞌ, kɨꞋɨ a lob yaã nɔ̀ŋè èbu bê adù̧ tò mbɨ̀Ꞌɨ̀ taa peme!”
MRK.5.24	Yesò zə ale, ndɔ̀Ꞌ a si bɔ̂ tò e me ghǎ.
MRK.5.24	Mbɨ̀Ꞌɨ̀ bɔ̀ɔ ngà la, ènɔ̧̂ bòt a me nkùŋe atò ŋweela atò a èba èbà. 
MRK.5.25	Àvi kǒ mbàŋ dzə ane tò ane èngùꞋ èghem ntsɔ̀b yebe la li ngu abot, nkɨ̀Ꞌɨ̂ mbà̧à̧te àtsəa ndǐ tò. 
MRK.5.26	Tà li ntàꞋa ye ngoꞋ a tèkitebu bèngàŋ, ntsòkè èkab vi ègème, ka tà kà pem. Ka àghɔ̧ atò a me paa ngà wuê nè mbì. 
MRK.5.27	Tà li ndzəè mènəè Yesò, nkɨ̀Ꞌɨ̂ akwèn tò è nyi ènɔ̧̂ bòt, mbà̧à̧te ndǐ tò. 
MRK.5.28	Ngu nê tà shua a èntɨ̧ɨ̧ vi nê, “E ngu anè nyaꞋà mbà̧à̧te wuê àtsəa ndǐ tò ko maa peme.” 
MRK.5.29	Tà bà̧à̧te ndǐ Yesò, mbàŋ yu bê ndòa, tè tà zə a èbem ènyit zi nê ye pem.
MRK.5.30	Yesò bê nko nê mètàŋ è dzə ane zi, mbê ngèble avi a èbem ènɔ̧̂ wu mbììte nê, “Wa baãaãte ndǐ yaã à?”
MRK.5.31	“Bɔkatè tò bu e bɨ̀ɨ̀lè nê, ‘Bòt e ghaale awê anè, à me biite nê wa baãaãte awê leꞋ ale, è wu ghàà?’ ”
MRK.5.32	Yesò me lɨ̀ŋkè wuê lɨ̀ŋkè nkɨ ye wòt wu tà baãaãte avi la. 
MRK.5.33	Àvi wu ko àghɨa a ghɨ̂ ane zi la, nkɨ̀Ꞌɨ̂ me benta mbɔ̀a nkwen a mbì tò, shu atò nkûŋ. 
MRK.5.34	Yesò shu abua tò nê, “Waã am, èntɨ̧ɨ̧ wu à zi ane yaã la, e ghɨ̂ à pem. Ghǎ ane ntsɔ̧̀. À pem ane àghɔ̧ yê.”
MRK.5.35	Yesò bela ndàꞋà, bɔntu̧ ko e dzə àpfəa Jalùs nkɨ̀Ꞌɨ̂ shu abua tò nê, “Waã wè wu è pfə tê ndɔ̀Ꞌ, è wu ale à ka tsi ŋǎ ngoꞋ abua nyɨꞋtà wu.”
MRK.5.36	Ka Yesò kà yutè ànəa bɔ shua la. Tà shu abua Jalùs nê, “Ka mbɔ̀a, zǐ èntɨ̧ɨ̧ wê wuê ane yaã.”
MRK.5.37	Tà ghɨ̀ ale, ngà wuê bɔ̂ Pità nè Jimsì bɔ̂ wanyɨ vi Jɔ̌n, tà kà tsi nɨ wòt kǒ tsa. 
MRK.5.38	Bɔ ghà tê bɔ̀ nyi àpfəa wajûŋ wu, Yesò ye ndɨ bòt e kɔꞋɔ kɔꞋɔ, nchua chu, ŋȩ̀a ndɨ̀à ànyaꞋne, la, 
MRK.5.39	nyi a lob mbììte awɔb nê, “Bɨ̀ dɨ̀a ghǎ? Waã wàa bakà pfə. Tà lia li!” 
MRK.5.40	Bɔ bùꞋ me wȩ̀ȩ̀te atò.
MRK.5.40	Tà tsà àwɔb àbȩ bàgème, nɨ a tǎt waã wu bɔ̂ nyɨ̌ tò, nè bɔkatè bi bu batat la nɨŋ nyi àtsəa lob yu waã wu wu a èbèm la. 
MRK.5.41	Tà baãaã àbu a waã wu nê, “Tàlità komì”, ngua shua nê “Waàvi tèchɨɨle, mâ laꞋnê lɔ̀Ꞌɔ a si!” 
MRK.5.42	Waàvi wu bê nkȩ ndɔ̀Ꞌ a si me ghȩ̀ȩ̀ne. (Waàvi mbɔŋ li ngu èngùꞋ èghem ntsɔ̀b yebe.) Ale, a taꞋa tsě bòt bu. 
MRK.5.43	Yesò bɔ̂ səèŋkè ètû̧ bɔb nê bɔ̀ ka shu wòt ànəa a ghɨ̀ la, mbɔ̂ nê “Bɨ̀ ŋa tò àghɨ tà jɨ.”
MRK.6.1	Yesò li ndɔ̀Ꞌ abot ngwènè àlaꞋ azi. Me ghà ale, bɔkatè tò bu e kuŋe atò. 
MRK.6.2	Tà lɔ̀Ꞌɔ àliapfəèa Bèjuê, ngà me nyɨꞋte a lob Mbɔ̧ɔ̧mà yɔb. A taꞋa tsě bòt bu njùtâ la, tè bɔ tsiꞋa mbììta nê:
MRK.6.2	“Mbê waa nɨ̀ mèngà̧ maa ègème nèŋàà? Tà nchɨɨme nɨ̀ èwuu èyì waa nèŋàà? Ye èwuu mènəè kà ye fɨ̀Ꞌ kǒ tàa ngɨ̀à la! 
MRK.6.3	Tè eyaa ntsě kapentà wu tà wù waã Màlià la à? Ka Jimsì bɔ̂ Jòsêb, nè Simùn bɔ̂ Judàs wu bɔnyɨ tò à? Ka bɔnyɨ tò bɔɔ̀zi aà ntsèka ba tò ba à?” Bɔ làꞋ ale, mbɔ̂ ntû̧ èngǎ̧ tò.
MRK.6.4	Yesò shu abua yɔb nê, “Bɔɔ nkùkta ndàꞋàtɔŋ adzìꞋ àgème, tè tsìꞋi wuê bòt àlaꞋ atò nè bòt àndǎ̧ tò.” 
MRK.6.5	Tà li tà kà ghɨ ènəê kà ye fɨ̀Ꞌ abot nyaŋ, tè è bəèa wuê ndɨ tà li nɔ̀ŋè èbu bi àtsəa bòt èghɔ̧ mbɔ̀ŋè basòꞋa leꞋ, mbəè àwɔb la. 
MRK.6.6	A li ntàꞋa tsě atò ndɨ̀ wu bɔ li bɔ̀ ka zi èntɨ̧ɨ̧ wɔb ane tò la. Ale, Yesò me ghȩ̀ȩ̀ne a èbem èpfəè nyɨ̀Ꞌta bòt èngǎ̧ Mbɔ̧ɔ̧mà.
MRK.6.7	Tà li ntɔ bɔkatè bi bu ntsɔ̀b babe la, ntsàà àwɔb àbȩ babe babe. Me tsà àwɔb ale, ŋa wɔb àtɔŋ bɔɔ me nɨa fəèà fote kàbɔ̀ŋ ane bòt la.
MRK.6.8	Mbɔ̂ shu abua yɔb nê, “Bɨa me ghǎ, wòt ka nɨ̀ àghɨa tsa kà wu ambàŋ. Wòt ka nɨ̀ ka wuê èghɨjɨ, kò wuê ambè, kò èkab a ntaꞋà zi leꞋ. 
MRK.6.9	Wòt kwaã gùb ti, ka tà ka nɨ̌ ndǐmàꞋa tsǎ ka nè yu tà kwaã la.” 
MRK.6.10	Tà li mè shu abua yɔb nê, “ÀdziꞋ àgème bɔ sèe àwɨ̧ la, bɨ tseke abot tè àlia bɨ̀a me ghà la a kùꞋ.” 
MRK.6.11	Ka wòt bakà sèe awɨ̧ àdziꞋ, mbakà yute ànəa bɨ shua la, bɨ̀ me ghǎ bɨ yòò àbeb àdziꞋ mbɔŋ ane èka bɨ̧, nɨŋ nyɨ̀Ꞌte nê bɔ ghɨ ànəa kàbɔ̀ŋ ane yɨ̧.
MRK.6.12	Bɔkatè Yesò bu e zə ànəa tà shu la, ngà me tsɔ̀te nê bòt è waꞋa mènəè kàbɔ̀ŋ mɔb. 
MRK.6.13	Bɔ li ntaꞋa fə fote kàbɔ̀ŋ ane bòt, mè ndzɔ̀Ꞌɔ mèwet ane èbeko ngò̧ò̧nà la mbɔ̂ mbəè àwɔb.
MRK.6.14	È li ngu àfɨꞋa mbɔŋ fɔ̧̀ Elɔ̀d zə èghɨ è le wua ngɨ̀à la nkàà nê èlen Yesò e li ntàꞋa ghȩ̀ȩ̀ne. Bòt ko e li ntsìꞋa shua nê, “Jɔ̌n ndzìà èdzî è yu̧u̧mè! Eyaa wu àghɨa a ghɨ̀ ka tà bɔ mètàŋ me ghɨ̀ tèwuute mènəè maa la.”
MRK.6.15	Bòt ko e me shu nê, “Wu Èlȩjà.”
MRK.6.15	Èbeko e me shu ayɔb nê “Tà wu ndàꞋàtɔŋ Mbɔ̧ɔ̧mà mbɨ̀Ꞌɨ̀ èbe èlia mbì.”
MRK.6.16	Mbɨ̀Ꞌɨ̀ Elɔ̀d è zə mènəè maa la tà nê, “Tà wu Jɔ̌n ndzìà èdzî wu e ndi ndo àtsəa tò la tà yu̧u̧me la.”
MRK.6.17	Elɔ̀d ko nê ye li ngɨ̀ bɔ baãaã Jɔ̌n nkùùle atò maꞋa fȩ ambo Èlɔdìà, vi wanyɨ tò Filìb tà fâ nɨŋ la. 
MRK.6.18	Ngu ndɨ Jɔ̌n li shu abua tò nê mbɨ̧ tɔb te bakà bɨ̧̀ɨ̧̀ne nê tà fǎ Èlɔdìà vi wanyɨ vi la. 
MRK.6.19	Ale, Èlɔdìà baãaã Jɔ̌n a èntɨ̧ɨ̧ vi, me kɨ e ghɨ̌ bɔɔ bùŋe atò, ka tà ka ye èlu̧, 
MRK.6.20	ngu nê Elɔ̀d li ngua mbɔ̀a a Jɔ̌n, ndɨ̀ wu tà lè ko nê tà wu wòt ntsɔ̧̀, mè ngu wòt Mbɔ̧ɔ̧mà la, ale, tà nɔ̀ŋè atò ntsɔ̧̀. Elɔ̀d li ngua nkɔ̀ŋkà e zə èngǎ̧ Jɔ̌n, ka tà zə a tàꞋa kɨ̀Ꞌne atò.
MRK.6.21	A li ngà me lìa, èlu̧ e dzə a si abua Èlɔdìà, àfɨꞋa Elɔ̀d nàa ngùꞋtà àlia bɔ̀ le lɔꞋ mbi atò la bɔ̂ bèkěm nɨ̧ bi, nè bɔɔjuŋ ayɔɔ bèshujà, nè bòt nɨ̧ àlaꞋ a Galìlî. 
MRK.6.22	Mbɨ̀Ꞌɨ̀ waã Èlɔdìà waàvi nyi a lob mben la, a taꞋa bɔ̌ Elɔ̀d bɔ̂ bègɨ̧̀ bi.
MRK.6.22	Fɔ̧̀ Elɔ̀d shu abua waàvi wu nê, “Lo̧ àghɨa à kɔ̀ŋkè la, ko maa ŋa abua yê.” 
MRK.6.23	Elɔ̀d zì nkà̧ abua tò nê, “À bììta wuê ghà leꞋ, ko maa ŋa, ka è màà ngu wuê àbâ àlaꞋ am.”
MRK.6.24	Waàvi wu dzəè ngà àbȩ mbììte a nyɨ̌ vi nê yè lo̧ ghà leꞋ?
MRK.6.24	Nyɨ̌ tò wu nê, “Lo̧ àtsəa Jɔ̌n ndzìà èdzî.”
MRK.6.25	Waàvi wu bê ndùùlà ngwènè abua fɔ̧̀ shu abua tò nê “Ŋa àtsəa Jɔ̌n ndzìà èdzî abua am àfɨ̀Ꞌ yaa a èbem ankì.”
MRK.6.26	Fɔ̧̀ zə ale, a taꞋa saa tò, ka ndɨ̀ wu tà ghɨ̂ ngɨ̀ tè ndzì nkà̧ a mbì bègɨ̧̀ bi la, tà kà wua nkɨ e bəꞋə èngǎ̧ vi. 
MRK.6.27	Ale, tà tsaa shujà kǒ ane èbu bèa mbààba atò la nê tà gha nɨ̀ àtsəa Jɔ̌n nkɨ̀Ꞌɨ̂. Shujà wu gha a lob tèfȩ yu, ndòò àtsəa Jɔ̌n, 
MRK.6.28	ndzi a èbem ankì nkɨ̀Ꞌɨ̂ ŋǎ abua waàvi wu, tà ghà ŋa abua nyɨ̌ vi Èlɔdìà. 
MRK.6.29	ÀfɨꞋa bɔkatè Jɔ̌n e zə ànəê yaa la, bɔ kɨꞋɨ̀ mpàa àkènkwèn yu nɨŋ ngà ntuê a èbem èsî.
MRK.6.30	Bɔntu̧ Yesò bu e li nkua a lèghȩ̀ȩ̀nè wu nkwene ane tò, shua tò àghɨ àgème bɔ ghɨ̂ mè nyɨ̀Ꞌte la. 
MRK.6.31	Bòt e li ntàꞋa wua nkɨ̀Ꞌa ndzèa Yesò mè ngà, tè bɔ̂ bɔntu̧ bi è ka lem ntsi mbɔ àfɨ̀Ꞌ ejɨ èghɨjɨ bɔb. Ale, tà shu abua yɔb nê, “Bɨ̀ ghɨa ba nɨ̧̀ ba è gha àdziꞋa kà ye bòt bɨ̀ nyaꞋ ndzètè.”
MRK.6.32	Ale, bɔ lɔꞋɔ abot nyi a èbem ànkànuꞋ, ngà àdziꞋa ko bɔ̀ɔ ndziꞋne. 
MRK.6.33	Ka bòt nyaŋ e ye awɔb ngà la, nko awɔb, ndzəa èpfəè ègème nduula èka ngà a mbì nyi àdziꞋa ngaa ka Yesò bɔ̂ bɔkatè bi bu e kɨꞋɨ̀. 
MRK.6.34	Mbɨ̀Ꞌɨ̀ Yesò dzəâ a èbem ànkànuꞋ yu la, tà ye taꞋà ènɔ̧̂ bòt, tèsȩ tɔb te kua tò, nkàà nê bɔ li ngu mbɨ̀Ꞌɨ̀ njɨ̀tsə kà yea mbaabà. Ale, tà bùꞋ me nyɨꞋte awɔb mènəè nyaŋ nyaŋ.
MRK.6.35	È tseke tè ngu àfɨꞋa nyèmtèsi, bɔkatè tò e kɨꞋɨ̀ shu abua tò nê, “Eyaa wu àdziꞋa kà ye bòt, àfɨ̀Ꞌ a mè ngà, 
MRK.6.36	è wu ale à ghɨ̀ bòt baa e taate nga a èbem èpfəè njù̧ù̧te èghɨjɨ bɔb.”
MRK.6.37	Yesò bɨ̀ɨ̀lè nê “Bɨ̀a mbɔŋ bɨ̀ ŋa àghɨ bɔ̀ jɨ.”
MRK.6.37	Bɔ biite atò nê, “À shua nê bà nɨ bèdìnalì 
MRK.6.38	Yesò mè mbììte awɔb nê, “Bɨ bɔ tètaãaãte bled tesòꞋa? Bɨ̀ lɨŋka bà ye.”
MRK.6.38	Bɔ ghà ndȩ̀ nkɨ̀Ꞌɨ̂ shu abua tò nê, “Tètaãaãte bled tetà̧â̧ nè basə babe.”
MRK.6.39	Yesò shu abua bɔkatè bi nê bɔ̀ fete bòt bu ane ndzɔ̀ŋtsə ngɨ̀ bɔ̀ tseke a ègwet mèfəèꞋ. 
MRK.6.40	Ale, bɔ tseke a si ane ènkɨ̀ ènkɨ̀ nè èghem yetà̧â̧ yetà̧â̧ ane ndzɔ̀ŋ. 
MRK.6.41	Yesò nɨ̀ tètaãaãte bled tu tetà̧â̧ la nè basə bu babe la, ndɔ̀kè a vi ndɨ̀ŋkè ègwet ŋà mènkɔ̀ŋke abua Mbɔ̧ɔ̧mà, mbɔ̂ mbòꞋte bèbled bu ŋa abua bɔkatè bi nê bɔ ghàbte abua bòt bu. 
MRK.6.42	Wòt ègème jɨ ndzet. 
MRK.6.43	Bɔkatè bu e fetè bèbled nè basə be bəèꞋəè la be lu̧ bankì ntsɔ̀b babe. 
MRK.6.44	Mbâ̧tsə te li njɨ la li ngu bètɔsì batà̧â̧.
MRK.6.45	ÀfɨꞋa mbɔŋ Yesò ghɨ̀ bɔkatè bu e nyi a èbem ànkànuꞋ nga a mbì tò agua èlemè àko zia, a Bèsedà, tà tsìꞋi ngɨ̀ ènɔ̧̂ bòt bu e taatè. 
MRK.6.46	ÀfɨꞋa tà làꞋnè àwɔb la, tà gha a ègwet ekù̧ù̧nè ko etsàꞋte Mbɔ̧ɔ̧mà.
MRK.6.47	Nyèm me fene, ànkànuꞋ yu a wu a kètsìà èlemè wu, Yesò bɔ ngu aguŋ zìa ndziꞋne. 
MRK.6.48	Tà ye ndɨ bɔkatè tò bu e yea ngoꞋ ŋwèèlà ànkànuꞋ yu, ndɨ̀ wu àfeme aa nkɨ̀Ꞌa àbâ yu bɔ ghà la. ÈtsəꞋ e me tsi, Yesò me ghȩ̀ȩ̀ne a ègwet *èdzî nkɨ̀Ꞌa ekwene ane yɔb. Tà kɨꞋɨ tê tà tsiꞋa nkɨ epààtè wɔb, 
MRK.6.49	bɔ ye atò mbènte ŋȩ nê “Wu mpfəà!” 
MRK.6.50	Ngu ndɨ bɔ ye atò ale ntaꞋa bɔa la.
MRK.6.50	Yesò shu abua yɔb kwàꞋ àfɨꞋa mbɔŋ nê “Bɨ̀ baãaã mèntɨ̧ɨ̧ mɨ̧! Wu mmɔ̌, bɨ̀ ka mbɔ̀a.” 
MRK.6.51	Tà nyi a èbem ànkànuꞋ yu, àfeme yu a loà, 
MRK.6.52	nkàà nê èyì wɔb e li e ka ziꞋ ndzàà bɔɔ ko àghɨa Yesò li me nɨ tètaãaãte bled ejɨɨ bòt ale, ngua nɨ̀a nyɨ̀Ꞌta la. Mèntɨ̧ɨ̧ mɔb li è kà ko mbà̧aã àyea mbɔŋ.
MRK.6.53	Mbɨ̀Ꞌɨ̀ bɔ ntû̧ èlemè la, bɔ kwene a si Gènesalèt, sèlè ànkànuꞋ yu abot. 
MRK.6.54	Mbɨ̀Ꞌɨ̀ bɔ dzə a èbem ànkànuꞋ la, bòt e bê ndȩ̀ a Yesò. 
MRK.6.55	Ale, bɔ lùùlà ngà àdziꞋ àgème ŋèꞋte bòt àghɔ̧ a ègwet bèmatà bɔb nkùŋè atò àdziꞋ àgème bɔ zə nê tà wu abot la. 
MRK.6.56	ÀdziꞋ àgème Yesò ghà la, a èpfəè techɨɨle nè èbe nɨ̧ kò mbȩtsə leꞋ, bòt e nɨ bòt èghɔ̧ nga èsà̧aã tèwentsə nɔ̀ŋè. Mbɔ̂ shù̧ù̧te atò nê tà tsiꞋ bèngɔ̧̀ bu è lem mbà̧à̧ta ka wuê ntseit ndǐ tò. Ngɨ̀ ale, wòt ègème tà mbà̧à̧te àtsəa ndǐ tò la, pem.
MRK.7.1	ÀfɨꞋa Bèfalèsiì e mbù̧ù̧te a mbì Yesò, nè bènyɨꞋtà mbɨ̧te Musì ko be dzəâ a Jèlusalèm la, 
MRK.7.2	bɔ ye bɔkatè tò ko njɨ̀a èghɨjɨ nè èbu mèkɨ, ngua shua nê bɔ bakà shuù èbu bɔb ndɨ Bèfalèsiì e laꞋnê bòt è me shùù la. 
MRK.7.3	(Bèfalèsiì nè Bèjuê bàgème aà ngɨ̀à mènəè mɔb wuê mbɨ̀Ꞌɨ̀ bètǎt nyaꞋ bɔb è le sa abua yɔb la. Bɔ̀ɔ kà jɨ èghɨjɨ kà shuu èbu a èlɨ̀ wɔb mbɔŋ. 
MRK.7.4	Bɔ̀ kua a èwen, bɔ̀ ka jɨ àghɨa kà bɨ shùu àwɔb. Bɔ taꞋa bɔ mbɨ̧te ko nyaŋ bɔ̀ɔ nkùŋà tùà la mbɨ̀Ꞌɨ̀ màshua ndɔŋtsə nè bakɨ̀ŋ nè tèpfəèꞋtsə nè tèku̧ tɔb, ane èlɨ̀ ko tsa.)
MRK.7.5	Bèfalèsiì bu nè bènyɨꞋtà mbɨ̧ tu e biite a Yesò nê, “Àghɨ yu a ghɨ̂ ka bɔkatè bê è ka wua nkùŋà mènəè bètǎt nyaꞋ ba e li sa abua ya la wu ghà à? Bɔ̀ɔ njɨ̀a èghɨjɨ kà wua shùà èbu bɔb a shua yu bòt ko àa shùà la.”
MRK.7.6	Yesò tsɔ̀Ꞌɔ èngǎ̧ wɔb nê, “Àsayà li ndàꞋà nkûŋ zi ane yɨ̧, bɨa wàà bɨ̀a shua nê bɨ wu àghɨa kà wu yùà la, àfɨꞋa tà li nê Mbɔ̧ɔ̧mà laꞋnê,
MRK.7.6	‘Bòt baa aà ngùꞋtè am wuê ane èkuube ètsəê bɔb,
MRK.7.6	ka mèntɨ̧ɨ̧ mɔb ka wu ane yaã.
MRK.7.7	Bɔ tsiꞋa ngùꞋtè am àku,
MRK.7.7	nkàà nê bɔɔ̀ nɨa mènəè bɔbȩ nyɨ̀Ꞌta bòt,
MRK.7.7	mbɨ̀Ꞌɨ̀ wu mènəè Mbɔ̧ɔ̧mà.’
MRK.7.8	Bɨ nɔ̀ŋè mbɨ̧te Mbɔ̧ɔ̧mà a si me kùŋè mènəè bɔbȩ e nyɨꞋtà la.”
MRK.7.9	Yesò shu abua yɔb nê, “Bɨ bɔ èyì ko bɨ̀a nkɨ̌ nɨ etu̧ èngǎ̧ Mbɔ̧ɔ̧mà mbɨ̀Ꞌɨ̀ me kùŋe wuê mènəè ndɨ̧ yɨ̧ la. 
MRK.7.10	Musì li shu nê, ‘Me zəa tǎt wè bɔ̂ nyɨ̌ wè’ mè nê, ‘Wòt làꞋ ànəa kàbɔ̀ŋ ane tǎt vi kò nyɨ̌ vi leꞋ, bɔ bùŋè atò.’ 
MRK.7.11	Ka è wu awɨ̧, bɨ me shu nê, ‘Wòt nɨa àghɨa tà wu enɨ tɨŋe a tǎt vi kò nyɨ̌ vi la leꞋ, è ntsiꞋi shu nê, wu Kɔbàn’, (ngua shua nê wu àghɨa Mbɔ̧ɔ̧mà), 
MRK.7.12	bɔ̀ ka tsi feele atò nê tà bakà tɨŋe a tǎt vi bɔ̂ nyɨ̌ vi. 
MRK.7.13	Ale, bɨ gha ambo mènəè ndɨ̧ yɨ̧, ngwàꞋa ànəa Mbɔ̧ɔ̧mà shu nê bɨ̀ me ghɨ̀ la, mè me ghɨ̌ èbɨꞋte ènəê ko nyaŋ mbɨ̀Ꞌɨ̀ baa.”
MRK.7.14	Ale, Yesò mè ntɔ ènɔ̧̂ bòt bu shu abua yɔb nê “Bɨ̀ zə am bɨ̀agème, à nyi àtsəa yɨ̧ ntsɔ̧̀! 
MRK.7.15	Àghɨa ko a ntsě àa ndzəèà nàbȩ̂ è nyi ane wòt ntsòka atò a mbì Mbɔ̧ɔ̧mà la. Àghɨa àa ndzəa ètsəê wòt la, ka àa ntsòke tò la.” 
MRK.7.16	[Wòt tà bɔ ètû̧, la tà zə.]
MRK.7.17	ÀfɨꞋa tà sa ènɔ̧̂ bòt bu enyi a lob la, bɔkatè tò e biite atò nê tà shua wɔb lə èngà̧teme wu. 
MRK.7.18	Yesò shu abua yɔb nê, “Bɨ̀a mbɔŋ e nyaã mbèle kà bɔ èyì mbɨ̀Ꞌɨ̀ bòt koê? Bɨ bakà ko nê àghɨ àa ndzəèà nàbȩ̂ nyia ètsəê wòt la, aà kà tsòka atò a mbì Mbɔ̧ɔ̧mà à? 
MRK.7.19	Aà kà nyi a èntɨ̧ɨ̧ tò, aà nyia wuê a èbem tò ndzəèà ngà àbȩ.” (Yesò làꞋ èngà̧ waa ale nɨŋ nyɨ̀Ꞌte nê betsiꞋa wòt jɨ àghɨ àgème).
MRK.7.20	Tà nê, “Àghɨ àa ndzəa ètsəê wòt la, wu àghɨa àa ntsòkà tò e mbì Mbɔ̧ɔ̧mà la. 
MRK.7.21	Ngu nê àghɨa àa ndzəa nè èbem a èntɨ̧ɨ̧ wòt la ka àa ngɨ̀à tà bɔ mèmɨ̀ɨ̀te kàbɔ̀ŋ, a màpaꞋte wòt kà bɔ̂ tò eyɔꞋ, nè ètsɔŋ, màmbuŋa wɔ̀bȩ̂, 
MRK.7.22	mànjɨa àbȩ, nè èghoꞋ nè mènəè kàbɔ̀ŋ ègème la. NdàꞋà mèfà̧, ngɨ̀à èbɨꞋte mènəè, ngòꞋnà bòt, ntsòkà tèlente bòt tsa, ŋèꞋa tèkwȩtsə a ègwet, mè ngɨ̧̀ɨ̧̀nà la. 
MRK.7.23	Èghɨ baa ègème aà ndzəèà nè èntɨ̧ɨ̧ wòt ka tsòka tò.”
MRK.7.24	Yesò lɔ̀Ꞌ abot nga àbâ àlaꞋ a Tȩê nè Sidɔ̀n, nyi a èbem lob kǒ, ka tà kà wua nkɨà nê wòt kǒ nê ye wu abàꞋ və. Ka tà kà wu eko lò̧ò̧te. 
MRK.7.25	ÀfɨꞋa mbɔŋ, àvi kǒ fo kàbɔ̀ŋ nyi ane waã tò waàvi la, zə nkɨ̀Ꞌɨ̂ nkwene a èka Yesò. 
MRK.7.26	Àvi nga li ngu vi Glɨ̂k, bɔ bi atò a Sìlòfònisìà a èbem àlaꞋ a Silìà la. Tà li shù̧ù̧te a Yesò nê tà fəâ fo kàbɔ̀ŋ yu ane waã vi la.
MRK.7.27	Ka Yesò shu abua tò nê, “TsiꞋ bà bɨa njɨ̀ɨ bɔ̧ lob yaꞋ. A bakà bɔ̀ŋ laꞋ nê, bɔ̀ nɨ èghɨjɨ bɔtechɨɨle màꞋà abua babə.”
MRK.7.28	Àvi wu mè nê, “Oò a Tè, ka wuê babə bu a èten tibàlà la àa ngɨ̀ e me jɨ tèboꞋte èghɨjɨ bɔtechɨɨle bu.”
MRK.7.29	Ale, Yesò shu abua tò nê, “Ndɨ̀ wu à ŋa èwuu àbɨ̀t yaa la, me ghà àwê àpfəè, fo kàbɔ̀ŋ yu èsà waàvi wè wu!”
MRK.7.30	Àvi wu wene àpfəè azi, ndze waã vi wu tà nɔ̀ŋke a ègwet èku̧ la, me ko fo kàbɔ̀ŋ yu sa atò tè ndɔ̀Ꞌ.
MRK.7.31	Yesò ghɨ̀ ale, ndɔ̀Ꞌ àbâ àlaꞋ Tȩê nga èlemè Galìlî. Me ghǎ abot ale, ntse àbâ àlaꞋ a Sidɔ̀n, nè àbâ àlaꞋ a Èpfəè nɨ̧ Èghem. 
MRK.7.32	Tà ghǎ abot ale, bɔ nɨ wòt kǒ ètû̧ tò e lem, tà kà meè ngua nkoà ndàꞋà la, nkɨ̀Ꞌɨ̂ shù̧ù̧te a Yesò nê tà nɔ̀ŋè èbu bi adù̧ ŋut mbəâ atò.
MRK.7.33	Ale, Yesò nɨ̀a ŋut ndzə a kètsìà bòt, ndzì tèti ti a èbem ètû̧ tò, ntsəè mattsə nɨŋ mbà̧à̧te èlɨ̧ tò. 
MRK.7.34	Yesò ghɨ̀ ale, mbɔ̂ ndɨ̀ŋkè ègwet, ntsà̧ vi ane ètɨ̧̂ shu abua mbê wu nê, “Èfatà”, ngua shua nê, “GhaꞋa!” 
MRK.7.35	KwàꞋ àfɨꞋa mbɔŋ, ètû̧ mbê wu e ghaꞋà, èlɨ̧ tò e yàà, tà bùꞋ me làꞋa ntsɔ̧̀.
MRK.7.36	Yesò bɔ̂ səèŋkè ètû̧ bòt bàgème nê bɔ̀ ka shu ànəa mbɔŋ abua wòt. Mbàte səèŋkè ètû̧ bɔb ale, ka bɔ paà ndàꞋtè. 
MRK.7.37	Wòt ègème tà li ndzəâ ànəa ngaa la li ntsiꞋi ghaꞋa ètsəê vi me shu nê, “Tà ghe tàa ngɨ̀à èghɨ ègème la. Tàa ngɨ̀à fɔ̀ɔ̀le mbuꞋtsə te zəa èdziꞋ mè ndàꞋà.”
MRK.8.1	Àfɨ̀Ꞌ a me tsě, ènɔ̧̂ bòt e mè mbù̧ù̧tè. Bɔ̀ ka bɔ àghɨ ejɨ, Yesò tɔ bɔkatè bi shu abua yɔb nê, 
MRK.8.2	“Tèsȩte bòt baa teà nkua am, nkàà nê, àfɨ̀Ꞌ yaa wu èlibȩ betat, bɔ̀ wu ba tò ba la kà bɔ àghɨa bɔ̀ɔ jɨ la. 
MRK.8.3	Maà kà kɨ esà wɔb bɔɔ ghà kà jɨ àghɨ mbɨ̀Ꞌɨ̀ ka bɔ gha alu̧ ndzìtsə te nɨa wɔb.”
MRK.8.4	Bɔkatè tò bu e tsɔꞋɔ èngǎ̧ tò nê, “BetsiꞋa ba chɨɨmè nɨ èghɨjɨ nèŋà àbâ àlaꞋ àyuube ŋàa tè njɨɨ taꞋà bòt baa?”
MRK.8.5	Yesò mè mbììte awɔb nê, “Bɨ bɔ tètaãaãte bled tesòꞋa?”
MRK.8.5	Bɔ nê, “Tètaã tesà̧à̧mbe.”
MRK.8.6	Yesò ghɨ̀ bɔ tsekte a si, tà nɨ̀ tètaãaãte bled tu tesà̧à̧mbe la, ŋà mènkɔ̀ŋke abua Mbɔ̧ɔ̧mà mbɔ̂ mbòꞋte ŋǎ abua bɔkatè bi, bɔ ghàbte abua ènɔ̧̂ bòt bu. 
MRK.8.7	Bɔ li mbɔ̀ bɔbɔ basə ko mɨ̧̂, Yesò ŋà mènkɔ̀ŋke adù̧ və mbɔ̂ shu abua bɔkatè bi bu nê bɔ̀ ghàbte abua ènɔ̧̂ bòt bu. 
MRK.8.8	Wòt ègème jɨ ndzet, tè bɔkatè tò e fete èbe e bəèꞋəè la, be lu̧u̧ bankì basà̧à̧mbe. 
MRK.8.9	Bòt ngaa e li ngu mbɔ̀ŋè bètɔsì bakwì. 
MRK.8.10	ÀfɨꞋa mbɔŋ, Yesò ghɨ̀ bɔ me ghǎ, tà nyi a èbem ànkànuꞋ nga àbâ àlaꞋ a Dàmànutà.
MRK.8.11	Bèfalèsiì ko e li nkɨ̀Ꞌɨ̂ abua Yesò, mbùꞋ me kààne mènəè bɔ̂ tò ba. Me kɨ enyɔꞋte atò shu abua tò nê tà nyɨꞋte awɔb àlȩê nê Mbɔ̧ɔ̧mà ka tà tsàà vi la. 
MRK.8.12	Yesò lâ ndèmè mbɔ̂ nê, “Ghǎ ghɨ̂ ka bòt laane e me kɨ ànəa kà ye fɨ̀Ꞌ à? ChaꞋ, tsiꞋ è shu awɨ̧ ane nkûŋ nê, è nka nyɨꞋte àlȩê ko abua bòt baa.” 
MRK.8.13	Tà shu ale, mbɔ̂ sà wɔb, ngwènè a èbem ànkànuꞋ yu ntû̧ èlemè wu nga aguŋ zìa.
MRK.8.14	Bɔkatè Yesò e li ndèènè enɨ a bled, tè ntsìꞋi bɔ wuê kètaã kemɔꞋ a èbem ànkànuꞋ yu. 
MRK.8.15	Yesò kɨ̀ɨ̀te awɔb nê, “Bɨ̀ me ko awɨ̧ mè mbààba awɨ̧ ane yis Bèfalèsiì nè we Elɔ̀d.”
MRK.8.16	Bɔ bùꞋ me làꞋa a kètsìà wɔb shua nê, “Tà làꞋ ànəa yis anè ndɨ̀ wu ba bakà bɔ a bled la.”
MRK.8.17	Yesò è ko ànəa bɔ làꞋà la, tà biite awɔb nê, “Bɨ ghɨ̀ na ka me laꞋa kètsìà wɨ̧ shua nê bɨ bakà bɔ bled à?” Ètsə bɨ̧ e bele kà zìꞋì ndzààtè? Bɨ bakà buꞋu te me ko mènəè? Mèntɨ̧ɨ̧ mɨ̧ è ghɨ̀ na ka me kweele ale à? 
MRK.8.18	Bɨ bɔ àghɨ ghǎ ghɨ̀ ka bɨ̀ ka wua ndzèa èdziꞋ à? Mbɔ̌ ètû̧ ghǎ ghɨ̀ ka bɨ̀ ka wua ndzəèa èdziꞋ à? Bɨ bakà tsi nkù̧ù̧te, 
MRK.8.19	àfɨ̀Ꞌ yu e ndi mbòꞋte tetaãaãte bled tu tetà̧â̧ ŋǎ abua bòt bètɔsì batà̧â̧ la à? Bɨ li fete bankì basòꞋa?
MRK.8.19	Bɔ tsɔꞋ nê “Èghem ntsɔ̀b babe.”
MRK.8.20	Tà mè mbììte awɔb nê, “E ndi mbòꞋte tètaãaãte bled tesà̧à̧mbe ŋǎ abua bòt bètɔsì bakwì ale, bɨ fetè èboꞋte a èbem bankì basòꞋa?”
MRK.8.20	Bɔ tsɔꞋ nê “Bankì basà̧à̧mbe.”
MRK.8.21	Yesò mè mbììte awɔb nê, “Tè bɨ bakà zìꞋì nko àghɨa èghɨ bàa e nyɨꞋtà la à?”
MRK.8.22	Bɔ li nyi a Bèsedà, bòt ko e nɨ wòt kǒ àghɨ a tò a leme la, nkɨ̀Ꞌɨ̂ shù̧ù̧te nê Yesò baãaãte a ŋut, mbəèa tò. 
MRK.8.23	Yesò baãaã wòt àghɨ àleme wu ane àbu atò nɨŋ ndzəè a èbem àpfəè və. Yesò dzəè ale, tà tsəè mat ane àghɨ a mbê wu, nɔ̀ŋè èbu bi ane tò, mbɔ̂ mbììte atò nê, “Tè à ye èdziꞋ?”
MRK.8.24	Mbê wu lɨ̀ŋkè ègwet mbɔ̂ nê, “Maà ndzea bòt, ka bɔ fəə èyɨt ngȩ̀ȩ̀nà ngèbla la.”
MRK.8.25	Yesò mè nɔ̀ŋè èbu bi ane àghɨ a tò yu. ÀfɨꞋa mbɔŋ, tà lɨ̀ŋkè èdziꞋ ane ètɨ̧̂, àghɨ a tò a ghaꞋtè tè tà me nèèta ndzèa èdziꞋ. 
MRK.8.26	Yesò bɔ̂ shu abua tò nê tà wene a lob zi ka tà ka tsi nga àpfəè yu tà ghɨ̂ ndzəè la.
MRK.8.27	Yesò bɔ̂ bɔkatè bi e li ngɨ̀ ale nga àpfəè bu a ngèt Sìsalìà Filìpȩ la. Bɔ me gha alu̧ tà bììte awɔb nê, “Bòt àa shua nê e ngu wàà?”
MRK.8.28	Bɔ bɨ̀ɨ̀lè nê “Bòt ko aà shua nê à wu Jɔ̌n ndzìà èdzî, èbeko e shua nê à wu Èlȩjà, ka nè èbe bèa shua nê à wu ndàꞋàtɔŋ nyaꞋ Mbɔ̧ɔ̧mà kǒ la.”
MRK.8.29	Tà mè ntsìꞋi biite awɔb nê, “È me wu awɨ̧ bɨ shu nê è ngu wàà?” Pità bɨ̀ɨ̀lè nê “À wu Fɔ̧̀ wu Mbɔ̧ɔ̧mà yɔꞋ ntsà la.”
MRK.8.30	Yesò ghɨ̀ ale, mbɔ̂ səèŋkè ètû̧ bɔb nê wòt ka ndàꞋ ànəa zi abua wòt.
MRK.8.31	Yesò li mbùꞋ me nyɨꞋte bɔkatè bi nê, “Waã Wòt bɔ ndɨ tàa ye ngoꞋ nyaŋ la. Bèkěm nè bɔɔjuŋ nè bèntsìà mèpɨ̧̀ nè bènyɨꞋtà mbɨ̧te Musì, aa tsìa tò ayɔɔ, ebùŋe atò, ka naa me wu ane èlibȩ betat taa yu̧u̧me.” 
MRK.8.32	Tà li nèètè shu ntsɔ̧̀. Pità nɨa tò bɔ səèꞋtè àwɔb, tà bùꞋ me fèèle atò.
MRK.8.33	Ka Yesò ghèble avi ndɨ̀ŋkè bɔkatè bi, mbɔ̂ ŋȩte Pità nê, “LɔꞋɔ a ngèt yaã à Satàn! Àà nkèla alu̧ am. Mènəè maa à mɨ̀ɨ̀tà la ka dzəa abua Mbɔ̧ɔ̧mà, è dzəè nè abua bɔbȩ.”
MRK.8.34	Tà ghɨ̀ ale, tà tɔ ènɔ̧̂ bòt bu nè bɔkatè bi shu abua yɔb nê, “Wòt me kɨ eghȩ̀ȩ̀ne ateka taã, tà sà mènəè mi ègème ŋèꞋe mbasa vi nkùŋè am. 
MRK.8.35	Wòt me baabe àtsə azi ko taa pfə, ka wòt tà ŋà àtsəa zi ambo yaã nè Ntu̧ Ntsɔ̧̀ la, naa peme. 
MRK.8.36	Wòt wua ane mbɔ̀ èghɨ sitsǎꞋ ègème, mbɔ̂ nyɔ zìambɔŋ tà ko nê àbȩ̀ àzi wu ghà à? 
MRK.8.37	Kò àghɨa ko aà və betsiꞋa wòt ŋa nɨŋ nchùꞋ àtsəa zi la à? 
MRK.8.38	Ale, àtsəa wòt a me kɔꞋɔ ambo yaã nè mèngǎ̧ mɔ̧, a èbem ngɔ̀ŋ èbɨꞋte mènəè laane, ko àtsəa Waã Wòt aa li kɔꞋɔ ane tò mɨ̧̂ àfɨꞋa tàa li kɨꞋɨ ane ènɨ̧ Tǎt vi bɔ̂ bɔntu̧ bi la.”
MRK.9.1	Yesò li mè shu abua bɔkatè bi nê, “Ane nkûŋ, bòt aà àdzìꞋ yaa, betsiꞋa bɔ̀ ka pfə kà ye ndɨ kèfɔ̧̀ Mbɔ̧ɔ̧mà è kɨ̀Ꞌa nè mètàŋ la.”
MRK.9.2	Èlibȩ è tsè bentùa, Yesò nɨa Pità bɔ̂ Jimsì nè Jɔ̌n bɔ kɔꞋ ngà a ègwet èbȩ èseè ko ntsèke bɔ̀ɔ ndziꞋne. Bɔ me ye, èsi Yesò e kubtè 
MRK.9.3	ndìte tò te tsiꞋa fəèa nyɨ̀ɨ̀mnà nyɨ̀ɨ̀mne. Mbê ndâ fəèəète tè ntsè ndɨ betsiꞋa wɔ̀bȩ̂ shùù tè te wu la. 
MRK.9.4	ÀfɨꞋa mbɔŋ, bɔ me ye Èlȩjà bɔ̂ Musì, e pùùlà a mbì lɔb, me làꞋà bɔ̂ Yesò ba.
MRK.9.5	Pità shu abua Yesò nê, “NyɨꞋtà, a bɔ̂ŋ nê ba wu a si ŋàa. À bɨ̧̀ɨ̧̀na, ko maa vəèəè bayò batat adzìꞋ yaa, wemɔ̀Ꞌ abua yê, wemɔ̀Ꞌ abua Musì, nè wekǒ abua Èlȩjà.” 
MRK.9.6	Pità bɔ̂ bòt ko bu e li mbɔ̀a tè bɔ̀ ka tsi nko ànəa bɔ̀ɔ shu la.
MRK.9.7	ÀfɨꞋa mbɔŋ, mbàꞋ kèfə kǒ kɨꞋɨ̀ nkàbte awɔb, bɔ me zə àtɔŋ ko a tse a èbem mbàꞋ yu nê, “Eyaa wu waã èkɔŋ am, bɨ̀ yute èngǎ̧ tò!”
MRK.9.8	Àfɨ̀Ꞌ a bakà wù̧ù̧nè, bɔ̀ ka tsi ndzě wòt, bɔ tsiꞋi eye wua Yesò zia ndziꞋne.
MRK.9.9	Bɔ̀ lɔ̀Ꞌɔ a ègwet èbȩ lu bɔ̀ me chu, Yesò səèŋkè ètû̧ bɔb nê, “Ko mbɨ̀Ꞌɨ̀ wòt wɨ̧ shu wòt àghɨa bɨ ye la tè Waã Wòt ghɨ̀ mpfə mè njù̧ù̧me.” 
MRK.9.10	Bɔ zə ànəa tà shu la, mbɔ̂ ntsìꞋi me làꞋa a kètsìà wɔb shua nê, “Tàa shuà nê yea li yu̧u̧me ale ngua shua nê ghà à?”
MRK.9.11	Bɔ biite a Yesò nê, “Ghǎ ghɨ̂ ka bènyɨꞋtà mbɨ̧te Musì e me shu nê Èlȩjà naa bɨ̌ kɨꞋɨ à?”
MRK.9.12	Yesò bɨ̀ɨ̀lè nè, “Wu nkûŋ nê Èlȩjà naa kɨꞋɨ a mbì mbɨ̀Ꞌɨ̀ e ghɨ èghɨ ègème aa wu mbɨ̀Ꞌɨ̀ e ghɨ̂ ngu ewu la. Ghǎ ghɨ̂ ka bɔ shɨŋ nê Waã Wòt bɔ ndɨ tàa ye ngoꞋ, bɔɔ tsǐ atò ayɔɔ la à? 
MRK.9.13	Ka tsiꞋ è shu awɨ̧ nê, Èlȩjà kɨꞋɨ tê ndɔ̀Ꞌ, bòt e bɔ ngɨ̧̀ɨ̧̀nè atò mbɨ̀Ꞌɨ̀ bɔ kɔ̀ŋkè la, mbɨ̀Ꞌɨ̀ bɔ shɨŋ a èbem Àkata Mbɔ̧ɔ̧mà ane tò la.”
MRK.9.14	Bɔ kua akwèn nkɨ̀Ꞌɨ̂ nkwene ane àbəꞋa bɔkatè ko bu, ndzè taꞋà ènɔ̧̂ bòt abot və. BènyɨꞋtà mbɨ̧te Musì ko be wua abot nkàànà mènəè bɔ̂ tò ba. 
MRK.9.15	Mbɨ̀Ꞌɨ̀ bòt bu e yea Yesò la, bɔ lùùlà ngà ntsàꞋte atò.
MRK.9.16	Yesò bììte bɔkatè bi nê, “Bɨ bòt baa è kààna ka ànəa à?”
MRK.9.17	Wòt kǒ tsè a èbem ènɔ̧̂ bòt bu ŋȩ nê, “NyɨꞋtà, mâ ghɨ̂ nɨ̀ wambâ̧ am nkɨ̀Ꞌɨ̂ abua yê, ngu nê fo kàbɔ̀ŋ è ghɨ̂ tà kà wua ndàꞋà. 
MRK.9.18	Fo mbɔŋ nàa ngɨ̀ è ghɨ̀ tà kwene a si, àlejuu a me dzəèa ètsəê tò, tà me kwele àsɔŋ zi, ènyit tò e kweelà. Mâ yaãaã nɨ atò ngà abua bɔkatè bê, ka bɔ̀ ka ko mbə atò.”
MRK.9.19	Yesò bɨ̀ɨ̀lè nê, “Bɨ̀a waa bɨ wu àndǎ̧ kà koa Mbɔ̧ɔ̧mà. Màa tseka ba nɨ̧̀ ba te e ghǎ wu a ka àfɨ̀Ꞌ à? Màa kuule èntɨ̧ɨ̧ am ane yɨ̧ te e ghǎ wu a ka àfɨ̀Ꞌ à? Bɨ nɨ waã mbɔŋ nkɨ̀Ꞌɨ̂ àdzìꞋ yaa ŋǎ abua am!”
MRK.9.20	Bɔ nɨŋ waã wu nkɨ̀Ꞌɨ̂ abua Yesò. Mbɨ̀Ꞌɨ̀ fo kàbɔ̀ŋ yu è ye a Yesò la, àtsəadzə a lɔꞋɔ ane waã wu è màꞋà tò a si, ngɨ̀ àlejuu a me dzəâ a ètsəê tò.
MRK.9.21	Yesò bììte a tǎt waã wu nê, “Àghɨ yaa a le bùꞋ ane tò a ka àfɨ̀Ꞌ à?”
MRK.9.21	Tǎt waã wu tsɔꞋ nê, “Te àfɨꞋa tà lè bele watèchɨɨle la. 
MRK.9.22	A màꞋà atò a èbem èwet nè mèleb a ngo̧ a ngò̧ nê ye kɨ ebùŋe atò. Ku tèsȩ ta, ntɨ̀ŋe awa na à wu ko etɨŋe la.”
MRK.9.23	Yesò bɨ̀ɨ̀lè nê, “À wu bɨ̧ɨ̧ne! Ko àghɨa ko à ntsě àa tsě wòt tà zǐ èntɨ̧ɨ̧ vi ane Mbɔ̧ɔ̧mà la.”
MRK.9.24	Tǎt waã wu bê ŋȩ nê, “Mâ zi èntɨ̧ɨ̧ am ane Mbɔ̧ɔ̧mà ka è nka paà. Tɨŋe am è ndzì tê mpàa!”
MRK.9.25	Yesò me ko ènɔ̧̂ bòt e me lùùla nkɨ̀Ꞌa a mbɨ̧̀ tò. Tà ŋȩ fo kàbɔ̀ŋ yu nê “Àwɔ̀, fo kàbɔ̀ŋ yaa àa ngɨ̀à bòt e kwena mbuꞋtsə la, mâ laꞋnê sà waã wàa, tè à ka ndi me pfə mè mbà̧à̧te atò!”
MRK.9.26	Fo kàbɔ̀ŋ yu ŋȩ, àtsəadzə àkekweelè a lɔꞋɔ ane waã wu, fo kàbɔ̀ŋ yu bɔ̂ sa atò. Waã wu tsiꞋi nɔ̀ŋke a si mbɨ̀Ꞌɨ̀ mpfəà tè bòt e me shu nê tà pfə. 
MRK.9.27	Yesò baãaã waã wu ntɨ̀ŋe atò tà lɔ̀Ꞌ ntɨ̧ɨ̧ àtatsi.
MRK.9.28	ÀfɨꞋa Yesò lɔ̀Ꞌɔ tê nyi a lob la, bɔkatè tò bu e biite atò nê, “Ghǎ a yaãaã ngɨ̀ ka bà ka ko fəè fo kàbɔ̀ŋ yu à?”
MRK.9.29	Tà tsɔꞋɔ èngǎ̧ wɔb nê, “Wu màntsaꞋta Mbɔ̧ɔ̧mà ka nàa fəè èwuu yaa nè fo kàbɔ̀ŋ la. Àghɨa ko tsa a ntsě.”
MRK.9.30	Yesò bɔ̂ bɔkatè bi e li ndɔ̀Ꞌ ntsè a Galìlî ngà nè mbì. Yesò lè kaꞋa wua nkɨà nê bòt èko àdziꞋa yè wu abot la, 
MRK.9.31	nkàà nê tà li ngua nyɨ̀Ꞌta bɔkatè bi shua nê, “Bɔɔ baãaã Waã Wòt ezǐ a tèkitebu bɔbȩ bɔɔ bùŋe atò, ka naa me wu ane èlibȩ betat, taa yu̧u̧me.” 
MRK.9.32	Bɔkatè bu è le kaꞋ ko àghɨa èngà̧ waa e nyɨꞋtà la, ka me bɔa ebiite atò.
MRK.9.33	Bɔ li nga a Kàpenàwuêm, nyi a lob. Yesò bììte bɔkatè bi nê, “Bɨ ghɨ̀ ngua nkàànà ka ànəê alu̧ à?” 
MRK.9.34	Ka bɔ tu̧ tsɔꞋɔ èngǎ̧ tò ndɨ̀ wu bɔ wua nkàànà ànəa wòt tà tsě bòt bàgème a kèfɔ̧̀ Mbɔ̧ɔ̧mà la.
MRK.9.35	Yesò tseke a si, ntɔ bɔkatè bu ntsɔ̀b babe la, shu abua yɔb nê, “Waa waa tàa nkɨ wu a mbì la, tà bɔ ndɨ tàa lìa akwèn, etsiꞋi wafàꞋ bòt bàgème la.”
MRK.9.36	Ale, tà tɔ watèchɨɨle kǒ ntsia a mbì lɔb, mbà̧aã tò, mbɔ̂ shu abua yɔb nê, 
MRK.9.37	“Wòt sèè watèchɨɨle kǒ mbɨ̀Ꞌɨ̀ waa ane èlen laã, tà ko nê ye wua sèè am. Wòt tà mee sèè am la, ko nê ye sèè wòt wu tà tsàà am la.”
MRK.9.38	Jɔ̌n li shu abua tò nê, “NyɨꞋtà, ba li ndzě wòt kǒ nɨa èlen lê fəèà fote kàbɔ̀ŋ la, shu abua ŋut nê, tà ka tsi ngɨ̀, nkàà nê ba tò ba aà ka ghȩȩne àka yeamɔꞋ.”
MRK.9.39	Yesò shu abua yɔb nê, “Bɨ̀ ka nkèle atò. BetsiꞋa wòt ka nɨ èlen laã ngɨ̀ ànəa kà ye fɨ̀Ꞌ, adzìꞋ me wù̧ù̧nè tà bùꞋ ntsiꞋi me làꞋa mènəè kàbɔ̀ŋ ane yaã. 
MRK.9.40	Wòt bakà wu wɔ̀mbù̧ wê, ko tà wu wòt èkɔŋ wê. 
MRK.9.41	TsiꞋ è shu a wɨ̧ ane nkûŋ nê, wòt tà ŋa ndɔŋ mèleb à nu nkàà nê à wu wòt Yesò la, ŋut naa li bɔ àbȩ̀ àzi.”
MRK.9.42	“Wòt ŋwèèlè waã kǒ ane bɔ̧ bàa bɔ zì mèntɨ̧ɨ̧ mɔb ane yaã la ngɨ̀ tà fà̧à̧ ànəê, a bɔ̂ŋ nê bɔ̀ sèlè taꞋà èti àmî a ŋut, maꞋa tò a èbem *èdzî. 
MRK.9.43	Ale, àbu ayê à ghɨ̀ à tsì èntɨ̧ɨ̧ wê ane Mbɔ̧ɔ̧mà, a lo ngwaꞋ. A bɔ̂ŋ nê à bɔ àbu yeamɔꞋ mbɔ̀ mèmpème kàlìà, tè ntsè ndɨ àa bɔ èbu bebe bɔɔ màꞋà wê a èbem èwet Satàn wu kà wu li lema la. 
MRK.9.44	[Abot, tègwèt tɔb teà kà li mpfəèꞋte, bɔ̀ ka meè ngua ndìa ndììma èwet wu.] 
MRK.9.45	Àka yê a mè ngɨ̀ à ghɨa kàbɔ̀ŋ, à lo ngwaꞋ. A bɔ̂ŋ nê à bɔ mèmpème nè àka yeamɔꞋ tè ntsè ndɨ bɔ̀ɔ màꞋà wê a èbem èwet Satàn nè èka bê bebe la. 
MRK.9.46	[Abot, tègwèt tɔb teà kà li mpfəèꞋte, bɔ̀ ka meè ngua ndìa ndììma èwet wu.] 
MRK.9.47	Èghɨ lê e ghɨ̂ à ghɨa kàbɔ̀ŋ, à tsɔꞋ ngwaꞋ. A bɔ̂ŋ nê à nyi a kèfɔ̧̀ Mbɔ̧ɔ̧mà nè èghɨ lemɔꞋ, tè ntsè ndɨ àa bɔ àghɨ yeabe enyi a èwet Satàn la. 
MRK.9.48	Abot,
MRK.9.48	‘Tègwèt tɔb teà kà li mpfəèꞋte,
MRK.9.48	bɔ̀ ka meè ngua ndia ndììma èwet wu’.
MRK.9.49	Bɔɔ li zǐ èwet ane wòt ègème wuê mbɨ̀Ꞌɨ̀ bɔ̀ɔ ndzìà angwaŋ ane èghɨjɨ la.
MRK.9.50	“Angwaŋ nàà mbɔ̀, ka angwaŋ bakà wua ntsia ndɨ̧̀à, ko bɔ̀ɔ ghɨ̀ na tè naa mě me lɨ̧̌ à? Bɨ̀ wu mbɨ̀Ꞌɨ̀ angwaŋ nàa ndɨ̧̀à la ayɔa bɔbȩ, mè me tseke ntsɔ̧̀ nè bòt.”
MRK.10.1	Yesò lɔ̀Ꞌ àdziꞋa mbɔŋ nga àbâ àlaꞋ a Jùdià, ntû̧ èdzî Jodàn ngà aguŋ. Ènɔ̧̂ bòt e mè nkɨ̀Ꞌɨ̂ a mbì tò tà me nyɨꞋte awɔb mbɨ̀Ꞌɨ̀ tàa ndzìà ngɨ̀à la.
MRK.10.2	Bèfalèsiì ko e kɨꞋɨ me kɨ enyɔ̀Ꞌte a Yesò, mbììte atò nê “Tè mbɨ̧ ta te bɨ̧ɨ̧nè nê, wòt tû̧ vi vi?”
MRK.10.3	Yesò tsɔꞋɔ èngǎ̧ wɔb nê, “Musì li ŋǎ kǎ mbɨ̧tsə abua yɨ̧ à?”
MRK.10.4	Bɔ nê, “Musì li nê, wòt me kɨ etu̧u̧ vi vi, tà ŋǎ atò kèba àkatè enɨ nyɨꞋte nê ye tu̧u̧ atò, ka mbɔ̂ fə atò tà me ghǎ.”
MRK.10.5	Yesò mè shu abua yɔb nê, “Musì li me shɨ mbɨ̧ yàa abua yɨ̧ ale, ngu ndɨ̀ wu mèntɨ̧ɨ̧ mɨ̧ e taꞋa wua nkwèèla la. 
MRK.10.6	Mbɔ̂ ngɔ̀ŋ li me bùꞋu ‘Mbɔ̧ɔ̧mà ghɨ̀ mbâ̧ nè àvi.’ 
MRK.10.7	Mbɔ̂ nê ‘Mbâ̧ bɔ ndɨ tàa sa tǎt vi, bɔ̂ nyɨ̌ vi, bɔ̂ vi vi aa fɔte e tsiꞋi àghɨ yeamɔꞋ la. 
MRK.10.8	Bɔ̂ tò aa tsiꞋi àghɨ yeamɔꞋ.’ Ale, bɔ te ntsě bòt babe, bɔ tsiꞋi àghɨ yeamɔꞋ. 
MRK.10.9	È wu ale, àghɨa Mbɔ̧ɔ̧mà tsəꞋne la, wɔ̀bȩ̂ ka sàbtè.”
MRK.10.10	ÀfɨꞋa bɔ wène a lob la, bɔkatè Yesò e mè mbììte atò ànəa ngaa. 
MRK.10.11	Tà shu abua yɔb nê, “Mbâ̧ tù̧a vi vi mè nɨ̌ we tsǎ, tà ko nê ye jɨa àbȩ. 
MRK.10.12	Àvi tà tu̧u̧ lu̧ vi mè ndzɔ̀Ꞌɔ we tsǎ la, tà ko nê ye jɨa àbȩ mɨ̧̂.”
MRK.10.13	Bòt ko e li nɨ bɔtechɨɨle nkɨ̀Ꞌɨ̂ Yesò naa nɔ̀ŋè èbu bi adù̧ yɔb, bɔkatè tò e ŋȩte awɔb. 
MRK.10.14	Yesò è ye ndɨ bɔ ghɨ̀à la, a saa tò tà shu abua bɔkatè bi bu nê, “Bɨ tsiꞋ bɔ̧ bu è kɨꞋɨ abua am; bɨ̀ ka nkàlè àwɔb nkàà nê, kèfɔ̧̀ Mbɔ̧ɔ̧mà wu abua bòt mbɨ̀Ꞌɨ̀ bɔ̀ɔ̀ba wàà. 
MRK.10.15	TsiꞋ è shu awɨ̧ ane nkûŋ nê, wòt bakà bɨ̧ɨ̧ne a Kèfɔ̧̀ Mbɔ̧ɔ̧mà mbɨ̀Ꞌɨ̀ watèchɨɨle, ŋut li tà kà nyi a èbem wùà.” 
MRK.10.16	Tà làꞋ ale, ngàꞋa èbu bi ntàꞋa bɔtechɨɨle bu, nɔ̀ŋè èbu bi a ètsə bɔb, ndɔ̀ɔ̀lè àwɔb.
MRK.10.17	Yesò li ndɔ̀Ꞌ me ghǎ, wòt kǒ lùùlà nkɨ̀Ꞌɨ̂ ntèm tènjûŋ ti a mbì tò mbììte nê, “NyɨꞋtà Ntsɔ̧̀, betsiꞋa e ngɨ̀ nǎ tè mbɔ̀ mèmpème kàlìà à?”
MRK.10.18	Yesò bììte atò nê, “À ghɨ̀ na ka me tɔ am ane wòt ntsɔ̧̀ à? Wòt kǒ tsa ntsě tà wu wòt ntsɔ̧̀ ka nè Mbɔ̧ɔ̧mà la. 
MRK.10.19	À ko mbɨ̧te Musì: ‘À ka mbùŋè wɔ̀bȩ̂, à ka njɨ̀ àbȩ, à ka ntsɔŋ, à ka mbɨ̧̀ɨ̧̀ne ànəa àfɨte àtsəa wòt, à ka nɨ̀ àghɨa kà wu ayê, me zəa tǎt wè bɔ̂ nyɨ̌ wè.’ ”
MRK.10.20	Tà mè shu nê, “NyɨꞋtà,” mâ nɔ̀ŋe mbɨ̧ tàa à shua la tègème tè àfɨꞋa e ndi ngu watèchɨɨle la.
MRK.10.21	Yesò tsìte àghɨ azi ane tò ane èkɔŋ, mbɔ̂ shu abua tò nê, “È tsiꞋi àghɨ yeamɔꞋ àa ghɨ̀ la. Ghǎ fɨ̧̀ɨ̧̀nè èghɨ bê ègème, ŋà èkab èghɨ mbɔŋ abua bòt mbuŋ, ko aa li jandèlè a ègwet. À ghɨ̀ ale, à kɨ̀Ꞌɨ̂ nkùŋè am.”
MRK.10.22	Mbɨ̀Ꞌɨ̀ tà zə èngà̧ waa la, èsi tò e fen. Tà lɔ̀Ꞌ me ghǎ ne tèsȩ, nkàà nê tà li ntàꞋa bɔ èghɨ nyaŋ.
MRK.10.23	Yesò ghèble avi ndɨ̀ŋkè bɔkatè bi mbɔ̂ shu abua yɔb nê, “Aa li taꞋa kweele abua bòt èkab a mànyia Kèfɔ̧̀ Mbɔ̧ɔ̧mà.”
MRK.10.24	Bɔkatè Yesò e zə èngà̧ waa, a bê ntsè àwɔb. Yesò bɔ̂ mè nê “Bɔ̧ bɔ̧, a taꞋa wua nkwèèlâ a mànyia Kèfɔ̧̀ Mbɔ̧ɔ̧mà. 
MRK.10.25	Aà njùa anyà̧ mbɨ̀Ꞌɨ̀ loà naa tɔɔ a èbem èləꞋə sàꞋa, tè ntsè ndɨ wòt èkab nàa nyi a kèfɔ̧̀ Mbɔ̧ɔ̧mà la.”
MRK.10.26	Bɔkatè Yesò è zə èngà̧ waa, a taꞋa tsè àwɔb, bɔ tsiꞋi biite nê, “Tè a wu anè, ko betsiꞋa wàa bɔ mèmpème à?”
MRK.10.27	Yesò bê ndɔ̀kè àvi ndze àwɔb shu nê, “Aà nkwèèla abua bɔbȩ, ka è wu ne Mbɔ̧ɔ̧mà, ko àghɨa àgème aà njùa.”
MRK.10.28	Pità bɨ̀ɨ̀le nê, “Ye ndɨ baa sa èghɨ ègème nkùŋe àwê la.”
MRK.10.29	Yesò nê, “Ane nkûŋ, tsiꞋ è shu awɨ̧ nê, wòt ègème tà waꞋa lob ti, nè bɔnyɨ bi, (mbâ̧ nè àvi), nè tǎt vi, nè nyɨ̌ vi, nè bɔ̧ bi kò tèbaꞋ ti ambo yaã nè Ntu̧ Ntsɔ̧̀ la, 
MRK.10.30	nàà nga taꞋa ebɔ èghɨ ko tsa àfɨ̀Ꞌ yaa. Tàa bɔ èghɨ ngaa èdziꞋ ènkɨ̀, te tsě ndɨ e li nguê la, lobtsə, bɔnyɨ (mbâ̧ nè àvi), bènyɨ̌, bɔ̧, mbȩtsə, fɔ̀ɔ̀lè ne ndɨ bòt àa me kɨ àtsəa tò enɨ la. Tà bɔ̂ ngu e ghɨ̀ ale, e li bɔ mèmpème kàlìà mɨ̧̂ ane ngɔ̀ŋ yu nga ekɨꞋɨ la. 
MRK.10.31	Ka bòt nyaŋ, bɔ̀ wua mbì àfɨ̀Ꞌ yaa la, bɔɔ li tsiꞋa akwèn, èbe bɔ̀ wua akwèn la e tsiꞋa a mbì.”
MRK.10.32	Yesò bɔ̂ bɔkatè bi e li ngu alu̧ nkɔ̀Ꞌɔ ngà a Jèlusalèm. Yesò wu a mbì bɔkatè bi bu ngà, ànəa lèghȩ̀ȩ̀nè mbɔŋ a tsè àwɔb, bòt bu bɔ tsě akwen yɔb la e me ghȩ̀ȩ̀na mbɔ̀â. Yesò mè nɨ bɔkatè bi bu ngà a ntsèm shu awɔb mènəè è bèle yaŋe ghɨ̌ ane zi la. 
MRK.10.33	“Bɨ̀ zə, ba wua nkɔ̀Ꞌɔ ngà a Jèlusalèm, àdziꞋa bɔ̀ɔ baãaã Waã Wòt, ezǐ atò a tèkitebu bètǎt bèntsìà mèpɨ̧̀ Mbɔ̧ɔ̧mà nè bènyɨꞋtà mbɨ̧te Musì, bɔɔ saꞋa tò e ghɨ̌ bɔɔ bùŋe atò la. 
MRK.10.34	Bèŋût aa wȩ̀ȩ̀te atò, ntsəètè mattsə ane tò, shù̧u̧ atò, e bɔ̂ bùŋe atò. Ka naa me wu ane èlibȩ betat, taa yu̧u̧me.”
MRK.10.35	Jimsì bɔ̂ Jɔ̌n, bɔ̧ Zebèdiì e li ngà shu abua Yesò nê, “NyɨꞋtà, àghɨa ko aà və bàa nkɨà nê ghɨ̌ abua ya la.”
MRK.10.36	Yesò bììte awɔb nê, “Àghɨa mbɔŋ wu ghàà?”
MRK.10.37	Bɔ nê, “Aa li à tseke a ègwet àtɨ̧ Kèfɔ̧̀ a èbem ndaŋe Kèfɔ̧̀ wê, à ghɨ̀ ba tseke a ngèt yê. Wòt wemɔ̀Ꞌ àbâ àbualu̧ ayê, nè wekǒ àbâ àbuantoŋ ayê.”
MRK.10.38	Yesò shu abua yɔb nê, “Bɨ bakà ko àghɨa bɨ biità la. BetsiꞋa bɨ ko nu ndɔŋ ngoꞋ yu màa nu la à? BetsiꞋa bɔ zì àwɨ̧ a èdzî a èlɨ̀ wu bɔ̀ɔ zì am la à?”
MRK.10.39	Bɔ nê “Baa ko nu.”
MRK.10.39	Yesò mè shu abua yɔb nê, “Wu nkûŋ nê bɨa li ko enu ndɔŋ yaã, bɔ mè ngu zì àwɨ̧ a èdzî wuê èlɨ̀ wu bɔ̀ɔ zì am la. 
MRK.10.40	Ka e tseke àbâ àbualu̧ am kò a yea ntɔŋ leꞋ, è ntsě mmɔ̌ maa ghɨ̀ la. ÈdziꞋ baa e wu abua bòt bu Tǎt am taŋkè nê bɔɔ tseke abot la.”
MRK.10.41	Bɔkatè Yesò ko bu èghem la e zə ànəa ngaa, ntàꞋa tsoo ane Jimsì bɔ̂ Jɔ̌n. 
MRK.10.42	Ale, Yesò tɔ awɔb bàgème àdziꞋ yeamɔꞋ shu abua yɔb nê “Bɨ ko nê bòt bu bɔ̀ɔ nɨ̀a awɔb mbɨ̀Ꞌɨ̀ bèfɔ̧̀ bòt kà ko a Mbɔ̧ɔ̧mà la àa ngɨ̀ bɔ me ghɨɨle bòt bɔb, bèkěm bɔb, e mè me tseke àtsəa bòt bɔb. 
MRK.10.43	À bakà bɔ ndɨ aà wu anè a kètsìà wɨ̧ la, ka wòt me kɨ ewu wɔ̀jûŋ ayɔɔ yɨ̧ tà bɔ ndɨ tàa wu mbɨꞋɨ̀ wafàꞋ abua ebeko la. 
MRK.10.44	Wòt me kɨ e wu a mbì ane yɨ̧, tà bɔ ndɨ tàa wu mbɨꞋɨ̀ àbùꞋ abua ebeko la. 
MRK.10.45	Ka wuê Waã Wòt lè kaꞋa wua nkɨ̀Ꞌa e ghɨ̌ bòt aa me fàꞋa abua atò. Tà li ngua nkɨ̀Ꞌa e me fàꞋa abua bòt e lɔ̀Ꞌɔ e ŋà àtsəa zi mbɨ̀Ꞌɨ̀ bòt nyaŋ aa peme.”
MRK.10.46	Bɔ kɨꞋɨ̀ a Jèlikò; mbɨ̀Ꞌɨ̀ Yesò bɔ̂ bɔkatè bi nè taꞋà ènɔ̧̂ bòt àa ndzə a Jèlikò la, wòt àghɨ àleme kǒ èlen tò wu Bàtìmeyù, waã Tìmayù la, tseke a ngèt alu̧ me lo̧ èkab. 
MRK.10.47	ÀfɨꞋa tà zə nê wòt wu ntsèà la wu Yesò wòt Nazàlet la, tà bùꞋ me ŋȩ shua nê, “Yesò Waã Fɔ̧̀ Dàbid, ku tèsȩ taã!”
MRK.10.48	Bòt nyaŋ e ŋȩte atò nê tà kabte ètsəê vi. Ka tà me ŋȩ wuê ŋȩ shuà nê, “Waã fɔ̧̀ Dàbid, ku tèsȩ taã.”
MRK.10.49	Yesò tɨ̧ shu nê, “Bɨ̀ tɔ tò.”
MRK.10.49	Ale, bɔ tɔ wòt àghɨ àleme wu nê, “WùꞋtè àwê; kȩ ndɔ̀Ꞌ a si, Yesò nàa ntɔ awê!” 
MRK.10.50	Tà màꞋà èmǎ̧ vi a si nkȩ ndɔ̀Ꞌ a si nga a mbì Yesò.
MRK.10.51	Yesò bììte atò nê, “Àa nkɨà nê è ngɨ ghà abua yê à?” Wòt àghɨ àleme wu nê, “NyɨꞋtà, maà nkɨà e me ye èdziꞋ.”
MRK.10.52	Yesò shu abua tò nê, “Dù me gha wê, èntɨ̧ɨ̧ wê wu à zi ane yaã la, e ghɨ̂ à pem.” KwàꞋ àfɨꞋa mbɔŋ, àghɨ atò a ghaꞋtè tà me kuŋe a Yesò a alu̧ və.
MRK.11.1	È li ngu àfɨꞋa Yesò bɔ̂ bɔkatè bi e kɨꞋɨ tê ngua a ngèt Jèlusalèm, a ngèt èpfəè Befagè bɔ̂ Betanì la, bɔ ghà a ègwet èbȩ Olìf, tà tsɔ̀Ꞌɔ bɔkatè bi ko babe 
MRK.11.2	shu abua yɔb nê “Bɨ̀ gha àpfəè zia a mbì lɨ̧ la ko bɨa bê ye a jàkâ kǒ bɔ sèlè, wòt bakà li mè kɔꞋɔ a ègwet tò la. Bɨ̀ yaa nɨŋ nkɨ̀Ꞌɨ̂ a si ŋàa. 
MRK.11.3	Wòt bììta awɨ̧ àghɨa bɨ yaa nɨ gha ghɨ̀ la, bɨ nê ‘Tǎt wu nàa nkɨà wùà’, mbɔ̂ mbê ngu paa evəâ wùà.”
MRK.11.4	Ale, bɔ ghà ndzè wajàkâ àbȩ bɔ selè a ngèt ètsələèꞋ la, me yàa, 
MRK.11.5	bòt ko bɔ tɨ̧ɨ̧te abot la e biite a wɔb nê, “Bɨ̀ yàà wajàkâ waa e ghɨ̌ ghàà?” 
MRK.11.6	Bɔ bɨ̀ɨ̀lè wuê mbɨ̀Ꞌɨ̀ Yesò ghɨ̂ shu awɔb la. Bòt bu e sà wɔb bɔ nɨŋ ngà. 
MRK.11.7	Bɔ̀ nɨ wajàkâ wu bɔ̀ kɨꞋɨ abua Yesò, bɔ nɨ ndǐ tɔb ndzèènè kɔ̧̀ tò, Yesò kɔ̀Ꞌɔ a ègwet. 
MRK.11.8	Bòt nyaŋ e sàŋkè ndǐ tɔb a alu̧, èbeko e loote ètsə èyɨt nɨŋ sàŋkè alu̧. 
MRK.11.9	Bòt bu nga a mbì tò la nè è bu akwèn la e bùꞋ me ŋȩa shua nê,
MRK.11.9	“MèngùꞋte wu abua Mbɔ̧ɔ̧mà;
MRK.11.9	TsiꞋ Mbɔ̧ɔ̧mà lɔ̀ɔ̀le wòt wu
MRK.11.9	nkɨ̀Ꞌa ane èlen tò la!
MRK.11.10	Mbɔ̧ɔ̧mà lɔ̀ɔ̀le wòt wu
MRK.11.10	nga me ebaãaã kèfɔ̧̀ tǎt wa Dàbid la.
MRK.11.10	MèngùꞋte wu abua Mbɔ̧ɔ̧mà a ègwet.”
MRK.11.11	Yesò nyi a Jèlusalèm nga a èbem lob nɨ̧ Mbɔ̧ɔ̧mà, ngȩ̀ȩ̀nè ndɨ̀ŋkè èghɨ ègème. Ka ndɨ̀ wu nyèm tsiꞋa fèna fene la, tà ghà a Betanì bɔ̂ bɔkatè bi.
MRK.11.12	ÈtsəꞋ e li ntsi, bɔ me kua a Betanì, ndzìtsə te baãaã a Yesò. 
MRK.11.13	Tà tɨ̧ɨ̧ a endɨ̌ ndzè àyɨt a fik nè tèfəꞋtsə a ègwet. Tà ghà abot eye nê tètaãaãtsə tea a ègwet leꞋ. Ngà ale ndze wuê tèfəꞋtsə a ègwet nkàà nê àfɨꞋa àyɨt a mbɔŋ àa nkɔ̀ɔ̀la la a li à ka kuꞋ. 
MRK.11.14	Yesò tsɔ̧̀ àyɨt yu nê, “Wòt ka lɔ̀Ꞌ àlia emě jɨ kètaã a ègwet lè a.” Bɔkatè tò e li ndzəâ ndɨ tà làꞋà la.
MRK.11.15	Mbɨ̀Ꞌɨ̀ bɔ nyi a Jèlusalèm la, Yesò ghà a lob nɨ̧ Mbɔ̧ɔ̧mà fəè bòt bu bàgème fɨ̧̀ɨ̧̀nà mè nju̧a èghɨ a èbèm la. Mè mpààtè mèkɔꞋ bòt bu bɔ wua nkùbta mèkab nkɨà àbȩ̀ la, nè batɨ̧ bòt bu bɔ wua fɨ̧̀ɨ̧̀nà banɨ̧̌ ndɨk la. 
MRK.11.16	Tà li tà ka bê sà wòt kǒ tà nɨ̀ èghɨ èwen ntsè àsà̧aã lob nɨ̧ Mbɔ̧ɔ̧mà yu. 
MRK.11.17	Tà ghɨ̀ ale, tà bɔ me nyɨꞋte bòt shua nê, “Àkatè a Mbɔ̧ɔ̧mà a laꞋnê,
MRK.11.17	‘Lob yaã wu lob bɔ̀ɔ me tsàꞋtè am a èbèm la’,
MRK.11.17	ka bɨ nɨŋ ngɨ̀ è tsìꞋi
MRK.11.17	àdziꞋa bètsɔŋ aa nkɨ̀Ꞌa ndɔ̧̀ɔ̧̀tà la.”
MRK.11.18	Bètǎt bèntsìà mèpɨ̧̀ Mbɔ̧ɔ̧mà nè bènyɨꞋtà mbɨ̧te Musì e zə ànəê yaa, mbùꞋ me kɨ èlu̧ bɔ̀ɔ bùŋè atò la, ka me bɔa atò nkàà nê mèngǎ̧ tò li ntàꞋa wua mbɔ̀ ènɔ̧̂ bòt bu.
MRK.11.19	È lɔ̀Ꞌ ngu àfɨꞋa nyèmtèsi, Yesò bɔ̂ bɔkatè bi e sà àpfəa nɨ̧ yu me ghà wɔb.
MRK.11.20	Bɔ li saꞋa ntɔtetsɔ̌Ꞌ me ghȩ̀ȩ̀ne alu̧, ndzè àyɨt a fik yu a yu̧ àgème tè ngà ndzə ane tèghaŋtsə la. 
MRK.11.21	Pità ku̧u̧te àghɨa aà ghɨ̀ la, shu abua Yesò nê, “NyɨꞋtà, ye ndɨ àyɨt yu àà tsɔ̧̀ la a yu̧ la.”
MRK.11.22	Yesò bɨ̀ɨ̀lè nê, “Bɨ̀ zi èntɨ̧ɨ̧ wɨ̧ ane Mbɔ̧ɔ̧mà. 
MRK.11.23	Ane nkûŋ, mâ shu awɨ̧ nê wòt shu abua èbȩ la nê, ‘Kȩ ngà nkwene a èbem *èdzî’, mbɔ̂ ntɨ̀ nê ànəa ye shua la aa wu ale, mbakà màkè, ko Mbɔ̧ɔ̧mà naa ghɨ̌ abua tò. 
MRK.11.24	È wu ale, mâ shua wɨ̧ nê, wòt me tsàꞋte a Mbɔ̧ɔ̧mà ndò̧o̧ àghɨ, mbɔ̌ ntɨ̀ nê ye bɔ àghɨa ngaa tè ndɔ̀Ꞌ, ko taa bɔ àghɨ àgème tà lo̧o̧ la. 
MRK.11.25	À tɨ̧ me tsàꞋte a Mbɔ̧ɔ̧mà, à waꞋa kàbɔ̀ŋ bòt e ghɨ ane yê la, mbɨ̀Ꞌɨ̀ Tǎt wè wu a ègwet la naa waꞋa kàbɔ̀ŋ wê mɨ̧̂. [ 
MRK.11.26	Ka à bakà waꞋa kàbɔ̀ŋ bòt, ko Tǎt wè wu a ègwet la ka waꞋa kàbɔ̀ŋ wê à.]”
MRK.11.27	Bɔ mè nkua nyi a Jèlusalèm. Mbɨ̀Ꞌɨ̀ Yesò nàa ngȩ̀ȩ̀na a èbem lob nɨ̧ Mbɔ̧ɔ̧mà la, bètǎt bèntsìà mèpɨ̧̀ Mbɔ̧ɔ̧mà nè bɔɔjuŋ Bèjuê e kɨ̀Ꞌɨ̂ 
MRK.11.28	mbììte atò nê “Àa nɨa àtɔŋ nè ŋa ka ngɨ̀à èghɨ ba à? Waa ka tà ŋa awê àtɔŋ ngaa la à?”
MRK.11.29	Yesò tsɔꞋɔ èngǎ̧ wɔb nê, “Maa biite awɨ̧ wuê èngà̧ wemɔꞋ. Bɨ tsɔꞋɔ èwùà, ko maa shua wɨ̧ àtɔŋ yu màa nɨa ngɨ̀à èghɨ bàa la. 
MRK.11.30	Bɨ̀ shu am, wàa ka tà li ntsà a Jɔ̌n nê tà me zǐ bòt a èdzî la à? È li ngu Mbɔ̧ɔ̧mà kò wuê bɔbȩ à?”
MRK.11.31	Bɔ bùꞋ me kààne a kètsìà wɔb shua nê “Bàa laꞋnê ghàà? Ba wu anè nê ‘Mbɔ̧ɔ̧mà’ ko taa biite awa nê, ‘À wu ale ghǎ ghɨ̀ ka bà ka bɨ̧ɨ̧ne èngǎ̧ tò à?’ 
MRK.11.32	Ka bà nê ‘abua bɔbȩ’.” (Bɔ li ngua mbɔ̀a ènɔ̧̂ bòt bu nkàà nê bɔ li mbɨ̧̀ɨ̧̀ne bàgème nê Jɔ̌n li ngu ndàꞋàtɔŋ Mbɔ̧ɔ̧mà). 
MRK.11.33	Ale, bɔ tsɔꞋɔ èngǎ̧ Yesò nê “Baa bakà ko.”
MRK.11.33	Tà shu abua yɔb nê “Ale betsiꞋa è nka shu awɨ̧ àdziꞋa mâ nɨ àtɔŋ ka me ghɨ̌ èghɨ bàa la.”
MRK.12.1	Yesò bùꞋ me làꞋa abua bòt bu ane mèngà̧teme nê, “Wòt ko li ndɔ̀Ꞌ ndìꞋi èyɨt vȩn a mbȩ zi, nkùùlè àkaã nɨŋ ngààle mbȩ yu, ntu àdziꞋa màngɨa mèlùꞋ mi, mbɔ̧ àdziꞋa bɔ̀ɔ me tɨ̧ɨ̧ a ègwet mbààba èbaꞋ lu la, ŋǎ abua bòt bɔ̀ɔ me fàꞋa la, mbɔ̂ ndzəè ngà àvi àlaꞋ a ko tsa. 
MRK.12.2	ÀfɨꞋa màfuꞋa èghɨ bu a tseke tê nkùꞋ, tà tsà àbùꞋ àzi nê tà ghǎ nɨ̀ èbi ne èghɨ abua bòt bu fàꞋa a èbem mbȩ yu la. 
MRK.12.3	Bòt bu e baãaã atò nden, mbɔ̂ nkɨŋe atò, tà wènè èbu fə. 
MRK.12.4	Tǎt èbàꞋ lu mè ntsà àbùꞋ a tsa. Bòt bu e mè ndène atò, shù̧u̧ atò ndzì fɨŋ àtsəa tò mbɔ̂ nèètè ngɨ̧̀ɨ̧̀nè atò. 
MRK.12.5	Tǎt èbàꞋ lu mè ntsà àyea ko nè àbùꞋ, bòt bu e baãaã tò mbùŋè, ndɔ̀Ꞌ ngɔ̀ɔ bòt ko nyaŋ a èlɨ̀ mbɔŋ, ndène èbeko, mbùŋè èbeko.
MRK.12.6	“NdàꞋ wòt mbê wu li ngu tsiꞋi tsà la le wu waã èkɔŋ tò. A me lìa tà tsà waã vi abua yɔb nê, ‘A ghɨ̀ nà leꞋ ko bɔɔ baãaãte ngule waã am ntsɔ̧̀’.
MRK.12.7	“Ka bòt bu e làꞋ a kètsìà wɔb nê, ‘Eyaa wu waã tǎt èbàꞋ lu. Bɨ̀ kɨꞋɨ bà bùŋe atò mbɨ̀Ꞌɨ̀ jɨ èbàꞋ mbɔŋ.’ 
MRK.12.8	Ale, bɔ baãaã waã wu mbùŋè, màꞋà àpfəꞋte tò akwene mbȩ yu.”
MRK.12.9	Yesò bììte bòt bu nê, “Bɨ mɨɨtè nê tǎt èbàꞋ lu nàa ghɨ̀ na à? Tàà kɨꞋɨ bùŋe bɔfàꞋ bu ebɔ ŋa èbàꞋ lu abua bòt tsa. 
MRK.12.10	Tè bɨ bakà li me tɔ èngà̧ waa a èbem àkata Mbɔ̧ɔ̧mà ezə?
MRK.12.10	‘Èti lu bèmbɔ̧ɔ̧ lob e li ngwaꞋ nê wu èti kàbɔ̀ŋ la,
MRK.12.10	wu lùà ka e tsiꞋi ngule èti tɔ̀Ꞌɔ̀ lob la. 
MRK.12.11	Eyaa wu àghɨa Mbɔ̧ɔ̧mà ghɨ̀ la,
MRK.12.11	a ghe àa mbɔ̀ la!’ ”
MRK.12.12	Bèkěm Bèjuê e lɔ̀Ꞌ abot me kɨ baãaã Yesò ngu nê bɔ ko nê tà tèma èngà̧ waa ŋǎ abua yɔb. Ka ngɨ̀ ale me bɔa ènɔ̧̂ bòt bu, ntsiꞋi sǎ tò abot me ghà wɔb.
MRK.12.13	Bɔ li ntsà Bèfalèsiì ko nè bòt ko bɔ̀ɔ nkuŋa Elɔ̀d la nê bɔ̀ ghǎ ntà̧à̧te a Yesò ane mèngǎ̧ tò. 
MRK.12.14	Bɔ kɨꞋɨ mbììte atò nê, “NyɨꞋtà, baa ko nê àà ndàꞋà wuê nkûŋ, à kà wua njùta ànəa bòt àa ndàꞋà la. Nkàà nê àà kà nɨ àghɨa wòt wu yùà la mbɨ̀Ꞌɨ̀ àghɨa ko. Àà ndâ nyɨ̀Ꞌta ndɨ Mbɔ̧ɔ̧mà nàa nkɨà nê bòt e wu me kùŋè àvi la. Tè mbɨ̧ ta tê bɨ̧ɨ̧nè nê bà me ŋa èkab taksì abua Sisà kò wu nê bà ka ŋa à? Àa mɨ̀ɨ̀tà nàà?”
MRK.12.15	Ka Yesò tuꞋa yuŋ wɔb ntsɔ̀Ꞌɔ èngǎ̧ wu nê, “Bɨ ghɨ̀ na ka me taãaãte am à? Bɨ̀ nyɨꞋte am àkwȩkab è ndze.” 
MRK.12.16	Bɔ nɨ àkwȩkab nkɨ̀Ꞌɨ̂ ŋǎ abua tò. Tà bììte awɔb nê “Àtsə yàa nè èlen làa adù̧ la wu ayea wàà?”
MRK.12.16	Bɔ bɨ̀ɨ̀lè nê “Àtsəa Sisà.”
MRK.12.17	Ale, Yesò shu abua yɔb nê “Bɨ̀ ŋa àghɨa è wu àyea Sisà la abua tò, ŋà àghɨa è wù àyea Mbɔ̧ɔ̧mà la abua Mbɔ̧ɔ̧mà.”
MRK.12.17	Ànəa Yesò a bê ntsè àwɔb.
MRK.12.18	Bèsadùsiì, bòt bu bɔ̀ɔ shua nê betsiꞋa wòt kà pfə mè njù̧ù̧me la, e kɨꞋɨ ndze a Yesò mbììte atò nê, 
MRK.12.19	“NyɨꞋtà, Musì li shu nê, ‘Wòt pfəa kà bi bɔ̧, wanyɨ tò bɔ ndɨ tàa nɨ nempfə tò mbɨ̀Ꞌɨ̀ ebi bɔ̧ abua wanyɨ vi wu tà pfə la.’ 
MRK.12.20	Bòt ko basà̧à̧mbe e li ngu bɔ̧ wòt wemɔ̀Ꞌ. We mbì yɔ̀Ꞌɔ̀ vi vi mpfəè ka bi bɔ̧, ngwàꞋa àvi wu abua wanyɨ vi, 
MRK.12.21	we kwèn wu nɨ àvi wu, mè mpfəè àzi mɨ̧̂ wuê a èlɨ̀. Wòt kwen we mbɔŋ mè nɨŋ àvi wu, a mè ntsè wuê a èlɨ̀. 
MRK.12.22	A li ngà me lìa, bɔnyɨ bu basà̧à̧mbe la e yɔꞋɔ àvi wu bɔ̀ɔgème mpfəèꞋte kà bi waã nè tò. Àvi mbɔŋ tsekè tè mpfəè àzi mɨ̧̂. 
MRK.12.23	Naa li ngu ane àli bèmpfəà be yu̧u̧me la, àvi mbɔŋ wu vi wa ane yɔb wu basà̧à̧mbe la à? Bɔ̀ɔgème e li ndzɔ̀Ꞌɔ atò.”
MRK.12.24	Yesò bɨ̀ɨ̀lè èngǎ̧ wɔb nê, “Bɨ fà̧, nkàà ndɨ̀ wu bɨ̀ bakà ko èngǎ̧ Mbɔ̧ɔ̧mà nè mètàŋ tò la. 
MRK.12.25	Naa li ngu àfɨꞋa bèmpfəà be yu̧u̧me la, bɔ tsiꞋi mbɨ̀Ꞌɨ̀ bɔntu̧ Mbɔ̧ɔ̧mà, mbâ̧ nè àvi ka tsi ngua ndzɔ̀Ꞌa. 
MRK.12.26	È me wu ànəa mànju̧u̧ma, ko bɨ bakà li mè tɔ a èbem àkatè Musì ànəa abàꞋ wu è li ngua nkòòla la à? Bɔ shɨ a èbèm nê Mbɔ̧ɔ̧mà li shu abua Musì nê, ‘E ngu Mbɔ̧ɔ̧mà Abàlàghâm, ngu Mbɔ̧ɔ̧mà Asàk, mè ngu Mbɔ̧ɔ̧mà Jàkɔ̂b’. 
MRK.12.27	Tà wu Mbɔ̧ɔ̧mà bòt yu̧, tà ntsě Mbɔ̧ɔ̧mà bèmpfəà. Bɨ lâ fà̧.”
MRK.12.28	NyɨꞋtà mbɨ̧te Musì kǒ le wu abot ndzəèa mènəè bɔ làꞋà la. Tà li ndzəâ ndɨ Yesò tsɔꞋɔ èngǎ̧ Bèsadùsiì ntsɔ̧̀ la, ale nkɨ̀Ꞌɨ̂ mbììte atò nê, “Ane mbɨ̧ tègème, ye ŋa wu ye mbì à?”
MRK.12.29	Yesò nê, mbɨ̧ mbì wu yaa, “Bòt Izəèlȩê, bɨ̀ zə! Tǎt wa Mbɔ̧ɔ̧mà wu ndàꞋà Mbɔ̧ɔ̧mà. 
MRK.12.30	‘Me kɔ̀ŋke Tǎt wè Mbɔ̧ɔ̧mà nè èntɨ̧ɨ̧ wê ègème, ŋà wê nènkèm abua tò, mè me mɨ̀ɨ̀tè wuê atò fɔ̀ɔ̀la nè mètàŋ mè ègème.’ 
MRK.12.31	Mbɨ̧ kèkweelè è kɨꞋɨ akwèn la nàà mbɨ̀Ꞌɨ̀ yùà, ‘Me kɔ̀ŋkè wanyɨ wè mbɨ̀Ꞌɨ̀ àwɔ̀ mbɔŋ. Mbɨ̧ kǒ è meè ngu a mbì taa tebe la ntsě.’ ”
MRK.12.32	NyɨꞋtà mbɨ̧te Musì wu me zə tê shu abua Yesò nê, “NyɨꞋtà, à làꞋa ntsɔ̧̀. À shua nkûŋ nê Mbɔ̧ɔ̧mà Lefɨ̀Ꞌ wu ndàꞋà Mbɔ̧ɔ̧mà tè we tsǎ ka wu ka nè tòà. 
MRK.12.33	Wòt bɔ ndɨ tàa kɔ̀ŋke a Mbɔ̧ɔ̧mà nè èntɨ̧ɨ̧ vi ègème, e mě me mɨ̀ɨ̀tè wuê atò, nè mètàŋ mi ègème, e mě me kɔ̀ŋkè wanyɨ vi mbɨ̀Ꞌɨ̀ zìambɔŋ la. Wòt me nɔ̀ŋe mbɨ̧ tàa, a bɔ̀ŋ tè ntsè ndɨ tàa me tò̧ banyà̧ nè èghɨ ko tsa ŋǎ abua Mbɔ̧ɔ̧mà la.”
MRK.12.34	Yesò ye nê mbê wu tsɔꞋɔ èngà̧ wu nè èyì, è shu abua tò nê, “À ntsě a endɨ̌ ane kèfɔ̧̀ Mbɔ̧ɔ̧mà.”
MRK.12.34	E bùꞋu àfɨꞋa mbɔŋ, wòt ka bê tsi ngàꞋa ètsəê vi ebiite a Yesò ànəê.
MRK.12.35	Mbɨ̀Ꞌɨ̀ Yesò nàa nyɨ̀Ꞌta a èbem lob nɨ̧ Mbɔ̧ɔ̧mà la, tà shu nê, “Ghǎ ghɨ̂ ka bènyɨꞋtà mbɨ̧tsə e me tɔ a Fɔ̧̀ wu Mbɔ̧ɔ̧mà li ndzɔꞋ etsàà la nê wu waã fɔ̧̀ Dàbid à? 
MRK.12.36	Fo Kèfə li ngɨ̀ Dàbid zìambɔŋ nê,
MRK.12.36	‘Mbɔ̧ɔ̧mà Lefɨ̀Ꞌ li shu abua Lefɨ̀Ꞌ am nê,
MRK.12.36	Tseke àbâ àbualu̧ am tè è ŋà èlu̧
MRK.12.36	à tsite èka bê a ègwet bɔmbù̧ bê.’
MRK.12.37	Fɔ̧̀ Dàbid wu tɔ̀ atò ane tǎt vi, tà ghɨ̀ na ka ntsiꞋi waã Dàbid à?”
MRK.12.37	TaꞋà ènɔ̧̂ bòt e li ngua njùtâ èngǎ̧ Yesò nè mèngùꞋte.
MRK.12.38	Yesò me làꞋa èngǎ̧ vi shua abua bòt bu nê, “Bɨ̀ nɨ àfɨ̀Ꞌ ane bènyɨꞋtà mbɨ̧te Musì. Bɔ taꞋa wua nkɔ̀ŋkà e me ghȩ̀ȩ̀nè nê mèmà̧ seè mè me kɔ̀ŋkè nê bòt è me tsàꞋtè àwɔb mbɨ̀Ꞌɨ̀ bɔɔjuŋ a èsà̧aã tèwen. 
MRK.12.39	Bɔ̀ɔ ngɨ̀ bɔ̀ ghà a èdzìꞋi mèpà̧ bɔ̂ lobte Mbɔ̧ɔ̧mà, bɔ me kɨ wu ètɨ̧ ntsɔ̧̀ ka tseke a ègwet. 
MRK.12.40	Wu bɔ̀ɔ̀ba wàa bɔ̀ɔ̀ ngɨ̀ɨ̀la bènempfə fàà èghɨ bɔb, mbɔ̂ bɔ chu a màntsaꞋta Mbɔ̧ɔ̧mà, bɔ là̧à̧nè èngà̧ mbɨ̀Ꞌɨ̀ enɨ vəèəèlè àghɨ a bòt la. Mbɔ̧ɔ̧mà naa li ŋa wɔb ngoꞋ è tsě ye bòt ko la.”
MRK.12.41	Mbɨ̀Ꞌɨ̀ Yesò è tsekè a lob nɨ̧ Mbɔ̧ɔ̧mà a ngèt akɔ̂b èkab me ye ndɨ bòt e màꞋà èkab a èbèm la, bɔ̧ èkab nyaŋ e taꞋa màꞋà mèkab. 
MRK.12.42	Nempfə kǒ kà ye azi, kɨ̀Ꞌɨ̂ ndzì bakwȩkab babe kà lem nkùꞋ a kapà a èbèm.
MRK.12.43	Yesò tɔ bɔkatè bi àdzìꞋ yeamɔꞋ nê, “KwàꞋ ane nkûŋ, nempfə wàà è zi èkab a èbem tè ntsè bòt bàgème. 
MRK.12.44	Nkàà nê bòt ko bìa e ŋa wuê àdzìꞋ ane èghɨ bu nyaŋ bɔ̂ bɔ la, ka tò waa kà bɔ azi la, è ŋa àghɨ àgème tà bɔ la. Tà ŋa tê àghɨ à ka tsi nguê tàa nɨ eyu̧ èghɨjɨ bi la.”
MRK.13.1	Mbɨ̀Ꞌɨ̀ Yesò li ngua sà lob nɨ̧ Mbɔ̧ɔ̧mà yu la, wakatè tò kǒ shu abua tò nê, “NyɨꞋtà, chɨɨme ndzè ngule àti a ntsɔ̧̀ ko bɔ nɨŋ mvəè lob nɨ̧ Mbɔ̧ɔ̧mà la, mè ndzě ndɨ lob tàà tègème tèa mbɔ̀ la.”
MRK.13.2	Yesò nê, “Bɨ ye ngule lob tà à? Bɔɔ li bùù lob te mbɔŋ tègème tè wòt kɨꞋɨ abot tà kà tsi ndzè ka wuê èti lemɔꞋ ane àtetsi.”
MRK.13.3	Mbɨ̀Ꞌɨ̀ Yesò tseke a ègwet èbȩ Olìf è wu a mbì lob nɨ̧ Mbɔ̧ɔ̧mà la, Pità bɔ̂ Jimsì nè Jɔ̌n bɔ̂ Andùlù e kɨꞋɨ̀ a ntsèm mbììte atò nê, 
MRK.13.4	“Àfɨ̀Ꞌ yu èghɨ bàa àa li me ghɨ̌ la wu ka àfɨ̀Ꞌ à? Èghǎ aa li nyɨ̀Ꞌte nê èghɨ ngaa e tsiꞋa nkɨ me ghɨ à?”
MRK.13.5	Yesò shua abua yɔb nê, “Bɨ̀ me ko awɨ̧ mbɨ̀Ꞌɨ̀ wòt fɨte awɨ̧. 
MRK.13.6	Bòt aa li taꞋa kɨꞋɨ ane èlen laã me shu nê, bɔ wu tòà wu nga ekɨꞋɨ la, te fɨte bòt ko nyaŋ. 
MRK.13.7	Naa wu àfɨꞋa bɨ zə nê mèbet dzəâ a ngèt yɨ̧, mè ndzəa èlaꞋ a ko la, mèntɨ̧ɨ̧ mɨ̧ ka mbènte. Èghɨ mbɔŋ e bɔ ndɨ àa bɨ̌ ghɨ la. Ka è ka wua nyɨ̀Ꞌta nê àfɨꞋa ngɔ̀ŋ nàa lìà la a kùꞋ. 
MRK.13.8	ÈlaꞋ aa li nù èbeko, bèfɔ̧̀ e nù èbeko. SitsǎꞋ naa li me nyiꞋa nkwèà a èdzìꞋ ègème, èchɨɨ e mè nge. Mènəè màà naa li wua nyɨ̀Ꞌta wu ntseit, wuê mbɨ̀Ꞌɨ̀ àvi nàa ngɨ̀ tà me kɨ ebi waã tà bùꞋ me lu̧u̧te la.
MRK.13.9	“Bɨ bɔ ndɨ bɨ̀a nɨ àfɨ̀Ꞌ à yɨ̧ ntsɔ̧̀ la. Bɔɔ li baãaã awɨ̧ e ghǎ saꞋa, e lɔ̀Ꞌɔ shu̧u̧ awɨ̧ a èbem lobte Mbɔ̧ɔ̧mà. Bɨa li tɨ̧ɨ̧ a mbì bèfɔ̧̀ nè bɔɔjuŋ àlaꞋ ambo yaã, e tsɔ̀tè Ntu̧ Ntsɔ̧̀ yu abua yɔb. 
MRK.13.10	Ngɔ̀ŋ naa li me laꞋ nê yea ndìà, bɔ yaã mbɨ̀ ntsɔ̀tè Ntu̧ Ntsɔ̧̀ kèfɔ̧̀ Mbɔ̧ɔ̧mà a èlaꞋ ègème. 
MRK.13.11	ÀfɨꞋa bɔ zì èbu ane yɨ̧ me nɨa nga a lob èsaꞋa la, bɨ̀ ka me kwàꞋte ànəa bɨ̀a ghǎ eshu la. Naa wu àfɨꞋa mbɔŋ bɨ làꞋà wuê àghɨa a kɔꞋ a mèntɨ̧ɨ̧ mɨ̧ la, nkàà nê èngǎ̧ mbɔŋ e ka dzə abua yɨ̧, e dzə abua Fo Kèfə.
MRK.13.12	“Wòt naa li ŋa wanyɨ vi nê bɔ buŋa, tǎt mè ngu ghɨ̌ a èlɨ mbɔŋ ane waã vi, bɔ̧ e mè ngu li elɔ̀ke mbù̧tsə ane bètǎt bɔb e ghɨ̌ bɔ bùŋè àwɔb. 
MRK.13.13	Bòt bàgème aa li me pààbè àwɨ̧ ambo yaã, ka wòt tà baãaã èntɨ̧ɨ̧ vi tè ngà ndià la, naa li bɔ mèmpème.
MRK.13.14	“Bɨa li ye àbɨꞋte àghɨ yu a tɨ̧ɨ̧ àdzìꞋa a ghɨ̂ à ka wu tɨ̧ɨ̧ la.” (Wòt wu ntɔ èngà̧ waa la nyɔꞋta nko ànəa èngǎ̧ mbɔŋ e shua la.) “ÀfɨꞋa mbɔŋ, bòt bu a Jùdià la è luula ngà a ègwet tèbȩtsə. 
MRK.13.15	Wòt tà wu a kɔ̧̀ lob la ka ntsòkè àfɨ̀Ꞌ nê ye gha a lob enɨ àghɨa ko. 
MRK.13.16	Wòt tà wu a mbȩ la ka nê ye gha lob enɨ èmǎ̧ vi. 
MRK.13.17	Aa li bɨɨ àbâ bèzi bu bɔ kɔte la, nè èbu bɔ̀ɔ nyɔ̀ŋa bɔ̧ la àfɨꞋa mbɔŋ. 
MRK.13.18	Bɨ̀ tsàꞋte a Mbɔ̧ɔ̧mà nê èghɨ mbɔŋ e ka ndi ngɨ̀ àfɨꞋa àbɨ̂ŋ. 
MRK.13.19	Bɨ̀ ko nê ngoꞋ tu ane èli mbɔŋ la tea li bɨɨ te tsè ète ngɔ̀ŋ yaa li me ye ebùꞋa te àfɨꞋa Mbɔ̧ɔ̧mà li ngɨ̀ yùà la, ekɨꞋɨ wu àfɨ̀Ꞌ yaa. Àghɨ ko à ka wu e li mě wu mbɨ̀Ꞌɨ̀ àyùà. 
MRK.13.20	È kà chɨɨme ngu na Mbɔ̧ɔ̧mà lo̧o̧ne èli mbɔŋ tè ndɔ̀Ꞌ la, ko wòt kǒ tàa li peme la ntsě, ka tàà ghǎ ambo bòt bu tà làa ane bi la elo̧o̧ne èli mbɔŋ. 
MRK.13.21	Wòt lia shu abua yɨ̧ àfɨꞋa mbɔŋ nê, ‘Ye a Fɔ̧̀ wu Mbɔ̧ɔ̧mà li ndzɔꞋ etsàà la àdzìꞋ yaa’ kò ‘Ye atò a si nyìà leꞋ’, bɨ̀ ka mbɨ̧̀ɨ̧̀ne. 
MRK.13.22	Bòt nyaŋ aa li kɨꞋɨ me fɨta shua nê bɔ wu Fɔ̧̀ mbɔŋ, èbeko aa me fɨte nê bɔ wu bèndàꞋàtɔŋ Mbɔ̧ɔ̧mà. Bɔɔ li me ghɨ̀ èghɨ àa nyɨ̀Ꞌta mètàŋ Mbɔ̧ɔ̧mà la e mě me lute tèkaŋtsə, enɨ fɨte bòt Mbɔ̧ɔ̧mà, na bɔ wu ko e ghɨ̀ la. 
MRK.13.23	Waa waa me ko avi, na mâ shu awɨ̧ àfɨꞋa ntsɔ̧̀ tè ndɔ̀Ꞌ la.
MRK.13.24	“Naa li ngu ane èli bu ngoꞋ yu è tsè la,
MRK.13.24	‘Àtaãnyèm a fen,
MRK.13.24	èŋu è ka tsi fə,
MRK.13.25	těnto̧ tu a ègwet la te kwentè a si,
MRK.13.25	Mbɔ̧ɔ̧mà mè nyìꞋi èghɨ ègème àa ègwet la.’
MRK.13.26	“ÀfɨꞋa mbɔŋ, ko Waã Wòt naa dzə a èbem mbàꞋ a ègwet, nè mètàŋ bɔ̂ mèngùꞋte ènɨ̧ Mbɔ̧ɔ̧mà. 
MRK.13.27	Taa li tsàà bɔntu̧ Mbɔ̧ɔ̧mà bɔɔ ghǎ fete bòt bu tà làa ane ebi la, a bètɔ̀Ꞌa ngɔ̀ŋ bàgème nè bètɔ̀Ꞌa ègwelebuule tègème.”
MRK.13.28	“Bɨ̀ nɨ nkɨ̀a ane àyɨt a fik yaa. Nàa ngɨ̀ è wu àfɨꞋa mèntaãaã tò fen, tà bùꞋ me kɔke tèfəꞋte fi la, bɨ ko nê mènkwenà nàà nkɨ̀Ꞌa. 
MRK.13.29	Wu wuê èlɨ bɨ yea èghɨ bàà ègème e ghɨ̀à la, bɨ ko nê, Waã Wòt kɨꞋɨ tê ntsiꞋa ètsələèꞋ la. 
MRK.13.30	Ane nkûŋ, tsiꞋ è shu awɨ̧ nê, bòt ngɔ̀ŋ àfɨ̀Ꞌ yaa aa me laꞋnê bɔɔ ndèma, èghɨ bàagème e ghɨ̀. 
MRK.13.31	SitsǎꞋ bɔ̂ ègwet naa li lɔ̀Ꞌɔ lìa, ka àghɨ à ka wuê li ekubte ane èngǎ̧ am.
MRK.13.32	“Ka wòt kǒ ntsě tà ko àlia èghɨ bàà àa ghɨ̀ la, ka wuê bɔntu̧ Mbɔ̧ɔ̧mà bu a ègwet la, kò Waã Wòt leꞋ. Wu ndàꞋ Mbɔ̧ɔ̧mà ka tà ko la. 
MRK.13.33	Bɨ̀ me ko awɨ̧, mè me lȩ̂ ntsɔ̧̀, nkàà nê bɨ bakà ko àfɨꞋa mbɔŋ. 
MRK.13.34	ÀfɨꞋa mbɔŋ aa li wu mbɨ̀Ꞌɨ̀ wòt tà me dzəè àpfəè azi ngà a lèghȩ̀ȩ̀nè, ngàbtè àfàꞋ abua bɔfàꞋ bi nê bɔ̀ tsiꞋi me ghɨ̌, mbɔ̂ shu abua wòt wu a ètsələèꞋ la nê, tà me baabe èdziꞋ la.
MRK.13.35	“È wu ale, bɨ̀ me baabe awɨ̧ nkàà nê bɨ bakà ko àfɨꞋa tǎt lob nàa kua la. Tà bakà kua a nyèmtèsi, ko ateko taa kua a èntɨ̧ɨ̧tsəꞋ, mbə tà kuà àfɨꞋa ètsəꞋ e tsiꞋa nkɨ tsi la, ko àfɨꞋa nyèm tsìꞋa nkɨ esaꞋa la leꞋ. 
MRK.13.36	Tà màà nkɨ̀Ꞌa wuê àfɨꞋa ŋa leꞋ, tà ka nkwene ane yê ndìa la. 
MRK.13.37	Maà shuà èngà̧ waa abua yɨ̧ ale, mè ngua shua abua waa waa nê, ‘Bɨ̀ me lȩ̂ èdziꞋ!’ ”
MRK.14.1	È li ntsìꞋi èli bebe àlia èpǎ̧ Màntsea a ègwet nè èpǎ̧ èwuu bled wu kà wua nkɔ̀Ꞌɔ la a kùꞋ. Ale, bètǎt bèntsìà mèpɨ̧̀ Mbɔ̧ɔ̧mà bɔ̂ bènyɨꞋtà mbɨ̧te Musì e me kɨ èlu̧ bɔ̀ɔ yɨ̧ɨ̧me ebaãaã a Yesò e bùŋe la. 
MRK.14.2	Ka mbɔ̂ ngɨ̀ ale nê, “bɔ̀ ka baãaã atò àfɨꞋa èpà̧ wu, mbɨ̀Ꞌɨ̀ ka banɔ̧̀ e bùꞋ ndèm.”
MRK.14.3	ÀfɨꞋa Yesò wu a Betanì, a lob wòt àghɔ̧atsɔꞋɔ kǒ bɔ̀ɔ ntɔ tò ane Simùn la, àvi kǒ kɨꞋɨ nè mèwet yɔ̀Ꞌɔ èkab bɔ ghɨ ane àghɨa ko bɔ̀ɔ ntɔ ne “Nat” la, a èbem atǒꞋ kǒ bɔ ghɨ ane èti ko bɔ̀ɔ ntɔ nê àlàbastà la ntsəètè àtsəa Yesò mbɨ̀Ꞌɨ̀ tà wu a si tà tsekè me jɨ èghɨjɨ la.
MRK.14.4	Bòt ko abot və e bùꞋ me tsoo tè ntsìꞋa mbììta a kètsìà wɔb nê, “Bɔ tsòkà mèwet màa anè ambo ghàà? 
MRK.14.5	Ka bɔ wu efɨ̧̀ɨ̧̀ne mèwet mbɔŋ ane taꞋa èkab e tsè bèkapà mbɔ̀ŋè ènkɨ̀ yetat la e ŋa èkab mbɔŋ abua bòt ntseb à?” Bòt mbɔŋ e ghɨ̀ ale, ntàꞋa làꞋa ane ntso abua àvi wu.
MRK.14.6	Ka Yesò shu abua yɔb nê, “Bɨ̀ sǎ àvi wu. Bɨ ghɨ̀ na ka me ŋa atò ngoꞋ à? Tà ghɨ kwàꞋ ngule ànəa ntsɔ̧̀ abua am. 
MRK.14.7	Bòt ntseb e taꞋa wu a ngɔ̀ŋ ŋaa, è wu ale, bɨ me kɨ etɨŋe awɔb wuê àfɨꞋa ŋa leꞋ, bɨ̀ ka buŋ. È me wu am, ko betsiꞋa e nka teꞋa banɨ̧̀ ba. 
MRK.14.8	Àvi wàa è ghɨ̀ àghɨa tàa ko ghɨ̀ la. ÀfɨꞋa bɔ̀ɔ tu am la a bele ka zìꞋ nkùꞋ tà bê ndzì mèwet ane yaã nɨŋ ntaŋkè ndɨ bɔ̀ɔ li tu am la. 
MRK.14.9	Ane nkûŋ, bɨ̀ zì àyaa ètsə bɨ̧. Bɔɔ li me tsɔ̀te Ntu̧ Ntsɔ̧̀ àdzìꞋ àgème a ngɔ̀ŋ ŋaa nkù̧ù̧te àvi wàa ane ànəê yaa tà ghɨ̀ la.”
MRK.14.10	Judàs Iskaliòt wekǒ ane bɔntu̧ bu ntsɔ̀b babe la ghà nkwene ane bètǎt bèntsìà mèpɨ̧̀ Mbɔ̧ɔ̧mà mbɨ̀Ꞌɨ̀ efɨ̧ɨ̧ne a Yesò abua yɔb. 
MRK.14.11	Tà gha ndàꞋ ànəa mbɔŋ ale a taꞋa bɔ̀ bòt ngaa tè bɔ kaꞋa tò èkab. EbuꞋu àfɨꞋa ngaa me ghà ne mbì, Judàs tsìꞋa nkɨà èlu̧ tàa zi a Yesò a tèkitebu tɔb la.
MRK.14.12	Àlia mbì a èpǎ̧ bled wu nàa ka kɔꞋ la a li nkɨ̀Ꞌɨ̂, è wu àli yu bɔ̀ɔ nkɨ̧̀ɨ̧̀ma bɔɔnjɨ̀ ane èghɨjɨ èpǎ̧ Màntsea a ègwet la, bɔkatè Yesò e biite atò nê, “Àa nkɨà nê, bà taŋke àdziꞋa àa jɨ èghɨjɨ èpǎ̧ Màntsea a ègwet la, nèŋàà?”
MRK.14.13	Ale, Yesò tsɔꞋ bɔkatè bi babe shu abua yɔb nê, “Bɨ̀ gha a èbem àpfəèà nɨ̧, ko wòt kǒ tà ŋeꞋe èkɨŋ mèleb la naa kwene ane yɨ̧, bɨ kuŋe atò, 
MRK.14.14	nga a èbem lob tàa nyi la. Bɨ̀ nyi, bɨ shu abua tǎt lob nê, ‘NyɨꞋtà wa laꞋnê bà kɨꞋɨ mbììte awê à nyɨꞋte ntàŋ wu bɔ̂ bɔkatè bi àa jɨ èghɨjɨ èpǎ̧ Màntsea a ègwet bɔb a èbèm la’. 
MRK.14.15	Ko taa nyɨꞋte awɨ̧ taꞋà àtsəa lob a ègwet bɔ naŋe la. Eyaa wu àdziꞋa bɨ̀a taŋke èghɨjɨ èpǎ̧ Màntsea a ègwet bu la.”
MRK.14.16	Bɔkatè tò e gha àpfəèà nɨ̧ yu, me ye àghɨ àgème a wu mbɨ̀Ꞌɨ̀ tà ghɨ̂ shu la. Ale, bɔ taŋke èghɨjɨ èpǎ̧ Màntsea a ègwet bu.
MRK.14.17	Nyèm è fen, Yesò bɔ̂ bɔkatè bi bu ntsɔ̀b babe la e bu̧u̧te abot. 
MRK.14.18	Mbɨ̀Ꞌɨ̀ bɔ tseke a si tè me jɨ èghɨjɨ bu la, Yesò nê, “TsiꞋ è shu awɨ̧ ane nkûŋ nê, wòt kǒ ane yɨ̧ ba tò àa njɨ̀a nɔ̂ la, naa fɨ̧̀ɨ̧̀nè am.”
MRK.14.19	Ale, bɔkatè tò bu e bùꞋ me biite atò wemɔ̀Ꞌ wemɔ̀Ꞌ, “Wu mmɔ̌?”
MRK.14.20	Yesò tsɔ̀Ꞌ èngǎ̧ wɔb nê, “Wu wekǒ ane yɨ̧ wu ntsɔ̀b babe, wòt tà zì àbu azi a èbem apfəèꞋ ba tò la. 
MRK.14.21	Waã Wòt naa pfə wuê mbɨ̀Ꞌɨ̀ bɔ shɨ a èbem àkata Mbɔ̧ɔ̧mà la, ka aa li bɨɨ wòt wu tàa fɨ̧̀ɨ̧̀nè atò la. A li mbɔ̀ŋ ko bɔ li bɔ̀ kà lem mbia ŋut.”
MRK.14.22	Mbɨ̀Ꞌɨ̀ bɔ̀ɔ njɨ̀a èghɨjɨ bu la, Yesò nɨ̀a bled, ŋà mènkɔ̀ŋke abua Mbɔ̧ɔ̧mà, mboꞋ, ŋǎ abua bɔkatè bi nê, “Bɨ̀ nɨŋ, eyaa wu mbɨ̧̀ ènyit yaã.”
MRK.14.23	Tà mè nɨ ndɔŋ, ŋà mènkɔ̀ŋke abua Mbɔ̧ɔ̧mà, mbɔ̂ ŋa abua yɔb bɔ nu bàgème.
MRK.14.24	Tà nê “Eyaa wu àlo̧ am, Mbɔ̧ɔ̧mà wua nɨa nkùùla mènkàꞋa kèkweelè mi la. Àlo̧ am yàa a tsəète a si, ambo bòt nyaŋ la. 
MRK.14.25	Maa shua wɨ̧ nê, è nka li tsi nu mèlùꞋ maa bɔ ghɨ ane tètaãaãte vȩn la a, tè àli yu màa nu mèlùꞋ fi a kèfɔ̧̀ Tǎt am la a kùꞋ.”
MRK.14.26	Bɔ nkɔ̧̂ ètsəkù̧, mbɔ̂ ndzəè nkɔꞋ ngà a ègwet èbȩ Olìf.
MRK.14.27	Yesò shu abua bɔkatè bi nê, “Bɨa lùùla am bàgème nkàà nê àkata Mbɔ̧ɔ̧mà a shu nê,
MRK.14.27	‘Mbɔ̧ɔ̧mà naa bùŋe a mbaabà njɨ̀,
MRK.14.27	njɨ̀ tu tea taate’,
MRK.14.28	ka àfɨꞋa mâ yu̧u̧me la, maa gha a mbì lɨ̧ a Galìlî.”
MRK.14.29	Pità shu abua Yesò nê, “Bɔ màà ndùùlà wê bàgème, ko e nka lùùlà a.”
MRK.14.30	Yesò bɨ̀ɨ̀lè nê, “Ane nkûŋ, tsiꞋ è shu awê nê, lu̧nkɔ̀Ꞌ naa me laꞋ nê yea ntɔ a ètsəꞋ wàà, aa tu̧ ngò̧ tetat nê ye bakà ko am.”
MRK.14.31	Pità mè ntsìꞋi shɨ̀ɨ̀be nê, “È màà ntsìꞋi wuê àyea màa pfə ba nè la, ko e nka tu̧ laꞋ nê e mbakà ko awê a!” Bɔkatè ko bu e mè shu wuê a èlɨ mbɔŋ.
MRK.14.32	Bɔ li nkɨ̀Ꞌɨ̂ àdziꞋa ko bɔ̀ le wua ntɔ nê Gèsemanè la, Yesò shu abua bɔkatè bi bu nê, “Bɨ̀ tseke a si ŋàa e nga ntsàꞋte a Mbɔ̧ɔ̧mà nkɨ̀Ꞌɨ̂.” 
MRK.14.33	Tà ghɨ̀ ale, nɨ̀a Pità bɔ̂ Jimsì nè Jɔ̌n, mbɔ̂ me ghɔ̧̀ɔ̧̀ne a èntɨ̧ɨ̧ vi, ènyit tò e me bɨɨ. 
MRK.14.34	Ale, tà shu abua yɔb nê, “Èntɨ̧ɨ̧ am aà ndâ ngò̧ò̧nà, tè e ngu pfə. Bɨ̀ tseke àdzìꞋ yaa àtatsi me tsàꞋte a Mbɔ̧ɔ̧mà nè nà̧.”
MRK.14.35	Tà mè nyàꞋa ngà nè mbì, nchùŋe àtsə azi a si, ntsàꞋtè a Mbɔ̧ɔ̧mà nê, “Tê, èlu̧ e wua à nɨ ndɔŋ ngoꞋ yaa abua am la, ka à ka ngɨ̀ mbɨ̀Ꞌɨ̀ e nkɨa la, ghɨ̀ wuê mbɨ̀Ꞌɨ̀ àa nkɨà la.” 
MRK.14.36	Tà li ntsàꞋtè nê, “Tê, betsiꞋa ànəa ko à ka tse awê. Tsǐ ndɔŋ ngoꞋ yàa ane yaã. Ka à ka ngɨ̀ mbɨ̀Ꞌɨ̀ e nkɨa la, ghɨ̀ wuê mbɨ̀Ꞌɨ̀ àa nkɨà la.”
MRK.14.37	Tà ghɨ̀ ale, nkua akwèn me kɨꞋɨ bɔkatè tò bu batat la e wua ndìa, tà bììte a Pità nê, “BetsiꞋa bɨ̀ ka tsekè àtatsi nè nà̧ ka wuê ane kètem àfɨ̀Ꞌ? 
MRK.14.38	Bɨ̀ tseke àtatsi me tsàꞋte a Mbɔ̧ɔ̧mà mbɨ̀Ꞌɨ̀ bɨ kwen a èbem ètaãaãte mènəè. Èntɨ̧ɨ̧ aà ndâ nkɔ̀ŋkà èghɨ àghɨ, ka mbɨ̧̀ ènyit ka wua nkɨà.”
MRK.14.39	Tà mè nkua akwèn ngà ntsàꞋtè a Mbɔ̧ɔ̧mà, wuê mbɨ̀Ꞌɨ̀ tà ghɨ̂ mbɨ̀ ntsàꞋtè la. 
MRK.14.40	Tà mè me kɨꞋɨ bɔkatè tò bu e me li, nkàà nê kèlɔ ke li mbà̧aã àwɔb bàgème. Ale, bɔ̀ ka tsi nko ànəa bɔ̀ɔ mě shu abua tò la.
MRK.14.41	Tà mea tà kɨꞋɨ ane ngò̧ tetat, tà shu abua yɔb nê, “Bɨ bela ndìa ndzètà wɨ̧ kè na à? Bɨ̀ tsiꞋi ale! Àfɨ̀Ꞌ yu a kuêꞋ! Bɨ̀ zə, bɔ zì Waã Wòt a tèkitebu bòt kàbɔ̀ŋ tè ndɔ̀Ꞌ. 
MRK.14.42	Bɨ̀ lɔ̀Ꞌte a si bàa lɔꞋɔ. Bɨ̀ ye wòt wu tà fɨ̧̀ɨ̧̀nè am la.”
MRK.14.43	Mbɨ̀Ꞌɨ̀ Yesò bê mbèla ndàꞋà la, Judàs wakatè kǒ ane bɔkatè tò bu ntsɔ̀b babe la kɨꞋɨ̀, nè taꞋà ènɔ̧̂ bòt bɔ bèà nyitsə nè mbuꞋtsə, bètǎt bèntsìà mèpɨ̧̀ Mbɔ̧ɔ̧mà nè bènyɨꞋtà mbɨ̧tsə nè bɔɔjuŋ Bèjuê e tsàà àwɔb la.
MRK.14.44	Lɨ̧̀ wu li ndàŋkè bɔ̂ tò ba nê, “Wòt màa taꞋa atò la, wu ŋut, bɨ̀ mbà̧aã tò. Bɨ̀ baãaã atò ndzia kètsìà wɨ̧ me ghǎ.” 
MRK.14.45	Judàs kɨ̀Ꞌɨ̂ mbê ngà abua Yesò nê, “NyɨꞋtà,” àlàŋkè à wu ne nè! Mbɔ̂ ntàꞋa atò. 
MRK.14.46	Ale, bɔ zì èbu ane Yesò, mbà̧aã tò. 
MRK.14.47	Wòt kǒ ane bòt bu bɔ tɨ̧ɨ̧ bɔ̂ Yesò ba la, sɔ̀ nyi zi mii ane àbùꞋ a àtsəa bèntsìà mèpɨ̧̀ Mbɔ̧ɔ̧mà ndòo àtû̧ atò.
MRK.14.48	Yesò bììte ènɔ̧̂ bòt bu nê, “Bɨ ghɨ̀ na me kɨꞋɨ ebaãaã am ndzəè mbɨ̀Ꞌɨ̀ bɨ kɨꞋa baãaã tsɔŋ nè nyitsə bɔ̂ mbuꞋtsə à? Maa wua nyɨ̀Ꞌta bòt a èbem lob nɨ̧ Mbɔ̧ɔ̧mà àli àgème ka bɨ̀ ka baãaã am, ka èghɨ bàagème e tsè anè mbɨ̀Ꞌɨ̀ e ghɨ̌ àghɨa bèndàꞋàtɔŋ Mbɔ̧ɔ̧mà e li shɨŋ a èbem àkata tò la aa wu nkûŋ. 
MRK.14.49	E ndi ngu ba nɨ̧̀ ba àli àgème a èbem lob nɨ̧ Mbɔ̧ɔ̧mà nyɨ̀Ꞌtà mènəè ka bɨ̀ ka baãaã am. Ka mènəè bɔ ndɨ nàa ghɨ mbɨ̀Ꞌɨ̀ bɔ shɨ a èbem Àkata Mbɔ̧ɔ̧mà la.” 
MRK.14.50	ÀfɨꞋa mbɔŋ bɔkatè Yesò bàgème e bê sa tò ndùùlà.
MRK.14.51	Wakèsà kǒ tà lè kwaã wu kèbaabe ndǐ la li ngua nkuŋe a Yesò. Bɔ nyɔ̀Ꞌtè nê bɔ kɨ baãaã tò, 
MRK.14.52	kèbaabe ndǐ fu ke sɔ̀ɔ̀là, tà lùùlà ntsìꞋi ghà vi kà kwaãaã ndǐ.
MRK.14.53	Bɔ li nɨ̀a Yesò ngà a lob àtsəa bèntsìà mèpɨ̧̀ Mbɔ̧ɔ̧mà, àdziꞋa bènyɨꞋtà mbɨ̧te Musì nè bètǎt bèntsìà mèpɨ̧̀ Mbɔ̧ɔ̧mà nè bɔɔjuŋ Bèjuê e li mbù̧ù̧tè la. 
MRK.14.54	Pità me nyaꞋa nkùŋà wɔb akwèn tè ngà ndzə àsà̧aã àtsəa bèntsìà mèpɨ̧̀ Mbɔ̧ɔ̧mà, ntsèke a si bɔ̂ bèshujà bu mbààba àpfəa mbɔŋ la, me yɔɔ èwet.
MRK.14.55	ÀfɨꞋa mbɔŋ, bètǎt bèntsìà mèpɨ̧̀ Mbɔ̧ɔ̧mà nè bòt lob saꞋa yu bàgème, e me kɨ èlu̧ bɔ̀ɔ zǐ ànəê àtsəa Yesò mbɨ̀Ꞌɨ̀ ebùŋe atò la. Ka bɔ̀ ka ye ayea bɔ̀ɔ baãaã tò adù̧ la. 
MRK.14.56	Bòt nyaŋ e li mbàte ndɔ̀Ꞌ a si ntaꞋa fɨte mènəè ndzì àtsəa tò, ka mèngǎ̧ mɔb ghà tsa tsa.
MRK.14.57	ÀfɨꞋa mbɔŋ, bòt ko e lɔ̀Ꞌɔ a si ndàꞋ mèfà̧ maà àtsəa Yesò nê, 
MRK.14.58	“Ba li ndzə tà nê yea bùù lob nɨ̧ Mbɔ̧ɔ̧mà yaa bɔbȩ e bɔ̧ la, naa mě me wu ane èli betat yea bɔ̧ ye tsǎ ka wu bɔbȩ bɔ bɔ̧ɔ̧ la.” 
MRK.14.59	Bɔ làꞋà mèngǎ̧ mbɔŋ ale è kà bɔ̧ɔ̧mè.
MRK.14.60	Àtsəa bèntsìà mèpɨ̧̀ Mbɔ̧ɔ̧mà a lɔ̀Ꞌɔ a si a mbì lɔb bàgème mbììte a Yesò nê, “À bakà bɔ ànəa àa shu ane mèngà̧ maa bɔ zì àtsəa yê la à?” 
MRK.14.61	Yesò kà laꞋ.
MRK.14.61	Àtsəa bèntsìà mèpɨ̧̀ yu a mè mbììte atò nê, “À wu Fɔ̧̀ wu Mbɔ̧ɔ̧mà li ndzɔꞋ etsàà, tà wu Waã Mbɔ̧ɔ̧mà wu bàa ngùꞋtà la à?”
MRK.14.62	Yesò nê, “E ngu tòà. Bɨa li ye Waã Wòt tà tseke àbâ àbualu̧ a Mbɔ̧ɔ̧mà Àtsèàngɔ̀ŋ, e mě ye atò nchua a ègwet a èbem mbàꞋ la!”
MRK.14.63	Àtsəa bèntsìà mèpɨ̧̀ Mbɔ̧ɔ̧mà yu, a sà̧à̧te ndǐ ti nê, “Tè bà mèe nkɨ wòt kǒ tsa ka taa shu awa a kàbɔ̀ŋ tà ghɨ̀ la à? 
MRK.14.64	Bɨ zə ndɨ tà fɨ̀Ꞌnè àvi ane Mbɔ̧ɔ̧mà la. Bɨ kwàꞋtè na à?”
MRK.14.64	Bòt bàgème e nê, “Ànəê yu a li àtsəa tò, bɔ̀ bùŋe atò.” 
MRK.14.65	Bòt ko ane yɔb e bùꞋ me tsəètè mattsə ane Yesò, nkùùlè àghɨ atò, ndèbe atò, mbɔ̂ shu abua tò nê, “Shu awa wòt wu tà dèbè àwê la.” Bòt bu bɔ wua mbààba Yesò la e nɨ atò nden.
MRK.14.66	Pità li mbèle àsà̧aã, waàvi kǒ tàa fàꞋa abua àtsəa bèntsìà mèpɨ̧̀ la kɨꞋɨ̀ 
MRK.14.67	ndze a Pità ndzɔ̀ɔ èwet la, ntsìte àghɨ a zi ane tò, mbɔ̂ nê:
MRK.14.67	“À li ngu bɨ Yesò wòt Nazàlet mɨ̧̂.”
MRK.14.68	Pità tu̧ nê, “E mbakà lem nko ànəa à shuà la.” Tà shu ale, mbɔ̂ ngà ntɨ̧ɨ̧ a ètsəê àsà̧aã yu. KwàꞋ àfɨꞋa mbɔŋ, lu̧nkɔ̀Ꞌ tɔ̂.
MRK.14.69	Waàvi àfàꞋ wu mè ndzea Pità, mè mbùꞋ me shu èngà̧ wu abua bòt bu bɔ tɨ̧ɨ̧ abot la nê, “Mbê waa wu wòt kǒ ane bòt bu.” 
MRK.14.70	Pità mè ntu̧.
MRK.14.70	AdzìꞋ mè me wù̧ù̧ne, bòt bu bɔ tɨ̧ɨ̧te abot la e mè ndzì ètsəê adù̧ Pità nê “BetsiꞋa à kà bê ntu̧ nê ye ntsě wòt kǒ ane bòt bu nkàà nê àwɔ̀ mbɔŋ à wu wòt Galìlî mɨ̧̂.”
MRK.14.71	ÀfɨꞋa mbɔŋ, Pità zì nkà̧ nê, “E mbakà koa mbê waa bɨ shua la.”
MRK.14.72	Tà làꞋ ale, lu̧nkɔ̀Ꞌ bê ntɔ nko nê wu ngò̧ tebe. Pità kù̧ù̧te ndɨ Yesò ghɨ̂ shu abua zi nê, “Lu̧nkɔ̀Ꞌ naa me laꞋ nê yea ntɔa ngò̧ tebe à tu̧ ngò̧ tetat nê ye bakà ko am.” Tà kààlà ndèbe a si me dɨ̌.
MRK.15.1	ÈtsəꞋ è tsi kwàꞋ a ntɔtetsɔ̌Ꞌ bètǎt bèntsìà mèpɨ̧̀ Mbɔ̧ɔ̧mà bàgème nè bɔɔjuŋ Bèjuê e tseke a si tàŋke ndɨ bɔ̀ɔ ghɨ̌ ka ebuŋe a Yesò la. Bɔ kuule atò ane fȩtsə nɨŋ ngà ndzì a tèkitebu Pȩlèt.
MRK.15.2	Pȩlèt bììte a Yesò nê, “À wu Fɔ̧̀ Bèjuê?”
MRK.15.2	Tà bɨ̀ɨ̀lè nê, “Wuê mbɨ̀Ꞌɨ̀ à shu la.”
MRK.15.3	Bètǎt bèntsìà mèpɨ̧̀ Mbɔ̧ɔ̧mà e zì mènəè ànyaꞋne àtsəa Yesò. 
MRK.15.4	Ale, Pȩlèt mè mbììte atò nê, “À ka laꞋa ànəa à? Zə mènəè bɔ shu àtsəa yê la.”
MRK.15.5	Ka Yesò bê mè ntu̧ elaꞋa èngà̧ tè ànəa ngaa a bê ntsè a Pȩlèt.
MRK.15.6	È li, è ghɨ̀ è wu àlia èpǎ̧ Màntsea a ègwet ègème tè gɔvanɔ̀ sà wòt tèfȩ wemɔ̀Ꞌ bòt naa nkɨà nê tà sa la. 
MRK.15.7	Wòt kǒ èlen tò wu Bàlabasì la le wu a tèfȩ àfɨꞋa mbɔŋ ayɔɔ bòt bu bɔ li mbùŋè wòt àfɨꞋa ndèm li ndzə la.
MRK.15.8	Ènɔ̧̂ bòt è bu̧u̧ta è me biite a Pȩlèt nê tà sǎ wòt tèfȩ mbɨ̀Ꞌɨ̀ tàa ndzìà ngɨ̀à la, 
MRK.15.9	tà bììte awɔb nê, “Bɨ̀a nkɨà nê e sa fɔ̧̀ Bèjuê waa à?” 
MRK.15.10	Tàà mbììte ale ngu ndɨ tà ko nê bètǎt bèntsìà mèpɨ̧̀ Mbɔ̧ɔ̧mà e nɨa ghòꞋnà ka mbà̧aã Yesò nkɨ̀Ꞌɨ̂ ndzi a tèkitebu ti la. 
MRK.15.11	Ka bètǎt bèntsìà mèpɨ̧̀ bu e lutè ènɔ̧̂ bòt bu nê bɔ ghɨa Pȩlèt tsì wuê a Bàlabasì a tèfȩ.
MRK.15.12	Pȩlèt mè mbììte nê, “Bɨ̀a nkɨà nê è ngɨ̀ na nè wòt waa bɨ̀a ntɔ nê fɔ̧̀ Bèjuê la à?”
MRK.15.13	Bɔ ŋȩ nê, “Wu̧u̧te atò a mbɨ̧̀ mbasa.”
MRK.15.14	Pȩlèt mè mbììte nê, “Tà ghɨ kǎ ànəa kàbɔ̀ŋ à?”
MRK.15.14	Bɔ paà ŋȩ nê “Wu̧u̧te atò a mbɨ̧̀ Mbasa.”
MRK.15.15	Ndɨ̀ wu Pȩlèt li ngua nkɨà nê ènɔ̧̂ bòt bu è me kɔ̀ŋkè àvi la, tà sa Bàlabasì. È me wua Yesò, tà ghɨ̀ bèshujà e shu̧u̧ atò mbɔ̂ ŋa atò nê bɔ̀ wu̧u̧te a mbɨ̧̀ mbasa.
MRK.15.16	Bèshujà bu e nɨ a Yesò nɨŋ nga a tsâ̧ ntɔꞋ Gɔvanɔ̀, mbɔ̂ fète àbəèꞋ bèshujà bu. 
MRK.15.17	Bɔ ghɨ̀ ale, ndzì èmǎ̧ fɔ̧̀ a mbɨ̧̀ tò mbɔ̂ nɨ njɨŋtsə mbàꞋa ntà̧ ndzì àtsəa tò. 
MRK.15.18	Bɔ ghɨ̀ ale, ŋɔ̀Ꞌne a si a mbì tò me wȩ̀ȩ̀te atò shua nê “Àtsèà bèfɔ̧̀, Fɔ̧̀ Bèjuê!” 
MRK.15.19	Mbɔ̂ nɨ̀ ayɨ̌t shù̧ àtsəa tò, ntsəètè mattsə ane tò. 
MRK.15.20	Bɔ̀ wȩ̀ȩ̀te atò tè bɔ̀ lɔꞋa, bɔ mè sɔ̀ɔ̀lè èmǎ̧ wu, mbɔ̂ ndzì ndìte tò a mbɨ̧̀ tò, ka nɨ atò e ghǎ wu̧u̧te a mbɨ̧̀ mbasa.
MRK.15.21	Bɔ li ndzèa Simùn wòt Silenè, tǎt Àlèkzandà bɔ̂ Lufùs alu̧ tà dzəa àbâ àlaꞋ àko me kɨꞋɨ àpfəèà nɨ̧ la. Bèshujà bu e baãaã atò, ŋɨ̀Ꞌa tò tà ŋèꞋe mbasa Yesò. 
MRK.15.22	Bɔ nɨ atò nkɨ̀Ꞌɨ̂ àdzìꞋa ko bɔ̀ɔ ntɔ nê Golgotà ngua shua nê “ÀdziꞋa àghele àtsə la”, 
MRK.15.23	bɔ fȩ̀ȩ̀tè mèlùꞋ ane èghɨbə ko bɔ̀ɔ ntɔ nê “Məə” la, ŋa abua tò nê tà nu ka tà tu̧. 
MRK.15.24	Bɔ wu̧u̧te atò a mbɨ̧̀ mbasa mbɔ̂ màꞋà èbìt enɨ ghàbte ndìte tò.
MRK.15.25	Bɔɔ̀ ngu̧u̧te a Yesò a mbɨ̧̀ mbasa ale è wu nyèm tebəèꞋa atetsɔꞋ. 
MRK.15.26	Bɔ li shɨ èngà̧ wu bɔ nɨŋ fèèlè atò la nê, “Eyaa wu Fɔ̧̀ Bèjuê.” 
MRK.15.27	Bɔ li ngu̧u̧te bètsɔŋ babe a mbɨ̧̀ bèmbasa a ngèt tò, wemɔ̀Ꞌ àbâ àbualu̧, nè wekǒ àbâ àbuantoŋ. [ 
MRK.15.28	Bɔ li ngɨ̀ ale, ànəa bɔ shɨ a èbem àkatè a Mbɔ̧ɔ̧mà la a dzəè nkûŋ nê, “Bɔ̀ le zi atò ayɔɔ bòt kàbɔ̀ŋ.” ] 
MRK.15.29	Bòt bɔɔ ntsea la e me nyiꞋi ètsə bɔb ngwȩ̀ȩ̀tà atò, shua nê “Àghâ̧! Àwɔ̀ wu à li nê yea bùù lob nɨ̧ Mbɔ̧ɔ̧mà e mě bɔ̧ɔ̧ ane èlibȩ betat la, tɨŋe awê àwɔ̀ mbɔŋ ndɔ̀Ꞌ a ègwet mbasa wu nchu a si. 
MRK.15.30	Tɨŋe awê àwɔ̀ mbɔŋ nchu a ègwet mbasa wu.”
MRK.15.31	Bètǎt bèntsìà mèpɨ̧̀ Mbɔ̧ɔ̧mà nè bènyɨꞋtà mbɨ̧tsə e me wȩ̀ȩ̀te atò wuê a èlɨ mbɔŋ mɨ̧̂ shua nê, “Tà li ntɨ̀ŋe bòt ko, ka tà kà wu ko etɨŋe avi zìambɔŋ. 
MRK.15.32	Tà ntsè Fɔ̧̀ bòt Izəèlȩê, tà nchɨɨmâ nchu a ègwet mbasa àfɨ̀Ꞌ yaa ko baa bɨ̧ɨ̧ne nê Tà wu Fɔ̧̀ wu Mbɔ̧ɔ̧mà li ndzɔꞋ etsàà la.”
MRK.15.32	Bòt bu babe bɔ wu̧u̧te awɔb a ngèt tò la e wȩ̀ȩ̀tè atò mɨ̧̂.
MRK.15.33	È me wu a kètsìà nèngû̧ ndzěm kwene a èbem àlaꞋ a mbɔŋ àgème, ngà ndzə ane nyèm tetat. 
MRK.15.34	È me wu ane nyèm tetat, Yesò ŋȩ ane àtɔŋ nɨ̧ nê, “Èli, Èli, làma sàba tàni?” Ngua shua nê “Tǎt am Mbɔ̧ɔ̧mà, Tǎt am Mbɔ̧ɔ̧mà leꞋ, à ghɨ̀ na ka ngwàꞋ am à?”
MRK.15.35	Bòt ko ane bòt bu bɔ tɨ̧ɨ̧te abot la e zə ànəa tà shu la nê, tà wua ntɔa Èlȩjà.
MRK.15.36	Wòt kǒ ane yɔb nɨa kùcha ndùùlà ngà ntsèb a èbem àbɨꞋta mèlùꞋ ndzi àtsəa ayɨ̌t, ŋa abua atò, mbɔ̂ nê, “TsiꞋ bà ye nê Èlȩjà naa kɨꞋɨ shuke atò a si leꞋ?”
MRK.15.37	Yesò ŋȩ ane àtɔŋ nɨ̧, mbɔ̂ mpfə.
MRK.15.38	ÀfɨꞋa mbɔŋ, ndǐ yu bɔ nɨŋ tsòŋâ ngàbtè lob nɨ̧ Mbɔ̧ɔ̧mà la saãaãnà èbâ babe, ebùꞋu àtsə e ghǎ wua lə. 
MRK.15.39	Mbɨ̀Ꞌɨ̀ tǎt banyà̧ wu tà tɨ̧ɨ̧ me ye atò la, è ye ndɨ Yesò pfə la, tà nê, “Ane nkûŋ, mbê waa li ngu Waã Mbɔ̧ɔ̧mà.”
MRK.15.40	Bèzi ko e li ngu abot bɔ tɨ̧ɨ̧ a endɨ̌ me ye àghɨa ngɨ̀à la. Màlià Màdàlin nè Màlià nyɨ̌ Jimsì tèchɨɨle bɔ̂ Jòsêb nè Sàlomè, e li ngu ayɔɔ bèzi mbɔŋ. 
MRK.15.41	Bèzi bàa e li ngua nkuŋa Yesò tê àfɨꞋa tà li ngu a Galìlî la, ntɨ̀ŋe atò nè bèzi ko nyaŋ bɔ̀ le kuŋe a Yesò nkɨ̀Ꞌɨ̂ a Jèlusalèm la.
MRK.15.42+MRK.15.43	Nyèm li me fene, Jòsêb wòt Àlimàtià kǒ tà li ngu wòt kèkweelè a èbem lob èsaꞋa la kɨꞋɨ̀. Tà li ngua nchɨ̀Ꞌà kèfɔ̧̀ Mbɔ̧ɔ̧mà nàa kɨꞋɨ. Àlia mbɔŋ li ngu àlia Màntaŋka (è wù àli yu ètsəꞋ àa tsi naa wu àliapfəèa Bèjuê la.) Ale, tà baãaã èntɨ̧ɨ̧ vi ngà shu abua Pȩlèt nê bɔ̀ ŋa àpfəꞋta Yesò abua zi. 
MRK.15.44	A taꞋa tsě a Pȩlèt e zə nê Yesò pfə tê ndɔ̀Ꞌ. Tà tɔ tǎt bèshujà mbììte nê Yesò yaŋe pfə leꞋ? 
MRK.15.45	ÀfɨꞋa tà zə èngǎ̧ tǎt banyà̧ wu la, tà shu abua Jòsêb nê tà ghǎ nɨ̀ àpfəꞋte yu. 
MRK.15.46	Jòsêb yù̧ù̧ ndǐ, shùke àpfəꞋte yu a si, ndèbte a èbem ndǐ yu, mbɔ̂ ngà ndzi a èbem èsî bɔ̀ le tu a èbem èwu la. Mbɔ̂ mbɨ̀ŋe taꞋà èti nkèba ètsəê. 
MRK.15.47	Màlià Màdàlin nè Màlià nyɨ̌ Jòsêb e li ngu abot, ndzè àdziꞋa bɔ nɔ̀ŋè àpfəꞋta Yesò la.
MRK.16.1	Àliapfəèa Bèjuê yu a tsè, Màlià Màdàlin bɔ̂ Màlià nyɨ̌ Jimsì nè Sàlomè, e yu̧ èghɨbə 
MRK.16.2	È sàꞋà ngu kwàꞋ a ntɔtetsɔ̌Ꞌ ane àlia mbì ane nkàb, àfɨꞋa nyèm saꞋa la, bɔ ghà àtsəasì yu. 
MRK.16.3	Bɔ me ghȩ̀ȩ̀nà mbììta a kètsìà wɔb nê, “Wàa nàa etɨŋe wa epàa èti lu a ètsəê àtsəasì yu la à?”
MRK.16.4	Ka bɔ me lɨ̀ŋke ndze nê bɔ bɨŋe taꞋà èti lu a ètsəê àtsəasì yu la tè ntsì. 
MRK.16.5	Ale, bɔ nyi a èbèm ndze wakèsà kǒ tà kwaã ndǐ kèfə ntsèke àbâ àbualu̧ la, ntàꞋa bɔa.
MRK.16.6	Tà shu abua yɔb nê, “Bɨ̀ ka mbɔ̀a. Mâ ko nê bɨ kɨa Yesò wòt Nazàlet wu bɔ li ngù̧ù̧te tò a mbɨ̧̀ mbasa la. Tà te ntsě a si ŋàa, tà yu̧u̧mè. Bɨ̀ ye àdziꞋ yu bɔ li nɔŋe atò la. 
MRK.16.7	Bɨ̀ ghǎ àfɨ̀Ꞌ yaa shu abua bɔkatè tò bɔ̂ Pità ba nê, ‘Tà wu a mbì lɨ̧ ngà a Galìlî. Bɨa ye atò abàꞋ və wuê mbɨ̀Ꞌɨ̀ tà li shu awɨ̧ la.’ ”
MRK.16.8	Ale, bɔ lɔ̀Ꞌ àtsəasì yu me luula ngà, ènyit yɔb e tsiꞋa mbènta bente, ka bɔ̀ ka shu wòt ànəê, nkàà nê bɔ li ngua mbɔ̀â. 
MRK.16.9	[Yesò li njù̧ù̧me a ntɔtetsɔ̌Ꞌ ane àlia mbì ane nkàb ale, mbɨ̀ sàꞋa a mbì Màlià Màdàlin wu tà lè lɔꞋ fəè fote kàbɔ̀ŋ tesà̧à̧mbe ane tò la. 
MRK.16.10	Màlià li ngà shu ànəê yaa abua bòt bu bɔ̀ le wua ngȩ̀ȩ̀nà nè Yesò la. Bɔ̀ li ngua shùà mèsi ndɨ̀à. 
MRK.16.11	Bɔ batè ndzə tà nê Yesò yu̧u̧mè, mè nê ye ye atò ale, ka bɔ̀ ka lem mbɨ̧̀ɨ̧̀ne ànəa mbɔŋ.
MRK.16.12	Mbɨ̀Ꞌɨ̀ àyaa a tsè la, Yesò mè ntsìꞋi saꞋa a mbì bòt ko babe, bɔ̀ le wua nkuŋa atò la mɨ̧̂, ane èlɨ tsa àfɨꞋa bɔ̀ le wua nga àpfəè la. 
MRK.16.13	Bɔ kua akwèn ngà shu èbeko bu, ka bɔ̀ ka bɨ̧ɨ̧nè ànəa mbɔŋ.
MRK.16.14	A li ngà me lìa, Yesò puula a mbì bɔkatè bi bu bɔ̀ le tsiꞋi èghem ntsɔ̀b wemɔ̀Ꞌ la àfɨꞋa bɔ̀ le wua njɨ̀a èghɨjɨ la. Tà li ŋȩ̀te awɔb ndɨ̀ wu bɔ li bɔ̀ ka wua mbɨ̧̀ɨ̧̀na nê betsiꞋa tà yu̧u̧mè la, mè nè ndɨ̀ bɔ li bɔ̀ kà bɨ̧ɨ̧nè ànəa bòt bu bɔ li ndzèa atò àfɨꞋa tà yu̧u̧me la.
MRK.16.15	Tà li shu abua yɔb nê, “Bɨ̀ ghǎ a ngɔ̀ŋ ègème ntsɔ̀tè Ntu̧ Ntsɔ̧̀ abua waa waa. 
MRK.16.16	Wòt ègème tà bɨ̧ɨ̧ne Ntu̧ mbɔŋ tè bɔ zì atò a èdzî la, naa bɔ mèmpème. È wu wòt kà bɨ̧̀ɨ̧̀ne, ko aa li ebɨɨ a ŋut. 
MRK.16.17	Bòt bu bɔ bɨ̧ɨ̧ne la aa bɔ èlȩê baa: Bɔɔ nga me enɨ èlen laã fəèà fote kàbɔ̀ŋ, mè ndàꞋà èwuu ndɨ̧te ko tsa tsa. 
MRK.16.18	Wòt ane yɔb baãaã wuê nyà̧kàbɔ̀ŋ kò nù wuê èghɨbə kàbɔ̀ŋ leꞋ, àghɨ à ka ghɨa tò. Wòt bɨ̧̀ɨ̧̀ne èngǎ̧ am, nɔ̀ŋè èbu bi adù̧ wòt tàa ngò̧ò̧nà la, ko ŋut naa peme.”
MRK.16.19	Mbɨ̀Ꞌɨ̀ Yesò Lefɨ̀Ꞌ è paa a màndaꞋa abua yɔb la, Mbɔ̧ɔ̧mà bê nɨ̀a tò ngà a ègwet tà tseke àbâ àbualu̧ a tò. 
MRK.16.20	Bɔkatè Yesò e li ngà èdzìꞋ ègème ntsɔ̀te Ntu̧ Ntsɔ̧̀. Lefɨ̀Ꞌ me fàꞋa bɔ̂ tò ba, ngɨ̀à bɔ ghɨ̀à èghɨ àa nyɨ̀Ꞌta mètàŋ tò la, nɨa nyɨ̀Ꞌta nê èngà̧ wu bɔ làꞋà la wu nkûŋ.]
LUK.1.1	Wòt èkɔŋ am Tìofilɔ̀s, bòt nyaŋ e nyɔꞋtè shɨ ànəa èghɨ bu bɔ ko nê e ghɨ̌ a kètsìà wa la. 
LUK.1.2	Bɔ shɨ ènəê bu ba zə a ètsəê bòt bu bɔ li ndzè èghɨ mbɔŋ a mèmbuꞋu ndɔ̀Ꞌ ntsɔ̀tè la. 
LUK.1.3	Mbɨ̀Ꞌɨ̀ mâ kùŋe mènəè maa ègème a mèmbùꞋu la, mâ kwaꞋtè nê è shɨ mènəè mbɔŋ a si mɨ̧̂ abua yê, àwɔ̀ Tìofilɔ̀, wuê mbɨ̀Ꞌɨ̀ è li ntsè la. 
LUK.1.4	E ngɨ̀à anè mbɨ̀Ꞌɨ̀ aa ko nkûŋ anè ànəa èghɨ bu bɔ li nyɨ̀Ꞌte awê la.
LUK.1.5	È li ngu àfɨꞋa Elɔ̀d li ngu fɔ̧̀ àlaꞋ a Jùdià la, ntsìà mèpɨ̧̀ Mbɔ̧ɔ̧mà kǒ wuê, èlen tò wu Zàkàleyà la. Tà li ndzəa ènɔ̧̂ bèntsìà mèpɨ̧̀ Mbɔ̧ɔ̧mà bu àndǎ̧ Àbijà la. Èlen vi tò li ngû Èlisabèt, tà li dzəèà àndǎ̧ Alɔ̀n è wu àndǎ̧ bèntsìà mèpɨ̧̀ Mbɔ̧ɔ̧mà la. 
LUK.1.6	Bòt baa babe la bɔ li ntɨ̧̀ɨ̧ ndɨŋndɨ̀ŋ a mbì Mbɔ̧ɔ̧mà mè me paŋe mbɨ̧te tò nè nkɨ̀atsə tò tègème. 
LUK.1.7	Bɔ li bɔ̀ ka bɔ bɔ̧ nkàà nê Èlisabèt li ngu yen, bɔ mè ntsìꞋi ndente bòt.
LUK.1.8	È lè wu ane àli ako Zàkàleyà me ghɨ̌ àfàꞋ àzi mbɨ̀Ꞌɨ̀ ntsìà mèpɨ̧̀ a èbem lob nɨ̧ Mbɔ̧ɔ̧mà, àfɨꞋa a è we tò nè ènɔ̧̂ àa fàꞋa ane àlia ngaa la. 
LUK.1.9	Bèntsìà mèpɨ̧̀ bu bɔ li mbɔ̌ ndɨ bɔ̀ɔ màꞋa èbìt àa nyɨꞋte wòt tàa nyi a èbem lob nɨ̧ Mbɔ̧ɔ̧mà etɔ̧̀ mèwet àghaa ntsɔ̧̀ eŋa abua Mbɔ̧ɔ̧mà la. Bɔ maꞋa èbìt bu ale, e baãaã a Zàkàleyà. 
LUK.1.10	Àfɨ̀Ꞌ a tseke tê nkùꞋ bòt e bu̧u̧te a ètsəê lob nɨ̧ Mbɔ̧ɔ̧mà e me tsàꞋte atò, Zàkàleyà nyi nga etɔ̧̀ mèwet mu.
LUK.1.11	Wantu̧ Mbɔ̧ɔ̧mà è bê sàꞋa a mbì tò, ntɨ̧ɨ̧ àbâ àbualu̧ èjɨwèt mèwet àghaa ntsɔ̧̀ mu. 
LUK.1.12	Zàkàleyà ye atò, sàꞋà mè mbɔ̀ɔ̂. 
LUK.1.13	Ka wantu̧ wu shu abua tò nê, “Zàkàleyà, à ka mbɔ̀ɔ̂, Mbɔ̧ɔ̧mà zə àtsàꞋtè àyê. Vi wè Èlisabèt bèle bi wambâ̧ abua yê, aa tsì èlen tò ane Jɔ̌n.” 
LUK.1.14	Bɔɔ bi atò ale, aa me bɔ̌ àwê tè aa taꞋa wùꞋte àwê, bòt nyaŋ aa mèe taꞋa wùꞋtè àwɔb mɨ̧̂. 
LUK.1.15	Taa li wu wòt nɨ̧ a mbì Mbɔ̧ɔ̧mà. Tà ka li nu mèlùꞋ kèkweelè à, Mbɔ̧ɔ̧mà mè ngu elu̧u̧ne èntɨ̧ɨ̧ tò nè Fo Kèfə ka bɔɔ bi atò. 
LUK.1.16	Taa li ghɨ̌ bòt èpfəè àlaꞋ Izəèlȩê nyaŋ aa kua akwèn ekɨꞋɨ abua tǎt wɔb Mbɔ̧ɔ̧mà. 
LUK.1.17	Mbɔ̧ɔ̧mà naa li zǐ Fo yu tà li ndzi ane Èlȩjà la ane tò, taa bɔ mètàŋ eghǎ a mbì Mbɔ̧ɔ̧mà. Taa ghɨ̌ ale mbɨ̀Ꞌɨ̀ gheble mèntɨ̧ɨ̧ bètǎt ètsəꞋne awɔb bɔ̂ bɔ̧ bɔb. Taa li gheble bòt àtsəa kekweelè, mbɨ̀Ꞌɨ̀ bɔɔ bɔ èyì elɔ̀Ꞌɔ kua akwèn e me kwàꞋtè mènəè mbɨ̀Ꞌɨ̀ bòt bɔ ntɨ̧ɨ̧ ndɨŋndɨ̀ŋ la, e mě taŋke bòt Mbɔ̧ɔ̧mà bɔɔ me chɨ̀Ꞌɨ àfɨ̀Ꞌ yu tàa li kɨꞋɨ la.”
LUK.1.18	Zàkàleyà bììte atò nê, “Màa ko na laꞋ nê ànəê yaa wu nkûŋ à? E ngu ndèn wòt, vi am mè ntsìꞋi ndèn àvi mɨ̧̂.”
LUK.1.19	Wantu̧ Mbɔ̧ɔ̧mà wu nê, “E ngu Ngableyà wu tàa ntɨ̧̀ɨ̧̀ a mbì Mbɔ̧ɔ̧mà la. Wu tòà zìambɔŋ ka tà tu̧u̧ am nê è nkɨꞋɨ ndàꞋà abua yê mè shù awê Ntu̧ Ntsɔ̧̀ yaa la. 
LUK.1.20	Ndɨ̀ wu à bakà bɨ̧̀ɨ̧̀nê ntu̧ yaã yu nàa li ete wu àfɨ̀Ꞌ àzi la, àa kwen mbûꞋ, à kà tsi ngua ndàꞋà te ghǎ dzəâ ane àli yu ànəa mâ shu la àa te la.”
LUK.1.21	Bɔɔ̀ ndàꞋà ale, bòt bu àbȩ la bɔ chɨ̀Ꞌɨ̂ tè ntsìꞋa mbììta a kètsìà wɔb nê, èghǎ ghɨ̂ ka tà tsèkê taꞋà àfɨꞋa seè yaa a èbem lob nɨ̧ Mbɔ̧ɔ̧mà à? 
LUK.1.22	Mbɨ̀Ꞌɨ̀ tà dzəè àbȩ la, tà kà tsi nko ndàꞋ abua yɔb, ale bɔ ko nê tà ye àtsə a èbem lob nɨ̧ Mbɔ̧ɔ̧mà. Ètsəê tò e leme ale, tà tsiꞋi me fɨ̀Ꞌtè mènəè ane èbu bi.
LUK.1.23	Tà tseke tê mpàâ àfàꞋ àzi a èbem lob nɨ̧ Mbɔ̧ɔ̧mà ane àfɨ̀Ꞌ yu bɔ loo la, nkua akwèn ngà àpfəè azi. 
LUK.1.24	Àfɨ̀Ꞌ a tseke te me wu, vi tò, Èlisabèt kɔt ntsèke a lob ane èŋu yetà̧â̧, kà gha àbȩ. 
LUK.1.25	Èlisabèt nê, “Àfɨ̀Ꞌ yaa, a me ghǎ te me lìa, Mbɔ̧ɔ̧mà tɨŋe am, ntsì ntsoꞋ yu banɔ̧̀ è le zi àtsə am la.”
LUK.1.26	AfɨꞋa Èlisabèt kɔɔle tê ngu ane èŋu yentùa la, Mbɔ̧ɔ̧mà tu̧u̧ a Ngableyà wantu̧ vi àpfəè ako bɔ̀ɔ ntɔ nê Nazàlet a èbem àlaꞋ a Galìlî la. 
LUK.1.27	Tà li mbɔ̌ ntu̧ abua angɔ̧̀ kǒ èlen tò wu Màlià la. Tà li ngu èleè Jòsêb kǒ tà dzəè a àndǎ̧ Fɔ̧̀ Dàbid la. 
LUK.1.28	Wantu̧ Mbɔ̧ɔ̧mà wu kɨꞋɨ̀ shu abua tò nê, “Maà ntsàꞋtà awê. Tǎt wa Mbɔ̧ɔ̧mà wu nè nè, tà taꞋa lɔ̀ɔ̀lè àwê.”
LUK.1.29	Wantu̧ wu làꞋ ale, a taꞋa tsè a Màlià. Lə mèngǎ̧ tò mu taꞋa kɨ̀Ꞌnè atò. 
LUK.1.30	Wantu̧ wu shu abua tò nê, “Màlià, à ka mbɔ̀ɔ̂, à wu àvi èsi ntsɔ̧̀ e mbì Mbɔ̧ɔ̧mà. 
LUK.1.31	Aa kɔɔle lɔ̀Ꞌɔ bi wambâ̧ e tsì èlen tò ane Yesò. 
LUK.1.32	Taa li wu wòt nɨ̧, bɔɔ me tɔ atò nê Waã Mbɔ̧ɔ̧mà Àtsèàngɔ̀ŋ. Mbɔ̧ɔ̧mà Lefɨ̀Ꞌ naa li ŋa atɨ̧ kèfɔ̧̀ tǎt nyaꞋ tò Dàbid abua tò. 
LUK.1.33	Taa li wu fɔ̧̀ àtsəa àndǎ̧ Jàkɔ̂b kà ye ndìa, kèfɔ̧̀ tò kà mee ngu li elìa.”
LUK.1.34	Màlià shu abua wantu̧ Mbɔ̧ɔ̧mà wu nê, “E ngu angɔ̧̀ kà ko mbâ̧, èwuu ànəê yaa aa li wu naà?”
LUK.1.35	Wantu̧ wu bɨ̀ɨ̀lè nê, “Fo Kèfə naa wu ne nè, aa kɔɔle waã ane mètàŋ Mbɔ̧ɔ̧mà, ebi. Bɔɔ li tɔ waã wu ane waã tà dzəè abua Mbɔ̧ɔ̧mà la, e mě tɔ atò ane Waã Mbɔ̧ɔ̧mà. 
LUK.1.36	Ye wòt ləlob yê Èlisabèt, bɔ laꞋnê tà wu yen la, ka àfɨ̀Ꞌ yaa tà tsiꞋi ndène àvi la, tà wu nè èbêm ane èŋu yentùa. 
LUK.1.37	Ale, àghɨa ko a ntsě betsiꞋa Mbɔ̧ɔ̧mà kà ko ngɨ̀ la.”
LUK.1.38	Tà làꞋ ale Màlià bɨ̀ɨ̀lè nê, “E ngu waã a èten Tǎt wa Mbɔ̧ɔ̧mà, tsiꞋ tà ghɨ ane yaã mbɨ̀Ꞌɨ̀ à shu la.” Tà paa èngǎ̧ vi tè tà lɔꞋɔ, wantu̧ Mbɔ̧ɔ̧mà wu sà atò ngà.
LUK.1.39	AfɨꞋa mbɔŋ Màlià tàŋke ntèmnê nkɔꞋ ngà àpfəè àko àlaꞋ a Jùdià. 
LUK.1.40	Tà ghà ale nyi a lob Zàkàleyà ntsàꞋtè a Èlisabèt. 
LUK.1.41	Èlisabèt zə ndɨ Màlià tsàꞋte àvi la ale, waã wu a èbem tò la ghȩ̀ȩ̀nè. Fo Kèfə kɨꞋɨ adù̧ tò. 
LUK.1.42	Ale, tà ŋȩ shu abua Màlià nê, “Mbɔ̧ɔ̧mà lɔ̀ɔ̀lè àwê tè ntsè bèzi ko, èlɔɔle tò e mè ngu ane waã wu àa li bi la. 
LUK.1.43	Ghǎ ghɨ̂ ka èwuu ànəê yaa a te ane yaã, te nyɨ̌ Lefɨ̀Ꞌ am kɨꞋɨ̀ mù am à? 
LUK.1.44	À bê ntsàꞋtè am ale waã wu a èbem èlaã la ŋùꞋ ane mèngùꞋte. 
LUK.1.45	Ntsɔ̧̀ wu àwɔ̀ ndɨ̀ wu à bɨ̧ɨ̧nè nê ntu̧ Tǎt wa Mbɔ̧ɔ̧mà abua yê naa li wu nkûŋ la.”
LUK.1.46	Màlià li nê:
LUK.1.46	“Maà nkɔ̧̀ɔ̧ ngùꞋtà Tǎt wa Mbɔ̧ɔ̧mà,
LUK.1.47	MèngùꞋte è lu̧u̧ a èbem èntɨ̧ɨ̧ am
LUK.1.47	ane Mbɔ̧ɔ̧mà wu tà wu Mpemnà am la.
LUK.1.48	Tà ŋa kènuke abua am, mmɔ̌ wɔ̀fàꞋ tò wu
LUK.1.48	màa ka ŋèꞋe tèkwȩ taã la.
LUK.1.48	E bùꞋu àfɨ̀Ꞌ yaa me ghà ne mbì,
LUK.1.48	wòt ègème naa me tɔ am ane àvi èsi ntsɔ̧̀,
LUK.1.49	nkàà èghɨ nɨ̧ bu Mbɔ̧ɔ̧mà mètàŋ
LUK.1.49	è ghɨ abua am la.
LUK.1.49	Maà nkùkta èlen tò.
LUK.1.50	Tà nyɨꞋtè tèsȩ ti
LUK.1.50	abua bòt bu bɔ̀ɔ nkùkta atò la,
LUK.1.50	e bùꞋu ane bɔ̧ e ghǎ wu ane bɔ̧ bɔb.
LUK.1.51	Tà nyààbe àbu mètàŋ àzi
LUK.1.51	èsàŋè bòt bu bɔ̀ɔ ŋèꞋa tèkwȩ tɔb la,
LUK.1.51	nè mènəè bɔ taŋke a mèntɨ̧ɨ̧ mɔb la.
LUK.1.52	Tà shuktè bèfɔ̧̀ kekweelè
LUK.1.52	a ègwet ètɨ̧ kèfɔ̧̀ bɔb
LUK.1.52	ndɔ̀ktè bòt kà wua ŋèꞋa
LUK.1.52	tèkwȩ tɔb ntsà a ègwet.
LUK.1.53	Tà jɨɨ bòt ndzìtsə tèa nkua wɔb la
LUK.1.53	ane èghɨ ntsɔ̧̀,
LUK.1.53	èfèle bòt èkab bɔ ghà èbu fə.
LUK.1.54	Tà ghɨ̀ àghɨa tà lè kaꞋa abua bètǎt nyaꞋ ba la,
LUK.1.54	nkɨ̀Ꞌɨ̂ etɨŋe bòt Izəèlȩê bu bɔ̀ wu bɔfàꞋ tò la.
LUK.1.55	Tà ku̧u̧tè enyɨꞋte tèsȩ ti ane Abàlàghâm
LUK.1.55	e ghǎ dzəâ ane àndǎ̧ tò àgème kà ye ndìa.”
LUK.1.56	Mbɨ̀Ꞌɨ̀ Màlià è kɔ̧ɔ̧ mèkù̧ maa la, tà tsèkê bɔ̂ Èlisabèt mbɔ̀ŋè èŋu yetat ndɔ̀Ꞌ nkua akwèn ngà àpfəè azi.
LUK.1.57	AfɨꞋa Èlisabèt lè wu bi la a le kuêꞋ, tà bi wambâ̧. 
LUK.1.58	Bòt àpfəè ayɔb nè bɔnyɨ tò bɔ zə ndɨ tǎt wɔb Mbɔ̧ɔ̧mà è ku tèsȩte tò la, ntàꞋa wùꞋte àwɔb nè tò.
LUK.1.59	Èli befà̧aã e li ntsè bɔ kɨꞋɨ naŋe waã wu, mbɔ̂ me kɨꞋɨ ale ngua nga etsì èlen tò ane Zàkàleyà, nko laꞋ nê bɔ tsì èlen tǎt tò. 
LUK.1.60	Ka nyɨ̌ tò nê, “ÀwɔꞋ, èlen tò naa wu Jɔ̌n.”
LUK.1.61	Tà làꞋ ale, bɔ shu abua tò nê, “Bɔnyɨ bê ko e bakà bɔ èlen mbɔŋ.”
LUK.1.62	Bɔ ghɨ̀ ale, fɨ̀Ꞌtè ane èbu bɔb mbììte a tǎt tò nê tàa nkɔ̀ŋkà nê èlen waã wu wu wàà leꞋ? 
LUK.1.63	AfɨꞋa mbɔŋ Zàkàleyà lo̧o̧ a tafèn shɨŋ adù̧ nê, “Èlen tò wu Jɔ̌n.” Ànəa mbɔŋ a taꞋa kɨ̀Ꞌnè àwɔb. 
LUK.1.64	AfɨꞋa ngaa ètsəê tò e ghaꞋà, èlɨ̧ tò e yàà, ta bùꞋ mbê me kɔ̧ɔ̧ ngùꞋtà Mbɔ̧ɔ̧mà. 
LUK.1.65	Ale, bòt àpfəè ayɔb e bɔɔ̀, àndǎ ànəê yaa a ghɨ̀ la, a ghà èdziꞋ ègème àlaꞋ a tèbȩ ko bɔ̀ɔ ntɔ̀ nê wu Jùdià la. 
LUK.1.66	Bòt bàgème bɔ zə mènəè maa la, bɔ nɔ̀ŋè a mèntɨ̧ɨ̧ mɔb, ndɔ̀Ꞌ mbììte nê “Waã waa naa li wu wà à?” È li ngu nkûŋ nê mètàŋ Mbɔ̧ɔ̧mà li ngu ane tò.
LUK.1.67	AfɨꞋa bɔ̀ le wua ntsìà èlen Jɔ̌n la, Fo Kèfə è kɨ̀Ꞌɨ̂ adù̧ Zàkàleyà, tǎt tò tà bùꞋ me làꞋa àtɔŋ Mbɔ̧ɔ̧mà nê:
LUK.1.68	“Bà wùꞋte èlen Lefɨ̀Ꞌ wu,
LUK.1.68	tà wu Mbɔ̧ɔ̧mà bòt Izəèlȩê la.
LUK.1.68	Tà kɨꞋɨ̀ ntɨ̀ŋe bòt bi ndɔ̀Ꞌ nchùꞋu ètsə bɔb,
LUK.1.68	ntsì àwɔb a èbem ngoꞋ.
LUK.1.69	Tà tsàà àwa wòt nɨ̧
LUK.1.69	tàa ŋa awa ngule mèmpème la.
LUK.1.69	Ŋut dzəè a àndǎ̧ wɔ̀fàꞋ tò Fɔ̧̀ Dàbid,
LUK.1.70	mbɨ̀Ꞌɨ̀ tà li ngɨ̀ bèndàꞋàtɔŋ tò
LUK.1.70	e làꞋ ane mèngùꞋ nyaŋ è tsè la.
LUK.1.71	Nê, yea li tsì àwa a tèkitebu bòt bu
LUK.1.71	bɔ̀ɔ nkɨà àtsəa ya enɨ la;
LUK.1.71	e mee li tsì àwa abua bòt bu
LUK.1.71	bɔ̀ɔ mpààbà àwa la.
LUK.1.72	Tà lè laꞋnê, yea li ku tèsȩte bètǎt nyaꞋ ba
LUK.1.72	elɔ̀Ꞌɔ ku̧u̧te mènkàꞋa kèkweelè mu
LUK.1.72	zìambɔŋ ye kàꞋà la.
LUK.1.73	Tà lè zì nkà̧ a mbì tǎt nyaꞋ wa Abàlàghâm nê,
LUK.1.74	mbɨ̀Ꞌɨ̀ ye tsì àwa a tèkitebu bɔmbù̧ ba la,
LUK.1.74	baa me fàꞋa abua zi kà bɔ̀a,
LUK.1.75	mbɨ̀Ꞌɨ̀ bòt bɔ li tɨ̧ɨ̧ ndɨŋndɨ̀ŋ
LUK.1.75	a mbì li mè mbɔ̀ mèntɨ̧ɨ̧ kèfə
LUK.1.75	ane èli ba a sitsǎꞋ ègème la.
LUK.1.76	È wu awê waã wàa,
LUK.1.76	bɔɔ li tɔ awê nê
LUK.1.76	ndàꞋàtɔŋ Mbɔ̧ɔ̧mà Àtsèàngɔ̀ŋ.
LUK.1.76	Nkàà nê aa tsě a mbì Tǎt wa Mbɔ̧ɔ̧mà
LUK.1.76	etaŋke alu̧ tò.
LUK.1.77	Aa gha shu abua bòt to nê,
LUK.1.77	Mbɔ̧ɔ̧mà naa waꞋa a kàbɔ̀ŋ wɔb èghɨ bɔɔ peme,
LUK.1.78	ndɨ̀ wu tà wu mbɔɔlà wòt,
LUK.1.78	mè ngu mànkua tèsȩ la.
LUK.1.78	Taa li ghɨ̌ mèmpème mi naa saꞋa ane ya mbɨ̀Ꞌɨ̀
LUK.1.78	nyèm ntɔtetsɔ̌Ꞌ è saꞋa a ègwet la,
LUK.1.79	eŋa èkaꞋà ane bòt bu a èbem
LUK.1.79	ndzěm yu è wuê mbɨ̀Ꞌɨ̀ mbàꞋ èvə la,
LUK.1.79	e ghɨ̌ bàa ghȩ̀ȩ̀ne ane alu̧ àlàŋkà èntɨ̧ɨ̧.”
LUK.1.80	Waã wu li ntsə, èyì tò e mè me kwèꞋne. Tà lɔ̀Ꞌ ngà ntsèke àbâ àlaꞋ àyuube tè ngà ndzə àfɨꞋa Mbɔ̧ɔ̧mà nàa ghɨ̌ bòt Izəèlȩê aa ko atò la.
LUK.2.1	È li ngu àfɨꞋa èghɨ bàa e ghɨ̀ la, Empelɔ̀ Sisà Àgɔstɔ̀s saꞋ nê, bòt bàgème bɔ̀ pà̧à̧ àwɔb a èbem èlaꞋ bu a èten li la ègème. 
LUK.2.2	ÀfɨꞋa bɔ̀ɔ ngɨ̀à kèmpà̧ mbì bɔbȩ wu la, Sisà Àgɔstɔ̀s è yɔ̀Ꞌɔ Kwìlinɔ̀ ane gɔvanɔ̀ bòt Silìà. 
LUK.2.3	Tà saꞋ ale wòt ègème gha àdzìꞋa àndǎ̧ zi a dzəè la, bɔɔ shɨ èlen tò.
LUK.2.4	Jòsêb li ndzəa àpfəèa Nazàlet a èbem àlaꞋ a Galìlî nga a Betèlèghêm a èbem àlaꞋ a Jùdià, àdzìꞋa bɔ̀ le bi a fɔ̧̀ nyaꞋ Dàbid la. Tàà nga abàꞋ və ale, ngu ndɨ tà dzəè a àndǎ̧ Fɔ̧̀ Dàbid wu la. 
LUK.2.5	Tà li ngà ezì èlen li a si bɔ̂ Màlià, èleè vi tà lè wu nè èbèm la. 
LUK.2.6	Bɔ gha a Betèlèghêm ale tà me lu̧u̧te nkàà nê àfɨꞋa tà li ngu bi la a li nkùꞋ. 
LUK.2.7	Màlià bi waã mbi vi, wambâ̧. Bɔ lèbte atò a èbem ndǐtsə mbɔ̂ nɔ̀ŋè atò a èbem èpfəêꞋ àdziꞋa bɔ̀ɔ njɨ̀a njɨ̀tsə la, nkàà nê àdziꞋ a li à ka wuê a èbem lob bègɨ̧̀ àa nkɨ̀Ꞌa ntsèka la, bɔɔ tseke.
LUK.2.8	È li ngu ane àlia ngaa bèmbaabà njɨ̀ ko e wu àbâ àlaꞋ a mbɔŋ a èghem, ètsəꞋ mbààba èlaã njɨ̀ bɔb. 
LUK.2.9	Wantu̧ tǎt wɔb Mbɔ̧ɔ̧mà è saꞋa a mbì lɔb. ÈkaꞋà Lefɨ̀Ꞌ e kaꞋà a ègwet lɔb, bɔ taꞋa bente. 
LUK.2.10	Wantu̧ wu shu abua yɔb nê, “Bɨ̀ ka mbɔ̀ɔ̂. Ye am àdzìꞋ yaa, mâ nɨ Ntu̧ Ntsɔ̧̀ nɨŋ nkɨ̀Ꞌɨ̂ eŋa abua yɨ̧, nàa li nɨ mèngùꞋte enɨ kɨꞋɨ ŋa abua bòt bàgème a èbem àlaꞋ a Izəèlȩê la. 
LUK.2.11	Bɔ bi waã ètsəꞋ wàa a èbem àpfəèa Fɔ̧̀ Dàbid, è wu Mpemnà wɨ̧ la. Tà wu Klistò Lefɨ̀Ꞌ. 
LUK.2.12	Eyaa wu àghɨa àa nyɨꞋte àlȩê la. Bɨa ye waã bɔ lebte atò a èbem ndǐtsə nɔ̀ŋè atò a èbem èpfəêꞋ njɨ̀tsə la.”
LUK.2.13	AdzìꞋ me wù̧ù̧ne àlaã bɔntu̧ Mbɔ̧ɔ̧mà a dzə a kèfɔ̧̀ wu a ègwet la, a saꞋa a mbì lɔb, nkwene ane e we mbì wu, bɔ̂ tò ba e me kɔ̧ɔ̧ mèkù̧ nguꞋta Mbɔ̧ɔ̧mà, shua nê:
LUK.2.14	“TsiꞋ mèngùꞋte wu abua
LUK.2.14	Mbɔ̧ɔ̧mà wu a ègwet la.
LUK.2.14	Tà ŋa àlàŋkè abua bòt sitsǎꞋ
LUK.2.14	bàgème nkàà nê tàà nkɔ̀ŋkà àwɔb.”
LUK.2.15	Mbɨ̀Ꞌɨ̀ bɔntu̧ Mbɔ̧ɔ̧mà bu e kua akwèn nga a ègwet la, bèmbaabà njɨ̀ bu e me làꞋa a kètsìà wɔb shua nê, “Bɨ̀ ghɨa bà gha a Betèlèghêm ndze àghɨ yaa Tǎt wa Mbɔ̧ɔ̧mà e tuꞋu abua ya la.”
LUK.2.16	Ale, bɔ temnè ngà kwàla ndze a Màlià bɔ̂ Jòsêb mè ndze waã wu tà nɔ̀ŋkè a èbem èpfəêꞋ lu la. 
LUK.2.17	Bèmbaabà njɨ̀ bu e ye atò ale, shu awɔb àghɨ yu wantu̧ Mbɔ̧ɔ̧mà è ghɨ̀ shu adù̧ waã wu la. 
LUK.2.18	Mènəè mu bèmbaabà njɨ̀ bu e li shuê la li ntaꞋa tsě bòt bàgème. 
LUK.2.19	Màlià zìambɔŋ li ngua nkù̧ù̧ta mènəè maa ègème mbɔ̂ me mɨ̀ɨ̀tè mùà a èntɨ̧ɨ̧ vi. 
LUK.2.20	Bèmbaabà njɨ̀ bu e ghɨ̀ ale, nkua akwèn me kɔ̧ɔ̧ ngùꞋtà Mbɔ̧ɔ̧mà ane mènəè bɔ zə mè ndze la. A li mbê ngu mbɨ̀Ꞌɨ̀ wantu̧ Mbɔ̧ɔ̧mà shu awɔb la.
LUK.2.21	Èli befà̧aã e le tsê, àfɨꞋa bɔ̀ɔ naŋe wakèfi wu la a kuêꞋ bɔ tsì èlen tò ane Yesò, wuê mbɨ̀Ꞌɨ̀ wantu̧ Mbɔ̧ɔ̧mà lè ŋa ka bɔɔ li ekɔɔle atò la.
LUK.2.22	È li ngu àfɨꞋa Jòsêb bɔ̂ Màlià àa shùu a lèsɔ̀t wɔb mbɨ̀Ꞌɨ̀ mbɨ̧te Musì tèa shua la, bɔ nɨ waã wu nga a Jèlusalèm ezi atò a tèkitebu Mbɔ̧ɔ̧mà. 
LUK.2.23	Eyaa wu ndɨ Musì le shɨ a si a èbem mbɨ̧te Mbɔ̧ɔ̧mà la nê, bɔ̀ zì waã mbì ègème è wu wambâ̧ la, abua Mbɔ̧ɔ̧mà mbɨ̀Ꞌɨ̀ tàa tsiꞋi waã tò. 
LUK.2.24	Bɔ ghà ŋa bèbaba babe kò bɔ ŋa banɨ̧̀ ndɨk babe leꞋ abua tǎt wɔb Mbɔ̧ɔ̧mà mɨ̧̂ mbɨ̀Ꞌɨ̀ ndɨ mbɨ̧te tò te shu la.
LUK.2.25	È li ngu àfɨꞋa mbɔŋ wòt kǒ wu a Jèlusalèm èlen tò wu Simiòn. Tà li ngua nkùkta Mbɔ̧ɔ̧mà mè ntɨ̧ɨ̧ ndɨŋndɨ̀ŋ a mbì tò. Tà li ngua nchɨ̀Ꞌà àlia bòt Izəèlȩê bɔ̀ɔ li dzəâ a èbem ngoꞋ tɔb la, Fo Kèfə mè ngu ane tò. 
LUK.2.26	Fo Kèfə li nkàꞋ atò nê, tàa li ye wòt wu Mbɔ̧ɔ̧mà li ndzɔꞋ etsàà a sitsǎꞋ la, ka pfə. 
LUK.2.27	Fo Mbɔ̧ɔ̧mà ghɨ̀ ale, nɨ a Simiòn ngà a èbem lob nɨ̧ Mbɔ̧ɔ̧mà. AfɨꞋa tǎt Yesò bɔ̂ nyɨ̌ tò e nɨ atò nɨŋ nkɨ̀Ꞌɨ̂ mbɨ̀Ꞌɨ̀ mbɨ̧tsə tèa nkɨà la, 
LUK.2.28	Simiòn nɨ waã wu mbèà, ngùꞋtè a Mbɔ̧ɔ̧mà nê:
LUK.2.29	“Tê, à ghɨ̀ mbɨ̀Ꞌɨ̀ à li nkàꞋ la,
LUK.2.29	ghɨa wafàꞋ wê sa sitsǎꞋ àfɨ̀Ꞌ yaa bò̧ bò̧.
LUK.2.30	Mmɔ̌ mbɔŋ mâ ye waã wu
LUK.2.30	à tsà nê tà kɨꞋɨ ngɨ̀ bòt è pem la.
LUK.2.31	À tsà atò mbɨ̀Ꞌɨ̀ bòt bàgème a sitsǎꞋ bɔɔ ye.
LUK.2.32	Taa ale nguê mbɨ̀Ꞌɨ̀ èkaꞋà àa nyɨꞋte alu̧ wê
LUK.2.32	abua bòt kà wu Bèjuê la.
LUK.2.32	Taa li ghɨ̌ bòt aa kɨꞋɨ ekukte bòt bê bu,
LUK.2.32	è wu bòt Izəèlȩê la.”
LUK.2.33	Simiòn è paa, a taꞋa kɨ̀Ꞌne a Tǎt Yesò bɔ̂ nyɨ̌ to ane mènəè tà shu ane tò la. 
LUK.2.34	Simiòn ghɨ̀ ale, fà̧à̧te awɔb ndɔ̀Ꞌ èshu abua Màlià, nyɨ̌ waã wu nê, “Mbɔ̧ɔ̧mà làà waã waa nê tà kɨꞋɨ a èbem àlaꞋ a Izəèlȩê è shuke bòt nyaŋ a si mè ndɔ̀Ꞌ ndɔ̀kè bòt nyaŋ a ègwet. Taa li wu mbɨ̀Ꞌɨ̀ àlȩê a dzə abua Mbɔ̧ɔ̧mà la, bɔbȩ aa me làꞋa ntàꞋa èlen tò kàbɔ̀ŋ. 
LUK.2.35	E bɔ ghɨ̀ ale, e tùꞋtè mènəè ndò̧ mu a èbem mèntɨ̧ɨ̧ mɔb la. E ghɨ̀ ale, tèsȩte waã wè tea sɔ̀ɔ̀be èntɨ̧ɨ̧ wê mbɨ̀Ꞌɨ̀ àlùmbà̧.”
LUK.2.36	AfɨꞋa mbɔŋ taꞋa ndèn ndàꞋàtɔŋ Mbɔ̧ɔ̧mà ko èlen tò wu Anà, tà bɔ̂ ngu nempfə àvi la wu abot. Tǎt tò li ngu Fanùl, wòt àbâ àlaꞋ a Ashà. Tà lè tsekè ane èyɔꞋɔ ane èngùꞋebȩ yesà̧à̧mbe. 
LUK.2.37	Ka mbɔ̂ ngu nempfə àfɨꞋa mbɔŋ ane èngùꞋebȩ èghem yefà̧aã ntsɔ̀b yekwì. Anà mbɔŋ li ngua ntsèka a èbem lob nɨ̧ Mbɔ̧ɔ̧mà àfɨ̀Ꞌ àgème nkùkta atò ètsəꞋ bɔ̂ nèngû̧, ntsèka àfɨ̀Ꞌ àko kà jɨ èghɨjɨ mbɔ̂ me tsàꞋte wuê a Mbɔ̧ɔ̧mà. 
LUK.2.38	Mbɨ̀Ꞌɨ̀ Màlià bɔ̂ Jòsêb e nɨ waã mbɔŋ nkɨ̀Ꞌɨ̂ la, tà kɨ̀Ꞌɨ̂ a ngèt tò ŋa mènkɔ̀ŋke abua Mbɔ̧ɔ̧mà, mè ndàꞋ ane èlen waã mbɔŋ abua bòt bu bàgème bɔ wua nchɨ̀Ꞌà nê, Mbɔ̧ɔ̧mà naa li etsǐ bòt Jèlusalèm a èbem ngoꞋ tɔb la.
LUK.2.39	Jòsêb bɔ̂ Màlià bɔ paa àghɨa bɔ̀ɔ ngɨ̀à mbɨ̀Ꞌɨ̀ mbɨ̧te tǎt wɔb Mbɔ̧ɔ̧mà te shu la ale, nkua akwèn ngà àpfəè yɔb a Nazàlet a èbem àlaꞋ a Galìlî. 
LUK.2.40	Waã mbɔŋ li ntsə nkwèèlê, mbɔ̌ èyì, èlɔ̂t Mbɔ̧ɔ̧mà e mè nguê ane tò.
LUK.2.41	Tǎt Yesò bɔ̂ nyɨ̌ tò e li ngua ngà a Jèlusalèm èngùꞋ ègème a èpǎ̧ Màntsea a ègwet. 
LUK.2.42	AfɨꞋa Yesò lè wu èngùꞋ èghem ntsɔ̀b yebe la, tà kùŋe a Jòsêb bɔ̂ Màlià nga ejɨ èghɨjɨ bu, ane ndɨ bɔ̀ɔ ngɨ̀à àfɨ̀Ꞌ àgème la. 
LUK.2.43	Bɔ paa èghɨjɨ bu ale, ndɔ̀Ꞌ mbùꞋ me kua akwèn nga àpfəè ayɔb, ka Yesò wu tèꞋa a Jèlusalèm. Tà tèꞋa ale, tǎt tò bɔ̂ nyɨ̌ tò è ka ko, 
LUK.2.44	bɔ me mɨ̀ɨ̀tè nê tà wu a èbem ènɔ̧̂ wɔb. Bɔ ghȩ̀ȩ̀ne ane àliabȩ ka mbùꞋ me kɨ atò ayɔɔ bòt ləlob yɔb nè bèshu̧ bɔb. 
LUK.2.45	Bɔ̀ kɨ atò kekaŋ, bɔ kua akwèn ngà a Jèlusalèm e me kɨ atò. 
LUK.2.46	Èlibȩ è tsè betat, ka bɔ ye atò a èbem lob nɨ̧ Mbɔ̧ɔ̧mà, a kètsìà bènyɨꞋtà Bèjuê tà tsekè me yute a lèmù wɔb mè mbììta awɔb mèngà̧ la. 
LUK.2.47	Èlɨ tà li ngua njùta awɔb nè mèngǎ̧ è li ngua ndzəa a ètsəê tò la e li ntsè wòt ègème. 
LUK.2.48	ÀfɨꞋa tǎt tò bɔ̂ nyɨ̌ tò e ye atò la, mètsəê mɔb lià. Nyɨ̌ tò bììte atò nê, “Waã am, àghɨ yaa à ghɨ̀ ane ya anè la, wu ghà à? Ba tǎt wè e taꞋa bente àfɨꞋa baa wua nkɨ̀a awê la.”
LUK.2.49	Yesò bɨ̀ɨ̀lè nê “Ghǎ ghɨ̂ ka bɨ me kɨ am à? Bɨ bakà ko nê mâ bɔ̂ ndɨ màa wu a lob Tǎt am la.” 
LUK.2.50	Yesò làꞋ ale bɔ̀ ka ko ànəa tà shua la.
LUK.2.51	Ale, Yesò lɔ̀Ꞌɔ a si nkua akwèn bɔ̂ tò ba ngà a Nazàlet, mè me zə awɔb nɨ̀a ngà nè mbì. Nyɨ̌ tò li ngua nkù̧ù̧ta mènəè maa ègème mè me mɨ̀ɨ̀te mua a èntɨ̧ɨ̧ vi. 
LUK.2.52	Yesò li ntsèke tè ntsə mbɔ̌ èyì, Mbɔ̧ɔ̧mà me kɔ̀ŋkè atò, bòt e mè me kɔ̀ŋkè atò mɨ̧̂.
LUK.3.1+LUK.3.2	È li ngu àfɨꞋa Tìbeliùs Sisà wu empelɔ̀ ane èngùꞋ èghem ntsɔ̀b yetà̧â̧ la, Pontìùs Pȩlèt wu gɔvanɔ̀ bòt Jùdià, Elɔ̀d wu àtsəa bòt Galìlî, Filìb wanyɨ Elɔ̀d wu àtsəa bòt Ituleà bɔ̂ Tìlàkonitìs, Lìsanìà wu àtsəa bòt Àbilenè, mbɔ̂ Anàs bɔ̂ Kefàs è wu ètsə bèntsìà mèpɨ̧̀ a èbem lob nɨ̧ Mbɔ̧ɔ̧mà. AfɨꞋa ngaa yu, Jɔ̌n waã Zàkàleyà zə èngǎ̧ Mbɔ̧ɔ̧mà àbâ àlaꞋ àyuube. 
LUK.3.3	Ale, tà bùꞋ me ghȩ̀ȩ̀ne tèpfəte èlaꞋ tu a ngèt èdzî Jodàn la ntsɔ̀tà nê, “Bɨ̀ waꞋa mènəè kàbɔ̀ŋ mɨ̧, nkɨ̀Ꞌɨ̂ bɔ̀ zì àwɨ̧ a èdzî, mbɨ̀Ꞌɨ̀ taa waꞋa mènəè kàbɔ̀ŋ mu bɨ̀à ngɨ̀à la.” 
LUK.3.4	Mbɨ̀Ꞌɨ̀ bɔ shɨ a èbem àkatè ndàꞋàtɔŋ Mbɔ̧ɔ̧mà, Àsayà la,
LUK.3.4	“Wòt kǒ nàa ŋȩ̀a àbâ àlaꞋ àyuube shua nê,
LUK.3.4	‘Bɨ̀ nèètè èlu̧ abua Lefɨ̀Ꞌ,
LUK.3.4	ndɔ̀ktè alu̧ tò è tɨ̧ɨ̧ ndɨŋndɨ̀ŋ.’
LUK.3.5	Bɔ̀ lu̧u̧ne èfuꞋ ègème,
LUK.3.5	Sàŋkè tèku̧u̧nè bɔ̂ tèbȩtsə tègème a si.
LUK.3.5	Ngɨ̀ èŋɔꞋte balu̧ bè tɨ̧ɨ̧ ndɨŋndɨ̀ŋ,
LUK.3.5	Àtia balu̧ àgème à tsɔꞋte.
LUK.3.6	Bɨ̀ ghɨ̀ ale, mbɨ̀Ꞌɨ̀ bòt bàgème
LUK.3.6	aa ye ndɨ Mbɔ̧ɔ̧mà nàa ghɨ̌ bòt bi aa peme la.”
LUK.3.7	Banɔ̧̀ e ghɨ ale me kùŋe a Jɔ̌n wu nê, tà zì àwɔb a èdzî. Tà shu abua yɔb nê “KwàꞋ bɨ̀a àndǎ̧ nyaãtekàbɔ̀ŋ, waa kɨɨte awɨ̧ nê bɨ̀ lùùla ntsǒ Mbɔ̧ɔ̧mà yu tàa ngà ètsàà la à? 
LUK.3.8	Bɨ̀ ghɨ èghɨ bu àa nyɨ̀Ꞌta nê, bɨ waꞋa mènəè kàbɔ̀ŋ mɨ̧ la. Bɨ̀ ka mbùꞋ me ŋeꞋe awɨ̧ a ègwet è shua nê, bɨ̀ ka ghɨ̀à èlɨ waa nkàà ndɨ Abàlàghâm wu tǎt nyaꞋ wɨ̧ la a. TsiꞋ e shua wɨ̧, Mbɔ̧ɔ̧mà è bɔ ètɨ̧̂ egheble àti yàa e ghɨ̌ aa tsiꞋi bòt àndǎ̧ Abàlàghâm. 
LUK.3.9	Bɨ wu mbɨ̀Ꞌɨ̀ èyɨt bu adzà̧ wu a tèghàŋtsə ekòꞋo dèbe a si la. Àyɨt yu àa ka kɔ̀ɔ̀le tètaãaãte ntsɔ̧̀ la, bɔ̀ɔ kòꞋo ayùà emàꞋa a èbem èwet.”
LUK.3.10	Tà shu ale, bòt bu e biite atò nê, “Bà ghɨ̀ naà?”
LUK.3.11	Tà bɨ̀ɨ̀lè nê, “Wòt bɔ ndǐtemàꞋa tebe, tà ŋa yemɔ̀Ꞌ abua wòt kà bɔ ka yemɔ̀Ꞌ. Wòt bɔ èghɨjɨ, tà ghàbtè abua bòt ndzìtsə.”
LUK.3.12	Tà shu ale, bèfetà èkab taksì èko bɔ kɨꞋɨ̀ bɔɔ zì àwɔb a èdzî la, e biite a Jɔ̌n wu nê, “Tê, bàa ghɨ̀ naà?”
LUK.3.13	Tà shu abua yɔb nê, “Ko mbɨ̀Ꞌɨ̀ bɨ̀ nɨ èkab e tsè ndɨ bɔ shu awɨ̧ la.”
LUK.3.14	Bèshujà ko e biite atò nê, “È me wu awa lu̧à? Bàa ghɨ̀ naà?”
LUK.3.14	Tà shu abua yɔb nê, “Ko mbɨ̀Ꞌɨ̀ bɨ̀ ŋwèèlè wòt ndzì mèfà̧ àtsə atò, mbɨ̀Ꞌɨ̀ efàa èkab abua tò. Bɨ̀ yele èkab àfàꞋ yɨ̧.”
LUK.3.15	Bɔ zə èngǎ̧ Jɔ̌n waa ale mbùꞋ me mɨ̀ɨ̀te nê, kò tà wu Fɔ̧̀ wu Mbɔ̧ɔ̧mà li ndzɔꞋ etsàà la leꞋ, nkàà nê bɔ li ndzaŋe wua nchɨꞋa ŋut. 
LUK.3.16	Jɔ̌n shu abua yɔb bàgème nê, “Maà ndzìà wɨ̧ a èdzî, ka wòt wu nkɨ̀Ꞌa la taꞋa tsě am nyaŋ. E mbakà lem nkùꞋ wòt tàa ŋɔꞋne a si eyààte mèliꞋ gubte tò la. Taa tsiꞋi me zǐ Fo Kèfə ane yɨ̧ nè èwet. 
LUK.3.17	Ankì tò wu abua tò, tàa nɨ foa ntsəè ti la. Taa foa ntsəè tu, efete nɔ̀ŋe a ète li, ka è me wu èfaa, tà maꞋa a èbem èwet kà wu li elema.” 
LUK.3.18	Ale, Jɔ̌n tsɔ̀tè Ntu̧ Ntsɔ̧̀ yu ane tèkɔttsə nyaŋ abua bɔbȩ, ŋwètè àwɔb nê bɔ̀ kubte mènəè kàbɔ̀ŋ mɔb.
LUK.3.19	Ka Jɔ̌n ŋȩ̀te a Elɔ̀d wu tà wu gɔvanɔ̀ la, nkàà ndɨ tà fǎ Èlɔdìà vi wanyɨ vi, mè ngɨ̀ mènəè kàbɔ̀ŋ kǒ nyaŋ la. 
LUK.3.20	Ale, Elɔ̀d paa ngɨ̀ ànəa a bɨɨ te ntsè èbeko la, ndzì a Jɔ̌n a tèfȩ.
LUK.3.21	Èli ngu ane àli ako Jɔ̌n me zǐ bòt a èdzî bàgème tè tà paa, Yesò kɨ̀Ꞌɨ̂ taa zǐ atò a èdzî mɨ̧̂. Mbɨ̀Ꞌɨ̀ bɔ zia Yesò a èdzî tà me tsàꞋtà Mbɔ̧ɔ̧mà la, ègwet e ghaꞋà, 
LUK.3.22	Fo Kèfə chu a ègwet tò mbɨ̀Ꞌɨ̀ baba. Bɔ zə àtɔŋ Mbɔ̧ɔ̧mà a ègwet a nê, “À wu waã èkɔŋ am; èntɨ̧ɨ̧ e taꞋa wua mbɔ̀ ane yê.”
LUK.3.23	Yesò lè wu mbɔ̀ŋè èngùꞋ èghem yetat àfɨꞋa tà bùꞋ me nyɨꞋte banɔ̧̀ mènəè Mbɔ̧ɔ̧mà la. Yesò li ngu waã Jòsêb mbɨ̀Ꞌɨ̀ bòt e li nko la.
LUK.3.23	Jòsêb wu li ngu waã Eli.
LUK.3.24	Eli wu waã Matat, Matat wu waã Levì,
LUK.3.24	Levì wu waã Melkì, Melkì wu waã Janȩ,
LUK.3.24	Janȩ wu waã Jòsêb, 
LUK.3.25	Jòsêb wu waã Màtatìà,
LUK.3.25	Màtatìà wu waã Amɔ̀s, Amɔ̀s wu waã Nàum,
LUK.3.25	Nàum wu waã Eslì, Eslì wu waã Nagȩ,
LUK.3.26	Nagȩ wu waã Maat, Maat wu waã Màtatìà,
LUK.3.26	Màtatìà wu waã Semèn, Semèn wu waã Josek,
LUK.3.26	Josek wu waã Jodà, 
LUK.3.27	Jodà wu waã Joanà,
LUK.3.27	Joanà wu waã Lesà, Lesà wu waã Zèlubàbèl,
LUK.3.27	Zèlubàbèl wu waã Shealtiel, Shealtiel wu waã Nelì,
LUK.3.28	Nelì wu waã Melkì, Melkì wu waã Adì,
LUK.3.28	Adì wu waã Kosam, Kosam wu waã Èlmadàm,
LUK.3.28	Èlmadàm wu waã El, 
LUK.3.29	El wu waã Joshùà,
LUK.3.29	Joshùà wu waã Eliezà, Eliezà wu waã Jolìm,
LUK.3.29	Jolìm wu waã Matat, Matat wu waã Levì,
LUK.3.30	Levì wu waã Simiòn, Simiòn wu waã Judà,
LUK.3.30	Judà wu waã Jòsêb, Jòsêb wu waã Jonam,
LUK.3.30	Jonam wu waã Èliakìm, 
LUK.3.31	Èliakìm wu waã Mèleà,
LUK.3.31	Mèleà wu waã Mèna, Mèna wu waã Màtata,
LUK.3.31	Màtata wu waã Natàn, Natàn wu waã Dàbid,
LUK.3.32	Dàbid wu waã Jesì, Jesì wu waã Obèd,
LUK.3.32	Obèd wu waã Boà, Boà wu waã Sàlemun,
LUK.3.32	Sàlemun wu waã Nashòn, 
LUK.3.33	Nashòn wu waã Àminadàb, Àminadàb wu waã Amìn,
LUK.3.33	Amìn wu waã Ànì, Ànì wu waã Eslɔ̀n,
LUK.3.33	Eselɔ̀n wu waã Pelèz, Pelèz waã Judà, 
LUK.3.34	Judà wu waã Jàkɔ̂b,
LUK.3.34	Jàkɔ̂b wu waã Asàk, Asàk wu waã Abàlàghâm,
LUK.3.34	Abàlàghâm wu waã Tela, Tela wu waã Naɔ,
LUK.3.35	Naɔ wu waã SeluꞋ, SeluꞋ wu waã Leo,
LUK.3.35	Leo wu waã PeleꞋ, PeleꞋ wu waã Ebà,
LUK.3.35	Ebà wu waã Shelà, 
LUK.3.36	Shelà wu waã Kenàn,
LUK.3.36	Kenàn wu waã Alfazà, Alfazà wu waã Shêm,
LUK.3.36	Shêm wu waã Noà, Noà wu waã Lamèk,
LUK.3.37	Lamèk wu waã Mètuselà, Mètuselà wu waã Enɔ̀k,
LUK.3.37	Enɔ̀k wu waã Jalè, Jalè wu waã Màghalalè,
LUK.3.37	Màghalalè wu waã Kenàn, 
LUK.3.38	Kenàn wu waã Enò,
LUK.3.38	Enò wu waã Sêt, Sêt wu waã Adàm,
LUK.3.38	Adàm wu tà lè wu Waã Mbɔ̧ɔ̧mà la.
LUK.4.1	Fo Kèfə li ndù̧u̧ ane Yesò mbɨ̀Ꞌɨ̀ tàa nkua a èdzî Jodàn la. Fo mbɔŋ nɨ atò ngà àbâ àlaꞋ àyuube 
LUK.4.2	Satàn tà̧à̧te atò ane èli èghem yekwì. Tà li tà kà jɨ àghɨ ane èli mbɔŋ, a me lìa ndzìtsə te baãaã atò.
LUK.4.3	Satàn shu abua tò nê, “À wu Waã Mbɔ̧ɔ̧mà, à ghɨ̀ èti làa e gheblè ntsìꞋi èghɨjɨ.”
LUK.4.4	Yesò tsɔꞋ nê, “Àkata Mbɔ̧ɔ̧mà a laꞋnê, ‘Wɔ̀bȩ̂ nàà kà pem nkàà wuê èghɨjɨ bùà bùà.’ ”
LUK.4.5	Satàn nɨ a Yesò nkɔꞋ ngà a ègwet, tà wu me gwèlè èghɨ li, Satàn nyɨ̀Ꞌte atò èlaꞋ ègème sitsǎꞋ, 
LUK.4.6	mbɔ̂ shu abua tò nê, “Eyaa wu èghɨ bɔ̧ bɔ ŋa la. Mâ bɔ mètàŋ ndɨ betsiꞋa e ŋa bùà nè ènɨ̧ wɔb abua wòt màa nkɔ̀ŋkà la. 
LUK.4.7	À ŋɔ̀Ꞌne a si a mbì laã, ko èghɨ mbɔŋ ègème aa tsiꞋi bê.”
LUK.4.8	Yesò bɨ̀ɨ̀lè nê, “Àkata Mbɔ̧ɔ̧mà a laꞋnê, ‘À bɔ ndɨ àa me wùꞋte wua Tǎt wè Mbɔ̧ɔ̧mà, mè ndzəa wuê atò la’.”
LUK.4.9	Satàn nɨ atò ngà a Jèlusalèm, ntsìa atò a ègwet ntsɔ̀Ꞌ lob nɨ̧ Mbɔ̧ɔ̧mà mbɔ̂ shu abua tò nê, “À wu Waã Mbɔ̧ɔ̧mà, à lɔ̀Ꞌɔ a si ŋaà nkȩ ntem a si.” 
LUK.4.10	Mè nê,
LUK.4.10	“Àkata Mbɔ̧ɔ̧mà a laꞋnê,
LUK.4.10	‘Taa tsàà bɔntu̧ bi bɔɔ baabe awê,
LUK.4.10	eŋeꞋe awê.
LUK.4.11	Bɔɔ eŋeꞋe awê a èbu bɔb,
LUK.4.11	mbɨ̀Ꞌɨ̀ à wù̧ àka yè ane èti.’ ”
LUK.4.12	Tà làꞋ ale Yesò bɨ̀ɨ̀lè nê, “Àkata Mbɔ̧ɔ̧mà a mê shu nê, ‘Kâ ntà̧à̧te a Tǎt wè Mbɔ̧ɔ̧mà’.”
LUK.4.13	Satàn kɨ̀ke a Yesò ane balu̧ bàgème tè tà paa, tà sa atò ngà me chɨ̀Ꞌɨ àfɨ̀Ꞌ àko tsa.
LUK.4.14	Yesò wènè a Galìlî ane mètàŋ Fo Mbɔ̧ɔ̧mà. Àndǎ mènəè tò a li ngà àdzìꞋ àgème a èpfəè àlaꞋ a mbɔŋ. 
LUK.4.15	Yesò nyɨ̀Ꞌte èngǎ̧ Mbɔ̧ɔ̧mà à èbem lob Mbɔ̧ɔ̧mà yɔb. Bòt bàgème e me wùꞋte atò.
LUK.4.16	Yesò li ngà a Nazàlet, àdzìꞋa tà li ntsə la. Àliapfəèa yɔb a kɨꞋɨ̀ tà gha a èbem lob Mbɔ̧ɔ̧mà yɔb mbɨ̀Ꞌɨ̀ tàa ndzìà ngɨ̀à la, ndɔ̀Ꞌ a si etɔ èngǎ̧ Mbɔ̧ɔ̧mà, 
LUK.4.17	bɔ ŋa atò àkata Àsayà ndàꞋàtɔŋ Mbɔ̧ɔ̧mà. Tà ghàꞋa ndze àdziꞋa bɔ shɨŋ nê,
LUK.4.18	“Fo Tǎt wa Mbɔ̧ɔ̧mà wu ane yaã,
LUK.4.18	nkàà nê tà yɔꞋɔ am nê
LUK.4.18	e nga ntsɔ̀tè Ntu̧ Ntsɔ̧̀ abua bòt mbuŋ.
LUK.4.18	Tà tu̧u̧ am nê,
LUK.4.18	è ntsɔ̀ta nê bòt mènəè è kuule awɔb la,
LUK.4.18	è dzəa,
LUK.4.18	mè ngɨ̀ bòt àghɨ àleme è me ye èdziꞋ.
LUK.4.18	Tà tu̧u̧ am nê, è ntsì bòt ngoꞋ a èbem ngoꞋtsə,
LUK.4.19	mè tsɔ̀tè nê,
LUK.4.19	àfɨꞋa Mbɔ̧ɔ̧mà naa ku tèsȩte bòt bi la a kuêꞋ.”
LUK.4.20	Yesò pàa, mbɔ̀te àkatè yu mvəèəè abua wɔ̀fàꞋ wu, mbɔ̂ ntsèke a si. Bòt bàgème a lob və bɔ tsitè àghɨ ayɔb ane tò. 
LUK.4.21	Tà bùꞋ me shu abua yɔb nê, “Èngà̧ waa àdziꞋa àkatè yaa la e te laane, mbɨ̀Ꞌɨ̀ bɨ zə la.”
LUK.4.22	Mèngǎ̧ Yesò è nyi awɔb. A mè ntaꞋa tsè àwɔb ane mèngǎ̧ ntsɔ̧̀ mu è dzəè a ètsəê tò la, bɔ me shu nê, “Tè eyaa ntsè waã Jòsêb?”
LUK.4.23	Tà shu abua yɔb nê, “Bɨ bele lâ teme èngà̧ waa abua am nê, ‘Ngàŋ, bə awê àwɔ̀ mbɔŋ; Àghɨa baa zə nê a li ngɨ̀ a Kàpenàwuêm la, ghɨa àpfəè yɨ̧ ŋaa mɨ̧̂.’ ”
LUK.4.24	Tà me shu nê, “Ane nkûŋ, tsiꞋ è shu awɨ̧ nê bɔɔ kà kùkte ndàꞋàtɔŋ Mbɔ̧ɔ̧mà àlaꞋ atò. 
LUK.4.25+LUK.4.26	Bɨ̀ yute èngǎ̧ am, è li ngu àfɨꞋa Èlȩjà, ndàꞋàtɔŋ nyaꞋ Mbɔ̧ɔ̧mà, mbɨ̀ŋ tsèke kà lu àlaꞋ a Izəèlȩê ane èngùꞋebȩ yetat nè àtěm, ndaŋe èchɨɨ è nyi àlaꞋ və àgème. AfɨꞋa mbɔŋ bènempfə è taꞋa wu abàꞋ və. Ka tsiꞋ è shu awɨ̧ ane nkûŋ nê, Mbɔ̧ɔ̧mà li ntù̧u̧ Èlȩjà nê tà gha ntɨ̀ŋe wuê wòt wemɔ̀Ꞌ, kà wu wòt Izəèlȩê. Nempfə mbɔŋ li ngu wòt Zalefàt a èbem èpfəè àlaꞋ Sidɔ̀n. 
LUK.4.27	È li mè ngu àfɨꞋa Èlishà ndàꞋàtɔŋ nyaꞋ Mbɔ̧ɔ̧mà, bòt àghɔ̧atsɔꞋɔ e taꞋa wu a Izəèlȩê, ka ndàꞋ wòt tà li mbə atò la li ngu Nèmàn, wòt Silìà.”
LUK.4.28	Bòt bu a lob Mbɔ̧ɔ̧mà la, e li ntaꞋa tsoo ane Yesò àfɨꞋa bɔ zə mèngà̧ mu è dzəê a ètsəê tò la. 
LUK.4.29	Bɔ ghɨ̀ ale, nkȩ̀te a si èsəèŋnè atò nɨŋ ndzəè a èbem àpfəè, nkɔꞋ nga a ègwet èku̧u̧nè lu àpfəè ayɔb a wu adù̧ və la. Bɔɔ nga ale ngua nga emàꞋa atò a èten nkòòlà. 
LUK.4.30	Ka Yesò bê ngèble avi, sǎ̧ a kètsìà wɔb ntsè me ghà avi.
LUK.4.31	Yesò chu ngà a Kàpenàwuêm, àpfəèà nɨ̧ a Galìlî, me nyɨꞋte awɔb èngǎ̧ Mbɔ̧ɔ̧mà ane àliapfəèa Bèjuê. 
LUK.4.32	Mèngǎ̧ tà nyɨ̀Ꞌta la li ntaꞋa tsè àwɔb nkàà nê tà li ngua nyɨ̀Ꞌta wɔb mbɨ̀Ꞌɨ̀ wòt tà bɔ àtɔŋ ane ànəa mbɔŋ la.
LUK.4.33	Wòt kǒ wu a lob Mbɔ̧ɔ̧mà, fo kàbɔ̀ŋ nàa ane tò la, tà ŋȩ ane àtɔŋ nɨ̧ nê, 
LUK.4.34	“Eeeè! Yesò wòt Nazàlet, à kɨa ghà ane yaa? À kɨꞋɨ̀ àdzìꞋ yaa eliime awa à? Mâ ko wòt a wu wùà la. À wu ngule wantu̧ Mbɔ̧ɔ̧mà.”
LUK.4.35	Yesò shu abua fo kàbɔ̀ŋ yu nê, “Kabte ètsəê wê! Sǎ a mbê waa!” Fo kàbɔ̀ŋ yu ŋeꞋe atò ndebe a si a mbì lɔb, mbɔ̂ sa atò ka e kà zi àlɔꞋ ane tò.
LUK.4.36	Ànəê yaa à taꞋa tsè bòt bu, bɔ me làꞋa a kètsìà wɔb shua nê, “Eyaa wu kà èwuu mèngà̧ à? Mbê waà lâ mbɔ̀ àtɔŋ nè mètàŋ. Tàa ngɨ̀ tà shu ànəê abua fote kàbɔ̀ŋ, te bê sà wòt.” 
LUK.4.37	Mènəè Yesò ghà a èdzìꞋ àgème àbâ àlaꞋ mbɔŋ.
LUK.4.38	Yesò sà lob Mbɔ̧ɔ̧mà yu ngà a lob Simùn. Me kɨꞋɨ nyɨ̌ vi Simùn, wua ngò̧ò̧nà sɔ̧̀ɔ̧̀nà kèkweelè. Bɔ shu ànəa àghɔ̧ ngaa abua Yesò. 
LUK.4.39	Tà tɨ̧ɨ̧ a ngèt àvi wu ŋȩa sɔ̧̀ɔ̧̀nà wu, è sà atò. Tà bê nkȩ a si ndɔ̀Ꞌ me taŋke awɔb.
LUK.4.40	Nyèm me fene, bòt bàgème bɔ bɔ bèshu̧ bɔ̀ɔ ngò̧ò̧nà èghɔ̧ nèmbuꞋ la, bɔ nɨ awɔb nkɨ̀Ꞌɨ̂ abua Yesò. Yesò nɔ̀ŋè àbu azi àtsə wòt ègème tà pem. 
LUK.4.41	Fote kàbɔ̀ŋ te sà bòt nyaŋ mɨ̧̂, me ŋȩa shua nê, “À wu Waã Mbɔ̧ɔ̧mà.” Yesò ŋȩ àwɔb, tà kà bɨ̧ɨ̧nè nê tè laꞋa, nkàà nê te ko nê, tà wu Fɔ̧̀ wu Mbɔ̧ɔ̧mà li ndzɔꞋ etsàà a sitsǎꞋ la.
LUK.4.42	ÈtsəꞋ è tsi, Yesò dzəè a èbem àpfəè ngà adzìꞋa ndziꞋne. Bɔbȩ e me kɨ atò. AfɨꞋa bɔ ye atò la, bɔ me kɨ ekele atò nê tà ka sà àwɔb. 
LUK.4.43	Tà shu abua yɔb nê, “Mâ bɔ̂ ndɨ màa tsɔ̀te Ntu̧ Ntsɔ̧̀ kèfɔ̧̀ Mbɔ̧ɔ̧mà yaa a èpfəè ko mɨ̧̂ la, nkàà nê eyaa wu àghɨa Mbɔ̧ɔ̧mà li ntsàà am nê è nkɨꞋɨ ngɨ̀ la.” 
LUK.4.44	Ale, tà me nyɨꞋte èngǎ̧ Mbɔ̧ɔ̧mà a èbem lobte Mbɔ̧ɔ̧mà Bèjuê a Jùdià.
LUK.5.1	È li ngu ane àli ako Yesò tɨ̧ɨ̧ a ngèt èlemè Gènesalèt, bòt e me nùŋna nkɨ̀Ꞌa a mbì tò ezə èngǎ̧ Mbɔ̧ɔ̧mà. 
LUK.5.2	Mbɨ̀Ꞌɨ̀ bɔ̀ɔ ngɨa ale la, Yesò ye ènkànuꞋ bebe bɔ nɨŋ ndzəè aguŋ la, bèmbaãaãbasə e ko nê bɔ saame ènkànuꞋ bu nga me shùu bètasat bɔb. 
LUK.5.3	Yesò nyi a èbem ànkànuꞋ a Simùn, mbɔ̂ nê tà lɔ̀Ꞌɔ aguŋ nyaꞋa ŋwètè ngà a èbem mèleb adzìꞋ. Simùn ŋwètè ngà, Yesò tseke a èbèm, me nyɨꞋte banɔ̧̀ èngǎ̧ Mbɔ̧ɔ̧mà.
LUK.5.4	AfɨꞋa Yesò paa èngǎ̧ vi la, tà shu abua Simùn nê, “Meè ŋwète ànkànuꞋ yu ngà nè èbem èdzî, mbɔ̂ bɨ bòt bè è maꞋa bètasat bɨ̧ mbà̧à̧ basə.”
LUK.5.5	Simùn bɨ̀ɨ̀lè nê, “Tê, ba lia li a lè bùꞋu ka bà ka bê mbà̧aã àghɨ. Ka ndɨ̀ wu è shu àwɔ̀ la, maa màꞋa bètasat bu.”
LUK.5.6	Bɔ màꞋà ale, ntaꞋa baãaã basə tè bètasat bu be tsiꞋa nkɨ ekèète. 
LUK.5.7	Ale, bɔ mɨ̀Ꞌ àbu ntɔ bèshu̧ bɔb a èbem ànkànuꞋ ako yu nê, bɔ̀ kɨꞋɨ ntɨ̀ŋe awɔb. Bɔ kɨꞋɨ̀, bɔ̂ tò ba e lu̧u̧ne ènkànuꞋ bu nè basə, tè ènkànuꞋ mbɔŋ e tsiꞋa nkɨ emela a èbem mèleb.
LUK.5.8	Simùn wu èlen tò ko wu Pità la ye àghɨa a ghɨ̀ la, kwen a si a mbì Yesò nê, “Tê, e mbakà kùꞋu wòt màa wu ne nè la, e ngu wòt kàbɔ̀ŋ.” 
LUK.5.9	Tàà shua èlɨ̀ wu ale ngu ndɨ ànəa taꞋà basə bu bɔ baãaã la a taꞋa tsè àwɔb bɔ̂ bèshu̧ bi, 
LUK.5.10	Jimsì bɔ̂ Jɔ̌n bɔ̧ Zebèdiì, bɔ̂ tò ba e li ngùa fàꞋà nɔ̂ la.
LUK.5.10	Yesò shu abua Simùn nê, “À ka mbɔ̀ɔ̂, e bùꞋu àfɨ̀Ꞌ yaa, à ka tsi buꞋu basə a. Aa tsiꞋi me kɨ bɔbȩ nɨa nkɨ̀Ꞌa abua am.” 
LUK.5.11	Mbɨ̀Ꞌɨ̀ bɔ tsàà ènkànuꞋ bɔb aguŋ la, bɔ sà èghɨ bɔb ègème, nkùŋè a Yesò.
LUK.5.12	Mbɨ̀Ꞌɨ̀ Yesò wu a èbem àpfəè ako la, wòt kǒ wu abot àghɔ̧atsɔꞋɔ a baãaã atò la. Ŋut ye a Yesò, nkɨ̀Ꞌɨ̂ ntèmè tènjûŋ ti a si a mbì tò, shù̧ù̧te atò nê, “Lefɨ̀Ꞌ, à kɔ̀ŋkà, ko betsiꞋa à ghɨ̀ e pem.”
LUK.5.13	Yesò nyààbè àbu azi mbà̧à̧te atò nê, “Oo maà nkɔ̀ŋkà, pem.” KwàꞋ àfɨꞋa mbɔŋ, tà bê mpem àghɔ̧atsɔꞋɔ yu.
LUK.5.14	Yesò səèŋkè àtû̧ atò nê tà ka shu wòt. “Ka ghǎ nyɨ̀Ꞌte awê abua ntsìà mèpɨ̧̀ Mbɔ̧ɔ̧mà, nkɔ̀ŋka Mbɔ̧ɔ̧mà nê à pem, mbɨ̀Ꞌɨ̀ Musì li shu la, enɨ ghɨ̌ waa waa naa ko nê à pem.”
LUK.5.15	Ka mènəè Yesò mu paa mbùà ngà wu nè mbì. Bòt nyaŋ e kɨꞋɨ̀ ezə èngǎ̧ tò, tàa mě bə bòt ngò̧ò̧nà la. 
LUK.5.16	Ka ngò̧tsə nyaŋ bɔ̀ɔ nkɨ̀Ꞌa la, tà sà àwɔb nga àdzìꞋa ko zìa zìa etsàꞋte a Mbɔ̧ɔ̧mà.
LUK.5.17	È li ngu ane àli ako Yesò me nyɨꞋte èngǎ̧ Mbɔ̧ɔ̧mà, Bèfalèsiì bɔ̂ bènyɨꞋtà mbɨ̧te Musì, bɔ dzə a tèpfəte àlaꞋ Galìlî nè Jùdià bɔ̂ Jèlusalèm la e wu abot; mètàŋ Mbɔ̧ɔ̧mà wu ane Yesò tà nɨ̀a mbəa bòt àghɔ̧. 
LUK.5.18	ÀfɨꞋa mbɔŋ, bòt ko e ŋeꞋè wòt àbâ ènyit tò a pfə la me kɨ nɨa tò enyi a lob enɔ̀ŋe atò a mbì Yesò. 
LUK.5.19	Bɔ kɨꞋɨ ale, bɔ̀ ka ye èlu̧ bɔ̀ɔ nɨa ŋut enyi a lob nkàà ènɔ̧̂ bòt bu abot la, bɔ kɔꞋ a ègwet lob, ntsɔ̀Ꞌte àti ngaꞋa èləꞋ è shuke atò a ègwet àkwàŋkè tò a kètsìà banɔ̧̀, ntsìà a mbì Yesò.
LUK.5.20	Mbɨ̀Ꞌɨ̀ tà ye ndɨ bòt ngaa e bɔ ntɨ̀ ane zi la, tà shu abua mbê ngaa nê, “Mâ waꞋa a kàbɔ̀ŋ wê.”
LUK.5.21	BènyɨꞋtà mbɨ̧te Musì nè Bèfalèsiì e bùꞋ me biite nê, “Wòt waa fɨ̀Ꞌnà àvi ane Mbɔ̧ɔ̧mà la wu wàà? Wàa tsa nàa ngwàꞋa kàbɔ̀ŋ ka nè Mbɔ̧ɔ̧mà à?”
LUK.5.22	Mbɨ̀Ꞌɨ̀ Yesò ko àghɨa bɔ mɨ̀ɨ̀tà la, tà tsɔꞋ nê, “Bɨ ghɨ̀ na ka me kwàꞋtè èwuu maa nè mènəè a mèntɨ̧ɨ̧ mɨ̧ à? 
LUK.5.23	Àyea ŋa àa njùa à, e shu nê ‘Mâ waꞋa kàbɔ̀ŋ wê’, kò wuê nê ‘Lɔ̀Ꞌɔ a si me ghȩ̀ȩ̀ne à?’ 
LUK.5.24	Maa nyɨꞋte awɨ̧ nê Waã Wòt bɔ àtɔŋ a sitsǎꞋ à màngwaꞋa kàbɔ̀ŋ.” Tà shu abua wòt wu àbâ ènyit tò a pfə la nê, “Mâ laꞋnê, lɔ̀Ꞌɔ a si ŋèꞋe àkwàŋkè àyê me gha àpfəè.” 
LUK.5.25	Ŋut bê ndɔ̀Ꞌ a si a mbì lɔb ŋèꞋe àkwàŋkè àzi yu me wùꞋte a Mbɔ̧ɔ̧mà ngà àpfəè. 
LUK.5.26	A tsè àwɔb bàgème, kèbɔɔ ke baãaã awɔb, bɔ tsiꞋi me wùꞋte a Mbɔ̧ɔ̧mà shua nê, “Baa ye nkɨ̀Ꞌnè ènəê laane.”
LUK.5.27	Mbɨ̀Ꞌɨ̀ Yesò paa la, tà dzəè a èbem àpfəè və ngà ndze wòt mànɨa èkab taksì kǒ èlen tò wu Levì la, tà tsekè àdzìꞋa àfàꞋ àzi la, shu abua tò nê, “KɨꞋɨ nkùŋè am.” 
LUK.5.28	Levì lɔ̀Ꞌɔ a si è sà àghɨ ègème nkùŋè atò.
LUK.5.29	Levì kàꞋà taꞋa èpǎ̧ abua tò a lob zi. Bènɨa èkab taksì nyaŋ nè bòt ko tsa e li ngua njɨ̀a bɔ̂ tò ba. 
LUK.5.30	Bèfalèsiì nè bènyɨꞋtà mbɨ̧te Musì bɔb e biite bɔkatè Yesò nê, “Ghǎ ghɨ̂ ka bɨ me jɨ mè nua bɨ bènɨa èkab taksì nè bòt kàbɔ̀ŋ à?”
LUK.5.31	Yesò bɨ̀ɨ̀lè nê, “Bòt kekweelè aà kà kɨ ngàŋ. Bèngɔ̧̀ ka bɔ̀ɔ nkɨà ngàŋ la. 
LUK.5.32	È nka kɨꞋa etɔ bòt bɔ mɨɨtè nê bɔ tɨ̧ɨ̧ ndɨŋndɨ̀ŋ la, e nkɨ̀Ꞌa etɔ bòt kàbɔ̀ŋ.”
LUK.5.33	Bòt ko e li shu abua Yesò nê, “Bɔkatè Jɔ̌n aà ndzàŋà ntsèka kà jɨ àghɨ ntsàꞋtà Mbɔ̧ɔ̧mà; èbe Bèfalèsiì e ghɨ̀ wuê a èlɨ mbɔŋ, ka èbe e me jɨa mè nua.”
LUK.5.34	Yesò shu abua yɔb nê, “Tè betsiꞋa bègɨ̧̌ ndzɔꞋɔ etɔ̧ɔ̧ èbu bɔb àfɨꞋa lu̧ ndzà bèlè bɔ̂ tò ba la à? 
LUK.5.35	Àfɨ̀Ꞌ aa ghɨ̌ nkùꞋ bɔ tsì lu̧ ndzà yu ayɔɔ yɔb, e ye wu àfɨꞋa bɔ̀ɔ me tseke kà jɨ àghɨ la.”
LUK.5.36	Yesò shu awɔb èngà̧teme waa nê, “Wòt nàà kà lɔꞋ àlia sà̧ kèpȩ ane ndǐ fi nɨŋ ntèmte ndǐ èlènè la. Tà ghɨ̀ ale, ko taa tsokè ndǐ fi yu, mbɔ̂ kèpȩ ndǐ fi yu kè ka lem ngu bù̧ù̧me ane yu èlènè la. 
LUK.5.37	Wòt kà meè ngua ndɔ̀Ꞌ àlia ndzìà mèlùꞋ fi a èbem ètetuꞋ gùbnyà̧ e lènè la. Tà ghɨ̀ ale, ko ètetuꞋ gùbnyà̧ bu aa gwele, mèlùꞋ mu naa tsəète, ètetuꞋ bu aa bɨɨ. 
LUK.5.38	ChaꞋ bɔ̀ɔ ndzìà mèlùꞋ fi wuê a èbem ètetuꞋ gùbnyà̧ è fi. 
LUK.5.39	Wòt nàà kà nu mèlùꞋ nyaꞋ ndɔ̀Ꞌ nkɨa me fi, nkàà nê tàa ngɨ̀ tà nê, ‘Me nyaꞋ è tsè me fi.’ ”
LUK.6.1	È li ngu ane àliapfəèa Bèjuê ako, Yesò lɔ̀Ꞌ me tsě a èbem mbȩte bɔ liꞋi èwuu ntsəètè ko la, bɔkatè tò e bùꞋ me fààte ntsəè tu fɨ̀klâ àbu bɔb nkwèla. 
LUK.6.2	Bèfalèsiì ko e shu abua Yesò nê, “Ye àghɨa bɔkatè bê e ghɨ̀à, è wu àghɨa bɔ̀ɔ ka ghɨ àliapfəèa Bèjuê la.”
LUK.6.3	Yesò bɨ̀ɨ̀lè nê “Bɨ te bakà etɔ zə àghɨa fɔ̧̀ Dàbid bɔ̂ bòt bi e li ngɨ̀ àfɨꞋa ndzìtsə te li ngua nkua awɔb la? 
LUK.6.4	Ka tà li nyi a èbem lob nɨ̧ Mbɔ̧ɔ̧mà bɔ̂ bòt bi nkwèle a bled wu bɔ tɔ èlen Mbɔ̧ɔ̧mà adù̧ la à? Bɔɔ̀ nkwèla ale è kà wu àghɨa mbɨ̧ ta te bɨ̧ɨ̧nè nê wòt tsa kà wu ntsìà mèpɨ̧̀ Mbɔ̧ɔ̧mà ghɨa la.” 
LUK.6.5	Yesò lìà nê “Waã Wòt wu wòt tà bɔ àtɔŋ a ègwet àliapfəèa Bèjuê la.”
LUK.6.6	È li ngu ane àliapfəèa Bèjuê ako, Yesò gha a lob Mbɔ̧ɔ̧mà me nyɨꞋte èngǎ̧ Mbɔ̧ɔ̧mà. Wòt kǒ wu abot àbualu̧ atò a pfə la. 
LUK.6.7	BènyɨꞋtà mbɨ̧te Musì nè Bèfalèsiì e me lɨ̀ŋke atò eye nê kò taa bə wòt ane àliapfəèa Bèjuê mbɔŋ, mbɨ̀Ꞌɨ̀ bɔɔ laꞋnê tà fǎ̧ mbɨ̧ leꞋ. 
LUK.6.8	Ka Yesò è ko mèmɨ̀ɨ̀te mɔb shu abua wòt wu nê, “KɨꞋɨ ntɨ̧ɨ̧ àdzìꞋ yaa.” Tà lɔ̀Ꞌɔ a si ntɨ̧ɨ̧ abot.
LUK.6.9	Yesò shu abua yɔb nê, “TsiꞋ è mbììte awɨ̧, mbɨ̧ ta te laꞋnê bà me ghɨ̀ na ane àliapfəè yaa? Nê bà ghɨ̀à kàbɔ̀ŋ, kò ntsɔ̧̀ à?” Nê, bà bə wòt kò ba bùŋe leè?
LUK.6.10	Yesò me lɨ̀ŋkè àwɔb bàgème shu abua tò nê, “Nyààbè àbu ayê.” Tà nyààbè àbu azi yu, a bê nkwèèle. 
LUK.6.11	Bɔ tsènè ntso, ntsìꞋi me làꞋa a kètsìà wɔb ane àghɨa bɔ̀ɔ ghɨ̌ adù̧ Yesò la.
LUK.6.12	Ane èli ngaa Yesò kɔꞋ nga a ègwet èkù̧ù̧nè etsàꞋte a Mbɔ̧ɔ̧mà, ngà me tsàꞋtè tê ètsəꞋ e tsi. 
LUK.6.13	ÈtsəꞋ è tsi ale, tà tɔ bɔkatè bi, ndàà bòt ntsɔ̀b babe me tɔ awɔb ane bɔntu̧ bi. 
LUK.6.14	Simùn wu Yesò li ngua ntɔ nê Pità la bɔ̂ wanyɨ vi Andùlù, Jimsì bɔ̂ Jɔ̌n, Filìb bɔ̂ Bàtòlomiò, 
LUK.6.15	Màtìù bɔ̂ Tɔmasì, Jimsì waã Alfeɔ̀ nè Simùn wu tà lè taꞋa wua nùà mènəè àlaꞋ la, 
LUK.6.16	Judàs waã Jimsì, ka nè Judàs Iskaliòt wu tà li ndɔ̀Ꞌ fɨ̧̀ɨ̧̀na Yesò la.
LUK.6.17	Yesò chu a ègwet èku̧u̧nè nè bɔntu̧ bu ntɨ̧ɨ̧ àdzìꞋa si tètoêꞋ, nè taꞋà ènɔ̧̂ bɔkatè bi nè taꞋà ènɔ̧̂ bòt bɔ dzəè a èdziꞋ ègème a Jùdià nè Jèlusalèm fɔɔle nè bòt bɔ dzəa Tȩê bɔ̂ Sidɔ̀n, è wu èpfəè nɨ̧ a ngèt *èdzî la. 
LUK.6.18	Bɔ li ngua nkɨ̀Ꞌa ezə èngǎ̧ Yesò taa mě bə èghɔ̧ bɔb. Bòt fote kàbɔ̀ŋ tèa ane yɔb la, e kɨꞋɨ̀ mɨ̧̂ tà bə awɔb bàgème. 
LUK.6.19	Bòt bàgème e li ngua nkɨ ebaãaãte atò, nkàà ndɨ mètàŋ nàa ndzəa ane tò mbə awɔb bàgème la.
LUK.6.20	Yesò lɔ̀kè àvi shu abua bɔkatè bi bu nê,
LUK.6.20	“Ntsɔ̧̀ wu bɨ̀a bòt mbuŋ,
LUK.6.20	kèfɔ̧̀ Mbɔ̧ɔ̧mà wu abua yɨ̧.
LUK.6.21	Ntsɔ̧̀ wu bɨ̀a wu ndzìtsə
LUK.6.21	tèa nkua wɨ̧ àfɨ̀Ꞌ yaa la,
LUK.6.21	bɨa li jɨ te yele.
LUK.6.21	Ntsɔ̧̀ wu bɨ̀a wu bɨ̀a ndɨ̀à àfɨ̀Ꞌ yaa la,
LUK.6.21	bɨa li tsoꞋo.
LUK.6.22	Ntsɔ̧̀ wu bɨ̀a wu bòt aa mpààbà àwɨ̧,
LUK.6.22	ntsìà àwɨ̧ ayɔɔ, ntsɔ̧̀ɔ̧̀tà àwɨ̧,
LUK.6.22	mè shua nê bɨ wu bòt kàbɔ̀ŋ,
LUK.6.22	nkàà ndɨ̀ wu bɨ̀a nkùŋà Waã Wòt la.
LUK.6.23	“Bɨ̀ ben ngùꞋtè àwɨ̧, nkàà nê Mbɔ̧ɔ̧mà paŋe taꞋà àbȩ̀ abua yɨ̧ a ègwet. Bɨ̀ ko nê eyaa wu ndɨ bètǎt nyaꞋ bɔb e li ngɨ ane bèndàꞋàtɔŋ nyaꞋ Mbɔ̧ɔ̧mà la.
LUK.6.24	Aa li bɨ̀a awɨ̧,
LUK.6.24	bɨ̀a wu bɨ̀ wu bòt èghɨ nyaŋ àfɨ̀Ꞌ yaa la,
LUK.6.24	bɨ bɔ mèntsèke lèyu mɨ̧ tè ndɔ̀Ꞌ.
LUK.6.25	Aa li bɨ̀a awɨ̧,
LUK.6.25	bɨ̀a wu bɨ̀a njɨ̀a àfɨ̀Ꞌ yaa ndzèla la,
LUK.6.25	bɨa li tseke ndzìtsə.
LUK.6.25	Aa li bɨa awɨ̧,
LUK.6.25	bɨ̀a wu bɨ̀a ntsòꞋa ngùꞋtà àwɨ̧ àfɨ̀Ꞌ yaa la,
LUK.6.25	bɨa li lù èvə me dɨ̀ mèsi.
LUK.6.26	Aa li bɨa awɨ̧,
LUK.6.26	àfɨꞋa bòt bàgème bɔ̀ɔ ndàꞋà ntsɔ̧̀ ane yɨ̧ la,
LUK.6.26	nkàà nê, bètǎt nyaꞋ bɔb e li shu èwuu ènəê baa adù̧
LUK.6.26	bòt bu bɔ̀ le shu nê bɔ wu bèndàꞋàtɔŋ
LUK.6.26	Mbɔ̧ɔ̧mà kà wu bùà la.
LUK.6.27	“Ka maà shua wɨ̧ wu bɨ̀a ndzəèa am la nê, bɨ̀ me kɔ̀ŋke bɔmbù̧ bɨ̧, ngɨa ntsɔ̧̀ abua bòt bu bɔ̀ɔ ka kɨ eye awɨ̧ la. 
LUK.6.28	Bɨ̀ lɔ̀ɔ̀le bòt bu bɔ̀ɔ ndzìà ndɔ̀tsə àtsə bɨ̧ la, mè ntsàꞋtè a Mbɔ̧ɔ̧mà ane bòt bu bɔ̀ɔ ngɨ̧̀ɨ̧̀nà àwɨ̧ la. 
LUK.6.29	Wòt dèbè ngòꞋ yê, à ghèble yekǒ tà dèb mɨ̧̂. Wòt nɨ ndǐmàꞋa yê, à tsiꞋ tà paa ye èten nɨŋ. 
LUK.6.30	Wòt lò̧o̧ àghɨ abua yê à ŋa abua tò. Wòt nɨ àghɨa è wu àyê la, à ka tsi mbììtê. 
LUK.6.31	Ghɨ̌ abua bòt ko wuê ndɨ àa nkɨà nê bɔ̀ ghɨ̌ abua yê la.
LUK.6.32	“Bɨ me kɔ̀ŋkè wuê bòt bu bɔ̀ɔ nkɔ̀ŋkà àwɨ̧ la, ko àbȩ̀ yɨ̧ wu ghà à? Ka wuê bòt kàbɔ̀ŋ aà nkɔ̀ŋkà bòt bɔ̀ɔ nkɔ̀ŋkà àwɔb la. 
LUK.6.33	Bɨ me ghɨa ntsɔ̧̀ wuê ane bòt bu bɔ̀ɔ ngɨ̀à a ntsɔ̧̀ abua yɨ̧ la, ko àbȩ̀ yɨ̧ wu ghà à? Ka wuê bòt kàbɔ̀ŋ aa ngɨ̀à wuê a èlɨ mbɔŋ. 
LUK.6.34	À me fu àghɨ wuê abua wòt à ko nê taa li vəèəè la, à ko nê ànəa ntsɔ̧̀ yu à ghɨ̀ la wu ghà à? Ka wuê bòt bu bɔ̀ɔ ngɨ̀à kàbɔ̀ŋ la bɔɔ ngɨ̀à wuê a èlɨ mbɔŋ abua bɔnyɨ bɔb bu bɔ̀ɔ li vəèəè èkab mbɔŋ la. 
LUK.6.35	Àghɨa bɨ bɔ ndɨ bɨ̀a me ghɨ̀ la wu nê, bɨ̀ me kɔ̀ŋke bɔmbù̧ bɨ̧ mè ngɨ̀a ntsɔ̧̀ abua yɔb; à fù wòt àghɨ à ka me chɨ̀Ꞌɨ̀ taa vəâ. Bɨ ghɨ̀ ale, ko bɨa li ebɔ taꞋa àbȩ̀, abua Mbɔ̧ɔ̧mà e mě wu ngule bɔ̧ Mbɔ̧ɔ̧mà Àtsèàngɔ̀ŋ. Ngu nê tàà ngɨ̀à a ntsɔ̧̀ abua bòt kàbɔ̀ŋ nè bòt bu bɔ̀ɔ ka ŋa mènkɔ̀ŋke abua tò la. 
LUK.6.36	Bɨ̀ me ku tèsȩte bòt mbɨ̀Ꞌɨ̀ Tǎt wɨ̧ Mbɔ̧ɔ̧mà nàa nkùa tèsȩte bòt la.
LUK.6.37	“À ka me zəâ èfaãnəè bòt mbɨ̀Ꞌɨ̀ Mbɔ̧ɔ̧mà li ndzəèəè è bê mɨ̧̂; à ka nê à ye wòt à bɨ mbɨ̀Ꞌɨ̀ Mbɔ̧ɔ̧mà li nê àyê a bɨ mɨ̧̂; waꞋa kàbɔ̀ŋ bòt mbɨ̀Ꞌɨ̀ Mbɔ̧ɔ̧mà naa li waꞋa è bê mɨ̧̂. 
LUK.6.38	Bɨ ŋa èghɨ abua bòt ko, ko Mbɔ̧ɔ̧mà naa li ŋa abua yɨ̧ mɨ̧̂. Taa kwèꞋnè àghɨa bɨ ŋa la aa taꞋa yaãaã te me bəèꞋtè awɨ̧. Àghɨa bɨa nɨa fɨ̀Ꞌà àghɨ ŋa abua bòt la, wu yùà yu tàa nɨ fɨꞋɨ eŋa abua yɨ̧ la.”
LUK.6.39	Yesò mè shu awɔb èngà̧teme nê, “BetsiꞋa wòt àghɨ àleme baãaã abua wekǒ nê ye kɨ enyɨꞋte atò èlu̧? Tà ghɨ̀ ale ko bɔ̀ɔgème è ka chɨ̧ɨ̧ a èbem èbɨ a?” 
LUK.6.40	Wakatè bakà tsea nyɨꞋtà vi, ka àfɨꞋa tà paa àkatè azi la, tà tsìꞋi mbɨ̀Ꞌɨ̀ nyɨꞋtà vi wu mɨ̧̂.
LUK.6.41	À ghɨ̀ na ka me ko ndzea wuê alààte kèsaabe àyɨt a èghɨ wanyɨ wè, nè ndɨ à bɔ taꞋà mpɨ̀ŋ èwȩ a lê nè èghɨ la à? 
LUK.6.42	À ghɨ̀ na me shu abua wanyɨ wè nê tà tsiꞋ yè tsì kèsaabe àyɨt fu a èghɨ tò la, nè ndɨ à bɔ taꞋà mpɨ̀ŋ a lê nè èghɨ la à? Àwɔ̀ wu àa shua nê ye wu àghɨa kà wu yùà la, bɨa ntsì mpɨ̀ŋ yu a èghɨ lê la mbɨ̀Ꞌɨ̀ e ko ye èdziꞋ ntsɔ̧̀ etsì alaate àyɨt yu a èghɨ wanyɨ wè la.
LUK.6.43	“Àyɨt a ntsɔ̧̀ aà kà kɔɔle tètaãaãte kàbɔ̀ŋ, àyɨt a kàbɔ̀ŋ à ka mě ngua nkɔ̀ɔ̀la tètaãaãte ntsɔ̧̀. 
LUK.6.44	Àà nkòa àyɨt ane tètaãaãte tàa nkɔ̀ɔ̀la la. Nkàà nê bɔɔ kà kaabe bèteshɨndɨk a èbem àdzɔ̧, bɔ̀ ka wua nkààba àgu̧u̧me a ègwet àlô̧. 
LUK.6.45	Wòt ntsɔ̧̀ nàà nyɨ̀Ꞌta ntsɔ̧̀ vi ane èghɨ ntsɔ̧̀ bu a èntɨ̧ɨ̧ tò la, wòt kàbɔ̀ŋ me nyɨꞋta kàbɔ̀ŋ vi ane èghɨ kàbɔ̀ŋ bu a èntɨ̧ɨ̧ tò la. Ètsəê wòt aà ndàꞋà wuê àghɨa àa èbem èntɨ̧ɨ̧ tò la.
LUK.6.46	“Ghǎ ghɨ̂ bɨ me tɔ am nê, ‘Tê, Tê,’ ka bɨ̀ ka wua ngɨ̀à àghɨa màa shuà la à? 
LUK.6.47	Waa waa tà kɨꞋɨ̀ ndzəè mèngǎ̧ mɔ̧ ndɔ̀Ꞌ ngɨ̀ mbɨ̀Ꞌɨ̀ nàa shua la, maa nyɨꞋte ndɨ tàa la. 
LUK.6.48	Tà wu mbɨ̀Ꞌɨ̀ wòt tà me kuule lob zi ntu si mbɔ̧̀ àtetsi a ègwet èwu la. Èdzî e tsekè tè ndu̧ nkɔꞋ ndèbè lob yu, ka è kà bentè, nkàà ndɨ tà lè bɔ̧ɔ̧ àtetsi ntsɔ̧̀ la. 
LUK.6.49	Ka waa waa tà zə mèngǎ̧ mɔ̧ tà kà ghɨ mbɨ̀Ꞌɨ̀ nàa shua la, wu mbɨ̀Ꞌɨ̀ wòt tà lè kuule lob zi kà bê mbɔ̧̀ àtetsi la. Èdzî e tsekè tè ndu̧ nkɔꞋ ndèbè lob mbɔŋ è bê nkwèà nchu a si kà tàktè tè ndàŋkè a si.”
LUK.7.1	Mbɨ̀Ꞌɨ̀ Yesò shu mèngà̧ maa ègème abua bòt tè mpàa la, tà ghà Kàpenàwuêm. 
LUK.7.2	Tǎt bèshujà Luêm kǒ wu a èbem àpfəè və, àbùꞋ a èkɔŋ tò a wua ngò̧ò̧nà te ntsìꞋi we pfəâ. 
LUK.7.3	AfɨꞋa tà zə mènəè Yesò è ghɨ̀ la, tà tu̧u̧ bɔɔjuŋ Bèjuê ko nê bɔ̀ gha ntɔ atò, tà kɨꞋɨ mbə àbùꞋ àzi. 
LUK.7.4	Bɔ ghà ndze a Yesò ntsèntè shù̧ù̧te atò nê, “Tǎt bèshujà waa wu wòt àa nyɨ̀Ꞌtâ nkûŋ nê à bɔ̂ ndɨ àa tɨŋe atò la. 
LUK.7.5	Tà taꞋa wua nkɔ̀ŋkà bòt ba. Tòà zìambɔŋ è kuule lob Mbɔ̧ɔ̧mà ŋa abua ya.” 
LUK.7.6	Ale, Yesò kùŋè àwɔb.
LUK.7.6	Tà kɨꞋɨ̀ tê tà me nyi àpfəè, tǎt bèshujà wu tsàà bèshu̧ bi ko, bɔ ghà shu abua tò nê, tǎt bèshujà wu è shu nê, “Lefɨ̀Ꞌ, ko mbɨ̀Ꞌɨ̀ à ye ngoꞋ, e mbakà kuꞋu wòt àa nyi a lob yaã la. 
LUK.7.7	È nka mě nkùꞋ we màa kɔꞋɔ a mbì lê a nkèm yaã la. Bê ndàꞋ èngà̧, ko wafàꞋ am naa peme. 
LUK.7.8	Mmɔ̌ mbɔŋ e ngu a èten bètǎt bèshujà ko, mè mbɔ̀ èbeko nè bèshujà a èten laã. Màa ngɨ̀ e shu abua waa nê ‘Ghǎ’, tà ghà, shu abua via nê ‘KɨꞋɨ’, tà kɨ̀Ꞌɨ̂, shu abua àbùꞋ am nê ‘Ghɨ àghɨ yaa’, tà bê ngɨ̀.”
LUK.7.9	Mbɨ̀Ꞌɨ̀ Yesò zə èngǎ̧ tò wu la, a bê ntsè atò, tà shu abua banɔ̧̀ bu nkùŋà vi la nê, “Maa shua wɨ̧ nê, e mbakà ye wòt kǒ ka wuê ayɔɔ bòt Izəèlȩê tà bɔ ngɨŋa ntɨ̀ yaa mbê waa è bɔ ane yaã la.” 
LUK.7.10	Bèshu̧ tǎt bèshujà wu e kua akwèn ngà a lob tò me kɨꞋɨ, àbùꞋ atò yu a kweelè tè ndɔ̀Ꞌ.
LUK.7.11	AdzìꞋ li me wù̧ù̧ne, Yesò bɔ̂ bɔkatè bi e me ghǎ àpfəè àko bɔ̀ɔ ntɔ nê Nên la. Bɔɔ̀ ngà ale, taꞋà ndzɔ̀ŋ bɔbȩ me kùŋè àwɔb. 
LUK.7.12	Bɔ kɨꞋɨ tê bɔ̀ wu àtsəkaã, bɔ bù̧ ndzɔ̀ŋ bɔbȩ è ŋeꞋe a mpfəà la. Mpfəà wu wu ndàꞋ wambâ̧ nempfə kǒ, taꞋa ndzɔ̀ŋ bɔbȩ wu alu̧ bɔ̂ tò ba bɔ dzə a èbem àpfəèà nɨ̧ yu la. 
LUK.7.13	Mbɨ̀Ꞌɨ̀ Yesò ye atò la, tèsȩte nempfə wu te ku atò. Tà shu abua tò nê, “Ka tsi ndɨ̀.”
LUK.7.14	Mbɔ̂ nkɔꞋɔ a mbì, mbà̧à̧te àkwàŋkè yu bɔ nɔ̀ŋa mpfəà wu a èbèm la, bòt bu bɔ ŋeꞋe mpfəà wu la bɔ tɨ̧̂. Yesò shu nê, “Waã kèsà, mâ shu awê nê, lɔꞋɔ a si.” 
LUK.7.15	Tà shu a èlɨ ngaa ale, wòt wu tà pfə la bê ndɔ̀Ꞌ, ntsèke a si, mbùꞋ me làꞋa. Yesò bà̧à̧ àbu atò, ŋa abua nyɨ̌ tò.
LUK.7.16	Kèbɔɔ ke baãaã awɔb bàgème, bɔ kɔ̧ ngùꞋtè a Mbɔ̧ɔ̧mà nê, “TaꞋà ndàꞋàtɔŋ Mbɔ̧ɔ̧mà è saꞋa a kètsìà wa. Mbɔ̧ɔ̧mà è kɨꞋɨ̀ etɨŋe bòt bi.” 
LUK.7.17	Yesò ghɨ̀ ale, àndǎ ànəê ya a gha àlaꞋ a Bèjuê àgème nè èlaꞋ ko bu a ngèt la.
LUK.7.18	Bɔkatè Jɔ̌n e li shu atò mènəè maa ègème. Tà tɔ babe ane yɔb 
LUK.7.19	ntu̧ awɔb abua Yesò Lefɨ̀Ꞌ nê, “À wu wòt wu nga kɨꞋɨ la, kò bà me chɨ̀Ꞌɨ wòt kǒ tsa à?”
LUK.7.20	Mbɨ̀Ꞌɨ̀ bɔ kɨꞋɨ tê nkwene ane Yesò la, bɔ shu abua tò nê, “Jɔ̌n ndzìà èdzî tu̧u̧ awa nê bà kɨꞋɨ mbììte àwê nê, ‘À wu wòt wu nga kɨꞋɨ la, kò bà me chɨ̀Ꞌɨ wòt kǒ tsa à?’ ”
LUK.7.21	ÀfɨꞋa mbɔŋ Yesò bə èwuu èghɔ̧ nyaŋ, mè fəè fote kàbɔ̀ŋ ane bòt, ngɨ̀à bòt àghɨ àleme e yea èdziꞋ. 
LUK.7.22	Tà bɨ̀ɨ̀lè èngǎ̧ bɔkatè Jɔ̌n bu nê, “Bɨ̀ kua akwèn ngà shu a Jɔ̌n àghɨa bɨ zə la nè àyea bɨ ye la: Bòt àghɨ àleme e ye èdziꞋ, bòt èka bɔb e ŋɔꞋte la, e lɔꞋ tè ntsiꞋa ngȩ̀ȩ̀nà ndɨŋndɨ̀ŋ, bòt àghɔ̧atsɔꞋɔ e pem, mbûꞋtsə te zə èdziꞋ, bèmpfəà be yu̧u̧mè, bɔ mè tsɔ̀tè Ntu̧ Ntsɔ̧̀ Mbɔ̧ɔ̧mà abua bòt ngoꞋ. 
LUK.7.23	Ntsɔ̧̀ wu wòt wu tàa ka màkè àghɨa è ngu yùà la.”
LUK.7.24	Mbɨ̀Ꞌɨ̀ bɔntu̧ Jɔ̌n bu e ghà la, Yesò bùꞋ me laꞋa ànəa Jɔ̌n abua ènɔ̧̂ bòt bu shua nê, “Bɨ li me nkùŋe a Jɔ̌n e gha àbâ àlaꞋ àyuube ale, mɨ̀ɨ̀tè nê bɨ gha eye ghà à? Bɨ li ngua nga eye àtsəa èfəèꞋ àfeme àa mpàà maꞋa àbâ abà la à? 
LUK.7.25	Tè a bakà wu ale, ko bɨ li ngua nga àbȩ eye ghà à? Bɨ li ngua nga eye wòt bɔ wèe atò ane ndìte ntsɔ̧̀ la à? Bɨ ko nê, bòt bɔ wèè àwɔb ane ndìte ntsɔ̧̀ la bɔɔ ntsèka ne èbem ntɔꞋtsə. 
LUK.7.26	Bɨ li nchɨɨmè ngua nga àbȩ abàꞋa ghà à? Eghǎ eye a ndàꞋàtɔŋ Mbɔ̧ɔ̧mà? Oò kwat! Bɨ li ndze wòt mènəè tò è tsě me ndàꞋàtɔŋ la. 
LUK.7.27	Jɔ̌n waa wu wòt wu Àkata Mbɔ̧ɔ̧mà à shu nê,
LUK.7.27	‘Ye wantu̧ am mâ tsǎ atò a mbì lɨ̧
LUK.7.27	taa kɨꞋɨ enèète alu̧ abua yɨ̧ la.’
LUK.7.28	Ane nkûŋ, tsiꞋ è shu awɨ̧ nê bɔ bakà li tè me bi wòt kǒ tà tsèa Jɔ̌n la, ka wòt tà wu tandiakwèn a Kèfɔ̧̀ Mbɔ̧ɔ̧mà la, è tsě a Jɔ̌n.”
LUK.7.29	Mbɨ̀Ꞌɨ̀ bɔ zə àghɨa Yesò è shu la, bòt nyaŋ fɔ̀ɔ̀le nè bèmbaãaã taksì e bɨ̧ɨ̧ne nê alu̧ Mbɔ̧ɔ̧mà wu alu̧ nkûŋ, nkàà nê bɔ li ndzaŋe bɨ̧ɨ̧ne èngǎ̧ Jɔ̌n mɨ̧̂ tè tà zì àwɔb a èdzî. 
LUK.7.30	Ka Bèfalèsiì nè bènyɨꞋtà mbɨ̧te Musì bɔ tu̧u̧ àghɨa Mbɔ̧ɔ̧mà taŋkè abua yɔb la, nkàà nê bɔ li ntû̧ ebɨ̧ɨ̧ne Jɔ̌n naa zì àwɔb a èdzî mɨ̧̂.
LUK.7.31	“Tè màa chɨɨme e fɨ̀Ꞌne bòt laane wa ane ghà, bɔ wu mbɨ̀Ꞌɨ̀ ghà à? 
LUK.7.32	Bɔɔ anè ngu mbɨ̀Ꞌɨ̀ bɔtechɨɨle bɔ tseke àdziꞋa èwen me ŋȩa ntɔ bèshu̧ bɔb shua nê,
LUK.7.32	‘Ba li ntɔ bafɨ̀, bɨ tu̧ ebene,
LUK.7.32	ba kɔ̧ èvə, bɨ̀ ka dɨ̂.’
LUK.7.33	Jɔ̌n li nkɨ̀Ꞌɨ̂ me tseke ndzìtsə, tà kà meè ngua nua mèlùꞋ, bɔ nê, ‘Tà bɔ fo kàbɔ̀ŋ.’ 
LUK.7.34	Waã Wòt kɨ̀Ꞌɨ̂ me jɨ èghɨjɨ mè nua mèlùꞋ, bɔ nê, ‘Bɨ yea mbê waa! Tà wu mpfəà èghɨjɨ, mè ngu àbaala mèlùꞋ, mè ngu shu̧ bòt bɔ̀ɔ nɨa mèkab taksì la, nè bòt kàbɔ̀ŋ!’ 
LUK.7.35	A batè ngu ale, ka bòt bu bɔ̀ɔ mbɨ̧̀ɨ̧̀na alu̧ Mbɔ̧ɔ̧mà la, e nyɨꞋtè nê èyǐ Mbɔ̧ɔ̧mà aà və nkûŋ nkûŋ.”
LUK.7.36	Wòt Falèsiì ko lè kaꞋa Yesò nê tà kɨꞋɨ njɨ̀ èghɨjɨ a lob zi. Yesò ghà a lob tò ntsèke a si a mànjɨa èghɨjɨ bu. 
LUK.7.37	Àvi kǒ tàa ntsèka a èbem àpfəa mbɔŋ ngu ghȩ̀ȩ̀nè ghȩȩne la, è zə nê Yesò wu a lob wòt Falèsiì wu njɨ̀a èghɨjɨ. Ale, tà nɨ mèwet àghaa ntsɔ̧̀ a èbem atǒꞋ nɨŋ nkɨ̀Ꞌɨ̂, 
LUK.7.38	ntɨ̧ɨ̧ àdziꞋa Yesò wù la, me dɨ̌, mèsi tò me chua shùa èka tò. Tà ŋɔ̀Ꞌne a si ndzòò èka tò bu ane nyemtetsə ti, èsènè ndɔ̀Ꞌ ndzɔꞋ ane mèwet mu.
LUK.7.39	Wòt Falèsiì wu ye, ndèmtè nê, “Mbê waa ghɨ̀ ale, ngu ngule ndàꞋàtɔŋ Mbɔ̧ɔ̧mà, mbə tà ko àghɨa àvi waa mbà̧à̧ta tò la wu yùà la. Ko tà ko èwuu kàbɔ̀ŋ tàa ngɨ̀à la.”
LUK.7.40	Tàà ndàꞋ ale, Yesò ko ànəa tà lèmtà shua la, shu abua tò nê, “Simùn, mâ bɔ èngà̧ màa nkɨ̀a nê bà mùa la.” Simùn bɨ̀ɨ̀lè nê,
LUK.7.40	“Oò, a nyɨꞋtà, shu è ndzə.”
LUK.7.41	Yesò nê, “Bòt ko babe e li mbɔ̌ njû wòt tàa fɨ̧̀ɨ̧̀nà èkab la. Ane bòt baa babe la, wemɔ̀Ꞌ è bɔ bètɔsì ènkɨ̀ yetà̧â̧, wekǒ bɔ bètɔsì èghem yetà̧â̧. 
LUK.7.42	Ka wòt kǒ ane yɔb tà bɔ èkab ètsə njû zi la ka wuê. Ale, fɨ̧̀ɨ̧̀nà èkab wu sà njû tɔb tu.” Yesò làꞋ ale mbììte a Simùn nê, “Wàà ane yɔb nàa kɔ̀ŋke fɨ̧̀ɨ̧̀nà èkab wu te tsě wekǒ à?”
LUK.7.43	Simùn bɨ̀ɨ̀lè nê, “Maà mɨ̀ɨ̀tà nê, wu wòt wu tà sà njû nyaŋ tò la.”
LUK.7.43	Tà shu nê, “À bɨ̀ɨ̀le ntsɔ̧̀.”
LUK.7.44	Ale, Yesò ghèble avi ndɨ̀ŋkè àvi wu mbɔ̂ shu abua Simùn nê, “À ye àvi wàa? Mâ ghɨ̀ nkɨ̀Ꞌɨ̂ a lob yê, à kà shu bòt bê nê bɔ̀ ŋa mèleb è shùù èka bɔ̧. Ka àvi waa shùù èka bɔ̧ ane mèsi mi ndɔ̀Ꞌ ndzòò ane nyemtetsə ti. 
LUK.7.45	Mâ kɨꞋɨ̀ a lob yê, à kà taꞋa am esèe am. Ka àvi waa bèle ka kaãaã a màsène èka bɔ̧ e bùꞋu àfɨꞋa mâ ghɨ̀ nkɨ̀Ꞌɨ̂ la. 
LUK.7.46	À ghɨ̂ à kà ŋa mèwet maa nɨ yɔꞋɔ àtsə am, ka tà bɔ̀ɔ̀lè èka bɔ̧ nè mèwet àghaa ntsɔ̧̀. 
LUK.7.47	Maa shua awê nê, ngɨŋa èkɔŋ tà nyɨꞋte la, è nyɨꞋtè nê, Mbɔ̧ɔ̧mà e waꞋa ènyaꞋne kàbɔ̀ŋ tò. Ka waa waa tà ye nê ye bakà ghɨ a kàbɔ̀ŋ ko nyaŋ Mbɔ̧ɔ̧mà nàa waꞋa la, nàà nyɨ̀Ꞌta wuê adziꞋi èkɔŋ.”
LUK.7.48	Yesò làꞋ ale, è shu abua àvi mbɔŋ nê, “Mâ waꞋa kàbɔ̀ŋ wê.”
LUK.7.49	Bòt bɔ̂ tò ba e wua njɨ̀a èghɨjɨ nɔ̂ la, bɔ̀ bùꞋ me lèmte nê, “Eyaa wu wàà, tàa ngwaꞋà kàbɔ̀ŋ anè la à?”
LUK.7.50	Ka Yesò, shu abua àvi wu nê, “Ghȩ̀ȩ̀ne ntsɔ̧̀, à peme ndɔ̀ kàbɔ̀ŋ wê ndɨ̀ wu à zǐ èntɨ̧ɨ̧ wê ane yaã la.”
LUK.8.1	Àfɨ̀Ꞌ a li ntsèke tè me wu, Yesò me ghȩ̀ȩ̀na ntsea a èpfəè nɨ̧ nè èbe techɨɨle ntsɔ̀tà Ntu̧ Ntsɔ̧̀ Kèfɔ̧̀ Mbɔ̧ɔ̧mà. Bɔkatè tò bu ntsɔ̀b babe la e wu bɔ̂ tò ba nɔ̂, 
LUK.8.2	fɔ̀ɔ̀le nè bèzi ko Yesò lè fə fote kàbɔ̀ŋ ane yɔb, mè mbəè èghɔ̧ bɔb tsa la. Àvi kǒ ane bèzi mbɔŋ li ngu Màlià wu bɔ̀ɔ ntɔ atò nê Màdàlin la, e wu Yesò lè fə fote kàbɔ̀ŋ tesà̧à̧mbe tè le wua ŋǎ tò ngoꞋ la. 
LUK.8.3	Wekǒ nè àvi wu Jòanà wu è wuê vi Chuzà la. Chuzà waa li ngu wantu̧ kèkweelè a ntɔꞋ Fɔ̧̀ Elɔ̀d. Wekǒ wu Sùsanà bɔ̂ bèzi ko nyaŋ. Bèzi bàa e li ngua nɨ̀a èghɨ bɔ bɔ̂ la nɨa ntɨ̀ŋa Yesò bɔ̂ bɔkatè bi.
LUK.8.4	Bɔbȩ e me dzəâ a èpfəè èpfəè nkɨ̀Ꞌa abua Yesò. AfɨꞋa bɔ kɨꞋɨ tê ndzaãaã la, tà shu awɔb èngà̧teme wàa nê, 
LUK.8.5	“Wòt kǒ li ndɔ̀Ꞌ nga esà èsaãaãme vi. Mbɨ̀Ꞌɨ̀ tàa sà la, è weko e kwentè a èbuꞋ èlu̧, bɔbȩ e tsè ntɔ̀Ꞌtè, banɨ̧̀ bu bèa ndèa a ègwet la e wȩȩtè nkwet. 
LUK.8.6	È weko e kwentè a ègwet èwu, ntsèke tè ntu mbê nju̧, nkàà ndɨ ètsaꞋ è le kaꞋa wua fìa la. 
LUK.8.7	È weko e kwente a èbem àdzɔ̧, àdzɔ̧ yu a kɔꞋ nè wùà nɨŋ. 
LUK.8.8	È weko nè èsaãaãme e kwente adù̧ ètsaꞋ ntsɔ̧̀, nkɔꞋ nkɔ̀ɔ̀le tètaã ènkɨ̀ ènkɨ̀.”
LUK.8.8	Yesò làꞋ ale ndìà nê, “Wòt bɔ ètû̧, tà yute èngà̧ waa.”
LUK.8.9	Bɔkatè Yesò e biite atò lə èngà̧teme wàa. 
LUK.8.10	Tà shu nê, “Bɔ ŋa wɨ̧ èyì a mànkoa ènəê ndò̧ Kèfɔ̧̀ Mbɔ̧ɔ̧mà, ka è me wu bòt ko, ko bɔɔ̀ ndzəèa mènəè ègème ane mèngà̧teme,
LUK.8.10	‘Mbɨ̀Ꞌɨ̀ bɔ̀ lâ bɔ̀ lɨŋka, bɔ̀ ka ye,
LUK.8.10	bɔ̀ yute, bɔ̀ ka zə.’
LUK.8.11	“Eyaa wu lə èngà̧teme wàa: Èsaãaãme wu, wu èngǎ̧ Mbɔ̧ɔ̧mà. 
LUK.8.12	Èsaãaãme wu e kwente alu̧ la, wu mbɨ̀Ꞌɨ̀ bòt bu bɔ̀ɔ ngɨ̀ bɔ̀ zə èngǎ̧ Mbɔ̧ɔ̧mà, Satàn wòt kàbɔ̀ŋ kɨ̀Ꞌɨ̂ ntsì wùà a mèntɨ̧ɨ̧ mɔb mbɨ̀Ꞌɨ̀ bɔ bɨ̧ɨ̧nè èngǎ̧ mbɔŋ Mbɔ̧ɔ̧mà ghɨ̀ bɔ pem la. 
LUK.8.13	Èsaãaãme wu e kwente a ègwet èwu la e wua nyɨ̀Ꞌtà bòt bu bɔ zə èngà̧ wu, mbê mbɨ̧̀ɨ̧̀ne nè mèngùꞋte, ka bɔ kà zi èntɨ̧ɨ̧ wɔb adù̧, è ka tseke ane àfɨ̀Ꞌ à seè la. ÀfɨꞋa ngoꞋ kɨꞋɨ̀, kò bòt e me kɨ àtsəa yɔb enɨ ambo èngà̧ mbɔŋ la leꞋ, bɔ bê ntû̧ wùà. 
LUK.8.14	Èsaãaãme wu e kwente a èbèm àdzɔ̧ la, e wu mbɨ̀Ꞌɨ̀ bòt bu bɔ zə èngà̧ waa, ka ndɨ̀ wu bɔ̀ɔ ndèbà ènyit yɔb ane èghɨ sitsǎꞋ nè èkɔŋ èghɨ èkab nyaŋ la, èngà̧ wu e ka tsi nyî te e ghɨ̀ àghɨa e wu ghɨ̀ la. 
LUK.8.15	È me wu èsaãaãme wu e kwente a si ntsɔ̧̀ la, e wu mbɨ̀Ꞌɨ̀ bòt bu bɔ zə èngà̧ wu, mbɨ̧̀ɨ̧̀nê nè èntɨ̧ɨ̧ wɔb wemɔꞋ nkùùla èntɨ̧ɨ̧ wɔb me ghɨ̀ àghɨ àa shua la nɨa ngà nè mbì la.”
LUK.8.16	“Wòt nàà kà tò̧ èkaꞋà nɨ èpfəêꞋ nkàbte, tà kà tsia a èten èku̧. Tàa ngɨ̀ tà tsia a ègwet èkɔꞋ, mbɨ̀Ꞌɨ̀ aa me bàŋe bòt bɔ̀ɔ nyìa a lob la. 
LUK.8.17	Bɨ̀ ko nê, èghɨ bɨ ghɨ a ndò̧ la aa li dzəâ àbȩ, àyea bɨ kabte la a tùꞋa mpùùla ayaã. 
LUK.8.18	È wu ale, bɨ̀ me ko awɨ̧ ndɨ bɨ̀a njùtâ èngǎ̧ Mbɔ̧ɔ̧mà la. Nkàà nê bɔɔ kwèꞋne àghɨ wòt bɔ la, ka wòt tà tanda nê ye bɔ àghɨ la bɔɔ paa ka wuê adzìꞋ wu tà bɔ la enɨ.”
LUK.8.19	Nyɨ̌ Yesò nè bɔnyɨ tò è li nkɨ̀Ꞌɨ̂ eye atò. Nkɨ̀Ꞌɨ̂ ale, bɔ̀ ka ye èlu̧ ekɨꞋɨ a ngèt tò, nkàà ènɔ̧̂ bòt wu. 
LUK.8.20	Wòt kǒ shu abua tò nê, “Nyɨ̌ wè nè bɔnyɨ bè bɔ wu àbȩ nkɨ eye awê.”
LUK.8.21	Yesò shu abua banɔ̧̀ bu bàgème nê, “Nyɨ̌ am bɔ̂ bɔnyɨ bɔ̧ wu bòt bu bɔ̀ɔ ndzəèa èngǎ̧ Mbɔ̧ɔ̧mà ngɨ̀à àghɨa e shua la.”
LUK.8.22	È lè wu ane àli ako, Yesò nyi a èbem ànkànuꞋ bɔ̂ bɔkatè bi è shu abua yɔb nê, “Bàa ntu̧ èlemè waa ngà aguŋ zìa.” Ale, bɔ bê me ghǎ. 
LUK.8.23	Bɔ me gha ale kèlɔ ke baãaã Yesò. Àfeme àkekweelè a chu a ègwet èlemè wu tè mèleb bùꞋ me lu̧u̧ne ànkànuꞋ yu, tè bɔ tsiꞋa nkɨ eleme.
LUK.8.24	Bɔkatè Yesò bu e ghà ndzò̧ atò shu abua tò nê, “Tê, tê, baa tsiꞋa nga epfə.”
LUK.8.24	Yesò lɔ̀Ꞌɔ a si ŋȩ àfeme yu bɔ̂ mèleb mu mbèna la, è fi, èdziꞋ wu e yu bɔ̀ɔl. 
LUK.8.25	Tà bììte awɔb nê, “Èghǎ ghɨ̂ ka bɨ̀ ka zi èntɨ̧ɨ̧ wɨ̧ ane yaã à?”
LUK.8.25	A taꞋa tsè àwɔb, bɔ bɔ̀ɔ ànyaꞋne, mbùꞋ me làꞋte a kètsìà wɔb nê, “Eyaa chɨɨme ngu wà ka àfeme bɔ̂ mèleb a me zəèa tò à?”
LUK.8.26	Bɔ tu̧u̧ èlemè wu nkwene àlaꞋ a bòt Galasìn, è wua àbâ Galìlî àko zìa la. 
LUK.8.27	Mbɨ̀Ꞌɨ̀ tà dzəè me tɨ̧ɨ̧ aguŋ la, wòt Galasìn kǒ fote kàbɔ̀ŋ tèa ane ŋut la kɨꞋɨ̀ nkwène ane tò. Tà li ntaꞋa tseke ka kwaãaã ndǐ, tà kà wua ntsèka a lob, tà me tseke wuê a ètsəsì. 
LUK.8.28	Mbɨ̀Ꞌɨ̀ tà ye a Yesò la, tà ŋȩ ane àtɔŋ ànɨ̧, nkwen a si a mbì tò mbììte atò ane àtɔŋ ànɨ̧ nê, “Yesò, Waã Mbɔ̧ɔ̧mà Àtsèàngɔ̀ŋ, à kɨa ghà abua am à? Mâ shu̧u̧te awê nê à ka ngɨ̧̀ɨ̧̀nè am.” 
LUK.8.29	Tà li me shu ale, ngu ndɨ Yesò li ngua shua abua fo kàbɔ̀ŋ yu nê è sǎ mbê wu la. Fo kàbɔ̀ŋ yu è li è ghɨ̀ è tseke tê è me ŋa atò ngoꞋ, bɔ baãaã atò nkùùle ane fȩtsə ndzì àkɔ̀Ꞌ a èka tò me baabe atò. Ka tà me loote fȩ tu ŋèꞋnà àkɔ̀Ꞌ yu, fote kàbɔ̀ŋ tu te foote atò ntsàà àbâ àlaꞋ àyuube.
LUK.8.30	Yesò bììte atò nê, “Èlen lê wu wà à?”
LUK.8.30	Tà bɨ̀ɨ̀lè nê, “Èlen laã wu ‘Àlaã’ - nkàà nê fote kàbɔ̀ŋ te nyi ane tò nyaŋ.” 
LUK.8.31	Fote kàbɔ̀ŋ tu te shu̧u̧te a Yesò nê tà ka ntsàà wɔb a èbem èbɨ kà ye ndìa.
LUK.8.32	TaꞋà àlaã mèkunyà̧ ko a li ngua njɨ̀a a ngèt abot a mbɨ̧̀ èkù̧ù̧nè. Fote kàbɔ̀ŋ tu te shu̧u̧te a Yesò nê tà tsàà àwɔb ane mèkunyà̧ mu bɔ̀ nyi ane yɔb. Ale, Yesò bɨ̧̀ɨ̧̀ne nê tè dzəè ngà. 
LUK.8.33	Ale, fote kàbɔ̀ŋ tu te sa tò ngà nyi ane mèkunyà̧ mu, àlaã mèkunyà̧ yu a lùùlà nchu èkù̧ù̧nè lu ndèbte a èbem èlemè wu, nu àtɨ̀ŋ mpfəèꞋtê.
LUK.8.34	ÀfɨꞋa bèmbaabà mèkunyà̧ mu e ye àghɨa a ghɨ̀ la, bɔ lùùlà ngà a èbem àpfəèà nɨ̧ yu, nè èpfəè techɨɨle a ngèt ngwȩ̀ȩ̀te ànəê àgème shuê. 
LUK.8.35	Ale, bòt e dzəè ngà àbȩ eye àghɨa a ghɨ̀ la. Bɔ kɨꞋɨ nkwene ane Yesò, ndzèa mbê wu fote kàbɔ̀ŋ te dzəa ane tò la tà tseke a mbì Yesò la. Bɔ me ye tà kwaã ndǐ ti, èyì tò e kuà, kèbɔɔ ke baãaã wòt ègème. 
LUK.8.36	Bòt bɔ ye la, e shu awɔb àghɨa a ghɨ̂ ka wòt wu nè fote kàbɔ̀ŋ tu pem la. 
LUK.8.37	Ale, bòt tèpfəte èlaꞋ Galasìn tègème e shu abua Yesò nê, tà dzə àbâ àlaꞋ a yɔb me ghǎ, ngu ndɨ kèbɔɔ kekweelè ke baãaã awɔb la. Ale, Yesò nyi a èbem ànkànuꞋ yu me ghǎ.
LUK.8.38	Mbê wu fote kàbɔ̀ŋ te dzə ane tò la shu̧u̧te a Yesò nê tà ghɨa bɔ̂ tò è ghà nɔ̂. Ka Yesò tu̧, è shu abua tò nê, 
LUK.8.39	“Wène àpfəèa yɨ̧ shu bòt àghɨa Mbɔ̧ɔ̧mà ghɨ ane yê la.” Ale, tà ghà me ghȩ̀ȩ̀nè èbem àpfəè nɨ̧ yu àgème, shua àghɨa Yesò ghɨ ane zi la.
LUK.8.40	AfɨꞋa Yesò wène agua èlemè ako zìà la, ènɔ̧̂ bòt a kɨꞋɨ̀ èsèè atò, ngu ndɨ bòt e wua nchɨ̀Ꞌà atò abot la. 
LUK.8.41	Wajûŋ kǒ a èbem lob Mbɔ̧ɔ̧mà èlen tò wu Jalùs la, kɨꞋɨ̀ tèmè tènjûŋ ti a si a mbì Yesò shu nê tà kɨꞋɨ a lob zi, 
LUK.8.42	nkàà nê tà li mbɔ ndàꞋ waàvi vi tà wu èngùꞋ èghem ntsɔ̀b yebe ntsiꞋa mpfəèa pfə la.
LUK.8.42	Mbɨ̀Ꞌɨ̀ Yesò lɔ̀Ꞌ tê me ghǎ bɔ̂ tò la, ènɔ̧̂ bòt e me ŋwèèle atò a èbâ ègème. 
LUK.8.43	Àvi kǒ mbàŋ dzə ane tò ane èngùꞋ ntsɔ̀b yebe, bèngàŋ e nyɔ̀Ꞌtè kekaŋ a màmbəa tò la, 
LUK.8.44	kɔ̀Ꞌɔ akwèn tò mbà̧à̧te àtsəa ndǐ tò. Tà bê mbà̧à̧te ale, mbàŋ yu loà.
LUK.8.45	Yesò bììte nê, “Wàa èbaãaãte am à?”
LUK.8.45	Mbɨ̀Ꞌɨ̀ wòt ègème lèꞋtè la, Pità shu abua tò nê, “Tê, à bakà ye ndɨ bòt nyaŋ è wua nùŋnà a ngèt yè la à?”
LUK.8.46	Ka Yesò shu nê, “Wòt ko lâ nkɔ̀tè am, ngu nê mâ zə ndɨ mètàŋ dzə ane yaã la.”
LUK.8.47	Àvi wu ye ndɨ Yesò tùꞋ àvi la, nkɨ̀Ꞌɨ̂ me benta mbɔ̀ɔ nkwen a mbì tò, shu a kètsìà bòt bàgème àghɨa a ghɨ̀ ka ye baãaãte atò la. 
LUK.8.48	Yesò shu abua tò nê, “Waã am, èntɨ̧ɨ̧ wu à zi ane yaã la, e ghɨ̂ à pem. Ghǎ ane ntsɔ̧̀.”
LUK.8.49	Yesò bela ndàꞋà, wantu̧ kǒ dzə àpfəa Jalùs nkɨ̀Ꞌɨ̂ shu abua tò nê, “Waã wè wu è pfə tê ndɔ̀Ꞌ, è wu ale à ka tsi ŋǎ ngoꞋ abua nyɨꞋtà wu.”
LUK.8.50	Yesò zə ale, shu abua Jalùs nê, “Ka mbɔ̀ɔ, zǐ èntɨ̧ɨ̧ wê wuê ane yaã, ko taa peme.”
LUK.8.51	Mbɨ̀Ꞌɨ̀ bɔ kɨꞋɨ̀ tê ndzəè a lob la, Yesò nyî, ka tà kà bɨ̧ɨ̧nè wòt tsa ka nè Pità bɔ̂ Jɔ̌n nè Jimsì nè tǎt waã wu bɔ̂ nyɨ̌ tò e nyî a lob. 
LUK.8.52	Wòt ègème li ngua sààlà ndɨ̀à ka Yesò shu abua yɔb nê, “Bɨ̀ ka tsi ndɨ̀, tà bakà pfə, tà lìa li.”
LUK.8.53	Bɔ me wȩ̀ȩ̀te atò, na bɔ li nko nê tà pfə tê fi la. 
LUK.8.54	Ka Yesò baãaã àbu a waã wu nê, “Waã am, lɔ̀Ꞌɔ a si!” 
LUK.8.55	Tà bê njù̧ù̧me, ndɔ̀Ꞌ a si. Yesò shu nê, bɔ̀ kɨ àghɨ ŋa tà jɨ. 
LUK.8.56	Tǎt waã wu bɔ̂ nyɨ̌ tò e bùà. Yesò shu abua yɔb nê, bɔ̀ ka shu wòt àghɨa a ghɨ̀ la.
LUK.9.1	Yesò tɔ bɔkatè bi bu ntsɔ̀b babe la àdzìꞋ yeamɔꞋ, ŋà àwɔb mètàŋ nè àtɔŋ bɔɔ me nɨa fəèà fote kàbɔ̀ŋ ane bòt, mè mbəa èghɔ̧. 
LUK.9.2	Tà tsàà àwɔb nê bɔ̀ gha ntsɔ̀tè mènəè Kèfɔ̧̀ Mbɔ̧ɔ̧mà mè mbəâ bòt àghɔ̧. 
LUK.9.3	Mbɔ̂ shu abua yɔb nê, “Bɨa me ghǎ, wòt ka nɨ̀ àghɨ. Bɨ̀ ka mbea ambàŋ, bɨ̀ ka mbèa ambè, bɨ̀ ka mbèa èghɨjɨ, bɨ̀ ka mbèa èkab, bɨ̀ ka nɨ̀ ka wuê ndǐmàꞋà ko tsa. 
LUK.9.4	ÀdziꞋ àgème bɔ tsɔꞋɔ lob abua yɨ̧ la, bɨ tseke a lob mbɔŋ tè ndɨ bɨ̀a dzəâ àpfəè mbɔŋ la. 
LUK.9.5	Ka wòt bakà sèe awɨ̧ àdziꞋ, bɨ̀ me ghǎ bɨ yòò àbeb àdziꞋ mbɔŋ ane èka bɨ̧, nɨŋ nyɨ̀Ꞌte nê bɔ ghɨ ànəa kàbɔ̀ŋ ane yɨ̧.” 
LUK.9.6	Bɔkatè Yesò bu e zə ànəa tà shu la, ale mbà̧à̧ èlu̧ ngȩ̀ȩ̀nè bɔbɔpfəè ègème ntsɔ̀tè Ntu̧ Ntsɔ̧̀ yu, è dzə abua Mbɔ̧ɔ̧mà la, mè mbəâ bòt bɔ̀ɔ ngò̧ò̧nà la àdzìꞋ àgème.
LUK.9.7	Elɔ̀d, fɔ̧̀ Galìlî li ndzəè mènəè maa è kɨꞋne atò ngu ndɨ bòt ko e li ngua shua nê, “Jɔ̌n ndzìà èdzî è yu̧u̧mè la.” 
LUK.9.8	ÀbəèꞋ àko a me shu nê, Èlȩjà saꞋ a kètsìà wɔb, èbeko e me shu nê, “Wu ndàꞋàtɔŋ Mbɔ̧ɔ̧mà mbɨ̀Ꞌɨ̀ èbe èlia mbì bu tà yu̧u̧me la.” 
LUK.9.9	Elɔ̀d nê, “E ndɨ ndò àtsəa Jɔ̌n, ale wòt waa màa ndzəèa mènəè maa tàa ngɨ̀à la wu wà à?” Mbɔ̂ shu ale, me nùa nkɨ eye a Yesò.
LUK.9.10	Bɔntu̧ bu bè kuà, bɔ shua Yesò àghɨ àgème bɔ ghɨ̀ la. Tà nɨ̀ àwɔb bɔ̂ tò ba e səèꞋtè àwɔb ngà àpfəèà nɨ̧ ako bɔ̀ɔ ntɔ nê Bèsedà la. 
LUK.9.11	Mbɨ̀Ꞌɨ̀ bòt e zə la, bɔ nkùŋè atò. Tà sèè àwɔb mè shu awɔb mènəè kèfɔ̧̀ Mbɔ̧ɔ̧mà mbəâ bòt bɔ̀ɔ ngò̧ò̧nà la.
LUK.9.12	È me wu àfɨꞋa nyèm tsiꞋa mbàꞋà la, bɔkatè bu ntsɔ̀b babe la e kɨꞋɨ̀ shu abua tò nê, “Ghɨa bòt baa e taate nga a èbem èpfəè nè mbȩ tu a ngèt àdzìꞋa yaa la nkɨ èghɨjɨ nè èdziꞋa màndia, nkàà nê eyaa wu àdziꞋa kà ye bòt.”
LUK.9.13	Yesò bɨ̀ɨ̀lè nê “Bɨa mbɔŋ bɨ̀ ŋa àghɨ bɔ̀ jɨ.”
LUK.9.13	Bɔ nê, “Ba bɔ wuê ndàꞋ tètaãaãte bled tetà̧â̧ nè basə babe. À kɨa nê bà gha njù̧ èghɨjɨ abua ndzɔ̀ŋ bòt baa bàgème?” 
LUK.9.14	Mbâ̧tsə te li ngu mbɔ̀ŋè bètɔsì batà̧â̧.
LUK.9.14	Yesò shu abua bɔkatè bi nê, “Bɨ̀ ghɨa bɔ̀ tsekte a si ane ndzɔ̀ŋtsə èghem yetà̧â̧ yetà̧â̧.” 
LUK.9.15	Bɔkatè bu e ghɨ̀ mbɨ̀Ꞌɨ̀ tà shu la, ngɨ̀ bɔ tseke a si. 
LUK.9.16	Yesò nɨ̀ tètaãaãte bled tu tetà̧â̧ la nè basə bu babe la, ndɔ̀kè àvi ndɨ̀ŋkè ègwet ŋà mènkɔ̀ŋke abua Mbɔ̧ɔ̧mà, mbɔ̂ mbòꞋte bèbled bu ŋa abua bɔkatè bi, nê bɔ ghàbte abua bòt bu. 
LUK.9.17	Bòt bàgème e jɨ ndzet, bɔkatè bu e fetè èbè e bəèꞋəè la e lu̧u̧ bankì ntsɔ̀b babe.
LUK.9.18	Yesò li me tsàꞋte a Mbɔ̧ɔ̧mà àfɨ̀Ꞌ àko zìa ndziꞋne, bɔkatè tò e kɨꞋɨ̀ nkwène ane tò. Tà bììte awɔb nê, “Bòt àa shua nê, è ngu wàà?”
LUK.9.19	Bɔ bɨ̀ɨ̀lè nê “Bòt ko aà shua nê à wu Jɔ̌n ndzìà èdzî, èbeko e shua nê à wu Èlȩjà, ka nè èbe bèa shua nê à wu ndàꞋàtɔŋ nyaꞋ Mbɔ̧ɔ̧mà kǒ tà yu̧u̧me la.”
LUK.9.20	Tà mè ntsìꞋi biite awɔb nê, “È me wu awɨ̧ bɨ shu nê è ngu wàà?”
LUK.9.20	Pità bɨ̀ɨ̀lè nê “À wu Fɔ̧̀ wu Mbɔ̧ɔ̧mà yɔꞋ ntsà la.”
LUK.9.21	Yesò ghɨ̀ ale, mbɔ̂ səèŋkè ètû̧ bɔb nê bɔ̀ ka shu wòt ànəa ngaa. 
LUK.9.22	“Waã Wòt bɔ ndɨ tàa ye ngoꞋ nyaŋ la. Bèkěm, nè bɔɔjuŋ bèntsìà mèpɨ̧̀, nè bènyɨꞋtà mbɨ̧te Musì aa bùŋe atò, ka naa me wu ane èlibȩ betat taa yu̧u̧me.”
LUK.9.23	Tà shu abua yɔb bàgème nê, “Wòt me kɨ eghȩ̀ȩ̀ne ateka taã, tà sà mènəè mi ègème ŋèꞋe mbasa vi àlia àgème nkùŋè am. 
LUK.9.24	Wòt me baabe àtsəa zi ko taa pfə, ka wòt tà ŋà àtsəa zi ambo yaã la, naa peme. 
LUK.9.25	Wòt wua ane mbɔ̀ èghɨ sitsǎꞋ ègème, mbɔ̂ nyɔ zìambɔŋ, ko àbȩ̀ atò nàa li wu ghàà? 
LUK.9.26	Ale, àtsəa wòt a me kɔꞋɔ ambo yaã nè mèngǎ̧ mɔ̧, ko àtsəa Waã Wòt aa li kɔꞋɔ ane tò mɨ̧̂ àfɨꞋa tàa li kɨꞋɨ ane ènɨ̧ vi, nè we Tǎt vi bɔ̂ bɔntu̧ bi la. 
LUK.9.27	Yesò shu abua bɔkatè bi nê, ‘Ane nkûŋ, bòt aà və adzìꞋ yaa, betsiꞋa èvə è ka baãaãtè awɔb kà bɔ ye Kèfɔ̧̀ Mbɔ̧ɔ̧mà la.’ ”
LUK.9.28	È li me wu mbɔŋe ane èli befà̧aã mbɨ̀Ꞌɨ̀ tà shu mènəè maà la, Yesò nɨ a Pità bɔ̂ Jɔ̌n nè Jimsì bɔ kɔꞋ nga a ègwet èku̧u̧nè ko etsàꞋte a Mbɔ̧ɔ̧mà. 
LUK.9.29	Mbɨ̀Ꞌɨ̀ Yesò bùꞋ te me tsàꞋtè la, èsi tò e kubtè, ndìte tò te tsiꞋa fəèa mbɨ̀Ꞌɨ̀ èŋu. 
LUK.9.30	AfɨꞋa mbɔŋ, bòt babe e saꞋ a mbì lɔb me làꞋà bɔ̂ Yesò ba. È li ngu Musì bɔ̂ Èlȩjà, 
LUK.9.31	bɔ kɨꞋɨ ane ènɨ̧ Mbɔ̧ɔ̧mà me làꞋà abua Yesò ndɨ tà bele yàŋe pfə a Jèlusalèm, mbɨ̀Ꞌɨ̀ Mbɔ̧ɔ̧mà li ŋɔ̀ŋè la. 
LUK.9.32	Kèlɔ èvə ke baãaã a Pità bɔ̂ bèshu̧ bi, ka bɔ lɔ̀Ꞌ ndzè ènɨ̧ Yesò mè ndzè bòt bu babe bɔ̂ wu bɔ̂ tò la. 
LUK.9.33	Mbɨ̀Ꞌɨ̀ bòt bu è tsiꞋa nkɨ esǎ Yesò me ghǎ la, Pità shu abua atò nê, “Tê, a bɔ̂ŋ nê ba wu a si ŋaà. À bɨ̧̀ɨ̧̀na, ko maa vəèəè bayò batat àdzìꞋ yaa, wemɔ̀Ꞌ abua yê, wemɔ̀Ꞌ abua Musì, nè wekǒ abua Èlȩjà.” (Tàà shua ale, tà kà ko àghɨa ye shua la.)
LUK.9.34	Tà bela ndàꞋ ale, mbàꞋ kèfə kǒ kɨꞋɨ̀ nkàbte awɔb. Bɔkatè Yesò bu e bùꞋ me bɔɔ mbɨ̀Ꞌɨ̀ mbàꞋ yu è kabte awɔb la. 
LUK.9.35	Bɔ me zə àtɔŋ ko a tse a èbem mbàꞋ yu nê, “Eyaa wu waã am mâ làà la, bɨ̀ yute èngǎ̧ tò.” 
LUK.9.36	Àtɔŋ yu à buŋ, Yesò tsiꞋi zia ndziꞋne. Bɔkatè bu ye ale, mbuŋ ntsèke awɔb. Bɔ̀ ka shu wòt ànəa èghɨ bu bɔ ye la, àfɨꞋa mbɔŋ.
LUK.9.37	ÈtsəꞋ e tsi, Yesò bɔ̂ bɔkatè bi bu batat la e chu èku̧u̧nè lu. Mbɨ̀Ꞌɨ̀ bɔ chu la, taꞋà ènɔ̧̂ bòt e kɨꞋɨ̀ nkwene ane Yesò. 
LUK.9.38	Mbâ̧ kǒ ayɔɔ bòt bu ŋȩ nê, “NyɨꞋtà, mâ shu̧u̧te awê, lɨ̀ŋkè wambâ̧ am wàà, wu ndàꞋà wambâ̧ am. 
LUK.9.39	Fo kàbɔ̀ŋ kǒ nàa ngɨ̀ è bê ŋȩ mbà̧aã atò, àtsəadzə a lɔꞋɔ ane tò, àlejuu a me dzəè a ètsəê tò. Nàa ŋa atò ngoꞋ tè è kà wua mbɨ̧̀ɨ̧̀na sa atò. 
LUK.9.40	Mâ yaãaã shù̧ù̧te bɔkatè bê nê bɔ̀ fəa yùà ka bɔ̀ fəè kekaŋ.”
LUK.9.41	Yesò bɨ̀ɨ̀lè nê “Bɨ̀a waa bɨ wu àndǎ̧ kà koa Mbɔ̧ɔ̧mà, mè ngu bòt kàbɔ̀ŋ! Màa tseka ba nɨ̧̀ ba te e ghǎ wu a ka àfɨ̀Ꞌ à? Màa kuule èntɨ̧ɨ̧ am ane yɨ̧ te e ghǎ wu a ka àfɨ̀Ꞌ à? Ale, tà shu abua wòt wu nê, Nɨ waã wè nɨŋ nkɨ̀Ꞌɨ̂ adzìꞋ yaa!”
LUK.9.42	Mbɨ̀Ꞌɨ̀ waã wu lɔ̀Ꞌ te me kɨꞋɨ la, fo kàbɔ̀ŋ yu ŋeꞋe atò màꞋa a si ngɨ̀ àtsəadzə a lɔ̀Ꞌɔ ane tò. Yesò bê ŋȩ fo kàbɔ̀ŋ yu, mbəè waã wu, mvəèəè atò abua tǎt tò. 
LUK.9.43	A taꞋa tsě bòt bu abot la bàgème eye mètàŋ kèkweelè Mbɔ̧ɔ̧mà.
LUK.9.43	Mbɨ̀Ꞌɨ̀ mènəè maa Yesò nàa ngɨ̀à la, è bèla ntsèa bòt la, Yesò wu gheble avi è shu abua bɔkatè bi nê, 
LUK.9.44	“Bɨ̀ zi ànəê yaa e nkɨ eshu awɨ̧ la a mèntɨ̧ɨ̧ mɨ̧. Bɔɔ baãaã Waã Wòt ezǐ a tèkitebu bɔbȩ.” 
LUK.9.45	Bɔkatè tò bu è ka ko ànəa tà shua la, ngu nê Mbɔ̧ɔ̧mà lò̧ lə ànəa ngaa abua yɔb, mbɨ̀Ꞌɨ̀ bɔ ko, ka bɔ me bɔɔ ebiite atò ànəa ngaa.
LUK.9.46	Àyɔ̀ŋ a li ndɔ̀Ꞌ a kètsìà bɔkatè Yesò ane wòt tà tsě bòt bàgème la. 
LUK.9.47	Yesò ko àghɨa bɔ mɨ̀ɨ̀tà la, ale tà tɔ watèchɨɨle kǒ ntsia a ngèt àka azi, 
LUK.9.48	mbɔ̂ shu abua yɔb nê, “Wòt sèè watèchɨɨle kǒ mbɨ̀Ꞌɨ̀ waa ane èlen laã, tà ko nê ye wua sèè am. Wòt tà sèè am la, ko nê ye sèè wòt wu tà tsàà am la. Ngu nê wòt tà wu a kwèn ane yɨ̧ la è tsě bòt bàgème.”
LUK.9.49	Jɔ̌n bê nê, “Lefɨ̀Ꞌ, baa lɔ̀Ꞌ ndzě wòt kǒ tàa nɨa èlen lê fəèà fote kàbɔ̀ŋ la, shu abua tò nê, tà ka tsi ngɨ̀, ngu nê ba tò baa aa kà ghȩȩne ane àka yeamɔꞋ.”
LUK.9.50	Yesò shu abua atò nê, “Bɨ̀ ka nkèle atò, ngu nê wòt bakà wu wɔ̀mbù̧ wê, ko tà wu wòt èkɔŋ wè.”
LUK.9.51	AfɨꞋa Yesò nàa ghǎ a ègwet la, a li mbùꞋ tè me kùꞋu. Ale, tà nɔ̀ŋè èntɨ̧ɨ̧ vi ane lèghȩ̀ȩ̀nè vi a mànga a Jèlusalèm. 
LUK.9.52	Mbɨ̀Ꞌɨ̀ bɔ ghȩ̀ȩ̀ne tê ntsiꞋa nkɨ enyi àpfəèa bòt Sàmalìà ko la, tà tsàà bɔntu̧ bi a mbì nê, bɔ̀ ghǎ nèètè àdziꞋa màndia abua zi àpfəè və. 
LUK.9.53	Mbɨ̀Ꞌɨ̀ bɔ nyi abot la, bòt àpfəè və e tu̧ enyɨꞋte àdziꞋa Yesò nàa kɨꞋɨ eli la, ngu nê bɔ̀ le ko nê tà tsèà tsě nga a Jèlusalèm. 
LUK.9.54	Bɔkatè tò, Jimsì bɔ̂ Jɔ̌n e zə ànəa bòt Sàmalìà bu e shu la mbììte atò nê, “Tê, bà ghɨa èwet è chu a ègwet ntò̧ àwɔb?” 
LUK.9.55	Yesò è ghèble avi ŋȩ̀ àwɔb nê, [“Bɨ bakà ko fo yu ane yɨ̧ ngɨ̀à bɨ làꞋà ale la. Waã Wòt li tà kà wua nkɨ̀Ꞌà eliime bɔbȩ, tà li ngua nkɨ̀Ꞌa e ghɨ̌ bɔɔ peme.”] 
LUK.9.56	Ndɔ̀Ꞌ bɔ̂ tò ba e baãaã èlu̧ nga àpfəè ako tsa.
LUK.9.57	Mbɨ̀Ꞌɨ̀ bɔ̀ɔ ngà la, wòt kǒ shu abua Yesò nê, “Maa kùŋè awê àdzìꞋ àgème àa ngà la.”
LUK.9.58	Yesò shu abua tò nê, “Ètsɔ̀b e bɔ tègwòŋ tɔb, banɨ̧̀ bèa ndèa a ègwet la e bɔ tèjî tɔb, ka Waã Wòt kà bɔ àdziꞋa tàa nɔ̀ŋè àtsəa zi eyètè la.”
LUK.9.59	Tà shu abua wekǒ nè wòt nê, “Kùŋè am.” Ka ŋut shu abua tò nê, “Tê, tsiꞋ è nga ntua tǎt am yaꞋ ka nkɨ̀Ꞌɨ̂.”
LUK.9.60	Yesò shu abua tò nê, “TsiꞋ èpfəꞋte bòt è tu bèmpfəà bɔb. Ka è me wu awê, à ghà me tsɔ̀te ntu̧ Kèfɔ̧̀ Mbɔ̧ɔ̧mà.”
LUK.9.61	Wòt kǒ tsa mè shu abua Yesò nê, “Tê, maa kùŋè àwê, ka tsiꞋ è nga ndàꞋnè bòt ləlob yaã yaꞋ ka nkɨ̀Ꞌɨ̂.”
LUK.9.62	Yesò shu abua tò nê, “Wòt tà baãaã nkɔ̧̀tè àshu nê ye liꞋa àliꞋ, ka mbɔ̂ me lɨ̀ŋkè kwèn la, bakà kùꞋ wòt tàa nyi a kèfɔ̧̀ Mbɔ̧ɔ̧mà mbɨ̀Ꞌɨ̀ wɔ̀fàꞋ tò la.”
LUK.10.1	Yesò Lefɨ̀Ꞌ li ntsèke tè ndàà bɔkatè ko èghem yesà̧à̧mbe ntsɔ̀b babe nɨŋ nkwèꞋnè ane bɔkatè bi bu èghem ntsɔ̀b babe la. Tà ghɨ̀ ale, ntsàà àwɔb babe babe a mbì, a èpfəè nɨ̧ ègème nè èdziꞋ ègème tà bɔ̂ ndɨ yèa ghǎ la, 
LUK.10.2	mbɔ̂ shu abua yɔb nê, “Èghɨjɨ e lu̧ a èbem mbȩ ka bòt bɔ̀ɔ fùꞋù la e me koo. È wu ale, bɨ shu̧u̧te a Tǎt mbȩ nê tà tsàa bòt bɔ̀ɔ fùꞋù la a èbem mbȩ zi. 
LUK.10.3	Bɨ̀ ghǎ, e ngua ntsàà àwɨ̧ mbɨ̀Ꞌɨ̀ bɔɔnjɨ̀ a kètsìà ngwitenyà̧. 
LUK.10.4	Mbɨ̀Ꞌɨ̀ bɨa ngà la, wòt ka mbèà ka wuê ntaꞋ, ka wuê ambè, eghǎ dzəâ ane gùbtsə. Bɨ̀ ka ntsòkè àfɨ̀Ꞌ nyaŋ a màntsaꞋta wòt alu̧.
LUK.10.5	“Bɨ nyi a lob wòt, ànəa mbì bɨ bɔ̂ ndɨ bɨ̀a shu la wu nê, ‘Àlàŋkè à wu a lob ŋàa.’ 
LUK.10.6	Wòt àlàŋkè wu a lob və, ko mèntsàꞋte àlàŋkè mɨ̧ naa tèꞋa nè tò. Mbə wòt àlàŋkè bakà wuê, ko mèntsàꞋte àlàŋkè mɨ̧ naa kua akwèn ekɨꞋɨ abua yɨ̧. 
LUK.10.7	Bɨ bɔ̂ ndɨ bɨ̀a tseke a lob ngaa e me jɨa mè nua àghɨ àgème bɔ ŋa abua yɨ̧ la, nkaa nê wɔ̀fàꞋ ègème è bɔ̂ ndɨ tàa bɔ àbȩ̀ ane àfàꞋ àzi la. Bɨ̀ ka me ghȩ̀ȩ̀ne nembuꞋ, nyia a lob yaa ndzəèà nyia àzia.
LUK.10.8	“Àpfəèa nɨ̧ àgème bɨ gha bòt àpfəè və e tsɔꞋɔ mètsələèꞋ mɔb abua yɨ̧ la, bɨ jɨ àghɨa àgème bɔ ŋa abua yɨ̧ la, 
LUK.10.9	mbəâ bòt àghɔ̧ àpfəè və, è shu abua bòt nê, ‘Kèfɔ̧̀ Mbɔ̧ɔ̧mà kɨꞋɨ̀ tê ntsìꞋi a ngèt yɨ̧’. 
LUK.10.10	Ka bɨ̀ me ghɨ̌ tê nga àpfəèà nɨ̧ ako, bòt àpfəè və e tu̧ etsɔꞋɔ mètsələèꞋ mɔb abua yɨ̧, bɨ ghǎ a kètsìà àpfəè mbɔŋ kwàꞋ èbùꞋ alu̧, shu abua yɔb nê, 
LUK.10.11	‘Ba yò ka wuê àbeb àpfəè àyɨ̧ a nyî ane èka ba la, dèbe kwèn ta ŋa abua yɨ̧. Ka bɨ̀ ko nê kèfɔ̧̀ Mbɔ̧ɔ̧mà ekɨꞋɨ̀ tê ntsìꞋi a ngèt yɨ̧.’ 
LUK.10.12	TsiꞋ è shu awɨ̧ nê, Mbɔ̧ɔ̧mà nàa li kù tèsȩte bòt Sodòm nè Gòmolà tè ntsè ndɨ tàa ku e te bòt èpfəè mbɔŋ la.
LUK.10.13	“Aa li bɨa wɨ̧ bɨ̀a bòt Kolazìn, aa li bɨa wɨ̧ bɨ̀a bòt Bèsedà! Bɔ li ngɨ̀ ale ngɨ̀ tèwuute ènəê taà bɔ ghɨ a kètsìà wɨ̧ la àlaꞋ a bòt Tȩê nè Sidɔ̀n ko bɔ li dzaŋe kwaã epfəə, mè fəèꞋəè muttsə ane yɔb, enɨ nyɨꞋte nê bɔ waꞋa mènəè kàbɔ̀ŋ mɔb. 
LUK.10.14	Ka Mbɔ̧ɔ̧mà naa li ku tèsȩte bòt Tȩê nè Sidɔ̀n àlia taa li saꞋa ngɔ̀ŋ la, te tsě ndɨ tàa ku tɨ̧ la. 
LUK.10.15	È me ewu awɨ̧ bɨa bòt Kàpenàwuêm! Bɨ li mbàte ngua nkɨ ŋeꞋe awɨ̧ bɨ̀ambɔŋ etsàà a ègwet, ka tsiꞋ è shu awɨ̧ nê bɔɔ li shuke awɨ̧ a si etsǎ àlaꞋ a bèmpfəà.”
LUK.10.16	Yesò shu abua bɔkatè bi nê, “Wòt me zə awɨ̧, tà wua ndzəa am, we tà teme kwèn zi ŋǎ abua yɨ̧ la, wua ntèma kwèn zi ŋǎ abua am, wòt tà teme kwèn zi ŋǎ abua am la, wua ntèma kwèn zi ŋǎ abua wòt wu tà tsàà am la.”
LUK.10.17	Mbɨ̀Ꞌɨ̀ bòt bu èghem yesà̧à̧mbe ntsɔ̀b babe e ghà te nkùà la, bɔ wùꞋtè àwɔb, è shu abua Yesò nê, “Tê, ka wuê fote kàbɔ̀ŋ te wua ŋǎ bòt ngoꞋ la, te zə awa ndzəè ane bòt mbɨ̀Ꞌɨ̀ ba ŋwète a mbɨ̧̀ tɔb shu abua yɔb nê, tè dzəa ane bèŋût ane èlen lê la.”
LUK.10.18	Yesò bɨ̀ɨ̀lè nê, “E ndɨ ndzě ndɨ Satàn lɔ̀Ꞌɔ a ègwet mbɨ̀ŋkê nkwen mbɨꞋɨ̀ èfâŋ la. 
LUK.10.19	Bɨ̀ zə. Mâ ŋa awɨ̧ mètàŋ bɨ̀a nɨ eghȩ̀ȩ̀ne a ègwet nyaãtekàbɔ̀ŋ bɔ̂ ènkàfuŋ, nè èghɨ kekweelè wɔ̀mbù̧ Mbɔ̧ɔ̧mà enɔ̀ŋè ntà̧ àwɨ̧ la, mbɔ̂ betsiꞋa àghɨ ane èghɨ bàa à ka zi àlɔꞋ ane yɨ̧. 
LUK.10.20	Ka, bɨ̀ ka ngùꞋtè àwɨ̧ ndɨ fote kàbɔ̀ŋ tèa ndzəèà awɨ̧ la, bɨ̀ wùꞋte àwɨ̧ wuê ndɨ Mbɔ̧ɔ̧mà shɨ tèlen tɨ̧ a èbem àkatè àzi a ègwet la.”
LUK.10.21	AfɨꞋa mbɔŋ Fo Kèfə ghɨ̀ èntɨ̧ɨ̧ Yesò e lu̧u̧ nê mèngùꞋte, Tà nê, “Tê, Fɔ̧̀ ègwet nè sitsǎꞋ leꞋ, mâ kɔ̀ŋke àwê na à lô̧ èghɨ bàa abua bòt èyì nè bòt àkatè, mbɔ̂ nyɨ̀Ꞌte abua bòt kà ko èdziꞋ la. Oò Tê, à li ngɨ̀ àyaa ane mènkɔ̀ŋke mê, mè nè ndɨ àa bɔ̀ àwê la.
LUK.10.22	“Tǎt am è ŋa èghɨ ègème abua am. Wòt kǒ tà lâ ko àghɨa waã wu yùà kà wu tǎt tò la è ntsě; wòt kǒ tà meè ndâ ko a tǎt waã kà wuê waã mbɔŋ la ka wuê, nè bòt waã wu è kɔ̀ŋkè nê bɔ̀ ko atò la.”
LUK.10.23	Yesò ghɨ̀ ale, ngèble avi ntsèmtè abua bɔkatè bi nê, “Bɨ wu bòt èsi ntsɔ̧̀, ndɨ̀ wu bɨ ye àghɨa bɨ ye la. 
LUK.10.24	Ane nkûŋ, tsiꞋ è shu awɨ̧ nê, bèndàꞋàtɔŋ Mbɔ̧ɔ̧mà nyaŋ, nè bèfɔ̧̀ e li ngua ntsènà è nkɨ eye àghɨa bɨ̀a ndzèa la ka bɔ̀ ka ye, mè nkɨ ezə àghɨa bɨ̀a ndzəèa la, ka bɔ̀ ka zə.”
LUK.10.25	NyɨꞋtà mbɨ̧te Musì ko li nkɨ̀Ꞌɨ̂ me kɨ etaãaãte a Yesò, mbììte atò nê, “NyɨꞋtà, betsiꞋa e ngɨ̀ nà ka mbɔ̀ mèmpème kàlìà à?”
LUK.10.26	Yesò mè mbììte atò nê, “Àkata mbɨ̧te Musì a nyɨꞋte nê ghà à? Àa ngɨ̀ à tɔ ale à shu nê ghà à?”
LUK.10.27	NyɨꞋtà wu bɨ̀ɨ̀lè nê, “Me kɔ̀ŋke a tǎt wè Mbɔ̧ɔ̧mà nè èntɨ̧ɨ̧ wê ègème, ŋǎ wê nènkèm abua tò, nè mètàŋ mê ègème, mè me mɨ̀ɨ̀tè wuê atò, mbɔ̂ me kɔ̀ŋkè wanyɨ wè mbɨ̀Ꞌɨ̀ àwɔ̀ mbɔŋ.”
LUK.10.28	Yesò shu abua tò nê, “À làꞋa nkûŋ yê.” Mbɔ̂ mè shu abua tò nê, “Ghǎ ngɨ̀ mbɨ̀Ꞌɨ̀ à shu la, ko aa bɔ mèmpème kàlìà.”
LUK.10.29	Tà shu ale, nyɨꞋtà mbɨ̧te Musì wu me kɨ enyɨꞋte nê èngǎ̧ vi e lâ mbɔ̀ lə, ale tà mè mbììta Yesò nê, “Wanɔ̧ wu wà à?”
LUK.10.30	Enɨ bɨ̀ɨ̀le èngǎ̧ tò, Yesò nê, “Wòt ko le lɔ̂Ꞌ ndzəè àpfəèà nɨ̧ a Jèlusalèm me chua nga a Jèlikò. Nchu alu̧, bètsɔŋ e baãaã atò, ntsì ndìte tò shù̧u̧ atò tè tà tsìꞋi we pfəâ, mbɔ̂ sa atò ngà àwɔb. 
LUK.10.31	Àfɨ̀Ꞌ a me wu, ntsìà mèpɨ̧̀ Mbɔ̧ɔ̧mà kǒ me chua ntsèà alu̧ ngaa, ndzě wòt ngaa, ntù̧ èlu̧ ntsiꞋi chu ntsè nè àbà zia. 
LUK.10.32	Wòt àndǎ̧ Levì ko chu wuê a èlɨ mbɔŋ ndzə a mbɨ̧̀ ŋut, ntɨ̧ɨ̧ ndzě atò, mbɔ̂ mè ntù̧ alu̧ ntsè me chua nga aba tsa. 
LUK.10.33	Ka wòt Sàmalìà kǒ, tàa ngȩȩna alu̧ ngaa la, kɨꞋɨ̀ nkwene ane ŋut. Mbɨ̀Ꞌɨ̀ tà ye atò la, tèsȩte ŋut te taꞋa ku atò, 
LUK.10.34	tà gha adzìꞋa ŋut nɔ̀ŋkè la, ntsəètè mèlùꞋ kèkweelè ane tèfɨŋke tò, mbɔ̂ mè ndzì mèwet adù̧. Mbɨ̀Ꞌɨ̀ tà zì la, tà kùùlè tèfɨŋ tu mbɔ̂ ŋèꞋe atò ntsia a ègwet loà vi, nɨ atò ngà nɔŋe a lob bòt lèghȩ̀ȩ̀nè aa ndzèta a èbèm la, me lɨ̀ŋke atò. 
LUK.10.35	ÈtsəꞋ e tsi, tà ghaꞋa ambè vi ntsì èkwȩkab bebe ŋǎ abua mbaabà lob bòt lèghȩ̀ȩ̀nè yu mbɔ̂ shu abua tò nê, ‘Me lȩ̂ atò tè e nga nkua. Èkab wu e tsiꞋa nkòa, ko àfɨꞋa màa kua la, maa vəèəè àghɨa à nkweꞋnè ntsòke ane tò la abua yê.’ ”
LUK.10.36	Yesò me paate èngǎ̧ vi mbììte atò nê, “Ane mèmɨ̀ɨ̀te mê, wàa ane bòt baa batat la le ghɨ̂ mbɨ̀Ꞌɨ̀ ngule wanyɨ wòt wu bètsɔŋ è le baãaã atò la à?”
LUK.10.37	NyɨꞋtà mbɨ̧te Musì wu bɨ̀ɨ̀lè èngǎ̧ Yesò nê, “Wu wòt wu tà lè nyɨꞋte a ntsɔ̧̀ abua ŋut la.”
LUK.10.37	Yesò bɔ̂ mè shu abua tò nê, “E bùꞋ àfɨ̀Ꞌ yaa ghǎ me ghɨ̌ a èlɨ̀ ngaa.”
LUK.10.38	Mbɨ̀Ꞌɨ̀ Yesò bɔ̂ bɔkatè bi è bela ngȩ̀ȩ̀nà la, Yesò kɨꞋɨ̀ ndzəè àpfəè ako, àvi ko bɔ̀ɔ ntɔ atò nê Màta la tsɔꞋɔ lob zi abua tò. 
LUK.10.39	Màta ko nê ye bɔ wanyɨ vi kǒ èlen tò wu Màlià la. Màlià mbɔŋ kɨꞋɨ̀ ntsèke a ngèt èka Yesò me yute mènəè tàa nyɨ̀Ꞌta la. 
LUK.10.40	Èntɨ̧ɨ̧ Màta e bùꞋ me bɨɨ ngu ndɨ àfàꞋ a yaãaã abua tò zìa zìa la. Ale, tà kɨꞋɨ̀ shu abua Yesò nê, “Tê Yesò, à mɨɨtè nê wu ntsɔ̧̀ nê wanɔ̧ sà am nê, è me fàꞋa mmɔ̌ ndziꞋne? Shu abua tò nê tà kɨꞋɨ ntɨ̀ŋe am.”
LUK.10.41	Yesò tɔ atò nê, “Màta, Màta leꞋ, aà ŋǎ awê ngoꞋ ane èghɨ nyaŋ. 
LUK.10.42	Ka ndàꞋ àghɨ yeamɔꞋ aa və à bɔ ndɨ à ghɨ̂ ngu me ŋa awê ngoꞋ adù̧ la. Màlià lȩ̀ àghɨa ntsɔ̧̀ mbɔŋ. BetsiꞋa bɔ̀ ka lɔꞋ àlia nɨ àyùà abua tò.”
LUK.11.1	Àfɨ̀Ꞌ àko a li nguê, Yesò me tsàꞋte a Mbɔ̧ɔ̧mà àdzìꞋ àko. Mbɨ̀Ꞌɨ̀ tà tsàꞋte tè ndɔ̀Ꞌ la, wakatè tò ko shu abua tò nê, “Tê Yesò, nyɨꞋte awa ndɨ bàa me ntsàꞋtè a Mbɔ̧ɔ̧mà la, mbɨ̀Ꞌɨ̀ Jɔ̌n le lɔ̂Ꞌ nyɨ̀Ꞌte bɔkatè bi la.”
LUK.11.2	Yesò shu abua yɔb nê, “Ye ndɨ bɨ̀a me tsàꞋte la:
LUK.11.2	‘Tǎt wa wu a ègwet la leꞋ,
LUK.11.2	Ghɨa bòt è kukte èlen lê
LUK.11.2	Ghɨa Kèfɔ̧̀ wê kɨꞋɨ,
LUK.11.3	Ŋa awa àli àgème èghɨjɨ e kùꞋ àwa la.
LUK.11.4	WaꞋa bèkàbɔ̀ŋ ba,
LUK.11.4	mbɨ̀Ꞌɨ̀ bàambɔŋ e waꞋa bèkàbɔ̀ŋ bɔnyɨ ba la.
LUK.11.4	À ka ntsàà wa àdziꞋa bɔ̀ɔ taãaãte awa la.’ ”
LUK.11.5	Yesò ghɨ̀ ale, è shu abua bɔkatè bi nê, “TsiꞋ bà nɨŋ nê, wòt kǒ ane yɨ̧ lɔꞋɔ a ntɨ̧ɨ̧tsəꞋ ngà shu abua shu̧ zi nê, ‘Ewuɔ, ŋa am badzìꞋ èghɨjɨ. 
LUK.11.6	Shu̧ yaã kǒ e kua lèghȩ̀ȩ̀nè ngu a lob yaã, ka e nka bɔ àghɨa tàa jɨ la.’
LUK.11.7	“Tè wòt wu a èbem lob la shu abua tò nê, ‘Ka ŋa am ngoꞋ, mâ gheba ètsələèꞋ am tè ndɔ̀Ꞌ, ba bɔ̧ bɔ̧ è nɔ̀ŋke a si. BetsiꞋa è nka tsi ndɔ̀Ꞌ a si tè ŋa awê àghɨ ako,’ ko àa wu naà?” 
LUK.11.8	TsiꞋ è shu awɨ̧ ane nkûŋ nê, tà màà mbakà lɔ̀Ꞌɔ a si eŋa èghɨjɨ bu abua tò mbɨ̀Ꞌɨ̀ shu̧, ko taa lɔ̀Ꞌɔ a si eŋa àghɨ àgème taa nkɨà la nkàà nê tà ko nê tàà tɨ̧ɨ̧ abot me ŋwèta ndò̧a wuê lo̧o̧.
LUK.11.9	E ngua shu awɨ̧ nê, bɨ̀ lo̧, ko Mbɔ̧ɔ̧mà naa ŋa, nkɨ̂ ko taa ghɨ̌ bɨa ye, mè ndùꞋte ètsələèꞋ ko taa tsɔꞋɔ abua yɨ̧. 
LUK.11.10	Nkàà nê wòt ègème tà lo̧ la nàà bɔ, wòt tà kɨ la ye, èwe tà luꞋte ètsələèꞋ la bɔ tsɔꞋa abua tò.
LUK.11.11	Tǎt wu ane yɨ̧ waã tò lò̧a asəâ ko taa ŋa nyà̧kàbɔ̀ŋ yû̧ abua tò la wu wàà? 
LUK.11.12	Kò wòt naa və ane yɨ̧ waã tò lò̧a èbu̧nkɔ̀Ꞌ ko tàa ŋa tò ànkàfuŋ la leè? 
LUK.11.13	Tè bɨ̀a wàa bɨ̀ wu bòt kàbɔ̀ŋ la, e wu ko eŋa èghɨ ntsɔ̧̀ abua bɔ̧ bɨ̧, è me wu tǎt wɨ̧ wu a ègwet la tà kà ŋa Fo Kèfə abua bòt bɔ lo̧ abua tò la tè ntsě?
LUK.11.14	Yesò li ngua fəèà fo kàbɔ̀ŋ ane wòt kǒ è ghɨ̂ ŋut kwene mbûꞋ la. Mbɨ̀Ꞌɨ̀ è dzəè la, mbûꞋ yu bùꞋ me làꞋa, ànəa mbɔŋ a taꞋa tsě bòt. 
LUK.11.15	Ka àbəèꞋ àyɔb a me shu nê, mètàŋ mu Yesò nàa nɨ̀a fəèà fote kàbɔ̀ŋ ane bòt la, dzəa abua Belzebùl, fɔ̧̀ fote kàbɔ̀ŋ. 
LUK.11.16	ÀbəèꞋ àyɔb ako a me kɨ enyɔꞋte atò shu abua tò nê tà nyɨꞋte awɔb àlȩê nê Mbɔ̧ɔ̧mà ka tà tsàà vi la.
LUK.11.17	Ka bɔ me ghɨ̌ ale, Yesò yaŋe ko àghɨa bɔ̀ɔ mɨ̀ɨ̀tà a mèntɨ̧ɨ̧ mɔb la, shu abua yɔb nê, “ÀlaꞋ àgème a tseke ane àyɔ̀ŋ, mè me nù àwɔb bɔ̀ɔmbɔŋ la, à bɔ̂ ndɨ a bele yaŋe kwene la. Ləlob e tseke ane àyɔ̀ŋ la wu ləlob lème. 
LUK.11.18	È wu ale, Satàn me nù àvi zìambɔŋ, ko kèfɔ̧̀ tò nàà ghɨ̀ na ka tseke ka kwen à? E ndàꞋà anè nkàà nê bɨ laꞋnê wu Belzebùl ka tàa ŋà am mètàŋ mu màa nɨ̀a fəèà fote kàbɔ̀ŋ ane bòt la. 
LUK.11.19	Ka è wu nkûŋ nê màa nɨa mètàŋ Belzebùl ka nɨa fəèà fote kàbɔ̀ŋ, ko bòt bɨ̧ àa nɨ̀a mètàŋ nèŋà ka fəèà tùà à? Èghɨ bu bòt bɨ̧ àà ngɨ̀à la e nyɨꞋtè nê bɨ fâ̧. 
LUK.11.20	Ka e ngua nɨa mètàŋ Mbɔ̧ɔ̧mà ka fəèà fote kàbɔ̀ŋ ko a wua nyɨ̀Ꞌta nê kèfɔ̧̀ Mbɔ̧ɔ̧mà kɨꞋɨ tê ntsìꞋi nè nɨ̧̀.
LUK.11.21	“Wòt kèkweelè nàa ngɨ̀ tà taŋke èghɨ èbet enɨ baabe lob zi, èghɨ tò ègème e tseke ntsɔ̧̀. 
LUK.11.22	Ka è wu àfɨꞋa wòt tà kweele tê ntsè atò la, è kɨꞋɨ̀ ndène atò la, tà fàà èghɨ èbet tò bu tàà wua ndzìà èntɨ̧ɨ̧ vi adù̧ la ègème, mbɔ̂ ngàbtè èghɨ tò.
LUK.11.23	“Wòt bakà wu wòt am, ko tà wu wɔ̀mbù̧ am, Wòt tàa ka tɨ̀ŋe am efete la, ko nè tà wua ntàa taa.
LUK.11.24	“Fo kàbɔ̀ŋ nàa ngɨ̀ e dzə ane wòt è me gheebe a èdziꞋ yuube nkɨà àdziꞋa yeà tseke la. È bakà ye àdziꞋ, è shu abua zi zìambɔŋ nê ‘Maa wènè a lob yaã yu e ndi dzəè la.’ 
LUK.11.25	Ale, è kua akwèn è kɨꞋɨ è ye ndɨ bɔ tuꞋu lob mbɔŋ nèètè è me bɔ̀ la, 
LUK.11.26	è mè ngà nɨ fote kàbɔ̀ŋ ko tesà̧à̧mbe te bɨɨte ntsè yùà la, nɨŋ kɨ̀Ꞌɨ̂ bɔ tseke a èbèm. À gha a me lìa, ŋut bê bɨɨ tê ntsè ndɨ tà ghɨ̂ ndzaã ngu la.”
LUK.11.27	Yesò me laꞋa èngà̧ waa ale, àvi kǒ ane ènɔ̧̂ wu e ghɨ̂ ngu abot la ŋȩ shu abua tò nê, “Ntsɔ̧̀ wu àvi wu tà lè bi awê, mè ndì awê tè à tsə la.”
LUK.11.28	Yesò bɨ̀ɨ̀lè èngǎ̧ tò nê, “ÀwɔꞋ, ntsɔ̧̀ wu wuê bòt bu bɔ zə èngǎ̧ Mbɔ̧ɔ̧mà mè ngɨ̀ àghɨa èa shuà la.”
LUK.11.29	Mbɨ̀Ꞌɨ̀ ènɔ̧̂ bòt bu e fetè a ngèt Yesò la, tà shu abua yɔb nê, “Bòt laane wu bòt kàbɔ̀ŋ bɔ̀ɔ ka bɔa Mbɔ̧ɔ̧mà la. Bɨa nkɨà nê è nyɨꞋte awɨ̧ àlȩê ka bɨ̀ ka wu eye. NdàꞋ èwuu ànəa kà ye fɨ̀Ꞌ màa nyɨꞋte awɨ̧ la wu à yu Mbɔ̧ɔ̧mà li ngɨ̀ ane Jɔnà la.” 
LUK.11.30	Ndɨ Jɔnà, ndàꞋàtɔŋ Mbɔ̧ɔ̧mà li ngu mbɨ̀Ꞌɨ̀ àlȩê abua bòt Ninevè la, wu wuê èlɨ Waã Wòt nàa wu mbɨ̀Ꞌɨ̀ àlȩê abua bòt laane la. 
LUK.11.31	Naa li ngu ane àlia saꞋa Mbɔ̧ɔ̧mà, fɔ̧̀ àlaꞋ a Sèbà lɔ̀Ꞌɔ a si mbà̧ wɨ̧ ane mènəè kàbɔ̀ŋ mu bɨ̀a ngɨ̀à la, nkàà nê tà li ndzəè tèa tɔ̀Ꞌɔ̀ ngɔ̀ŋ kǒ, nkɨ̀Ꞌɨ̂ ezə mèngǎ̧ fɔ̧̀ Sàlemun li ngua nɨa èyì vi ndàꞋà la. TsiꞋ è shu awɨ̧ nê wòt kǒ naa àdzìꞋ yàa àfɨ̀Ꞌ yaa, èyǐ tò e tsè è we fɔ̧̀ Sàlemun la. 
LUK.11.32	Naa li ngu ane àlia saꞋa Mbɔ̧ɔ̧mà, bòt àlaꞋ a Ninevè e lɔꞋɔ a si mbà̧ wɨ̧ ane mènəè kàbɔ̀ŋ mu bɨ̀a ngɨ̀à la, nkàà nê bɔ li ngwàꞋ mènəè kàbɔ̀ŋ mɔb àfɨꞋa Jɔnà li ntsɔ̀tè ntu̧ Mbɔ̧ɔ̧mà abua yɔb la. TsiꞋ è shu awɨ̧ nê wòt kǒ naa àdzìꞋ yàa mènəè tò è tsě me Jɔnà la.
LUK.11.33	“Wòt nàà kà tò̧ èkaꞋà ndò̧, tà kà tsia a èten èpfəêꞋ. Tàa ngɨ̀ tà tsia a ègwet èkɔꞋ, mbɨ̀Ꞌɨ̀ aa me bàŋe bòt bɔ̀ɔ nyìa a lob la. 
LUK.11.34	Àghɨ a yê a wu mbɨ̀Ꞌɨ̀ èkaꞋà mbɨ̧̀ ènyit. Àghɨ a yê àa ngɨ̀ à wu ntsɔ̧̀, mbɨ̧̀ ènyit ye ègème è lu̧u̧ nè èkaꞋà. Mbə àghɨ a yê a bakà wu ntsɔ̧̀, mbɨ̧̀ ènyit ye ègème è lu̧u̧ nè kèbìꞋà. 
LUK.11.35	È wu ale, bɨ̀ me ko awɨ̧ mbɨ̀Ꞌɨ̀ èkaꞋà wu bɨa ngȩȩna a èbèm la e tsiꞋi ndzěm. 
LUK.11.36	Ale, ènyit yê ègème e lu̧a nè èkaꞋà, tè àdziꞋ ènyit yèa ko a bakà wu a èbem ndzěm, ko aa me fəə nenkèm, mbɨ̀Ꞌɨ̀ èkaꞋà àa ngɨ̀ e me bàŋè alu̧ la.”
LUK.11.37	Mbɨ̀Ꞌɨ̀ Yesò paatè èngǎ̧ vi la, wòt Falèsiì ko kaꞋa atò a lob zi nê, bɔ̀ gha njɨ̀ èghɨjɨ, ale Yesò ghà ntsèke a si a mànjɨa. 
LUK.11.38	A taꞋa tsě wòt Falèsiì wu e ye nê Yesò nàà njɨ̀a èghɨjɨ kà shuu èbu bi a shua yu bòt ko àa shùà la.
LUK.11.39	Yesò shu abua tò nê, “Bɨ̀a Bèfalèsiì, bɨ̀a ngɨ̀ bɨ shùù kwènte ndɔŋ nè kwènte bapfəèꞋ mbɔ̂ tèbèmtsə te lu̧u̧ ne mèkɔb, wuê mbɨ̀Ꞌɨ̀ tèbèm tɨ̧ te lu̧u̧ nè sɔ̧ɔ̧ bɔ̂ èghoꞋ la. 
LUK.11.40	Ye èkèghɨ̧̀ ko. Ka wu Mbɔ̧ɔ̧mà wu tà bɔ̧ɔ̧ àbȩ la tà bɔ̧ɔ̧ èbèm mɨ̧̂ la à? 
LUK.11.41	Ka bɨ̀ ŋa èghɨ bu a èbem ndɔŋ tɨ̧ nè bapfəèꞋ bɨ̧ la abua bòt ntseb, ndzè na àghɨa ko a ntsě àa kele awɨ̧ nê bɨ ka fəə a mbì Mbɔ̧ɔ̧mà la.
LUK.11.42	“Aa li bɨa awɨ̧, bɨ̀a Bèfalèsiì, bɨ̀a ngɨ̀ bɨ ghàbtè èghɨ mbȩ bɨ̧ ane èdziꞋ èghem, ègha wu ka wuê ane tèfɔbtsə, ŋǎ èghab Mbɔ̧ɔ̧mà. Ka bɨ̀ ka wua nkɨ̀a nê mènəè mɨ̧ tɨ̧ɨ̧ ndɨŋndɨ̀ŋ, bɨ̀ ka mě ngua nkɔ̀ŋkà Mbɔ̧ɔ̧mà. Eyaa wu èghɨ bɨ bɔ ndɨ bɨ̀a ghɨ̀ ka waꞋa ebeko bu la.
LUK.11.43	“Aa li bɨa awɨ̧, bɨ̀a Bèfalèsiì, nkàà nê bɨ taꞋa wua nkɔ̀ŋkà ètɨ̧ nɨ̧ a lob Mbɔ̧ɔ̧mà, mè ntaꞋa wua nkɔ̀ŋkà bòt aa me ŋa kènuke abua yɨ̧, ntsàꞋtè àwɨ̧ a èsà̧aã tèwentsə.
LUK.11.44	“Aa li bɨa awɨ̧, nkàà nê bɨ wu mbɨ̀Ꞌɨ̀ ètsəsì ka ye àlȩê, bòt àa ntɔ̀Ꞌtà kà ko laꞋ nê bɔ tɔ̀Ꞌtà àghɨa kàbɔ̀ŋ la.” 
LUK.11.45	NyɨꞋtà mbɨ̧te Musì kǒ shu abua Yesò nê, “NyɨꞋtà, àa ndàꞋà mènəè maa ale ngua ntsɔ̧̀ɔ̧̀tà wa tsɔ̧̀ɔ̧̀te mɨ̧̂.”
LUK.11.46	Yesò bɨ̀ɨ̀lè èngǎ̧ tò nê, “Aa li bɨ̀a awɨ̧, bɨ̀a bènyɨꞋtà mbɨ̧te Musì mɨ̧̂, bɨ̀a ngɨ̀ bɨ̀ zi èbòꞋà a kɔ̧te bòt e tsè àwɔb a màŋeꞋa la, ka bɨ ka lɔkè kèti fɨ̧ ekɔ̀te enɨ etɨŋe awɔb bɔ̀ɔ ŋeꞋe.
LUK.11.47	“Aa li bɨa awɨ̧, bɨ̀a ngɨ̀ bɨ bɔ̧ɔ̧ ètsəsì bèndàꞋàtɔŋ Mbɔ̧ɔ̧mà bu bètǎt nyaꞋ bɨ̧ e li mbùŋè la. 
LUK.11.48	Bɨ̀a ngɨ̀ bɨ bɔ̧ɔ̧ ale, bɨ wua nyɨ̀Ꞌta nê bɨ bɨ̧ɨ̧nè àghɨa bètǎt bɨ̧ è le lɔ̂Ꞌ ngɨ̀ la. Bɔ̀ li mbùŋè bèndàꞋàtɔŋ Mbɔ̧ɔ̧mà, bɨ bɔ̧ɔ̧ ètsəsì bɔb. 
LUK.11.49	Eyaa wu lə Mbɔ̧ɔ̧mà li nɨ̌ èyǐ vi nê, ‘Maa tsàà bèndàꞋàtɔŋ bɔ̧ nè bɔntu̧ bɔ̧ abua yɔb, bɔɔ bùŋe àbəèꞋ àyɔb, è mee ghɨ̧̀ɨ̧̀ne àbəèꞋ la’. 
LUK.11.50	Ale, Mbɔ̧ɔ̧mà naa li zi bòt laane a èbem ngoꞋ, nkàà bèndàꞋàtɔŋ Mbɔ̧ɔ̧mà bu bàgème, bɔ li mbùŋè e bùꞋu àfɨ̀Ꞌ a ngɔ̀ŋ li mbùꞋ la. 
LUK.11.51	E bùꞋu ane èvə Abèl eghǎ wu ane èvə Zàkàleyà wu bɔ li mbùŋè atò a kètsìà lob nɨ̧ Mbɔ̧ɔ̧mà nè àdzìꞋ yu bɔ̀ɔ ŋǎ èghɨ abua Mbɔ̧ɔ̧mà la. Ane nkûŋ, tsiꞋ è shu awɨ̧ nê Mbɔ̧ɔ̧mà naa li zi bòt laane a èbem ngoꞋ nkàà wɔb bàgème.
LUK.11.52	“Aa li bɨ̀a awɨ̧, bɨ̀a bènyɨꞋtà mbɨ̧te Musì. Bɨ bèa nkȩ̀ yu nàa ntsɔ̀Ꞌɔ ètsələèꞋ lob yu èyì e wu a èbèm la. Bɨ bakà nyi a èbèm, mbɔ̂ bɨ ka meè ŋà èlu̧ bòt ko aa nyi.”
LUK.11.53	Mbɨ̀Ꞌɨ̀ Yesò sà abot tè me ghǎ la, bènyɨꞋtà mbɨ̧te Musì nè Bèfalèsiì bu e bùꞋ ndâ me tsɔ̧̀ɔ̧̀te atò, mè me ŋwèèle atò mbììte atò mèngà̧ ane mènəè nyaŋ, bɔ̀ɔ ngɨ̀à ntà̧à̧ta, 
LUK.11.54	tò mbɨ̀Ꞌɨ̀ tà bela ndàꞋà tà fà̧ èngà̧ nkwene mbɨ̧ bɔ baãaã atò adù̧ la.
LUK.12.1	Mbɨ̀Ꞌɨ̀ ènɔ̧̂ bòt e yaãaã tê bòt e tsiꞋa ntɔ̀Ꞌtà beko la, Yesò bɨ̀ shu abua bɔkatè bi nê, “Bɨ̀ me ko awɨ̧ ane yis Bèfalèsiì, è wù àghɨa kà wu yùà la. 
LUK.12.2	Àghɨ ko bɔ kabà kà a wu li edzəâ àbȩ la a ntsě, àyea a lò̧ò̧te kà wu li pùùla ayaã la à ka wuê. 
LUK.12.3	Ale, àghɨ àgème à làꞋa a èbem ndzěm la, bɔɔ li zə yùà nèngû̧, àyea à tsèmte a àtû̧ wòt a ntàŋ la, bɔ tsiꞋi tsɔ̀te yùà a èbuꞋ alu̧.
LUK.12.4	“Bèshu̧ bɔ̧, e shu awɨ̧ nê, bɨ̀ ka mbɔ̀a bòt bu bɔ̀ɔ bùŋe wòt, ka bɔ̀ ka wu ko e ghɨ̀ àghɨa ko tsa la. 
LUK.12.5	Maa nyɨꞋte awɨ̧ wòt bɨ̀a me bɔa atò la. Bɨ̀ me bɔa wuê a Mbɔ̧ɔ̧mà. Tà wu wòt tà bùŋà wòt, tà bɔ̀ mètàŋ etsàa atò èwet Satàn la. Ane nkûŋ, bɨ̀ me bɔa wuê atò. 
LUK.12.6	Tè bɔɔ kà fɨ̧ɨ̧ne bèdzɔɔlekɔt batà̧â̧ ane bèkapà babe? Mbɔ̧ɔ̧mà nàà ka leenè ka wuê wemɔ̀Ꞌ ane yɔb. 
LUK.12.7	Ka wuê nyèm tu àtsəa yɨ̧ la, Mbɔ̧ɔ̧mà ko kèmpà̧ tùà tègème. È wu ale, bɨ̀ ka mbɔ̀â, ngu nê bɨ tsè àlaã bèdzɔɔlekɔt a mbì Mbɔ̧ɔ̧mà.
LUK.12.8	“Ale, tsiꞋ è shu awɨ̧ nê wòt gème tà tɨ̧ɨ̧ a kètsìà bòt mbɨ̧̀ɨ̧̀ne nê ye wu wòt am la, Waã Wòt naa li mbɨ̧̀ɨ̧̀ne nê tà wu wòt vi mɨ̧̂ a mbì bɔntu̧ Mbɔ̧ɔ̧mà. 
LUK.12.9	Ka wòt tà tu̧ nê ye ntsě wòt am la, Waã Wòt naa li tu̧ atò a mbì bɔntu̧ Mbɔ̧ɔ̧mà. 
LUK.12.10	Wòt làꞋà èngǎ̧ kàbɔ̀ŋ adù̧ Waã Wòt ko Mbɔ̧ɔ̧mà naa waꞋa kàbɔ̀ŋ tò, ka wòt tà laꞋa èngǎ̧ kàbɔ̀ŋ adù̧ Fo Kèfə la, betsiꞋa Mbɔ̧ɔ̧mà ka waꞋa a kàbɔ̀ŋ ŋut.
LUK.12.11	“AfɨꞋa bòt e səèŋnè àwɨ̧ nɨŋ nkɨ̀Ꞌɨ̂ a lob Mbɔ̧ɔ̧mà, a mbì bɔɔjuŋ bɔ̂ bègɔvanɔ̀ nè bèfɔ̧̀ bɔɔ saꞋa awɨ̧ la, bɨ̀ ka me mɨ̀ɨ̀te ànəa bɨ̀a shu enɨ fà àwɨ̧ la. 
LUK.12.12	Aa ale, nkàà nê Fo Kèfə naa ŋa awɨ̧ ànəa bɨa shu la àfɨꞋa ngaa.”
LUK.12.13	Àfɨ̀Ꞌ a me wu, wòt kǒ ane ènɔ̧̂ wu shu abua Yesò nê, “NyɨꞋtà, shu abua wanɔ̧ nê, tà ghàbte èghɨ pfə bu tǎt wa li mpfə ntɔ̀ɔ abua ya ba tò la ŋà è bɔ̧.”
LUK.12.14	Yesò bɨ̀ɨ̀lè nê, “Àwɔ̀ mbê wa, wàà tsàà am nê è nkɨ̀Ꞌɨ̂ sàꞋà àwɨ̧, mè ngàbtè èghɨ pfə tǎt wɨ̧ à?” 
LUK.12.15	Tà ghɨ̀ ale, shu abua yɔb bàgème nê, “Bɨ̀ nɨ àfɨ̀Ꞌ, mbɔ̂ me nko mbɨ̀Ꞌɨ̀ èghoꞋ e wu a kètsìà wɨ̧. Mèmpème wòt nè mèntsèke ntsɔ̧̀ tò ntsě ane èghɨ tà bɔ la, ka tà màà mbɔ èghɨ wu nà leꞋ.”
LUK.12.16	Yesò ghɨ̀ ale, mbɔ̂ shu awɔb èngà̧teme wàa nê, “Wòt èkab ko li ngu, èghɨjɨ e taꞋa kɔꞋɔ a èbaꞋ tò. 
LUK.12.17	Tà bùꞋ me mɨ̀ɨ̀te a èntɨ̧ɨ̧ vi nê, ‘E mbakà bɔ àdziꞋa màa paŋe èghɨjɨ bɔ̧ bàà la. Màa ghɨ̌ na à?’
LUK.12.18	“Tà tseke tê mè ntsìꞋi shu abua zi zìambɔŋ nê, ‘Ye àghɨa màa ghɨ̀ la. Maa bùù ngǒ taã etsàà a si, e bɔ̧ɔ̧ te nɨ̧ màa paŋe èghɨjɨ bɔ̧ nè èghɨ bɔ̧ ègème a èbèm la. 
LUK.12.19	AfɨꞋa màa paa la, maa shu abua am mmɔ̌ mbɔŋ nê, “E ngu wòt èsi ntsɔ̧̀. Mâ bɔ èghɨ ntsɔ̧̀ ègème màa nkɨ̀a la ane mèngùꞋ nyaŋ. È nka tsi dèbè ènyit yaã a, maa jɨ, enu, e mě wùꞋte am ntsɔ̧̀.” ’
LUK.12.20	“Mbɨ̀Ꞌɨ̀ tà làꞋ ale la, Mbɔ̧ɔ̧mà shu abua tò nê, ‘Ye àkèghɨ̧̀ àko. Fo yê naa dzəâ ane yê kwàꞋ ètsəꞋ waa. Waa nàa li jɨ èghɨ bàà à paŋe la à?’ ”
LUK.12.21	Yesò me paa èngǎ̧ vi nê, “Eyaa ndɨ àa li wu ane wòt ègème tàa fèta èghɨ nyaŋ mpàŋa abua zi zìambɔŋ a sitsǎꞋ ŋàa, ka mbɔ̂ ngu wòt ntseb a mbì Mbɔ̧ɔ̧mà la.”
LUK.12.22	Yesò shu abua bɔkatè bi, nê, “Ale e ngua shua wɨ̧ nê bɨ̀ ka me mɨ̀ɨ̀te nê bɨ̀a jɨ ghǎ ko nu ghǎ leꞋ. Bɨ̀ ka ndem mɨ̀ɨ̀tè nê bɨ̀a kwaã ghǎ a mbɨ̧̀ tɨ̧ leꞋ. 
LUK.12.23	Mèmpème e tsè èghɨjɨ, mbɨ̧̀ ènyit mè ntsè ndǐtsə. 
LUK.12.24	Bɨ̀ lɨ̀ŋkè bèmakwaŋ ndze. Beà kà liꞋ àliꞋ, bè ka wua fùꞋà èghɨjɨ, bè ka wua nɔ̀ŋà èghɨ a ngǒtsə, ka tǎt wɨ̧ wu a ègwet la me jɨa wɔb. Tè bɨ bakà taꞋa tsè banɨ̧̀ mbɔŋ a mbì Mbɔ̧ɔ̧mà à? 
LUK.12.25	Wòt wu ane yɨ̧ tà me dèbè ènyit zi nyaŋ ko taa kwèꞋne àdziꞋa àfɨ̀Ꞌ ane afɨꞋa tà wu tseke a sitsǎꞋ la wu wàà? 
LUK.12.26	Bɨ bakà wu ko etsɔꞋte balaate ènəê mbɨ̀Ꞌɨ̀ è baa, èghǎ ghɨ̀ ka bɨ me ŋa awɨ̧ ngoꞋ ane mekǒ à? 
LUK.12.27	Bɨ̀ lɨ̀ŋkè mèfəèꞋ mu a èbemebàꞋ la ndzě ndɨ nàa ntsəèa la. Nàà kà fàꞋ, è ka wua ngɨ̀à ndǐtsə. Ka e ngua shua wɨ̧ nê èmà ngu wuê fɔ̧̀ Sàlemun nè mèkab mi, ko tà lè kaꞋ bɔ ndǐtsə mbɨ̀Ꞌɨ̀ mekǒ ane mèfəèꞋ mbɔŋ. 
LUK.12.28	Tè Mbɔ̧ɔ̧mà wu wèè mèfəèꞋ mu a èbemebàꞋ àa ngɨ̀ à ye laane wàa, ètsəꞋ e me tsi bɔ to̧ maꞋa èwet la, è me wu awɨ̧ tà kà ghɨ ale tè ntsě? Bɨ wu kwàꞋ bòt àlȩ̀ȩ̀tè a màndzia mèntɨ̧ɨ̧ ane Mbɔ̧ɔ̧mà. 
LUK.12.29	Bɨ̀ ka tsi mɨ̀ɨ̀tè nyaŋ ane àghɨa bɨ̀a jɨ e mě nu la. Ko mbɨ̀Ꞌɨ̀ bɨ me mɨ̀ɨ̀tè nyaŋ. 
LUK.12.30	Bòt kà wu bòt Mbɔ̧ɔ̧mà bàgème ka bɔ̀ɔ ndèbà ènyit yɔb ane ànəa èghɨ bàa la. Tǎt wɨ̧ ko nê bɨà nkɨ̀ŋkà èghɨ mbɔŋ ègème. 
LUK.12.31	Ale, bɨ̀ bɨa me zə wuê mènəè kèfɔ̧̀ Mbɔ̧ɔ̧mà, ko taa ŋa èghɨ bàagème bɨa nkɨ̀ŋkà la abua yɨ̧.
LUK.12.32	“Bɨ̀ ka mbɔ̌, bɨ̀a wu bɨ̀ wu mbɨ̀Ꞌɨ̀ àlaã njɨ̀tsə kà ye mètàŋ mɔb la, nkàà nê aà mbɔ̀ a tǎt wɨ̧ a màngɨa bɨa tsiꞋi bèfɔ̧̀ mbɨ̀Ꞌɨ̀ tòà. 
LUK.12.33	Bɨ̀ fɨ̧̀ɨ̧̀ne èghɨ bɨ̧ ègème, ngàbtè èkab abua bòt mbuŋ. Bɨ̀ kɨ ntaꞋte kà wu lène, mpàŋe èghɨ èkab bɨ̧ a èbèm, nɔ̀ŋè a ègwet, è wù àdziꞋa kà èghɨ mbɔŋ e wu li lɔ̀Ꞌɔ emǐ, tsɔŋ ka wu li elɔ̀Ꞌɔ etsě a ngèt, èsoꞋo è ka meè ngu lɔ̀Ꞌɔ àlia ekwele la. 
LUK.12.34	Bɨ̀ ghɨ̀ ale, nkàà nê, àdziꞋa bɨ paŋe èghɨ èkab bɨ̧ la, wu àdziꞋa mèntɨ̧ɨ̧ mɨ̧ wu la mɨ̧̂.”
LUK.12.35	“Bɨ̀ tsela àleb a yɨ̧, ntò̧ò̧tè mèkàꞋà mɨ̧ me chɨꞋɨ àghɨa nkɨ̀Ꞌa la, 
LUK.12.36	mbɨ̀Ꞌɨ̀ bɔfàꞋ bèa ngɨ̀ be me chɨꞋɨ a tǎt wɔb taa kua adzìꞋa èpǎ̧ ndzɔꞋɔ la. Mbɨ̀Ꞌɨ̀ tà kua tà luꞋte ètsələèꞋ bɔ bê ntsɔꞋɔ wuê kwàꞋ àfɨꞋa mbɔŋ. 
LUK.12.37	Ntsɔ̧̀ wu bɔfàꞋ bu tǎt wɔb nàa me kua bɔɔ bele àtatsi nchɨ̀Ꞌà atò la. Ane nkûŋ, tsiꞋ è shu awɨ̧ nê tà kɨ̀Ꞌa ko taa kuule àleb azi, ebɔ ghɨ̌ bɔɔ tseke a si, tàa fàꞋa abua yɔb. 
LUK.12.38	Ateko tà gha ekɨꞋɨ a èntɨ̧ɨ̧ ètsəꞋ ko a ntɔ bèlu̧nkɔ̀Ꞌ leꞋ. Ntsɔ̧̀ wu bɔfàꞋ bu tàa me kɨꞋɨ bɔɔ bele àtatsi la. 
LUK.12.39	Bɨ̀ ko nê tǎt lob ko àfɨꞋa tsɔŋ nàa kɨꞋɨ ètsəꞋ la, kèlɔ kè ka nyia èghɨ tò mbɨ̀Ꞌɨ̀ bɔ gha ghɨ̌ nkɨ̀Ꞌî mbəèꞋəè lob tò. 
LUK.12.40	Bɨ̀a mbɔŋ bɨ̀ ye nê bɨ taŋke awɨ̧ ntsɔ̧̀, nkàà nê Waã Wòt naa kɨꞋɨ àfɨꞋa kà bɨ ko nê tàà nkɨ̀Ꞌâ.”
LUK.12.41	Mbɨ̀Ꞌɨ̀ Yesò paate èngǎ̧ vi la, Pità bììte atò nê, “Tê, à shua èngà̧teme wàa abua ya, kò wuê abua wòt ègème à?”
LUK.12.42	Yesò bɨ̀ɨ̀lè nê, “WafàꞋ ntsɔ̧̀ tà bɔ èyì la wu we ŋa à? Wu wu tǎt àfàꞋ tò zi atò àtsəa beko nê tà me ŋa wɔb èghɨjɨ àfɨꞋa ntsɔ̧̀ la. 
LUK.12.43	WafàꞋ ngaa naa taꞋa wùꞋtè àvi, na tǎt àfàꞋ tò me kɨꞋɨ àpfəè ndze atò fàꞋà la. 
LUK.12.44	Ane nkûŋ, tsiꞋ è shua wɨ̧ nê, ko tǎt àfàꞋ waa naa zǐ atò àtsəa èghɨ bi ègème. 
LUK.12.45	Ka wafàꞋ mbɔŋ shu abua zi zìambɔŋ nê, ‘Tǎt àfàꞋ am tseke nyaŋ,’ mbùꞋ me lene bɔfàꞋ ko bu, mbâ̧tsə nè bèzi, mè njɨ̀a nùa mbèa, 
LUK.12.46	ko tǎt àfàꞋ tò naa kɨꞋɨ ane àlia tà ghɨ̂ tà kà wua nchɨꞋa tò la, nè àfɨꞋa kà tà koê. Mbɔ̂ ngu saãaãte atò e màꞋa a si, e tsàà atò àdziꞋa bòt bu bɔ tu̧u̧ zǐ èntɨ̧ɨ̧ wɔb ane Mbɔ̧ɔ̧mà la, è wu la.
LUK.12.47	“È me wu wafàꞋ wu tà ko àghɨa tǎt vi nàa kɨa nê yè ghɨa, ka tà kà nɔŋe avi e ghɨ̌ yùà la ko bɔɔ li shu̧u̧ atò kwàꞋ ànyaꞋne. 
LUK.12.48	Ka è me wu wafàꞋ wu kà ko àghɨa tǎt vi nàa nkɨ̀a la, mbɔ̂ me ghɨ̀ àghɨa bɔ bɔ̂ ndɨ bɔ̀ɔ shu̧u̧ atò kwàꞋ ànyaꞋne la, ko bɔɔ li shu̧u̧ atò mpiꞋa. Bɨ̀ ko nê wòt ègème bɔ zǐ atò àtsəa èghɨ nyaŋ la, bɔɔ biite atò mènəè nyaŋ, è we bɔ ŋa nyaŋ nɨŋ fu atò la, bɔ mè ngu me kɨ nyaŋ abua tò.”
LUK.12.49	Yesò mè shu abua bɔkatè bi nê, “E nkɨꞋa e zǐ èwet adù̧ sitsǎꞋ. E ghɨ̀ ale ngua ngoꞋa àfɨ̀Ꞌ yaa ko a bɔ̀ am. 
LUK.12.50	Maa nyi a èbem ngoꞋ mbɨ̀Ꞌɨ̀ bɔ̀ɔ ndzì wòt a èdzî la. Ànəa mbɔŋ aa ndèlà am tè a ghɨ̀ mbakà tsè, ènyit yaã è ka yaa. 
LUK.12.51	Bɨ̀ ka mɨ̀ɨ̀tè nê, e nkɨꞋa e ŋa àlàŋkè a ngɔ̀ŋ ŋaà. ChaꞋ, tsiꞋ è shu awɨ̧ nê e nkɨꞋa ezǐ àyɔ̀ŋ a kètsìà bòt. 
LUK.12.52	È wu ale, e buꞋa àfɨ̀Ꞌ yaa, me ghà ne mbì ləlob nè bòt batà̧â̧ nàa sàbte, bòt batat e tɨ̧ɨ̧ abà yɔb, babe e tɨ̧ɨ̧ ayɔb. 
LUK.12.53	Bètǎt aa me yɔ̀ ne bɔmbâ̧ bɔb, bɔtèsà e me yɔ̀ nè bètǎt bɔb. Bèzi e yɔ̀ nè bɔɔ̀zi bɔb, bɔɔ̀zi e me yɔ̀ nè bènyɨ̌ bɔb. Bènyɨ̌ e yɔ̀ nè bèzi bɔ̧ bɔb, bèzi e yɔ̀ nè bènyɨ̌ bèlu̧ bɔb.”
LUK.12.54	Yesò mè shu abua ènɔ̧̂ bòt bu nê, “Ègwet àa ngɨ̀ è fen àbâ zìa, bɨ nê ‘Mbɨ̀ŋ naa lu’, è bê ndu mbɨ̀Ꞌɨ̀ bɨ shu la.
LUK.12.55	“Bɨ̀a ngɨ̀ bɨ̀ ye àfeme a dzə a tsɔꞋɔ la, bɨ nê ‘Nyèm nàà ngà ete’, è bê ntè wuê mbɨ̀Ꞌɨ̀ bɨ shu la. 
LUK.12.56	Ye bòt ko bɔ̀ɔ shua nê bɔ wu àghɨa kà wu yùà la. Bɨà nkoa ndȩ̀à ègwelebuule nè sitsǎꞋ shua ndɨ àa wu la. Ghǎ ghɨ̂ ka bɨ̀ ka wu eko shu ndɨ àbȩ àa la à?
LUK.12.57	“Tè betsiꞋa bɨ̀ambɔŋ è ka ko nkwàꞋtè àghɨa è wù àghɨa ntsɔ̧̀ la ngɨ̀? 
LUK.12.58	Wòt fɨ̧̀ɨ̧̀nè àwê a èkɔ̂t, à nyɔ̀Ꞌtè mbà̧à̧ àka tò àfɨꞋa bɨ̀ bele alu̧ la. Ghɨ̀ ale mbɨ̀Ꞌɨ̀ ka tà səèŋnè awê nɨŋ nga a mbì wòt tàa sàꞋa èkɔ̂t la, tà zì awê a tèkitebu bɔkefen, bɔ màꞋà awê a tèfȩ. 
LUK.12.59	TsiꞋ è shu awê nê à bakà tsə àtsɔb ayê te gha lìa ane nini à kà dzəê.”
LUK.13.1	Bòt ko bɔ wu abot la, e tseke tê ndɔ̀kè ànəa Pȩlèt ndɨ tà li mbùŋè bòt Galìlî ko àfɨꞋa bɔ li ngua nkɨ̧̀ɨ̧̀ma banyà̧ ŋǎ abua Mbɔ̧ɔ̧mà la. 
LUK.13.2	Yesò bɨ̀ɨ̀lè nê, “Bɨ mɨɨtè nê bòt Galìlî baa bɔ li mpfəèꞋtê la e li ngɨ a kàbɔ̀ŋ tè ntsè àbəꞋa bòt Galìlî à ko? 
LUK.13.3	A ntsě ale! Ka e ngu a si shua wɨ̧ nê, bɨ bakà kùbte mèntɨ̧ɨ̧ mɨ̧ ewaꞋa mènəè kàbɔ̀ŋ mɨ̧, ko bɨa li pfəꞋte bàgème mbɨ̀Ꞌɨ̀ bɔ̀ɔ̀ba. 
LUK.13.4	Kò bɨa laꞋnê ghǎ ane ànəa bòt bu èghem ntsɔ̀b bafà̧aã a Silòàm, lob li nkwen a ègwet lɔb bɔ pfəꞋtè la à? Bɨ mɨɨtè nê bɔ li ngɨa kàbɔ̀ŋ tè ntsè bòt bàgème a Jèlusalèm? 
LUK.13.5	A ntsè ale! E ngu a si shua wɨ̧ nê, bɨ bakà kùbte mèntɨ̧ɨ̧ mɨ̧ ewaꞋa mènəè kàbɔ̀ŋ mɨ̧, ko bɨa li pfəꞋte bàgème mbɨ̀Ꞌɨ̀ bɔ̀ɔ̀ba.”
LUK.13.6	Yesò ghɨ̀ ale, mè shu awɔb èngà̧teme wàa, nê, “Wòt ko le lɔ̂Ꞌ mbɔ̀ àyɨt a fik a mbȩ zi. Tà lɔ̀Ꞌ ane àli ako nga kaabe tètaãaãte fik, ka tà kà ye. 
LUK.13.7	Ale, tà shu abua wɔ̀fàꞋ vi nê, àfɨ̀Ꞌ yaa wu èngùꞋ yetat, mbɨ̀Ꞌɨ̀ mâ bùꞋ me kɨꞋɨ àdzìꞋ yaa abàꞋa tètaãaãte fik, ka è nka ye ka kemɔꞋ la. ‘Nê, tà kòꞋò àyɨt a ngaa màꞋa a si, a bakà bɔ̂ ndɨ àa me jɨ si àku la.’
LUK.13.8	“Wòt àfàꞋ wu mè shu abua tǎt vi nê, ‘Tê, sa àyɨt a mbɔŋ ane èngùꞋ waa wemɔꞋ la. Maa nyàꞋà èten egheebe, ebɔ zì ètsaꞋ ntsɔ̧̀ tè èbɨ ngaa aa lu̧u̧. 
LUK.13.9	È me wu ane èngùꞋebȩ e kɔɔlè, ko aa wu ane ntsɔ̧̀, mbə è baka kɔ̀ɔ̀lê, à ghɨ̀ bɔ kòꞋ maꞋa a si.’ ”
LUK.13.10	È li ngu ane àliapfəèa Bèjuê àko, Yesò me nyɨꞋte èngǎ̧ Mbɔ̧ɔ̧mà a lob Mbɔ̧ɔ̧mà yɔb kǒ. 
LUK.13.11	Àvi kǒ wuê abot fo kàbɔ̀ŋ ghɨ̂ tà ghɔ̧̀ɔ̧̀nè ane èngùꞋebȩ èghem ntsɔ̀b yefà̧aã la. Tà ko nê, ye ŋɔꞋɔ tè mèndɔ̀Ꞌɔ ka tsi nguê. 
LUK.13.12	Mbɨ̀Ꞌɨ̀ Yesò ye atò la, tà tɔ atò nê, “Mê, àghɔ̧ ayê a sà àwê.” 
LUK.13.13	Yesò ghɨ̀ ale, nɔ̀ŋè àbu azi àtsə atò, kɔ̧̀ tò yu bê ndɔ̀Ꞌ tè àvi wu tɨ̧ɨ̧ ndɨŋndɨ̀ŋ, mbɔ̂ ngùꞋtè a Mbɔ̧ɔ̧mà.
LUK.13.14	Wòt tà wu àtsəa lob Mbɔ̧ɔ̧mà yu la bùꞋ me tsoo nê, Yesò bə wòt àliapfəèa Bèjuê. Wòt wu ghɨ̀ ale, shu abua bòt bu bàgème abot la nê, “Ba bɔ èli bentùa ba bɔ̂ ndɨ bàa ghɨ̌ àfàꞋ la, bɨ̀ kɨꞋɨ ane èli ngaa bɔ̀ bə awɨ̧, bɨ̀ ka nkɨ̀Ꞌɨ̂ ane àliapfəè.”
LUK.13.15	Yesò bɨ̀ɨ̀lè èngǎ̧ tò nê, “Ye awɨ̧, bɨ̀a bòt ko, bɨ̀a ngɨ̀ bɨ me shu ànəê, mbɔ̂ ngɨ̀à àyea tsa la. Wòt wu ane yɨ̧ tàa sǎ mpɔ̀ŋ zi, kò loà vi leꞋ a èbem àkàt àliapfəèa Bèjuê kà yaa enɨ ghǎ ŋa mèleb abua tò la wu wàà? 
LUK.13.16	Tè bɔ̀ ka ndzaa àvi wàà, è wuê wòt àndǎ̧ Abàlàghâm Satàn kuule atò ane èngùꞋebȩ èghem ntsɔ̀b yefà̧aã la, àliapfəèa Bèjuê ngɨ̀ tà pem?”
LUK.13.17	Èngà̧ waa Yesò làꞋà la e ghɨ̀ ètsə bɔmbù̧ tò bàgème e kɔꞋ kwàꞋ abot, mbɔ̂ ebeko nè bòt e me wùꞋtè àwɔb ane ènəê nɨ̧ baa tà ghɨ̀à la.
LUK.13.18	Yesò mè mbììtê nê, “Kèfɔ̧̀ Mbɔ̧ɔ̧mà wu mbɨꞋɨ̀ ghàà? Màa nɨ ghǎ efɨ̀Ꞌne adù̧ à? 
LUK.13.19	Nàà mbɨ̀Ꞌɨ̀ èsaãaãme èwuu maŋkaŋa kǒ wòt kǒ sǎ a mbȩ zi la. Èsaãaãme mbɔŋ e koo te ntsè èsaãaãme ègème, ka àa ngɨ̀ ètsə, e faŋ ntsè èghɨjɨ ègème bɔ liꞋi a mbȩ la, tè ntsìꞋi mbɨ̀Ꞌɨ̀ àyɨt, tè banɨ̧̀ bu bèa ndèa la e me kɨꞋa nkùùla tèjî tɔb adù̧ mèntaãaã tò.”
LUK.13.20	Yesò mè nê, “Màa nɨ ghǎ nɨ efɨ̀Ꞌɨ ane Kèfɔ̧̀ Mbɔ̧ɔ̧mà à? 
LUK.13.21	Kèfɔ̧̀ Mbɔ̧ɔ̧mà wu mbɨ̀Ꞌɨ̀ yis wu naa ngɨ̀à ka bled kɔ̀Ꞌa la. Àvi nàa ngɨ̀ tà nɨ̀ adzìꞋ ntɔ̀bte ane bapfəèꞋ fàlawà batat è tsekè tè ngȩȩne a èbem fàlawà wu ègème ngɨ̀ è kɔꞋ.”
LUK.13.22	Yesò le lɔ̂Ꞌ me tse èpfəè nɨ̧ nè bɔbɔpfəè nyɨ̀Ꞌta èngǎ̧ Mbɔ̧ɔ̧mà, ntsèà ngà a Jèlusalèm. 
LUK.13.23	Wòt kǒ kɨꞋɨ̀ mbììte atò nê, “Tê, wu wuê ndàꞋà bòt mpiꞋa bɔ̀ɔ li bɔ mèmpème kàlìà la à?”
LUK.13.23	Yesò bɨ̀ɨ̀lè nê, 
LUK.13.24	“Nyɔ̀Ꞌta a mànyia ane ètsələèꞋ techɨɨle, nkàà nê bòt nyaŋ aa li me nùa nyɔ̀Ꞌtà nkɨ enyi ka èlu̧ è ka wu wu abua yɔb. 
LUK.13.25	ÀfɨꞋa tǎt lob lɔ̀Ꞌɔ a si tè nkȩ̀ lob la, bɨa tɨ̧ɨ̧ àbȩ me lùꞋte ètsələèꞋ è shua nê, ‘Tê, tsɔꞋ lob abua ya.’
LUK.13.25	“Ka tà bɔ ngu shu abua yɨ̧ nê ‘E mbakà ko awɨ̧, e nka ko àdziꞋa bɨ dzəè la’.
LUK.13.26	“NdàꞋ ale ko bɨa bɨ̀ɨ̀lè nê, ‘Ba li njɨ èghɨjɨ mè nu mèlùꞋ ba nɨ̧̀ ba, à mè nyɨ̀Ꞌte awa mènəè mê a kètsìà àpfəè aya.’
LUK.13.27	“Ko taa mě tse a lob e shu nê, ‘E mbakà ko awɨ̧, bɨ̀ lɔ̀Ꞌɔ a mbì ètsələèꞋ am, bɨ̀a wu bɨ̀a ngɨ̀à mènəè kàbɔ̀ŋ la.’
LUK.13.28	“Bɨa me dɨ̀a nkwèla àsɔŋ yɨ̧ abot àfɨꞋa bɨ̀a ye Abàlàghâm bɔ̂ Asàk nè Jàkɔ̂b, nè bèndàꞋàtɔŋ Mbɔ̧ɔ̧mà bàgème, a èbem kèfɔ̧̀ tò, mbɔ̂ bɨ̀ambɔŋ e wu àbȩ bɔ màꞋà la. 
LUK.13.29	Bòt aa li dzəâ a bètɔꞋɔ ngɔ̀ŋ ekɨꞋɨ bɔɔ jɨ èpǎ̧ wu Mbɔ̧ɔ̧mà nàa taŋke abua yɔb a kèfɔ̧̀ vi la. 
LUK.13.30	Ane nkûŋ, àfɨ̀Ꞌ a ngaa bòt ko bɔ wua kwèn la bɔɔ li tsiꞋi a mbì, èbeko bè wu a mbì la be tsiꞋi akwèn.”
LUK.13.31	Yesò bèla ndàꞋà, Bèfalèsiì ko e kɨꞋɨ shu abua tò nê, “À bɔ̂ ndɨ àa sa àdziꞋ yaa e ghǎ àbâ ako la, nkàà nè Fɔ̧̀ Elɔ̀d nàà kɨ baãaã awê ebùŋe.”
LUK.13.32	Yesò shu abua yɔb nê, “Bɨ̀ gha shu abua tǎt eŋɔꞋte mènəè ngaa nê, e ngua fəèà fote kàbɔ̀ŋ tèa ŋǎ bòt ngoꞋ la, mè mbəèa bòt àghɔ̧ laane bɔ̂ tètsɔꞋ, ka atetsɔꞋ vìa maa paate àfàꞋ am. 
LUK.13.33	Ka la mâ bɔ̂ ndɨ màa ghà wuê àdziꞋa e ngà la, laane bɔ̂ tetsɔꞋ, nè tètsɔꞋ vìa la. Maa ghɨ̀ ale, nkàà nê a bakà bɔ̀ŋ nê bɔ̀ buŋa ndàꞋàtɔŋ Mbɔ̧ɔ̧mà àdziꞋ ako tsa kà wua Jèlusalèm.
LUK.13.34	“Bòt Jèlusalèm, bòt Jèlusalèm leꞋ, èghǎ ghɨ̂ ka àfɨ̀Ꞌ àgème Mbɔ̧ɔ̧mà tsàà bèndàꞋàtɔŋ bi abua yɨ̧ la, bɨ me temte awɔb ane àti mbùŋè àwɔb à? Mâ laꞋnê e nkɨ efete awɨ̧ ngò̧ nyaŋ ebaabe awɨ̧ mbɨ̀Ꞌɨ̀ nyɨ̌nkɔ̀Ꞌ nàa ngɨ̀ efete bɔ̧ bi a èten tèbààbè ti la, ka bɨ̀ ka bɨ̧ɨ̧nè. 
LUK.13.35	Bɨ̀ zə! Mbɔ̧ɔ̧mà tsì èsi vi ane àpfəè ayɨ̧ tè ndɔ̀Ꞌ. TsiꞋ è shu awɨ̧ nê, bɨ̀ ka tsi e ye am a, tè àli yu bɨ̀a li lete ngùŋ nê, ‘TsiꞋ Mbɔ̧ɔ̧mà lɔ̀ɔ̀le wòt wu nkɨ̀Ꞌa ane èlen tò la’, a kùꞋ.”
LUK.14.1	È lè lɔ̂Ꞌ ngu àliapfəèa Bèjuê àko, Yesò gha ejɨ èghɨjɨ a lob tǎt Bèfalèsiì ko. Bòt ko bɔ wu abot la, e bê ntsìte àghɨ ayɔb ane tò, bɔɔ nkɨ ye àghɨa tàa ghɨ̀ la. 
LUK.14.2	Bɔɔ ngɨa ale, wòt kǒ èka tò nè èbu tò e kɔꞋte la wu a mbì Yesò tà tɨ̧ɨ̧ la. 
LUK.14.3	Yesò lɔ̀ke àvi mbììte bènyɨꞋtà mbɨ̧te Musì nè Bèfalèsiì bu abot la nê, “Tè mbɨ̧te Musì tè bɨ̧ɨ̧nè nê bɔ̀ bə wòt àliapfəèa ya, kò te bakà bɨ̧̀ɨ̧̀ne à?” 
LUK.14.4	Ka wòt ane yɔb ka tsɔꞋɔ èngǎ̧ tò. Yesò nɨ wòt wu ngò̧ò̧na la mbə atò, mbɔ̂ shu abua tò nê tà me ghǎ.
LUK.14.5	Tà mè mbììte awɔb nê, “Wòt wu ane yɨ̧ waã tò, kò mpɔ̀ŋ tò, kwene a èbem èbɨ mèleb ane àliapfəè, ko taa tseke ka tsì kwàꞋ àfɨꞋa mbɔŋ la wu wàà?” 
LUK.14.6	A tsè àwɔb ndɨ bɔ̀ɔ bɨ̀ɨ̀lè la.
LUK.14.7	Àfɨ̀Ꞌ a me wu, Yesò ye ndɨ bòt ko ane bègɨ̧̀ bu aa nkɨà wu ètɨ̧ ntsɔ̧̀ ka tseke la, ale tà shu awɔb bàgème èngà̧teme waa nê, 
LUK.14.8	“Wòt kàꞋà àwê a èpǎ̧ ndzɔꞋɔ à ka mbɨ̀ ntsèke adù̧ atɨ̧ ntsɔ̧̀. Ngua ngɨ̀à ale mbɨ̀Ꞌɨ̀ ka wòt kǒ tà tsè àwê la lɔ̀Ꞌ nkɨ̀Ꞌɨ̂, 
LUK.14.9	tǎt èpà̧ wu kɨꞋɨ shu abua ye nê, lɔ̀Ꞌɔ a si ŋa atɨ̧ wu abua ŋut ngɨ̀ àfɨꞋa ngaa ale, àtsə ayê a kɔꞋ ndɨ àa ghǎ tsiꞋi nɨ atɨ̧ elìa akwèn la. 
LUK.14.10	Ka wòt kàꞋà àwê, à kɨꞋɨ, à ghà ntsèke ane atɨ̧ elìa akwèn la, mbɨ̀Ꞌɨ̀ tǎt èpà̧ ekɨꞋɨ tà shu abua ayê nê, ‘Ewuɔ, kɨꞋɨ ntsèke adzìꞋa ntsɔ̧̀’. Tà ghɨ̀ ale, ko na wu nê tà ŋa kènuke abua yê a mbì bòt bàgème abot. 
LUK.14.11	Aa ale nkàà nê wòt ègème tàa ŋèꞋa tèkwȩ ti a ègwet la, Mbɔ̧ɔ̧mà naa shuke atò a si, wòt tàa nɨ̀a avi a si la, Mbɔ̧ɔ̧mà ŋèꞋe atò a ègwet.”
LUK.14.12	Yesò ghɨ̀ ale, mbɔ̂ shu abua tǎt lob wu nê, “À me kàꞋa bòt nê bɔ̀ kɨꞋɨ njɨ èghɨjɨ, à ka nkàꞋà bèshu̧ bê, bɔ̂ bɔnyɨ bè, nè bòt ləlob yê, mè nè bòt èkab bɔ̀ɔ ntsèka a ngèt yê la, nkàà nê bɔ̀ kɨꞋà ko bɔ̀ɔ kàꞋa awê mɨ̧̂, nko nê bɔ̀ wua vəèà èsiꞋ lê. 
LUK.14.13	Ka à me ghɨ̌ èpǎ̧ wè, à kàꞋà wuê bòt ntseb, bɔ̂ bòt bɔ̀ɔ ŋɔ̧̀ɔ̧̀mà la, nè bòt èka bɔb e ŋɔꞋte la, nè bòt àghɨ ayɔb a leme la, 
LUK.14.14	ko aa bɔ èlɔ̂t ngu ndɨ bèŋût e ka li ko evəâ èsiꞋ ngaa la. Mbɔ̧ɔ̧mà naa li tsɔꞋɔ àfàꞋ àyê, ane àli yu tàa li yu̧u̧me bòt bu bɔ li ntɨ̧ɨ̧ ndɨŋndɨ̀ŋ a mbì tò ka mpfəèꞋte la.”
LUK.14.15	Mbɨ̀Ꞌɨ̀ wòt kǒ ane bòt bu njɨ̀a èghɨjɨ bu la è zə èngà̧ waa la, tà shu abua Yesò nê, “Ntsɔ̧̀ wu bòt bu bɔ̀ɔ li tseke a mànjɨa èpà̧ wu a kèfɔ̧̀ Mbɔ̧ɔ̧mà la.”
LUK.14.16	Yesò shu abua tò nê, “Wòt ko li ntàŋke taꞋa èpǎ̧ vi nkàꞋà bòt nyaŋ. 
LUK.14.17	ÀfɨꞋa èpà̧ wu a kùꞋ, tà tsàà wafàꞋ vi nê tà ghǎ ntɔ bòt bu ye li nkàꞋà àwɔb la nê, bɔ̀ kɨꞋɨ, nê bɔ taŋke èghɨ ègème tè ndɔ̀Ꞌ.
LUK.14.18	“Ka bɔ̀ɔgème e bùꞋ wemɔ̀Ꞌ wemɔ̀Ꞌ me shu nê ànəê a baãaã wɔb. Wòt mbì nê, ye yu̧u̧ èbaꞋ li, ngu a si nga elɨ̀ŋke lùà, ale tà ka fèèlè am.
LUK.14.19	“Wekǒ nè wòt nê, ye yu̧ mpɔ̀ŋke àfàꞋ ti èghem, ntsiꞋa alu̧ nga eyute, nê tà ka ntso.
LUK.14.20	“Wòt kǒ ane yɔb nê, ye shùu ndzà, ale betsiꞋa ye ka ko nkɨ̀Ꞌɨ̂.
LUK.14.21	“WafàꞋ wu kua akwèn ngà è shu a tǎt vi. A saa tǎt tò wu, tà shu abua tò nê, ‘Luula ngà a balu̧ nè bɔbɔlu̧ a èbem àpfəè, ntɔ bòt ntseb, bòt bɔ̀ɔ ŋɔ̧̀ɔ̧̀mà la, bòt àghɨ àleme nè bòt èka bɔb e toŋke la nê bɔ̀ kɨꞋɨ.’
LUK.14.22	“WafàꞋ wu kɨ̀Ꞌɨ̂, shu abua tǎt vi nê, ‘Tê, mâ ghà tê ngɨ̀ àghɨa à shu la, ka lob ka lu̧.’
LUK.14.23	“Tǎt wafàꞋ wu mè shu abua tò nê, ‘Ghǎ a mèlu̧ mbȩtsə nè bɔbɔlu̧, ngɨ̀ bòt e kɨꞋɨ mbɨ̀Ꞌɨ̀ lob yaã naa lu̧. 
LUK.14.24	TsiꞋ è shu awɨ̧ bɨ̀agème nê, wòt kǒ ane bòt bu maa kàꞋ la è ka yute àghɨ àdziꞋa èpà̧ am a.’ ”
LUK.14.25	Mbɨ̀Ꞌɨ̀ Yesò lɔ̀Ꞌ te me ghǎ la, taꞋa ènɔ̧̂ bòt a me ghà bɔ̂ tò ba. Tà gheble avi shu abua yɔb nê, 
LUK.14.26	“Wòt kɨꞋa abua am, tè mbakà kɔ̀ŋkè am te tsě a tǎt vi nè nyɨ̌ vi, vi vi nè bɔ̧ bi, nè bɔnyɨ bi, te ghǎ dzəâ ane zi zìambɔŋ, ko betsiꞋa ŋut wu ka kuꞋù wòt tàa wu wakatè am la. 
LUK.14.27	Wòt bakà bɨ̧̀ɨ̧̀ne eŋeꞋe mbasa vi ekùŋè am tà kà kuꞋ èwe tàa wu wakatè am la.
LUK.14.28	“Wàa nàa ane yɨ̧ tà me kɨ ebɔ̧ɔ̧ taꞋa lob, tà kà bɨ tseke asi ekwàꞋte ètsəkab lob ngaa eye nê ko èbu bi e kùꞋu a màmbɔ̧a lob ngaa la à? 
LUK.14.29	Ŋut wu bakà kwàꞋtè te ko, mbə lob yu naa tsě atò àfɨꞋa tà bɔ̧ɔ̧ àtetsi tè ndɔ̀Ꞌ la. AfɨꞋa mbɔŋ, ko bòt ntsèà ndzèa la, aa bùꞋu me tsoꞋte atò nê, 
LUK.14.30	‘Wòt waa e bùꞋu lob kà wu ko paa.’ ”
LUK.14.31	Yesò ghɨ̀ ale, mè shu nê “Kò fɔ̧̀ wu tàa me ghǎ enua fɔ̧̀ kǒ tsa e bakà bɨ etseke a si kwàꞋtè la wu wàà? Ko taa kwàꞋte nê kò bɔ̂ bòt bi bètɔsì èghem aa ko nua fɔ̧̀ ko wu nè bòt bi bètɔsì èghem yebe la leꞋ? 
LUK.14.32	Tà me ye bɔ tse atò ko taa tsàà bɔntu̧ nê, bɔ̀ gha nkwene ane fɔ̧̀ ko wu nê tà shu àghɨa yea ŋa bɔɔ ghɨ̌ àlàŋkè la.” 
LUK.14.33	Yesò me lìa nê, “Wu wuê a èlɨ mbɔŋ betsiꞋa wòt ane yɨ̧ ka kuꞋù wòt tàa wu wakatè am la kà bɨ lèène àghɨ àgème tà bɔ la.”
LUK.14.34	“Angwaŋ nàà mbɔ̀, ka angwaŋ bakà wua ntsia ndɨ̧̀à, ko bɔ̀ɔ ghɨ̀ na tè naa mě me lɨ̧̌ à? 
LUK.14.35	Angwaŋ mbɔŋ tsiꞋi àku. BetsiꞋa bɔ̀ ka zi a mbȩ, ko lem efɔte ane efəèꞋ ezǐ a mbȩ leꞋ. Ale, è tsìꞋi kùꞋù wuê ndɨ bɔ̀ɔ waꞋa la.
LUK.14.35	“Wòt bɔ ètû̧, tà yute èngà̧ waa.”
LUK.15.1	È le wu àfɨ̀Ꞌ àko bèmbaãaã taksì nè bòt bɔ tsì àwɔb ayɔɔ la, bɔ kɨꞋɨ eyute àghɨa Yesò lè wua shua la. 
LUK.15.2	Bèfalèsiì nè bènyɨꞋtà mbɨ̧te Musì e bùꞋ me lèmta shua nê, “Mbê waa nàà mbɨ̧̀ɨ̧̀nâ bòt kàbɔ̀ŋ e kɨꞋa a ngèt tò, tà mè njɨ̀a bɔ̂ tò ba.”
LUK.15.3	Ale, Yesò shu awɔb èngà̧teme wàa, ane àbɨ̀t àlèmtè àyɔb. 
LUK.15.4	“Tè wòt ane yɨ̧ bɔ njɨ̀tsə ènkɨ̀, yemɔ̀Ꞌ nyɔ̂ ko tà ka saame tu èghem yebəèꞋa ntsɔ̀b tebəꞋa la a ègwet èghem e ghǎ me kɨ yu yemɔ̀Ꞌ e nyɔ la te e ghɨ̌ ye ka etseke a si à? 
LUK.15.5	Tà me ghɨ̌ te ndzea ko tàa taꞋa wùꞋtè àvi kwat te etsiꞋi nɔ̀ŋe atò a tèkwȩ ti 
LUK.15.6	enɨ gha àpfəè. Mbɔ̂ ngɨ̀ ale nkàꞋà bèshu̧ bi nè bòt bu àpfəè yeamɔꞋ nè tò la nê, ‘Bɨ̀ bù̧ù̧te enu ndɔŋ ngùꞋtè àwɨ̧ ba nɨ̧̀ ba. Njɨ̀ yaã li nyɔ̂, ka mâ ye.’ 
LUK.15.7	Ale, kwàꞋ ane nkûŋ tsiꞋ è shu awɨ̧ nê wu wuê èlɨ mèngùꞋte nàa wu a ègwet ane wòt kàbɔ̀ŋ wemɔ̀Ꞌ tà kubte èntɨ̧ɨ̧ vi, ngwàꞋà mènəè kàbɔ̀ŋ mi la, tè ntsè me nàa ane bòt èghem yebəèꞋa ntsɔ̀b babəèꞋa bɔ̀ wu bòt ntsɔ̧̀ kà tsi mbɔ̌ ndɨ bɔ̀ɔ kubte mèntɨ̧ɨ̧ mɔb la.”
LUK.15.8	Yesò mè nê, “Tè àvi ko bɔ èkwȩkab bi èghem, yeamɔꞋ a nyɔ̂, ko tàa ghɨ̌ naà? Ko taa tô̧ èkaꞋà, etuꞋu silob ègème elɨ̀ŋke èdziꞋ ègème te e ghɨ̌ eye ka tseke a si. 
LUK.15.9	Me ghɨ̀ ale, tè ndzea ko taa tɔ bèshu̧ bi nè bòt bu àpfəè yeamɔꞋ nè tò la, e shu abua yɔb nê, ‘Ndè ba, e ngu kwàꞋ ane mèngùꞋte ngu ndɨ mâ ye àkwȩkab am a ghɨ̂ nyɔ̂ la. Bɨ̀ kɨꞋɨ bà nɨ̧ ba ebù̧ù̧ta nu ndɔŋ ngùꞋtè àwa.’ ” 
LUK.15.10	Yesò ghɨ̀ ale, mè nê, “E ngu a si è shu awɨ̧ nê, ndɨ àvi wàa le lɔ̂Ꞌ ngùꞋtè àvi la, wu wuê èlɨ mbɔŋ bɔntu̧ Mbɔ̧ɔ̧mà àa ngùꞋtà àwɔb ane wòt kàbɔ̀ŋ wemɔ̀Ꞌ tà kubtè èntɨ̧ɨ̧ vi èsà mènəè kàbɔ̀ŋ mi la.”
LUK.15.11	Yesò mè shu awɔb nê, “Wòt ko lè lɔ̂Ꞌ mbɔ̀ bɔmbâ̧ babe. 
LUK.15.12	We kwèn shu abua tǎt wɔb nê, ‘Tê, ghàbtè èghɨ bê ŋà àyaã ne abà.’ Ŋut wu ghàbtè èghɨ bi ane èdzìꞋ bebe, ŋa abua bɔ̧ bi bu babe la.
LUK.15.13	“Àli a me wu, we kwèn wu fɨ̧̀ɨ̧̀nè àzi ne abà, mbɔ̂ sà àpfəè, nɨ èkab nɨŋ nga àlaꞋ ako a endɨ̌. Tà ghà àlaꞋ yu ale, me tsòkè èkab wu ane ndɨ ye kɔ̀ŋkè la, kà ye àghɨa tà ghɨ̀à nè wùà la. 
LUK.15.14	Àfɨ̀Ꞌ a me wu, èkab wu ègème e mì. Èchɨɨ kekweelè e mè nyi àlaꞋ a mbɔŋ mɨ̧̂, àghɨ à ka tsi mè ngu abua tò. 
LUK.15.15	Ale, tà ghà shù̧ù̧te wòt kǒ àlaꞋ və nê tà ŋa avi àfàꞋ. Tà tsaa atò nê tà ghǎ me baabe mè njɨ̀a mèkunyà̧ mi a èbaꞋ li. 
LUK.15.16	Ale, tà ghà, wòt kà wuê tàa ŋǎ tò èghɨjɨ la. Ndzìtsə te baãaã atò tè tà tsìꞋa nkɨà èghele e ghɨ̌ èkunyà̧ ejɨ.
LUK.15.17	“ÀfɨꞋa èyǐ tò e kua la, tà shu abua zi zìambɔŋ nê, ‘BɔfàꞋ tǎt am bàgème e bɔ èghɨjɨ tè e me tsèà wɔb a njɨ̀a, e ngu àdziꞋ yaa mpfəà ndzìtsə. 
LUK.15.18	Maa lɔ̀Ꞌɔ a si ghǎ ekwene ane tǎt am, e shu abua tò nê, Tê, mâ fâ̧ ànəê a mbì Mbɔ̧ɔ̧mà, mè fâ̧ a mbì lê. 
LUK.15.19	Àfɨ̀Ꞌ yaa, e mbakà tsi nkùꞋù we bɔ̀ɔ me tɔ am ane waã wè la, nɨ am nkwèꞋnè ane bɔfàꞋ bê.’ 
LUK.15.20	Tà ghɨ̀ ale, ndɔ̀Ꞌ a si mbà̧ èlu̧ me gha àpfəèa tǎt vi.
LUK.15.20	“Mbɨ̀Ꞌɨ̀ tà bele alu̧ la, tǎt tò ye atò, tèsȩte waã tò wu te taꞋa kua atò. Tà lùùlà ngà màꞋà èbu bi a tèkwȩte tò ntaꞋa atò.
LUK.15.21	“Waã wu lɔ̀kè àvi shu abua tǎt vi nê, ‘Tê, mâ fâ̧ ànəê a mbì Mbɔ̧ɔ̧mà, mè fâ̧ a mbì lê. E mbakà tsi nkùꞋ we bɔ̀ɔ me tɔ am ane waã wè la’.”
LUK.15.22	Ka tǎt tò wu tsiꞋi tɔ wuê bɔfàꞋ bi nê, “Bɨ̀ gha kwàla nɨ̀ ndaŋa ndǐ ntsɔ̧̀ nɨŋ nkɨ̀Ꞌɨ̂ ndzi a mbɨ̧̀ tò, ndzì kèmbǎꞋ àbu atò, nè gùbtsə a èka tò, 
LUK.15.23	nɨ̀ wampɔ̀ŋ wu è lu̧u̧te la, nɨŋ nkɨ̀Ꞌɨ̂ bà waala ndaã nkwet ngùꞋtè awa adù̧ və. 
LUK.15.24	Na waã am waa lè lɔ̂Ꞌ mpfə, ka nè àfɨ̀Ꞌ yaa tà yu̧u̧mè, tà lè lɔ̂Ꞌ nyɔ̂, ka nè àfɨ̀Ꞌ yaa mâ ye atò.” Tà làꞋ ale, bɔ bùꞋ me wùꞋtè àwɔb.
LUK.15.25	“Bɔɔ ngɨ̀à ale waã mbì tò wu a mbȩ. Mbɨ̀Ꞌɨ̀ tà lɔ̀Ꞌɔ a mbȩ nkua tè me wu a ngèt lob la, tà zəè ndɨ bɔ̀ kɔ̧a mbèna la. 
LUK.15.26	Tà tɔ wɔ̀fàꞋ kǒ mbììte atò nê, ‘Èghǎ e ghɨ à?’ 
LUK.15.27	Wɔ̀fàꞋ wu shu abua tò nê, ‘Wanyɨ wè kua tǎt wè bùŋè wampɔ̀ŋ wu è lu̧u̧te la ndɨ̀ wu wanyɨ wè kua ntsɔ̧̀ kà àghɨ a ghɨa tò la’.
LUK.15.28	“Waã mbì wu bê ntso tè è ntu̧ nyi a lob. Tǎt tò dzəè àbȩ shù̧ù̧te atò nê tà nyi a lob. 
LUK.15.29	Tà shu abua tǎt vi nê, ‘Ye, mâ faꞋa abua yê ane mèngùꞋ maa ègème kà tu̧ àghɨa à shu nê è ngɨ̀à la. Ka à te bakà ŋa mbɔ̀ŋè wadzə maa nɨ wùꞋte am bâ bèshu̧ bɔ̧. 
LUK.15.30	Ka waã wè waa, tà nɨ èkab wê ngà ntsòkè bɔ̂ bèghȩ̀ȩ̀nè ghȩ̀ȩ̀ne la, è kɨꞋɨ̀ à bê mbùŋè wampɔ̀ŋ wu è lu̧u̧te la abua tò.’
LUK.15.31	“Tǎt tò nê, ‘Waã am, à wu nè nà̧ àfɨ̀Ꞌ àgème, àghɨ àgème mâ bɔ la wu ayê. 
LUK.15.32	Ka ba ghɨ̂ mbɔ̌ ndɨ bàa wùꞋtè àwa la. Wanyɨ wè lè lɔ̂Ꞌ mpfə, ka nè àfɨ̀Ꞌ yaa tà yu̧u̧mè, nyɔ̂ ka mâ ye atò.’ ”
LUK.16.1	Yesò lɔ̀Ꞌ mè shu abua bɔkatè bi nê, “Wòt èkab kǒ le bɔ waã àtsəa àfàꞋ vi kǒ, bòt e nkɨ̀Ꞌɨ̂ è shu abua tò nê wòt àtsəa àfàꞋ tò wu nàa sàbta èghɨ tò. 
LUK.16.2	Ŋut wu tɔ wòt àtsəa àfàꞋ vi wu mbììte atò nê, ‘Eyaa ka ànəê e ndzəa ane ye à? Ŋa àkatè àfàꞋ àyê, e ndze àghɨa a ghɨ̀ nè èkab am la, na à ka tsi wu wòt àtsəa àfàꞋ am la a.’
LUK.16.3	“Wòt àtsəa àfàꞋ wu bììtè àvi zìambɔŋ nê, ‘Tǎt àfàꞋ am nàa tsǐ am anè, maa ghɨ̀ na à? E mbakà bɔ ètɨ̧̂ e tu si. È ngu bɔ àtsəa kɔꞋɔ a màndo̧a àghɨ. 
LUK.16.4	Mâ ko àghɨa màa ghɨ̌ ka bòt aa tseke kâ wua mpùùbà am afɨꞋa bɔ̂ fəè am àfàꞋ la.’
LUK.16.5	“Tà ghɨ̀ ale, ntɔ bòt njûte tǎt àfàꞋ vi wemɔ̀Ꞌ wemɔ̀Ꞌ, mbììte wòt mbì nê, ‘Njû tǎt àfàꞋ am abua yè wu ghà à?’
LUK.16.6	“Tà nê, ‘Mâ bɔ atò èpân mèwet ènkɨ̀.’
LUK.16.6	“Tà shu abua tò nê, ‘Nɨ àkata njû yu, ntsèke a si kwàla ntsiꞋi shɨ èghem yetà̧â̧.’
LUK.16.7	“Tà mè ntɔ wekǒ nê, ‘Njû yè wu ghà à?’
LUK.16.7	“Ŋut wu nê, ‘Mâ bɔ atò bakaŋ ntsəè tɔsì’.
LUK.16.7	“Wòt àtsəa àfaꞋ wu mè shu abua tò nê, ‘Nɨ àkata njû yu, shɨ bakaŋ ntsəè ènkɨ̀ yefà̧aã’.
LUK.16.8	“Tǎt àfàꞋ wu bɨ̧ɨ̧ne ànəa waã àtsəa àfàꞋ bèyuŋ wu è ghɨ̀ la nê tà lâ mbɔ̂ èyì. Nkàà nê, bòt ngɔ̀ŋ yaa aa ngɨ̀à mènəè mɔb ane bèyuŋ tè ntsè bòt Mbɔ̧ɔ̧mà. 
LUK.16.9	Yesò mè nê tsiꞋ è shu awɨ̧, bɨ̀ nɨ èghɨ ngɔ̀ŋ ngɨ̀ bèshu̧ mbɨ̀Ꞌɨ̀ è baka tsi ngu, ateko bɔ sèè àwɨ̧ adzìꞋa kà wòt wu li tsi epfə.
LUK.16.10	“Wòt mènəè tò è tɨ̧ɨ̧ ndɨŋndɨ̀ŋ ane mènəè tèchɨɨle la, wu ndɨ mènəè tò nàa tɨ̧ɨ̧ ndɨŋndɨ̀ŋ ane mènəè nɨ̧ la. Wòt mènəè tò e toŋke ane mènəè tèchɨɨle la, wu ndɨ mènəè tò nàa toŋke ane mènəè nɨ̧ la. 
LUK.16.11	Ale, tè bɨ bakà ko mbà̧à̧te èghɨ sitsǎꞋ yàa ndɨŋndɨ̀ŋ, ko wàà naa li lɔ̀Ꞌɔ evi àghɨa ko eŋa abua yɨ̧ nê wu àyɨ̧ à? 
LUK.16.12	Tè bɨ bakà bèà àghɨa wòt tsa ntsɔ̧̀, ko wàà nàa ŋa awɨ̧ àyea wu àyɨ̧ la à?
LUK.16.13	“BetsiꞋa wafàꞋ kà ko fàꞋ abua bètǎt àfàꞋ babe, nkàà nê tà bakà wua mpààbà wekǒ, nkɔ̀ŋkà wekǒ, mbə taa me zə wekǒ ngwǎ wekǒ. BetsiꞋa wòt kà me kùŋa Mbɔ̧ɔ̧mà mè nkùŋà èkab.”
LUK.16.14	Mbɨ̀Ꞌɨ̀ Bèfalèsiì e zə èghɨ bàa Yesò shu la, bɔ̀ bùꞋ me wȩ̀ȩ̀te atò nkàà ndɨ bɔ̀ɔ nkɔ̀ŋkà èkab nyaŋ la. 
LUK.16.15	Yesò shu abua yɔb nê, “Wu bɨ̀a bɨ̀a ŋèꞋa wɨ̧ a ègwet a mbì bòt nê mènəè mɨ̧ tɨ̧ɨ̧ ndɨŋndɨ̀ŋ la, ka Mbɔ̧ɔ̧mà bɔ̂ ko mèntɨ̧ɨ̧ mɨ̧. Bɨ̀ ko nê àghɨa bòt àa nɨ̀a nê wu taꞋa àghɨ la, a bakà kùꞋ àghɨ a mbì Mbɔ̧ɔ̧mà.
LUK.16.16	“Bòt e li ngua ndzəa wuê mènəè mbɨ̧te Musì nè mèngǎ̧ bèndàꞋàtɔŋ Mbɔ̧ɔ̧mà eghǎ edzəâ ane àfɨ̀Ꞌ Jɔ̌n ndzìà èdzî. E bùꞋu àfɨꞋa mbɔŋ Ntu̧ Ntsɔ̧̀ kèfɔ̧̀ Mbɔ̧ɔ̧mà wu a mètsəê bòt bɔ̀ tsɔ̀tà, tè waa waa tà zə la tsiꞋa nùà ane ètɨ̧̂ nkɨ enyi a èbem. 
LUK.16.17	Ka wu ànəa leyu ègwet bɔ̂ sitsǎꞋ aa tsě, tè ntsè ndɨ àlaata ànəê àko ane mbɨ̧te Musì nàa tsè àku la.
LUK.16.18	“Wòt ègème tà tu̧ vi vi ngà ndzɔ̀Ꞌɔ àvi kǒ tsa la, ŋut ko nê ye wua njɨ̀a àbȩ. Wòt tà yɔꞋɔ àvi lu̧ tò tu̧ atò la, wua njɨ̀a àbȩ mɨ̧̂.”
LUK.16.19	Yesò ghɨ̀ ale, mè shu abua yɔb nê, “Wòt èkab, kǒ lè lɔ̂Ꞌ nguê, ntaꞋa wua nkwà̧aã ndìte èkab ete membaŋ nè te kèfə, mbɔ̂ me tseke a èbem èghɨ ntsɔ̧̀ àli àgème, 
LUK.16.20	Wòt ntseb kǒ wuê, èlen tò wu Lazalɔ̀s, tà me tseke àtsəa àpfəè atò, mbɔ̂ ntaꞋa bɔ tèfɨŋtsə ane zi. 
LUK.16.21	Lazalɔ̀s me nɔ̀ŋkè ale ngua nchɨ̀Ꞌà badzìꞋ èghɨjɨ e kwente a ègwet tibàlà wòt èkab wu la, ejɨ. Tà nɔ̀ŋkè ale babə be me kɨꞋa ndààla tèfɨŋke tò tu.
LUK.16.22	“Àfɨ̀Ꞌ a me wu, wòt ntseb wu pfə, bɔntu̧ Mbɔ̧ɔ̧mà e kɨꞋɨ̀ ŋèꞋe atò nɨŋ ngà a ngèt Abàlàghâm. Wòt èkab wu tseke tè mpfəè àzi mɨ̧̂, bɔ tu atò. 
LUK.16.23	Tà gha àlaꞋ a bèmpfəà, me ye ngoꞋ kèkweelè, ntsèkê ndɔ̀kè àvi me ye ndzě Abàlàghâm a endɨ̌, nè Lazalɔ̀s a ngèt tò. 
LUK.16.24	Tà tɔ nê, ‘Tǎt wa Abàlàghâm, ku tèsȩ taã, ntsàà a Lazalɔ̀s tà chɨꞋɨ̀ wakèti vi a èbem mèleb nɨŋ nkɨ̀Ꞌɨ̂ èfìî èlɨ̧ laã, na e ndâ ngu a èbem ngoꞋ a èbem èwet waa la’.
LUK.16.25	“Abàlàghâm nê, ‘Waã am, è li ngu àfɨ̀Ꞌ yu à bele a ngɔ̀ŋ la, à bɔ̀ èghɨ ntsɔ̧̀ ègème, ka Lazalɔ̀s wu ane ngoꞋ. Ka nè àfɨ̀Ꞌ yaa, tà wu ane mèntsèke ntsɔ̧̀, è me wu awê, à wu ane ngoꞋ. 
LUK.16.26	A màà mbakà wu ale, ko àfuꞋ ànɨ̧ a ghàbtè àwa ba nè ba. BetsiꞋa wòt kà lɔꞋɔ adzìꞋ ya nkɨ̀Ꞌɨ̂ ayɨ̧ ne adzìꞋ yu. Wòt kà meè ngu ko elɔ̀Ꞌɔ ayɨ̧ ne adzìꞋ etu̧ àfuꞋa mbɔŋ ekɨꞋɨ aya mɨ̧̂.’
LUK.16.27	“Wòt èkab wu nê ‘Mâ shu̧u̧te awê a Tê, tsaa Lazalɔ̀s tà gha a lob tǎt am, 
LUK.16.28	na ma bɔ bɔnyɨ bɔ̧ batà̧â̧ la, nkɨ̀ɨ̀te awɔb mbɨ̀Ꞌɨ̀ wòt wɔb kɨꞋɨ̀ àdziꞋa ngoꞋ yàa.’
LUK.16.29	“Ka Abàlàghâm nê, ‘Bɔ bɔ a Musì nè bèndàꞋàtɔŋ Mbɔ̧ɔ̧mà, bɔ̀ yute awɔb.’
LUK.16.30	“Wòt èkab wu mè nê, ‘ÀwɔꞋ a tè Abàlàghâm, wòt bakà lɔ̀Ꞌɔ adzìꞋa bèmpfəà yaa te gha shu awɔb, ko bɔ ka kubte mènəè kàbɔ̀ŋ mɔb a.’
LUK.16.31	“Abàlàghâm tsɔꞋɔ èngǎ̧ tò nê, ‘Bɔ bakà bɨ̧̀ɨ̧̀ne mènəè Musì bɔ̂ bèndàꞋàtɔŋ Mbɔ̧ɔ̧mà e shu la, ko wòt màà ndɔ̀Ꞌ adzìꞋa bèmpfəà nkɨ̀Ꞌâ è shu ànəê àko abua yɔb, ko bɔ̀ ka bɨ̧ɨ̧ne a.’ ”
LUK.17.1	Yesò ghɨ̀ ale, è shu abua bɔkatè bi nê, “Èghɨ àa ngɨ̀à bòt e ghɨa kàbɔ̀ŋ la e bɔ ndɨ àa kɨꞋɨ la. Ka aa li bɨɨ àbâ wòt wu tà ghaꞋa èlu̧ ka e kɨꞋɨ la. 
LUK.17.2	Tà tsiꞋi te ghɨ̌ è weko ane ebe techɨɨle bàa naa ghɨa kàbɔ̀ŋ, a bɔ̂ŋ nê bɔ sèlè taꞋa èti àmî a tò, màꞋa atò a èbem *èdzî. 
LUK.17.3	Bɨ̀ me ko awɨ̧ ndɨ bɨ̀a ntsèka la.
LUK.17.3	“Wanyɨ wè fà̧ ànəê abua yê, à ŋȩte atò, tà kubte mènəè kàbɔ̀ŋ mi, à waꞋa a kàbɔ̀ŋ tò. 
LUK.17.4	Tà màà ngɨa kàbɔ̀ŋ abua yê ane ngò̧ tesà̧à̧mbe ane àliabȩ, à waꞋa a kàbɔ̀ŋ tò àfɨ̀Ꞌ àgème tà kɨꞋɨ̀ shu abua yê nê ye fà̧ la.”
LUK.17.5	Bɔntu̧ Yesò e ghɨ̀ ale, shu abua tò nê, “Ghɨa mèntɨ̧ɨ̧ ma me kweele ane yê.”
LUK.17.6	Yesò bɨ̀ɨ̀lè nê, “Bɨ bɔ ntɨ̀ mbɨ̀Ꞌɨ̀ èsaãaãme maŋkaŋa kǒ e taꞋa wua nkòòta la, ko betsiꞋa bɨ shu abua àyɨt yaa nê, ‘ŊeꞋe awê nè tèghàŋ adzìꞋ yaa ngà ntsèmè a èbem *èdzî’, ko àyɨt a ngaa aa ghɨ̌ mbɨ̀Ꞌɨ̀ bɨ shu la.”
LUK.17.7	Yesò mè mbììte bɔntu̧ bi nê, “Tè wòt kǒ naa ane yɨ̧ wafàꞋ tò tàa ndìꞋa àliꞋ atò, kò wòt mbààba njɨ̀te tò la, kua a mbȩ ko taa shu abua to nê, ‘KɨꞋɨ kwàla ntsèke à si njɨ̀ èghɨjɨ la à?’ 
LUK.17.8	Àghɨa tàa ghɨ̀ la wu nê, taa shu abua wɔ̀fàꞋ vi wu nê, ‘Ghǎ ntàŋke èghɨjɨ nɨŋ nkɨ̀Ꞌɨ̂ ntsìà, è jɨ, nu, tè è mpaa, ka à jɨ̀ èbe.’ 
LUK.17.9	Tè wafàꞋ wu ghɨ̀à àghɨa bɔ laꞋnê tà ghɨa la, bɔ mè me ŋa mènkɔ̀ŋke abua tò? 
LUK.17.10	Eyaa ndɨ àa ane yɨ̧ la mɨ̧̂. Bɨ paatè àghɨa bɔ shu nê bɨ̀ ghɨa la, bɨ bɔ̂ ndɨ bɨ̀a shu nê, ‘Ba bê ngu wuê bɔfàꞋ. Ba ghɨ wuê àghɨa ba wu ghɨ̀ la.’ ”
LUK.17.11	Yesò lɔ̀Ꞌ me ghǎ Jèlusalèm ntsèà adzìꞋa èlɨ̀ wu à kètsìà Sàmalìà bɔ̂ Galìlî la. 
LUK.17.12	Tà kɨꞋɨ tà me nyi àpfəè àko, bòt àghɔ̧atsɔꞋɔ ko èghem e tɨ̧ɨ̧ a endɨ̌ 
LUK.17.13	ntsà mètsəê mɔb nê “Tê Yesò, ba shu̧u̧te awê, ku tèsȩ ta.”
LUK.17.14	Yesò lɔ̀kè àvi ndzè àwɔb, mbɔ̂ shu abua yɔb nê, “Bɨ̀ ghǎ nyɨ̀Ꞌte awɨ̧ abua bèntsìà mèpɨ̧̀ Mbɔ̧ɔ̧mà.” Bɔ lɔ̀Ꞌ me ghǎ, mbele alu̧ me ye ènyit yɔb e yɔ̀à.
LUK.17.15	Wòt kǒ ane yɔb ye ndɨ ye peme la, ngèble avi mbùꞋ me ŋȩa ngùꞋtè a Mbɔ̧ɔ̧mà. 
LUK.17.16	Nkɨ̀Ꞌɨ̂, ntèmè tènjûŋ ti a si a mbì Yesò, me ŋa atò mènkɔ̀ŋke. Ŋut bɔ̂ ngu wòt Sàmalìà.
LUK.17.17	Yesò nê, “Ka bɨ wu èghem àghɔ̧ yu a dzə ane yɨ̧ la à? Bòt babəèꞋa è wu neŋàà? 
LUK.17.18	Nko nê wòt kǒ tsa ghɨ̀ tà kà wuê tàa kɨꞋɨ eŋa mènkɔ̀ŋke abua Mbɔ̧ɔ̧mà la kà wu wòt waa tà dzə àtu̧a tsa la à?” 
LUK.17.19	Yesò shu abua tò nê, “Ndɨ̀ wu à zi èntɨ̧ɨ̧ wê ane yaã la, à pem. Lɔ̀Ꞌɔ a si me ghǎ àwê.”
LUK.17.20	Bèfalèsiì ko e biite a Yesò nê, “AfɨꞋa Kèfɔ̧̀ Mbɔ̧ɔ̧mà nàa li kɨꞋɨ la wu ka àfɨ̀Ꞌ à?” Tà bɨ̀ɨ̀lè èngǎ̧ wɔb nê, “Àghɨ ako àa li nyɨ̀Ꞌte nê Kèfɔ̧̀ Mbɔ̧ɔ̧mà nàà nkɨ̀Ꞌâ la a ntsě. 
LUK.17.21	Wòt kà mèe ngu e shu nê, ‘Ye a kèfɔ̧̀ Mbɔ̧ɔ̧mà adzìꞋ yaa’, kò ‘Ye vìà leꞋ’, nkàà nê kèfɔ̧̀ Mbɔ̧ɔ̧mà wu a kètsìà wɨ̧.” 
LUK.17.22	Tà mè shu abua bɔkatè bi nê, “Àfɨ̀Ꞌ a bele wu, bɨa me kɨ nê bɨ wu eye Waã Wòt nkɨ̀Ꞌâ mbɨ̀Ꞌɨ̀ Fɔ̧̀, ka wù ane àli yeamɔꞋ la, ka bɨ̀ ka wu eye. 
LUK.17.23	Bòt aa li shu awɨ̧ nê, ‘Bɨ̀ ye atò adzìꞋ yaa,’ mbə ‘Bɨ ghà ndze atò àbà nyià.’ Bɨ̀ ka nga akwene yɔb. 
LUK.17.24	Waã Wòt naa li saꞋa ane èli bu tàa li kɨꞋɨ la, mbɨ̀Ꞌɨ̀ ègwelebuule àa ngɨ̀ e kaꞋa abà yaa ngà ngu a zià la. 
LUK.17.25	Ka tà bɔ ndɨ tàa bɨ̌ taꞋa ye ngoꞋ, bòt laane aa mèe tu̧ nê bɔ bakà ko atò la.
LUK.17.26	“Èlɨ mènəè li ngɨ̀ àfɨꞋa Noà la, wu ndɨ nàa li ghɨ̌ àfɨꞋa Waã Wòt nàa nkɨ ekɨꞋɨ la. 
LUK.17.27	È li ngu àfɨꞋa mbɔŋ bòt e me jɨa mè nua, mbâ̧tsə nè bèzi e me yɔꞋɔ awɔb tè ngà dzəè àfɨ̀Ꞌ yu Noà li nyi a èbem ànkànuꞋ yu la. Mèleb mu kɨꞋɨ ndììme awɔb bàgème.
LUK.17.28	“Aa li wu mbɨ̀Ꞌɨ̀ à le lɔ̂Ꞌ nguê àfɨꞋa Lɔ̂t la. Bòt e li ngua njɨ̀a nua, ntà tèwentsə, ndìꞋa èghɨ ndɔ̀Ꞌ mbɔ̧̀a lob tɔb. 
LUK.17.29	Ka kwàꞋ ane àli yu Lɔ̂t le lɔ̂Ꞌ sà Sodòm la, èwet nè èkem nendu̧ e lɔꞋ a ègwet ndù mbɨ̀Ꞌɨ̀ mbɨ̀ŋ, ndììme bòt àpfəè və bàgème.
LUK.17.30	“Eyaa wu ndɨ àa li wu àfɨꞋa Waã Wòt nàa li pùùla ayaã la. 
LUK.17.31	Ane àlia mbɔŋ, wòt tà wu a ègwet lob zi la ka tsi chu eghǎ a lob enɨ èghɨ bi. È we tà wu a mbȩ la tà ka tsi nkua akwèn e kɨꞋɨ a lob zi. 
LUK.17.32	Bɨ̀ ku̧u̧te àghɨa à le ghɨ vi Lɔ̂t la. 
LUK.17.33	Wòt me baabe àtsəa zi, ko taa pfə wuê pfə. Mbə wòt pfə ko taa li bɔ mèmpème. 
LUK.17.34	Ane nkûŋ, naa li ngu àfɨꞋa mbɔŋ bòt babe e wu a ègwet èku̧ bɔ nɨ wemɔ̀Ꞌ ntɔ̀ɔ wekǒ. 
LUK.17.35	Bèzi babe e wua èti ngɔ̀Ꞌɔ̀ ntsəètsə, bɔ nɨ wemɔ̀Ꞌ ntɔ̀ɔ wekǒ. [ 
LUK.17.36	Mbà̧ tebe te wu ebâꞋ, bɔ nɨ yemɔ̀Ꞌ ntɔɔ yeko.]”
LUK.17.37	Bɔkatè tò e biite atò nê, “Ànəa ngaa àa li wu a ka adzìꞋa à?”
LUK.17.37	Tà bɨ̀ɨ̀lè èngǎ̧ wɔb nê, “ÀpfəꞋta nyà̧ àa ngua adzìꞋ, tè tèdzǐtsə 
LUK.18.1	Yesò ghɨ̀ ale, shu bɔkatè bi èngà̧teme wàa nɨŋ nyɨ̀Ꞌte awɔb nê, bɔ bɔ̂ ndɨ bɔ̀ɔ me dɨ̀a abua Mbɔ̧ɔ̧mà àfɨ̀Ꞌ àgème kà kaã la. 
LUK.18.2	Nê, “ÈtsəꞋ e li ndɔ̀Ꞌ ntsi, sàꞋàmèkěm kǒ wu àpfəè àko, tà kà wua nkùkta a Mbɔ̧ɔ̧mà bɔ̂ bɔbȩ. 
LUK.18.3	Nempfə kǒ wu àzi àpfəè və, me tseka nkɨ̀Ꞌa àli àgeme shua abua sàꞋàmèkěm wu nê, ‘Làŋke ànəê yaa a kètsìà wa baà bɔmbù̧ bɔ̧ la à tɨ̧ɨ̧ ndɨŋndɨ̀ŋ’.
LUK.18.4	“Àvi wu me kɨꞋɨ ale, saꞋa mèkěm wu ka wua njùta ànəa tà shua la, ka àfɨ̀Ꞌ a tseke tè me wu tà nê, ‘Maa kà bàte mbɔ̀a a Mbɔ̧ɔ̧mà bɔ̂ bɔbȩ, 
LUK.18.5	ka ndɨ̀ wu nempfə wàa nàa nkɨ̀Ꞌa ŋǎ am ngoꞋ àfɨ̀Ꞌ àgème la, maa làŋke ànəa tò yaa mbɨ̀Ꞌɨ̀ tà me kɨꞋɨ wuê kɨꞋɨ tè ntsɔ̀Ꞌ am maꞋa a si.’ ”
LUK.18.6	Yesò Lefɨ̀Ꞌ ghɨ̀ ale, shu awɔb nê, “Bɨ̀ zə àghɨa sàꞋàmèkěm nè ètòŋke ènəê bi shu la. 
LUK.18.7	Tè a wu anè ko bɨ mɨɨtè nê betsiꞋa Mbɔ̧ɔ̧mà kà laŋkè mènəè bòt bi bu tà làà wɔb bɔ̀ɔ ndɨ̀à mènəè mɔb abua tò àli àgème la à?” 
LUK.18.8	TsiꞋ è shu awɨ̧ nê, ko taa nàŋe mènəè mɔb naa tɨ̧ɨ̧ ndɨŋndɨ̀ŋ kwàla kwàla. Ka la, tè Waã Wòt naa li me kɨꞋɨ àfɨꞋa tà kɨꞋa la, te mèe ye bòt bɔ zi mèntɨ̧ɨ̧ mɔb ane tò a sitsǎꞋ ŋàa la à?
LUK.18.9	Yesò lè lɔ̂Ꞌ shu èngà̧teme waa abua bòt bu bɔ tanda nê bɔ tɨ̧ɨ̧ ndɨŋndɨ̀ŋ e mbì Mbɔ̧ɔ̧mà tè ntsìꞋa ndzea bòt ko ntsia àghɨ ane yɔb la. 
LUK.18.10	Nê, “ÈtsəꞋ e li ndɔ̀Ꞌ ntsi, bòt ko babe e gha etsàꞋte a Mbɔ̧ɔ̧mà a èbem lob nɨ̧ Mbɔ̧ɔ̧mà. Wòt wemɔ̀Ꞌ wu Falèsiì, wekǒ wu fetà èkab taksì. 
LUK.18.11	Wòt Falèsiì wu lɔ̀Ꞌɔ a si ntɨ̧ɨ̧ a mbì ntsàꞋtè a èntɨ̧ɨ̧ vi nê, ‘Tǎt wa Mbɔ̧ɔ̧mà leꞋ, mâ taꞋa kɔ̀ŋkè àwê na màa ka ghɨ èghoꞋ, mènəè mɔ̧ ka toŋke mbɨ̀Ꞌɨ̀ me bòt ko, è nka mèe ngua njɨ̀a àbȩ la. Mâ kɔ̀ŋkè àwê na à ghɨ̂ è nka wu mbɨ̀Ꞌɨ̀ fetà èkab taksì via la. 
LUK.18.12	Maà ntsèka kà jɨ èghɨjɨ ngò̧ tebe ane nkàb, ntsàꞋtà wê, mè ngàbtà àghɨ àgème mâ bɔ la ane èdziꞋ èghem, ŋǎ àdziꞋ yeamɔꞋ abua yê.’
LUK.18.13	“È me wu a fetà èkab taksì wu, tà tɨ̧ɨ̧ a endɨ̌, tà kà lem ndɔ̀kè àtsə azi a ègwet, mbɔ̂ màꞋà èbu bi a tèkwȩ ti shuê nê, ‘Mbɔ̧ɔ̧mà, ku tèsȩ taã, e ngu wòt kàbɔ̀ŋ.’ ”
LUK.18.14	Yesò nê, “TsiꞋ è shu awɨ̧ nê, wu ndàꞋa fetà èkab taksì waa tà li me laꞋnê yea ngà àpfəè, Mbɔ̧ɔ̧mà ghɨ̀ mènəè tò tɨ̧ɨ̧ ndɨŋndɨ̀ŋ a mbì li la. Aa ale nkàà nê wòt ègème tàa ŋèꞋe avi a ègwet la, Mbɔ̧ɔ̧mà naa shuke atò a si, è we tà nɨ avi a si la, Mbɔ̧ɔ̧mà ŋèꞋe atò a ègwet.”
LUK.18.15	Bòt ko e li nɨ bɔ̧ bɔb nkɨ̀Ꞌɨ̂ Yesò naa nɔ̀ŋè èbu bi adù̧ yɔb, bɔkatè tò bu e ŋȩte awɔb. 
LUK.18.16	Ka Yesò tɔ bɔ̧ bu nê, “Bɨ tsiꞋ bɔ̧ bu è kɨꞋɨ abua am; bɨ̀ ka nkàlè àwɔb, nkàà nê kèfɔ̧̀ Mbɔ̧ɔ̧mà wu abua bòt mbɨꞋɨ̀ bɔ̀ɔ̀ba wàa. 
LUK.18.17	TsiꞋ è shua wɨ̧ ane nkûŋ nê, wòt bakà bɨ̧ɨ̧ne a Kèfɔ̧̀ Mbɔ̧ɔ̧mà mbɨ̀Ꞌɨ̀ watèchɨɨle, ŋut li tà kà nyi a èbèm.”
LUK.18.18	Wajûŋ Bèjuê kǒ biite a Yesò nê, “NyɨꞋtà Ntsɔ̧̀, betsiꞋa e ngɨ̀ nǎ tè mbɔ̀ mèmpème kàlìà à?”
LUK.18.19	Yesò mè mbììte atò nê, “À ghɨ̀ na ka ntɔ am nê wòt ntsɔ̧̀ à? NdàꞋ Mbɔ̧ɔ̧mà ka tà wu wòt ntsɔ̧̀ la. 
LUK.18.20	À ko mbɨ̧te Musì: ‘À ka njɨ̀ àbȩ, à ka mbùŋè wɔ̀bȩ̂, à ka ntsɔŋ, à ka mbɨ̧̀ɨ̧̀ne ànəa àfɨte àtsəa wòt, me zəa tǎt wè bɔ̂ nyɨ̌ wè.’ ”
LUK.18.21	Ŋut bɨ̀ɨ̀lè nê, “Mâ nɔ̀ŋe mbɨ̧ tàa à shua la tègème àfɨꞋa e ndi ngu wakèsà la.”
LUK.18.22	Yesò zə ayaa ale, shu abua tò nê, “À bela mbùa àghɨ yeamɔꞋ àa ghɨ̌ la. Ghǎ fɨ̧̀ɨ̧̀nè èghɨ bê ègème, ŋà èkab èghɨ mbɔŋ abua bòt mbuŋ, mbɔ̂ nkɨ̀Ꞌɨ̂ nkùŋè am, ko aa li jandèlè a ègwet.”
LUK.18.23	Ŋut wu zə ale, a taꞋa saa tò, nkàà nê tà li ntaꞋa bɔ èghɨ nyaŋ. 
LUK.18.24	Yesò ye ndɨ a saa atò la nê, “Aa li taꞋa kweele abua bòt èkab a mànyia kèfɔ̧̀ Mbɔ̧ɔ̧mà. 
LUK.18.25	Aà njùa anyà̧ mbɨ̀Ꞌɨ̀ loà naa tɔɔ a èbem èləꞋə sàꞋa, tè ntsè ndɨ wòt èkab nàa nyi a kèfɔ̧̀ Mbɔ̧ɔ̧mà la.”
LUK.18.26	Tà làꞋ ale bòt bɔ wu abot ndzəèa la, e biite atò nê, “Tè a wu anè, ko betsiꞋa wàà bɔ mèmpème à?”
LUK.18.27	Yesò bɨ̀ɨ̀lè èngǎ̧ wɔb nê, “Aà nkwèèla abua bɔbȩ, ka è wu ne Mbɔ̧ɔ̧mà, ko àghɨa àgème aà njùa.”
LUK.18.28	Pità bɨ̀ɨ̀le nê, “Ye ndɨ baà sa èghɨ ègème nkùŋè àwê la.”
LUK.18.29	Yesò nê, “Oò! KwàꞋ ane nkûŋ, tsiꞋ è shu awɨ̧ nê wòt tà sa àpfəè azi, nè vi vi, nè bɔnyɨ bi, nè tǎt vi bɔ̂ nyɨ̌ vi, kò bɔ̧ bi leꞋ, ambo kèfɔ̧̀ Mbɔ̧ɔ̧mà la, 
LUK.18.30	naa bɔ àbȩ̀ a tsè èghɨ mbɔŋ la àfɨ̀Ꞌ yaa, e mèe li lɔ̀Ꞌɔ ebɔ mèmpème kàlìà àfɨ̀Ꞌ yu nga ekɨꞋɨ la.”
LUK.18.31	Yesò nɨ bɔkatè bi bu ntsɔ̀b babe la ngà a ntsèm, è shu awɔb nê, “Bɨ̀ zə, ba wua nkɔꞋɔ ngà a Jèlusalèm, àdziꞋa àghɨ àgème bèndàꞋàtɔŋ Mbɔ̧ɔ̧mà e le shu ane Waã Wòt la àa te la. 
LUK.18.32	Bɔɔ li e zǐ atò a tèkitebu bòt kà wu Bèjuê, bɔɔ wȩ̀ȩ̀te atò, etsɔ̧̀ɔ̧̀te atò, e mèe tsəètè mattsə ane tò. 
LUK.18.33	Bɔɔ li shu̧u̧ atò, ebɔ bùŋe atò, ka naa me wu ane èlibȩ betat taa yu̧u̧me.”
LUK.18.34	Bɔkatè tò e zə ale, bɔ ka bê nko ànəa tà shuà la. Mbɔ̧ɔ̧mà li ndò̧ lə ànəa mbɔŋ abua yɔb tè bɔ̀ ka ko ànəa Yesò làꞋa yùà la.
LUK.18.35	Yesò lè lɔ̂Ꞌ nkɨ̀Ꞌɨ̂ tè me dzə a ngèt Jèlikò, wòt kǒ àghɨ atò a leme la, wu a si a ngèt alu̧ ndò̧a èghɨ bi. 
LUK.18.36	Ŋut wu tseke me zə ènɔ̧̂ bòt e me tsě, tà bììte nê, wu ghà leꞋ? 
LUK.18.37	Bɔ shu atò nê, “Wu Yesò wòt Nazàlet ntsèà.”
LUK.18.38	Tà bê ndɔ̀kè ètsəê vi ntɔ̂ nê, “Yesò, waã Dàbid, ku tèsȩ taã.”
LUK.18.39	Bòt bu bɔ wu a mbì la bɔ ŋȩ atò nê, tà kate ètsəê vi. Ka tà pàa ŋȩ nê, “Waã Dàbid, ku tèsȩ taã.”
LUK.18.40	Yesò tɨ̧ nê bɔ̀ nɨ wòt àghɨ àleme wu nɨŋ nkɨ̀Ꞌɨ̂. Mbɨ̀Ꞌɨ̀ ŋut wu kɨꞋɨ la, Yesò bììte atò nê, 
LUK.18.41	“Àa nkɨà nê è ngɨ gha abua ye à?”
LUK.18.41	Tà nê, “Tê, maà nkɨ̀a e mě me ye èdziꞋ.”
LUK.18.42	Yesò shu abua tò nê, “Me ye èdziꞋ, èntɨ̧ɨ̧ wê wu à zi ane yaã la, e ghɨ̂ à pem.” 
LUK.18.43	KwàꞋ àfɨꞋa mbɔŋ, àghɨa ŋut a ghaꞋtè tè tà bùꞋ me ye èdziꞋ, nkùŋa a Yesò, ŋa mènkɔ̀ŋke abua Mbɔ̧ɔ̧mà. Ènɔ̧̂ bòt bu e ye àghɨa a ghɨ̀ la, ŋà mènkɔ̀ŋke abua Mbɔ̧ɔ̧mà mɨ̧̂.
LUK.19.1	Yesò kɨꞋɨ nyi Jèlikò me tsèa ngà. 
LUK.19.2	Tǎt bèfetà èkab taksì kǒ tà lè taꞋa bɔ èghɨ la wu àpfəè və, bɔ mè tɔ̀ atò nê Zàkià. 
LUK.19.3	Mbɨ̀Ꞌɨ̀ Yesò nàa ntsèà la, Zàkià me kɨ ye wòt tà wu wùà la, ka èlu̧ è ka wuê, ndɨ tà lè kaꞋa bɔ àtetsia, bòt e mè me yaã la. 
LUK.19.4	Ale, tà lùùlà ngà a mbì ènɔ̧̂ bòt bu, nkɔꞋ a ègwet àyɨt ako ntɨ̧ɨ̧ mbɨ̀Ꞌɨ̀ eye atò, ngu ndɨ Yesò nàa kɨꞋɨ ètsě abot la.
LUK.19.5	Mbɨ̀Ꞌɨ̀ Yesò kɨꞋɨ tê ndzəèà abot la, tà lɨ̀ŋkè ègwet shu abua tò nê, “Zàkià, chu a si kwàla, nkàà nê maa lia a lob yê laane.” 
LUK.19.6	Tà shu ale, Zàkià bê ntèmnê nchu a si nɨ atò nɨŋ nga a lob zi ane mèngùꞋte.
LUK.19.7	Bòt bu bàgème bɔ wu abot la, bɔ bùꞋ me lèmte shùa nê, “Tà gha eli a lob wòt mènəè kàbɔ̀ŋ?”
LUK.19.8	Zàkià lɔꞋ a si nê, Lefɨ̀Ꞌ, yute ànəê ya e kɨ eshu la. “Maa ŋa àbâ èghɨ bɔ̧ abua bòt ntseb, ebɔ evəèə ètsəkab ègème mâ nəêꞋ nɨ abua wòt la ngò̧ tekwì.”
LUK.19.9	Yesò shu abua tò nê, “Mâ kɨꞋɨ a lob yê laane etsì àwê bɨ bòt bê a èbem kàbɔ̀ŋ wɨ̧. Ngu nê, àwɔ̀ Zàkià, à tsiꞋi ngule wòt àndǎ̧ tǎt wa Abàlàghâm mɨ̧̂. 
LUK.19.10	Aa ale nkàà nê, Waã Wòt kɨꞋa ekɨ bòt bu bɔ nyɔ la, etsì àwɔb a èbem kàbɔ̀ŋ wɔb.”
LUK.19.11	Mbɨ̀Ꞌɨ̀ bòt bu bɔ wu abot la, bɔ bela ndzəèa èngǎ̧ Yesò la, tà mè ntsìꞋi shu awɔb èngà̧teme. È li me wu àfɨꞋa mbɔŋ bɔ tsiꞋa nkɨ nyi a Jèlusalèm, bòt bu e tsiꞋa mɨ̀ɨ̀tà nê Mbɔ̧ɔ̧mà tsiꞋa nkɨ epùùle ayaã mbɨ̀Ꞌɨ̀ Fɔ̧̀. 
LUK.19.12	Yesò shu awɔb nê, “ÈtsəꞋ e li ndɔ̀Ꞌ ntsi, wòt nɨ̧ kǒ lɔ̀Ꞌ me taŋke e ghǎ àlaꞋ a endɨ̌ ako bɔɔ yɔꞋɔ atò ane fɔ̧̀ ka tàa bɔ kua àpfəè. 
LUK.19.13	Tà tsiꞋa mànga, tà tɔ bɔfàꞋ bi èghem, ŋa wòt ègème èfəꞋə èkab nɨ̧ lemɔꞋ, lemɔꞋ. Mbɔ̂ ngɨ̀ ale shu abua yɔb nê, ‘Bɨ̀ zi ane èwen tè è ngǎ nkuà.’
LUK.19.14	“Bòt àlaꞋ a wòt ngaa e li bɔ̀ ka wua nkɔ̀ŋkà atò, ale bɔ tsàà bɔntu̧ akwèn atò nê, ‘Baà kà kɨ nê mbê waa wu fɔ̧̀ wa.’
LUK.19.15	“Ka tà ghà bɔ yɔꞋɔ atò ane fɔ̧̀. Tà kuà àpfəè ntɔ bɔfàꞋ bi bu tà li ŋà èkab wu abua yɔb la nê, bɔ̀ kɨꞋɨ yè ye àbȩ̀ bɔ tsiꞋi ale mbɔŋ ane èkab wu la.
LUK.19.16	“WafàꞋ mbì kɔꞋ nê, ‘Tê, mâ bɔ tèfəꞋte èkab nɨ̧ èghem ane àbȩ̀ èfəꞋ lu lemɔꞋ, à li ŋa abua am la.’
LUK.19.17	“Ŋut wu shu abua wafàꞋ ngaa nê, ‘À ghɨ ntsɔ̧̀, à wu wafàꞋ ntsɔ̧̀! Ndɨ̀ wu à baãaãte àdziꞋ èkab wàa ntsɔ̧̀ la, maa tsia awê àtsəa èpfəè nɨ̧ èghem.’
LUK.19.18	“WafàꞋ kǒ lɔ̀Ꞌɔ a si shu abua tò nê, ‘Tê, mâ bɔ tèfəꞋte èkab nɨ̧ tetà̧â̧ ane àbȩ̀ lu à li ŋǎ abua am la.’
LUK.19.19	“Ŋut wu mè ntsìꞋi shu abua wafàꞋ ngaa nê, ‘Maa tsia awê àtsəa èpfəè nɨ̧ betà̧â̧.’
LUK.19.20	“Wekǒ nè wafàꞋ lɔ̀Ꞌɔ a si shu abua tò nê, ‘Tê, ye èkab wê wu e ndi nkùtê a èbem àdziꞋa ndǐ ndò̧ la. 
LUK.19.21	E ndi ngua mbɔ̀a awê, na à wu wòt kèkweelè la. Àà nɨ̀a àghɨa kà nɔ̀ŋè, mè fùꞋà àdziꞋa kà liꞋ.’
LUK.19.22	“Ŋut wu shu abua wafàꞋ ngaa nê, ‘À wu wafàꞋ kàbɔ̀ŋ. Màa nɨ èngà̧ e dzəâ ètsəê wê la, ka nɨ saꞋa awê adù̧. À li nko nê, e ngu wòt kèkweelè, màa nɨ̀a àdziꞋa kà nɔ̀ŋè, mè fùꞋà àdziꞋa ka liꞋ la, 
LUK.19.23	ale, è ghǎ ghɨ̂ à kà nɨ èkab am e ghǎ zǐ a lob èkab, mbɨ̀Ꞌɨ̀ è nkua e mbɔ àbȩ̀ à?’
LUK.19.24	“Tà shu abua bòt bu bɔ wu abot la nê, ‘Bɨ̀ nɨ èkab wu abua tò la ŋa abua wafàꞋ wu nè tèfəꞋte èkab èghem la’.
LUK.19.25	“Bɔ tu̧ nê, ‘Tê, tà bɔ tèfəꞋte èkab èghem tè ndɔ̀Ꞌ.’
LUK.19.26	“TsiꞋ è shu awɨ̧ nê, ‘Wòt tà bɔ àghɨ la, bɔɔ kwèꞋne aa taꞋa yaãaã, ka è me wu wu kà bɔ àghɨ la, ko bɔɔ paa kàyaã wu tà bɔ la enɨ. 
LUK.19.27	Ka è me wu bɔmbù̧ bɔ̧ bu bɔ̀ le kaꞋa wua nkɨ̀a nê e ngu fɔ̧̀ wɔb la, bɨ̀ səèŋnè àwɔb nɨŋ nkɨ̀Ꞌɨ̂ nkɨ̧̀ɨ̧̀me a mbì laã.’ ”
LUK.19.28	Mbɨ̀Ꞌɨ̀ Yesò shu èngà̧ waa tè ndɔ̀Ꞌ la, tà pààtè bòt bu bɔ wu bɔ̂ tò ba la me ghǎ a mbì lɔb, àpfəèa nɨ̧a Jèlusalèm. 
LUK.19.29	Mbɨ̀Ꞌɨ̀ tà kɨꞋɨ tê dzə a ngèt Befagè bɔ̂ Betanì a ngèt èbȩ Olìf la, tà tsàà bɔkatè bi babe nê bɔ̀ gha a mbì. 
LUK.19.30	Shu abua yɔb nê, “Bɨ̀ ghǎ àpfəè zia a mbì lɨ̧ la ko bɨa bê ye a jàkâ kǒ bɔ sèlè, wòt bakà li mè kɔꞋɔ a ègwet tò la. Bɨ̀ yaa nɨŋ nkɨ̀Ꞌɨ̂ a si ŋàa. 
LUK.19.31	Wòt bììte awɨ̧ àghɨa bɨ yaa nɨ gha ghɨ̀ la, bɨ̀ nê ‘Lefɨ̀Ꞌ laꞋnê yea nkɨà wùà.’ ”
LUK.19.32	Ale, bɔ gha ndze àghɨa àgème wuê mbɨ̀Ꞌɨ̀ Yesò shu la. 
LUK.19.33	Mbɨ̀Ꞌɨ̀ bɔ gha tê me yàà wajàkâ wu la, bòt bu bɔ bɔ la e biite awɔb nê, “Ghǎ ghɨ̂ bɨ me yàa atò à?”
LUK.19.34	Bɔ nê, “Tǎt wa laꞋnê bà nɨŋ nkɨ̀Ꞌɨ̂ abua zi.”
LUK.19.35	Mbɔ̂ nɨŋ ngà ŋa abua Yesò, nɨ ndǐ tɔb ndzèènè a kɔ̧̀ tò, ŋèꞋe a Yesò ntsia ègwet. 
LUK.19.36	Mbɨ̀Ꞌɨ̀ Yesò è tsekè a ègwet wajàkâ wu tè me ghǎ la, bòt esàŋkè ndǐ tɔb alu̧.
LUK.19.37	Tà kɨꞋɨ tê tà me nyi a Jèlusalèm, àdzìꞋ yu èlu̧ e bùꞋ me chu a mbɨ̧̀ èbȩ Olìf la, ènɔ̧̂ bɔkatè tò bu e bùꞋ me ŋȩa ngùꞋtà a Mbɔ̧ɔ̧mà ane èghɨꞋne èghɨ bu ègème tà ghɨ̌ bɔ ye la. 
LUK.19.38	“TsiꞋ Mbɔ̧ɔ̧mà lɔ̀ɔ̀le a fɔ̧̀ wu nkɨ̀Ꞌa ane èlen tò la; Àlàŋkè a wu a kèfɔ̧̀ Mbɔ̧ɔ̧mà, mèngùꞋte wu abua Mbɔ̧ɔ̧mà wu a ègwet la.”
LUK.19.39	Bèfalèsiì ko bɔ wu ane ènɔ̧̂ bòt bu la, e shu abua Yesò nê, “NyɨꞋtà, ŋȩ bɔkatè bê nê bɔ̀ buŋ.”
LUK.19.40	Yesò bɨ̀ɨ̀lè nê, “Ane nkûŋ, tsiꞋ è shu awɨ̧ nê bɔ bua, ko àti yaa aa me ŋȩȩ.”
LUK.19.41	Mbɨ̀Ꞌɨ̀ Yesò kɨꞋɨ tê me dzə àpfəèà nɨ̧ a Jèlusalèm la, tà lɔ̀kè àvi ndzè àpfəa mbɔŋ, mbùù èdɨ̂ ambo bòt àpfəè və. 
LUK.19.42	Nê è me wu laane waa ale bɨ nchɨɨme nko ndɨ betsiꞋa wòt ghɨ̀ ka mbɔ àlàŋkè la; ka mbɨ̀Ꞌɨ̀ àa si àfɨ̀Ꞌ yaa la betsiꞋa bɨ̀ ka bɔ yùà. 
LUK.19.43	Àfɨ̀Ꞌ aa li me wu bɔmbù̧ bɨ̧ e kuule àkaã nkààle awɨ̧ a èbèm, tè àdziꞋa bɨa dzəâ la a ka wuê. 
LUK.19.44	Mbɔ̂ ngɨ̀ ale nyi a èbèm àpfəè yu, ndììmè bòt bàgème bɔɔ a èbèm la, mè mbùù lobtsə tègème tè ngà ndzəè ane ètetsi. Èghɨ baa aa li ghɨ̌ a èlɨ waa, nkàà nê bɨ le kaꞋa nɨ àli yu Mbɔ̧ɔ̧mà le kɨꞋɨ etsì àwɨ̧ a èbem kàbɔ̀ŋ wɨ̧ la mbɨ̀Ꞌɨ̀ àghɨ ako.
LUK.19.45	Yesò ghɨ̀ ale, nyi a èbem lob nɨ̧ Mbɔ̧ɔ̧mà fəè bòt bu fɨ̧̀ɨ̧̀nà èghɨ la. 
LUK.19.46	Mè shu awɔb nê, “Àkate a Mbɔ̧ɔ̧mà a laꞋnê, ‘Lob yaã wu lob bɔ̀ɔ me tsàꞋtè am a èbèm la’, ka bɨ nɨŋ ngɨ̀ è tsiꞋi àdziꞋa bètsɔŋ aa nkɨ̀Ꞌa ndò̧ò̧tà la.”
LUK.19.47	Yesò li ngua nyɨ̀Ꞌta àli àgème a èbem lob nɨ̧ Mbɔ̧ɔ̧mà. Bètǎt bèntsìà mèpɨ̧̀ Mbɔ̧ɔ̧mà nê bènyɨꞋtà mbɨ̧te Musì nè bèfɔ̧̀ e me kɨ bùŋe atò. 
LUK.19.48	Ka bɔ ka ko ndɨ bɔ̀ɔ ghɨ̌ la, nkàà nê bòt bàgème è le wua njùtâ mènəè tà shua la, tè wòt kà wua nkɨ̀a nê èngà̧ wemɔꞋ è tsè ka ye zə.
LUK.20.1	È li ngu ane àli ako Yesò wu a èbem lob nɨ̧ Mbɔ̧ɔ̧mà nyɨ̀Ꞌta bòt mè ntsɔ̀tà Ntu̧ Ntsɔ̧̀ Mbɔ̧ɔ̧mà. Bètǎt bèntsìà mèpɨ̧̀ Mbɔ̧ɔ̧mà, nè bènyɨꞋtà mbɨ̧te Musì nè bɔɔjuŋ Bèjuê, e kɨꞋɨ̀ 
LUK.20.2	shu abua tò nê, “Shu awa àdziꞋa à nɨ̀a àtɔŋ yàa àa nɨ̀a ngɨ̀à èghɨ bàa la. Shu awa wòt tà ŋa awê àtɔŋ ngaa la.”
LUK.20.3	Yesò bɨ̀ɨ̀lè nê, “Maa biite awɨ̧ èngà̧ mɨ̧̂. Bɨ̀ tsɔꞋɔ wùà, 
LUK.20.4	wàa ka tà li ntsàà a Jɔ̌n nê tà me zǐ bòt a èdzî la à? È li ngu Mbɔ̧ɔ̧mà kò wuê bɔbȩ à?”
LUK.20.5	Bɔ bùꞋ me kààne a kètsìà wɔb shua nê “Bàa laꞋnê ghà à? Ba wu anè nê ‘Mbɔ̧ɔ̧mà’ ko taa biite awa nê, ‘À wu ale ghǎ a ghɨ̀ ka bà ka bɨ̧ɨ̧ne èngǎ̧ tò à?’ 
LUK.20.6	Ka ba shua nê, abua bɔbȩ, ko ènɔ̧̂ bòt baa aa temte awa, nkàà nê bɔ bɨ̧ɨ̧ne nê Jɔ̌n li ngu ndàꞋàtɔŋ Mbɔ̧ɔ̧mà.”
LUK.20.7	Ale, bɔ tsɔꞋɔ èngǎ̧ Yesò nê “Baa bakà ko.”
LUK.20.8	Tà shu abua yɔb nê “Ale betsiꞋa è nka shua wɨ̧ àdziꞋa mâ nɨ àtɔŋ ka me ghɨ̌ èghɨ bàa la.”
LUK.20.9	Yesò ghɨ̀ ale, shu bòt bu èngà̧teme waa nê, “Wòt ko li ndɔ̀Ꞌ ndìꞋi èyɨt vȩn a mbȩ zi, ŋǎ abua bòt bɔ me faꞋa la, mbɔ̂ ndzəè ngà àvi a lèghȩ̀ȩ̀nè seè. 
LUK.20.10	AfɨꞋa màfuꞋa èghɨ a kuêꞋ, tà tsàà àbùꞋ àzi nê, tà ghǎ abua bòt bu fàꞋa a èbaꞋ li la, nɨ èbi nè èghɨ. Tà ghà bòt ngaa e lene atò mbɔ̂ èfəè atò tà gha èbu fə. 
LUK.20.11	Tǎt èbaꞋ lu mè ntsàà àbùꞋ a tsa, bèŋût e mè ndene atò mbɔ̂ ngɨ̧̀ɨ̧̀nè atò, èfəè atò tà gha èbu fə. 
LUK.20.12	Tǎt èbaꞋ lu mè ntsà àbùꞋ akwèn, bɔ zì tèfɨŋtsə ane tò mɨ̧̂, mbɔ̂ màꞋà atò àbȩ.
LUK.20.13	“Tǎt èbaꞋ lu me ye tê nê, ‘Maa ghɨ̌ na à? Maa tsàa kwàꞋ waã èkɔŋ am, ateko bɔɔ kà̧aã me bɔa tò.’
LUK.20.14	“Mbɨ̀Ꞌɨ̀ bɔfàꞋ bu e ye waã ngaa la, bɔ me làꞋ a kètsìà wɔb nê, ‘Eyaa wu waã tǎt èbàꞋ lu. Bɨ̀ kɨꞋɨ bà bùŋe atò mbɨ̀Ꞌɨ̀ jɨ èbàꞋ mbɔŋ!’ 
LUK.20.15	Ale, bɔ bê màꞋà atò àbȩ akwèn mbȩ yu, mbùŋè atò.”
LUK.20.15	Yesò bɔ̂ mbììte bòt bu nê, “Bɨ mɨɨtè nê, wòt wu tà bɔ èbaꞋ laa la nàa ghɨ̌ èghà ane bɔfàꞋ bu à?” 
LUK.20.16	“Ŋut naa kɨꞋɨ ebùŋe bɔfàꞋ bu, èbɔ ŋa èbaꞋ lu abua bɔfàꞋ tsa.”
LUK.20.16	Bòt bu è zə ale nê, “Mbɔ̧ɔ̧mà ka mbɨ̧̀ɨ̧̀ne a wu ale.”
LUK.20.17	Yesò me lɨ̀ŋke àwɔb tè nê, “Èngǎ̧ Mbɔ̧ɔ̧mà è shua nê ghàà?
LUK.20.17	‘Èti lu bèmbɔ̧ɔ̧ lob e li ngwaꞋ nê wu èti kàbɔ̀ŋ la,
LUK.20.17	wu lùà ka e tsiꞋi ngule èti tɔ̀Ꞌɔ̀ lob la.’ 
LUK.20.18	Wòt tà kwene a ègwet èti làa la, tàa bəꞋte atem atem, ka èti ngaa è kwene a ègwet wòt ko aa ŋèꞋne atò.”
LUK.20.19	BènyɨꞋtà mbɨ̧te Musì nè bètǎt bèntsìà mèpɨ̧̀ Mbɔ̧ɔ̧mà è lɔ̀Ꞌɔ àfɨꞋa mbɔŋ me kɨ ebaãaã a Yesò, nkàà nê tà làꞋa èngà̧teme wu ŋa abua yɔb. Ka mbɔ̂ ngɨ̀ ale me bɔa bòt bu.
LUK.20.20	Ale, bɔ me chɨ̀Ꞌɨ̀ ngule àfɨꞋa bɔ̀ɔ baãaã atò e ŋa abua gɔvanɔ̀ la. Bɔ ŋa àbu akwèn abua bòt ko nê bɔ gha ngɨ̀ mbɨ̀Ꞌɨ̀ bɔ̂ Yesò ba e bakà bɔ ànəê, mbɨ̀Ꞌɨ̀ Yesò me làꞋa, bɔ ye ànəa bɔ̀ɔ zǐ àtsə atò enɨ ghɨ̌ bɔ̀ɔ mbà̧aã atò adù̧ la. 
LUK.20.21	Bòt bu e biite a Yesò nê, “NyɨꞋtà, ba ko nê èghɨ àa shua mè nyɨ̀Ꞌta la wu nkûŋ. À kà wua njùta ànəa bòt àa ndàꞋà la, ka mbɔ̂ me nyɨꞋte bòt nkûŋ ndɨ Mbɔ̧ɔ̧mà nàa nkɨà nê bòt è wu la. 
LUK.20.22	Shu awa, tè mbɨ̧ ta tê bɨ̧ɨ̧nè nê bà me ŋa èkab taksì abua Sisà kò wu nê bà ka ŋa à?”
LUK.20.23	Ka Yesò tuꞋa yuŋ wɔb ntsɔ̀Ꞌɔ èngà̧ wu nê, 
LUK.20.24	“Bɨ̀ nyɨꞋte am àkwȩkab.” Tà biite awɔb nê “Àtsə yàa nè èlen làa adù̧ la wu ayea wàà?”
LUK.20.24	Bɔ bɨ̀ɨ̀lè nê “Àtsəa Sisà.”
LUK.20.25	Ale, Yesò shu abua yɔb nê “Bɨ̀ ŋa àghɨa è wu àyea Sisà la abua tò, ŋà àghɨa è wù àyea Mbɔ̧ɔ̧mà la abua Mbɔ̧ɔ̧mà.”
LUK.20.26	Bòt ngaa e ghɨ̀ ale, bɔ ka ye àghɨa Yesò fà̧aã a mbì bòt bu abot betsiꞋa bɔ nɨŋ mbà̧aã atò la. Ale, a taꞋa tsè àwɔb, bɔ̀ ka tsi mbɔ̌ ànəa bɔ̀ɔ shu ane àbɨ̀t yu Yesò ŋa la.
LUK.20.27	Bèsadùsiì ko, bòt bu bɔ̀ɔ shua nê betsiꞋa wòt kà pfə mè njù̧ù̧me la, e kɨ̀Ꞌɨ̂ ndze a Yesò mbììte atò nê, 
LUK.20.28	“NyɨꞋtà, Musì li shu nê, Wòt pfəa kà bi bɔ̧, wanyɨ tò bɔ ndɨ tàa nɨ nempfə wu mbɨ̀Ꞌɨ̀ ebi bɔ̧ abua wanyɨ vi wu tà pfə la. 
LUK.20.29	Bòt ko basà̧à̧mbe e li ngu bɔ̧ wòt wemɔ̀Ꞌ. We mbì yɔ̀Ꞌɔ̀ vi vi mpfəè ka bɔ bɔ̧. 
LUK.20.30	Wòt kwèn tò nɨ a nempfə wu, 
LUK.20.31	wòt kwen we mbɔŋ mè nɨŋ àvi wu, a mè ntsè wu a èlɨ̀. Ànəê yaa a li ndzè àwɔb bɔ̀ɔsà̧à̧mbe bàgème, bɔ pfəꞋte kà ye wòt tà bi waã bɔ̂ àvi wu la. 
LUK.20.32	A li ngà me lìa, àvi wu pfə azi mɨ̧̂. 
LUK.20.33	Naa li ngu ane àlia bèmpfəà be yu̧u̧me la, àvi mbɔŋ wu vi wà ane yɔb wu basà̧à̧mbe la à? Bɔ̀ɔgème e li ndzɔ̀Ꞌɔ atò.”
LUK.20.34	Yesò bɨ̀ɨ̀lè èngǎ̧ wɔb nê, “Bòt ngɔ̀ŋ yaa àfɨ̀Ꞌ yaa la, aà ndzɔ̀Ꞌa, 
LUK.20.35	Ka mbâ̧ tu nè bèzi bu bɔ kùꞋu be bɔ̀ɔ li lɔ̀Ꞌɔ eyu̧u̧me e tseke àfɨ̀Ꞌ yu nga ekɨꞋɨ la, è ka li lɔ̀Ꞌɔ tsi yɔꞋɔ a. 
LUK.20.36	Bɔɔ li tsiꞋi mbɨ̀Ꞌɨ̀ bɔntu̧ Mbɔ̧ɔ̧mà kà wu li pfə. Bɔ wu bɔ̧ Mbɔ̧ɔ̧mà nkàà nê bɔ yu̧u̧me ayɔɔ bèmpfəà. 
LUK.20.37	Musì li nyɨ̀Ꞌte nê, bèmpfəà beà njù̧ù̧mâ mbɔ mèmpème. A èbem adzìꞋ yu tà làꞋa ànəa èwet wu è li ngua nkòòlâ ane abàꞋ wu la tà shu nê, Mbɔ̧ɔ̧mà wu ‘Mbɔ̧ɔ̧mà Abàlàghâm, Mbɔ̧ɔ̧mà Asàk nè Mbɔ̧ɔ̧mà Jàkɔ̂b.’ 
LUK.20.38	Tà wu Mbɔ̧ɔ̧mà bòt yu̧, tà ntsě Mbɔ̧ɔ̧mà bèmpfəà. Nkàà nê, aa abua tò, bòt bàgème bɔ zi mèntɨ̧ɨ̧ mɔb ane tò la e wu bòt yu̧.”
LUK.20.39	BènyɨꞋtà mbɨ̧te Musì ko bɔ wu abot la e nê, “NyɨꞋtà, à bɨ̀ɨ̀le ntsɔ̧̀.” 
LUK.20.40	Ale, wòt kà tsi mè nyɔꞋte a màmbiite atò èngà̧ ko tsa.
LUK.20.41	Yesò bììte awɔb nê “Bɔ ghɨ̀ na ka me shu nê Fɔ̧̀ wu Mbɔ̧ɔ̧mà li ndzɔꞋ etsàà la naa li wu wòt àndǎ̧ fɔ̧̀ Dàbid à? 
LUK.20.42	Dàbid zìambɔŋ è shu a èbem Àkata Mèkù̧ nê,
LUK.20.42	‘Mbɔ̧ɔ̧mà Lefɨ̀Ꞌ li shu abua Lefɨ̀Ꞌ am nê,
LUK.20.42	Tseke àbâ àbualu̧ am
LUK.20.43	tè e ŋà èlu̧ à tsite èka bê a ègwet bɔmbù̧ bê.’
LUK.20.44	Fɔ̧̀ Dàbid wu tɔ atò ane tǎt vi, tà ghɨ̀ na ka ntsiꞋi wòt àndǎ̧ Dàbid à?”
LUK.20.45	Mbɨ̀Ꞌɨ̀ bòt bu bàgème è wua njùta mènəè Yesò shua la, tà ghèble avi shu abua bɔkatè bi nê, 
LUK.20.46	“Bɨ̀ me ko awɨ̧ ane bènyɨꞋtà mbɨ̧te Musì. Bɔ taꞋa wua nkɔ̀ŋkà me kwaãaã mèmǎ̧ mɔb ngȩ̀ȩ̀nà, mè ntàꞋa wua nkɔ̀ŋkà bòt aa me tsàꞋtè àwɔb mè nkùkte awɔb àsà̧aã tèwentsə. Bɔ̀ɔ ngɨ̀ bɔ gha èdziꞋi mèpà̧, bɔ̂ lobte Mbɔ̧ɔ̧mà bɔ me kɨ wu ètɨ̧ ntsɔ̧̀ ka tseke a ègwet. 
LUK.20.47	Mbɔ̂ ngu bɔ̀ɔ̀ba bɔ̀ɔ ngɨ̀ɨ̀la bènempfə fàà èghɨ bɔb, mbɔ̂ ndɔ̀Ꞌ me tsàꞋta Mbɔ̧ɔ̧mà ndà̧à̧nà mbɨ̀Ꞌɨ̀ enɨ èvəèəèlè àghɨ a bòt la. Bɨ̀a li bɔ ngoꞋ è tsě ye bòt bàgème la.”
LUK.21.1	Mbɨ̀Ꞌɨ̀ Yesò tseke a lob nɨ̧ Mbɔ̧ɔ̧mà ndɔ̀kè àvi me ye ndɨ bòt e màꞋà èkab a èbem akɔ̂b èkab la, 
LUK.21.2	tà me ye nempfə kǒ kà ye azi kɨꞋɨ̀ ndzì bakwȩkab babe a èbem. 
LUK.21.3	Tà nê, “KwàꞋ ane nkûŋ, nempfə wàà è zi èkab a èbem tè ntsè bòt bàgème. 
LUK.21.4	Nkàà nê bòt ko bu e ŋa wuê adzìꞋ ane èghɨ bu nyaŋ bɔ bɔ la, ka tò waa kà bɔ azi la, è ŋa àghɨ àgème tà bɔ la, tè àghɨ à ka tsi nguê tàa nɨ eyu̧ èghɨjɨ bi la.”
LUK.21.5	Bɔkatè Yesò ko e li ngua shu ndɨ lob nɨ̧ Mbɔ̧ɔ̧mà yu a Jèlusalèm nàa mbɔ̀ nè àti a ntsɔ̧̀ la, mè nè èghɨ bòt àa nkɨ̀Ꞌâ ŋǎ abua Mbɔ̧ɔ̧mà la. Yesò nê, 
LUK.21.6	“Àfɨ̀Ꞌ aa li me wu, ka wuê èti lemɔꞋ ane àti yàa bɨ yea la è ka tsi ngu àdziꞋa zi. Bɔɔ li bùu yùà etsàa a si.”
LUK.21.7	Bɔ biite atò nê, “NyɨꞋtà,” èghɨ bàa àa li ghɨ̌ a ka àfɨ̀Ꞌ à? “Ghǎ aa li nyɨ̀Ꞌte nê èghɨ ngaa e tsiꞋa nkɨ̌ me ghɨ̌ à?”
LUK.21.8	Yesò shu abua yɔb nê, “Bɨ̀ me ko awɨ̧ mbɨ̀Ꞌɨ̀ wòt fɨte awɨ̧, na bòt aa li taꞋa kɨꞋɨ ane èlen laã e me shu nê, ‘E ngu tòà’, e mě laꞋnê ‘Àfɨ̀Ꞌ a kuêꞋ’ la. Ka bɨ̀ ka nkùŋè àwɔb. 
LUK.21.9	Bɨa tseke tê bɨ̀ me zə èlaꞋ è buꞋa è me nù èbeko, ngoꞋtsə tè mě tè me dzəâ ayɔɔ bɔbȩ, mèntɨ̧ɨ̧ mɨ̧ ka bentè. Èghɨ ngaa e bɔ̂ ndɨ àa bɨ̌ ghɨ̌ la, ka è ka wua nyɨ̀Ꞌta nê àfɨꞋa ngɔ̀ŋ nàa lìa la a kuêꞋ.”
LUK.21.10	Tà mè nê, “ÈlaꞋ aa li enù beko, bèfɔ̧̀ enù beko. 
LUK.21.11	SitsǎꞋ mè ngu me nyɨ̀Ꞌna nkwèà nyɨŋa bòt a èdzìꞋ ègème, èchɨɨ nè èghɔ̧ kàbɔ̀ŋ e mè ngu wu a èdzìꞋ ègème a sitsǎꞋ. Mbɔ̧ɔ̧mà naa li nyɨ̀Ꞌte mètàŋ mi a ègwelebuule nè èghɨ àa tàꞋa fàŋe bòt la.
LUK.21.12	“Ka èghɨ ngaa aa li me laꞋ nê aa ngɨ̀à, bɔ baãaã awɨ̧, ngɨ̧̀ɨ̧̀nè àwɨ̧, ntsàà àwɨ̧ a lobte Mbɔ̧ɔ̧mà Bèjuê bɔ saꞋa awɨ̧, màꞋà àwɨ̧ a tèfȩ. Bɔɔ li esəèŋnè àwɨ̧ enɨ kɨꞋɨ a mbì bèfɔ̧̀ nè bɔɔjuŋ àlaꞋ, ambo yaã. 
LUK.21.13	Eyaa wu àfɨꞋa bɨ̀a tsɔ̀te Ntu̧ Ntsɔ̧̀ Mbɔ̧ɔ̧mà la. 
LUK.21.14	Ka bɨ̀ ka me mɨ̀ɨ̀tè àbɨ̀t bɨ̀a li ŋa abua bòt mbɔŋ la àfɨꞋa tsa, nkàà nê, 
LUK.21.15	maa li zǐ mèngǎ̧ a mètsəê mɨ̧, e mě zì mèyì a ètsə bɨ̧, ndɨ betsiꞋa wòt ane bɔmbù̧ bɨ̧ è ka tu̧ ànəa bɨ shua la. 
LUK.21.16	Bètǎt bɨ̧ nè bɔnyɨ bɨ̧, bɔ̂ bòt lətelob tɨ̧, nè bèshu̧ bɨ̧ aa li jɨ mènàŋ mɨ̧, e ghɨ̌ bɔɔ bùŋè bòt ko ane yɨ̧. 
LUK.21.17	Bòt bàgème aa li me pààbè àwɨ̧ ambo yaã. 
LUK.21.18	Ka nyèm yemɔ̀Ꞌ a ètsə bɨ̧ ka wu li nyɔ. 
LUK.21.19	Bɨ kuulà mèntɨ̧ɨ̧ mɨ̧ tè ngà ndzəè a mèndìa, ko bɨa li bɔ mèmpème.”
LUK.21.20	Yesò ghɨ̀ ale, shu awɔb nê, “Bɨa li bɨ̀ me ye èlaã bèshujà e tɨ̧ɨ̧te tê è kaale a Jèlusalèm èkua èbu̧u̧ma, bɨ ko nê àfɨꞋa bɔ̀ɔ tsòke àpfəèà nɨ̧ a ngaa la a kuêꞋ. 
LUK.21.21	AfɨꞋa mbɔŋ, bòt bɔ̀ wu a Jùdià la, è luula nkɔꞋ ngà a ègwet tèbȩtsə, èbe bɔ wu a èbem àpfəèà nɨ̧ a Jèlusalèm la, bɔ dzə àpfəè və. È me wu bòt bu bɔ wu a tèbemtebàꞋ la, bɔ̀ ka tsi nyi a èbem àpfəèà nɨ̧ yu, 
LUK.21.22	na èli mbɔŋ wu èli Mbɔ̧ɔ̧mà nàa li ghɨ̌ bòt aa ye ngoꞋ nkàà mènəè kàbɔ̀ŋ mɔb mbɨꞋɨ̀ ghɨ̌ ànəa àgème Àkata Mbɔ̧ɔ̧mà a shu la àa wu nkûŋ la. 
LUK.21.23	Aa li bɨɨ àbâ bèzi bu bɔ kɔte la, nè èbu bɔ̀ɔ nyɔŋa bɔ̧ la àfɨꞋa mbɔŋ. NgoꞋte kàbɔ̀ŋ tea li e ghe a èbem àlaꞋ mbɔŋ, ntsǒ Mbɔ̧ɔ̧mà naa mèe nɔ̀ŋke ègwet bòt Izəèlȩê baa. 
LUK.21.24	Bɔɔ li kɨ̧ɨ̧me bòt ko, mbà̧à̧ èbeko ane èbùꞋ nɨŋ nga èlaꞋ tsa tsa. Naa li ngu àfɨꞋa mbɔŋ bòt kà wu Bèjuê e tɔ̀Ꞌtè a Jèlusalèm ndàŋkè a si, tè àfɨꞋa mètàŋ bèŋût nàa li mǐ la a kùꞋ.”
LUK.21.25	“Àfɨ̀Ꞌ aa li me wu, àtaãnyèm bɔ̂ àtaã èŋu nè tènto̧tsə e kubte tèkɔtsə, èlaꞋ a sitsǎꞋ e mè mbɔ̌ ngoꞋtsə. Bòt e mè ngu me bɔɔ ndɨ *èdzî e jùꞋà, mèleb tò e ŋeꞋe avi nga ègwet la. 
LUK.21.26	Bòt aa li bɔa te tsiꞋa nkɨ epfəꞋte, mbɨ̀Ꞌɨ̀ bɔ̀ɔ nchɨ̀Ꞌà àghɨa nkɨ e ghɨ̌ a sitsǎꞋ ègème la, nkàà nê ègwet nè èghɨ àa ègwet la aa li bente. 
LUK.21.27	ÀfɨꞋa mbɔŋ, ko Waã Wòt naa dzə a èbem mbàꞋ a ègwet, nè mètàŋ bɔ̂ mèngùꞋte ènɨ̧ Mbɔ̧ɔ̧mà. 
LUK.21.28	AfɨꞋa mènəè maa bùꞋ te me ghɨ̀ la, bɨ lɔꞋte a si ndɔ̀kè ètsə bɨ̧ a ègwet, nkàà nê wu àfɨꞋa Mbɔ̧ɔ̧mà tsiꞋa nkɨ echùꞋù ètsə bɨ̧ etsì àwɨ̧ a èbem ngoꞋ la.”
LUK.21.29	Yesò shu èngà̧teme wàa nê, “Bɨ̀ lɨ̀ŋke àyɨt a fik bɔ̂ èbeko nè èyɨt ndze. 
LUK.21.30	TèfəꞋte fi tèa ngɨ̀ te me dzəâ, bɨ ko nê mènkwenà nàà nkɨ̀Ꞌa. 
LUK.21.31	Wu wuê èlɨ bɨ yea èghɨ bàà ègème e ghɨ̀à la, bɨ ko nê, kèfɔ̧̀ Mbɔ̧ɔ̧mà kɨꞋɨ tê ntsìꞋi a ngèt yɨ̧ la.
LUK.21.32	“Ane nkûŋ, tsiꞋ è shua wɨ̧ nê, bòt ngɔ̀ŋ àfɨ̀Ꞌ yaa aa me laꞋ nê bɔɔ ndèma, èghɨ bàagème e ghɨ̌. 
LUK.21.33	SitsǎꞋ bɔ̂ ègwet naa li lɔ̀Ꞌɔ lìa, ka àghɨ à ka wu li ekubte ane èngǎ̧ am.”
LUK.21.34	Yesò paa èngà̧ waa ale mè shu abua yɔb nê, “Bɨ̀ me ko awɨ̧, mbɨ̀Ꞌɨ̀ bɨ sà àwɨ̧ èghɨjɨ nyaŋ nè mèlùꞋ kèkweelè e tsòke ètsə bɨ̧. Bɨ̀ ka me mɨ̀ɨ̀tè mènəè sitsǎꞋ nyaŋ mbɨ̀Ꞌɨ̀ àli yu a kɨꞋɨ̀ mbà̧à̧ àwɨ̧ kà bɨ koê, mbɨ̀Ꞌɨ̀ àtaã àa ngɨ̀ a baãaã nyà̧ la 
LUK.21.35	nkàà nê, àlia ngaa aa li kɨꞋɨ kwene ane bòt bàgème bɔ̀ wu a sitsǎꞋ ŋàa la. 
LUK.21.36	Bɨ̀ me chɨ̀Ꞌɨ àfɨ̀Ꞌ àgeme mè ntsàꞋta a Mbɔ̧ɔ̧mà mbɨ̀Ꞌɨ̀ taa ŋa awɨ̧ mètàŋ bɨ̀a nɨ enû etsě mènəè maa, e mě ko etɨ̧ɨ̧ ntsɔ̧̀ a mbì Waã Wòt ane àli yu tàa li saꞋa bòt bi la.”
LUK.21.37	Yesò ghɨ̀ ale, mè me nyɨꞋte èngǎ̧ Mbɔ̧ɔ̧mà abua bòt àli àgème a èbem lob nɨ̧ Mbɔ̧ɔ̧mà nɨa ngà nè mbì. Nyèm ghɨ̀ è fen, tà lɔ̀Ꞌ ngà a ègwet èbȩ Olìf ndi. 
LUK.21.38	Bòt e li ngua mbùa a ntɔtetsɔ̌Ꞌ ègème nga a èbem lob nɨ̧ Mbɔ̧ɔ̧mà ndzəa ànəa tà shua la.
LUK.22.1	Èpǎ̧ bled kà wua nkɔ̀Ꞌɔ 
LUK.22.2	bètǎt bèntsìà mèpɨ̧̀ Mbɔ̧ɔ̧mà bɔ̂ bènyɨꞋtà mbɨ̧te Musì e me kɨ èlu̧ bɔ̀ɔ nɨ ebùŋè a Yesò a ndò̧, nkàà ndɨ bɔ̀ɔ mbɔ̀a bòt bɔb la.
LUK.22.3	Satàn nyi a èntɨ̧ɨ̧ wakatè Yesò kǒ ane bɔkatè tò bu ntsɔ̀b babe èlen tò wu Judàs Iskaliòt la. 
LUK.22.4	Tà ghà nkwène ane bètǎt bèntsìà mèpɨ̧̀ Mbɔ̧ɔ̧mà bɔ̂ bètǎt bèmbaabà lob nɨ̧ Mbɔ̧ɔ̧mà, bɔ̂ tò ba e làŋkè ndɨ tàa fɨ̧̀ɨ̧̀ne a Yesò abua yɔb la. 
LUK.22.5	Bɔ làŋkè ale, ànəê yu a taꞋa bɔ̀ àwɔb, bɔ nê bɔɔ ŋa atò èkab. 
LUK.22.6	Judàs bɨ̧ɨ̧ne, mbê mbùꞋ me kɨ ndɨ yèa ghɨ̌ bɔɔ baãaã a Yesò kà bòt e ko la.
LUK.22.7	Àlia èpǎ̧ bled wu nàa ka kɔꞋ la à nkɨ̀Ꞌɨ̂, è wu àli yu bɔ̀ɔ nkɨ̧̀ɨ̧̀ma bɔɔnjɨ̀ ane èghɨjɨ èpǎ̧ Màntsea a ègwet la. 
LUK.22.8	Yesò tu̧u̧ a Pità bɔ̂ Jɔ̌n nê, “Bɨ̀ ghǎ ntàŋke èghɨjɨ èpǎ̧ Màntsea a ègwet, bà kɨꞋɨ njɨ.”
LUK.22.9	Bɔ biite atò nê, “Aà nkɨà nê bà gha ntàŋke a ka adzìꞋ à?”
LUK.22.10	Ale, Yesò bɨ̀ɨ̀lè nê, “Bɨ̀ gha a èbem àpfəèà nɨ̧, ko wòt kǒ tà ŋeꞋe èkɨŋ mèleb la naa kwene ane yɨ̧, bɨ kuŋe atò nga a èbem lob tàa nga enyi la. 
LUK.22.11	Bɨ̀ nyi, bɨ shu abua tǎt lob nê, ‘NyɨꞋtà laꞋnê ntàŋ wu bɔ̂ bɔkatè bi àa jɨ èghɨjɨ èpǎ̧ Màntsea a ègwet bɔb a èbèm la àa waa?’ 
LUK.22.12	Ko taa nyɨꞋte awɨ̧ taꞋà àtsəa lob a ègwet bɔ naŋe la. Eyaa wu àdziꞋa bɨ̀a taŋke èghɨjɨ èpǎ̧ Màntsea a ègwet bu la.”
LUK.22.13	Bɔkatè tò e gha àpfəèà nɨ̧ yu, me ye àghɨ àgème a wu mbɨ̀Ꞌɨ̀ tà ghɨ̂ shu la. Ale, bɔ taŋke èghɨjɨ èpǎ̧ Màntsea a ègwet bu.
LUK.22.14	AfɨꞋa mànjɨa èghɨjɨ èpǎ̧ Màntsea a ègwet bu a kɨꞋɨ, Yesò tseke a si bɔ̂ bɔntu̧ bi me jɨ èghɨjɨ. 
LUK.22.15	Bɔ tseke ale, tà shu abua yɔb nê, “Maa lâ ngua nkɨ ejɨ èghɨjɨ èpǎ̧ Màntsea a ègwet bàa ba nɨ̧̀ ba, nè èntɨ̧ɨ̧ am ègème ka e bɔ eye ngoꞋ. 
LUK.22.16	TsiꞋ è shu awɨ̧ nê, è nka tsi jɨ èghɨjɨ baa, tè àli yu bòt àa ko lə èghɨjɨ mbɔŋ a kèfɔ̧̀ Mbɔ̧ɔ̧mà la a kùꞋ.”
LUK.22.17	Ale, Yesò nɨ ndɔŋ, ŋa mènkɔ̀ŋke abua Mbɔ̧ɔ̧mà, mbɔ̂ nê, “Bɨ̀ nɨŋ nù bàgème. 
LUK.22.18	Maa shua wɨ̧ nê, è nka li tsi nu mèlùꞋ màa bɔ ghɨ ane tètaãaãte vȩn la a, tè àli yu màa nu mèlùꞋ fi a kèfɔ̧̀ Tǎt am la a kùꞋ.”
LUK.22.19	Tà mè nɨa bled, ŋà mènkɔ̀ŋke abua Mbɔ̧ɔ̧mà, mbɔ̂ mbòꞋtê ŋa abua bɔntu̧ bi nê, “Eyaa wu mbɨ̧̀ ènyit yaã mâ ŋa abua yɨ̧ la. Bɨ̀ me ghɨa nɨa mɨ̀ɨ̀tè am.”
LUK.22.20	Tà lɔ̀Ꞌ mè ngɨ̀ wuê a èlɨ ngaa nè ndɔŋ yu è shu nê, “Ndɔŋ yaa wu mènkàꞋa fi Mbɔ̧ɔ̧mà màa nɨ àlo̧ am enɨ ghɨ̌ aa tsəète a si nkàà wɨ̧ la. 
LUK.22.21	Bɨ̀ zə, wòt wu tàa fɨ̧̀ɨ̧̀ne am la, wua njɨ̀a èghɨjɨ ba tò. 
LUK.22.22	Waã Wòt naa pfə wuê mbɨ̀Ꞌɨ̀ Mbɔ̧ɔ̧mà li nɔ̀ŋè la, ka aa li bɨɨ àbâ wòt wu tàa fɨ̧̀ɨ̧̀nè atò la.” 
LUK.22.23	Bɔ bùꞋ me biite a kètsìà wɔb wòt nga e ghɨ̀ èwuu ànəê yaa la.
LUK.22.24	Àyɔ̀ŋ a li ntsèke tè ndzə a kètsìà bɔkatè Yesò ane ànəa wòt tà wu wɔ̀jûŋ ane yɔb la. 
LUK.22.25	Yesò shu abua yɔb nê, “Bɨ ko nê bèfɔ̧̀ kà ko a Mbɔ̧ɔ̧mà àa ngɨ̀ bɔ me ghɨɨle bòt bɔb, bèkěm bɔb, e mè me kɨ nê bòt è me tɔ awɔb ane bèshu̧ banɔ̧̀. 
LUK.22.26	Ka a bakà bɔ ndɨ aà wu anè a kètsìà wɨ̧ la. Wɔ̀jûŋ ane yɨ̧ è bɔ̂ ndɨ tàa wu mbɨ̀Ꞌɨ̀ we kwèn la. Wòt tà tɨ̧ɨ̧ àtsə la bɔ̂ ndɨ tàa wu mbɨ̀Ꞌɨ̀ wafàꞋ la. 
LUK.22.27	Wàà wu wɔ̀jûŋ à? Wu wòt wu tà tseke a si me jɨ la, kò wòt tà bɨ̧ɨ̧ne ewu wafàꞋ tò la à? Ane nkûŋ, wu wòt tà tseke a si la. Ka e ngu a kètsìà wɨ̧ mbɨ̀Ꞌɨ̀ wafàꞋ. 
LUK.22.28	Ka wu ndàꞋà bɨ̀a, bɨ li ntɨ̧ɨ̧ a ngèt yaã àfɨꞋa e ndi mbùꞋ me ye ngoꞋ tê kɨꞋɨ edzəâ àfɨ̀Ꞌ yaa la. 
LUK.22.29	Ale, mbɨ̀Ꞌɨ̀ Tǎt am è yɔꞋ am ane Fɔ̧̀ la, wu ndɨ màa yɔꞋɔ awɨ̧ la. 
LUK.22.30	Bɨa li jɨ e mě nu ne nà̧ àfɨꞋa màa li tseke a ègwet àtɨ̧ kèfɔ̧̀ am la. ÀfɨꞋa mbɔŋ bɨa tsekte a ègwet ètɨ̧ nɨ̧, ka me saꞋa lətelob bòt Izəèlȩê tu èghem ntsɔ̀b tebe la.”
LUK.22.31	Yesò ghɨ̀ ale, ntɔ Simùn wu èlen tò ko wu Pità la nê, “Simùn, zə ànəa e nkɨ eshu awê la. Mbɔ̧ɔ̧mà bɨ̧̀ɨ̧̀nè nê Satàn kɨꞋɨ nyìꞋì àwɨ̧ bàgème, mbɨ̀Ꞌɨ̀ bɔ̀ɔ nyìꞋà ntsəètsə ntsìà èfaa la. 
LUK.22.32	Ka mâ tsàꞋte a Mbɔ̧ɔ̧mà àtsəa yê àwɔ̀ Simùn mbɨ̀Ꞌɨ̀ ka à tsì èntɨ̧ɨ̧ wê ane yaã. Ka aa me kua akwèn nkɨ̀Ꞌa abua am à zì mèntɨ̧ɨ̧ bɔnyɨ bè.”
LUK.22.33	Pità bɨ̀ɨ̀lè nê “Tê, è màà ngu wuê fȩ ko maa nyi yùà ba nè, nguê èvə e mpfə ba nè.”
LUK.22.34	Yesò shu abua tò nê, “Pità, kwàꞋ ane nkûŋ lu̧nkɔ̀Ꞌ naa me laꞋ nê yea ntɔ ètsəꞋ waa, à tû̧ ngò̧ tetat nê ye bakà ko am.”
LUK.22.35	Yesò ghɨ̀ ale, mbììte awɔb nê, ye li lɔ̂Ꞌ ntù̧ àwɔb kà ye ntaꞋ kò ambè nè gùbtsə ale, bɔ bu àghɨ ako leꞋ?
LUK.22.35	Bɔ nê, “ÀwɔꞋ.”
LUK.22.36	Yesò mè ntsìꞋi shu abua yɔb nê, “Ka àfɨ̀Ꞌ yaa, wòt ane yɨ̧ bɔ ntaꞋ kò wuê ambè leꞋ, tà ka ntɔ. Wòt kà bɔ àlùmbà̧, tà fɨ̧̀ɨ̧̀nè ndǐmàꞋa zi nju̧. 
LUK.22.37	TsiꞋ è shu awɨ̧ ane nkûŋ nê, èngǎ̧ Mbɔ̧ɔ̧mà wu e laꞋ nê, ‘Bɔɔ li nɨ atò mbɨ̀Ꞌɨ̀ wòt kàbɔ̀ŋ’ la, e bɔ ndɨ àa wu nkûŋ ane yaã la, nkàà nê àghɨa bɔ̀ le shɨ ane yaã la a bùꞋù tê me te.”
LUK.22.38	Tà làꞋ ale, bɔkatè tò e shu abua tò nê, “Tê Yesò, ba bɔ èlùmbà̧ bebe.”
LUK.22.38	Yesò nê, “Bɨ̀ tsiꞋi ànəa ngaa ale.”
LUK.22.39	Yesò dzəè àpfəèà nɨ̧ yu ngà a ègwet èbȩ Olìf mbɨ̀Ꞌɨ̀ tàa ndzìà ngɨ̀à la, bɔkatè tò e kùŋe atò ngà mɨ̧̂. 
LUK.22.40	Tà kɨꞋɨ tê tà dzə abot, tà shu abua yɔb nê, “Bɨ̀ me tsàꞋte a Mbɔ̧ɔ̧mà shù̧ù̧te atò mbɨ̀Ꞌɨ̀ bɨ kwen a èbem ètaãaãte mènəè.” 
LUK.22.41	Tà sà àwɔb nyaꞋa nga a endɨ̌, ntèmè tènjûŋ ti a si ntsàꞋtè a Mbɔ̧ɔ̧mà nê, 
LUK.22.42	“Tê, nɨ ndɔŋ ngoꞋ yaa abua am la, na à kɔ̀ŋkà la. Ka à ka ngɨ̀ àghɨa e nkɨa la, ghɨ̀ wuê àyea àa nkɨà la.” 
LUK.22.43	[Wantu̧ Mbɔ̧ɔ̧mà kǒ chu a ègwet ndzì èntɨ̧ɨ̧ tò. 
LUK.22.44	Mbɨ̀Ꞌɨ̀ tà ghɔ̧ɔ̧na a èntɨ̧ɨ̧ vi nyaŋ la, tà tsènè ntsàꞋta Mbɔ̧ɔ̧mà nè èntɨ̧ɨ̧ vi ègème. Èlemne tò e me chɨ̧ɨ̧te a si mbɨ̀Ꞌɨ̀ tètabte àlo̧.]
LUK.22.45	Tà tsàꞋtè mpàa, ndɔ̀Ꞌ a si nga nkwene ane bɔkatè bi ndìa, bɔ kaã nyaŋ ngu ndɨ ènyit yɔb e tsa ègème ane ànəa mbɔŋ la. 
LUK.22.46	Tà bììte awɔb nê, “Bɨ̀ lia ghà à? Bɨ̀ lɔ̀Ꞌɔ a si me tsàꞋte a Mbɔ̧ɔ̧mà, mbɨ̀Ꞌɨ̀ bɨ kwen a èbem ètaãaãte mènəè.”
LUK.22.47	Mbɨ̀Ꞌɨ̀ Yesò bèla ndàꞋà la, ènɔ̧̂ bòt ko e kɨꞋɨ̀ nkwène ane yɔb. Wantu̧ ko ane bɔntu̧ Yesò bu ntsɔ̀b babe bɔ̀ɔ ntɔ nê Judàs la, li ngua nɨa awɔb nkɨ̀Ꞌâ. Tà kɨꞋɨ ale ngà a ngèt Yesò, me kɨ etaꞋa atò. 
LUK.22.48	Yesò bììte atò nê, “Judàs, nko nê à kɨ etaꞋa Waã Wòt mbɨ̀Ꞌɨ̀ efɨ̧̀ɨ̧̀ne atò?”
LUK.22.49	Mbɨ̀Ꞌɨ̀ bɔkatè bu bɔ wu bɔ̂ Yesò la e ye àghɨa nkɨ e ghɨ̀ la, bɔ nê, “Lefɨ̀Ꞌ, bà sɔ̀ŋke èlùmbà̧ nkòꞋte awɔb?” 
LUK.22.50	Wakatè ko sɔ̀ àlumbà̧ mì ndo àtû̧ àbualu̧ àbùꞋ a àtsəa bèntsìà mèpɨ̧̀ Mbɔ̧ɔ̧mà.
LUK.22.51	Yesò bê shu abua yɔb nê, “Bɨ̀ tsiꞋa yu ale.” Mbɔ̂ mbà̧à̧te àtû̧ atò ngɨ̀ tà pem.
LUK.22.52	Yesò shu abua bètǎt bèntsìà mèpɨ̧̀ Mbɔ̧ɔ̧mà nè bètǎt bèmbaabà lob nɨ̧ Mbɔ̧ɔ̧mà, nè bɔɔjuŋ bɔ kɨꞋɨ mbɨꞋɨ̀ ebaãaã atò la nê, “Bɨ ghɨ̀ na me kɨꞋɨ ebaãaã am ndzəè mbɨ̀Ꞌɨ̀ bɨ kɨꞋa baãaã tsɔŋ nè nyitsə bɔ̂ mbuꞋtsə à? 
LUK.22.53	Maà wu ba nɨ̧̀ ba a èbem lob nɨ̧ Mbɔ̧ɔ̧mà àli àgème, ka bɨ̀ ka mbà̧aã am. Ka eyaa wu àfɨ̀Ꞌ àyɨ̧ nè àfɨꞋa Satàn bɔ mètàŋ mi ègème la.”
LUK.22.54	Bɔ baãaã a Yesò nɨ̀a tò ngà a lob Kefàs wu tà li ngu àtsəa bèntsìà mèpɨ̧̀ Mbɔ̧ɔ̧mà la. Pità me nyaꞋa nkùŋà wɔb akwèn 
LUK.22.55	TaꞋà èwet ko e wu a kètsìà àsà̧aã bɔ tsəꞋte la, Pità ghà me yɔɔ bɔ̂ bòt bu abot la. 
LUK.22.56	Mbɨ̀Ꞌɨ̀ Pità tseke me yɔɔ èwet wu la, waàvi àfàꞋ kǒ kɨꞋɨ me lɨ̀ŋke atò tè nê, “Mbê waa lè wu bɔ̂ Yesò nɔ̂.”
LUK.22.57	Tà bê ntu̧ nê, “Àvi wàà, e mbakà ko atò.”
LUK.22.58	Àfɨ̀Ꞌ a me wu, wòt kǒ mè ndze atò, mbê nê, “À wu wòt kǒ ane yɔb mɨ̧̂.” Pità tu̧ nê, “Mbê wa, è ntsě mmɔ̌.”
LUK.22.59	È mè me wu mbɔŋe ane nyèm yemɔ̀Ꞌ, wòt kǒ mè ŋwèèle kwàꞋ ane ètɨ̧̂ nê, “Ane nkûŋ, mbê waa li ngu bɔ̂ Yesò ba, nkàà nê tà wu wòt Galìlî mɨ̧̂.”
LUK.22.60	Pità shu nê, “Mbê waa, e mbakà ko ànəa à shua la.” Tà bela ndàꞋà, lu̧nkɔ̀Ꞌ bê ntɔ. 
LUK.22.61	Yesò Lefɨ̀Ꞌ ghèble avi ndɨ̀ŋkè a Pità àghɨ atò, Pità bê nkù̧ù̧te mèngǎ̧ Yesò è ghɨ̂ shu la nê “Lu̧nkɔ̀Ꞌ naa me laꞋ nê yea ntɔa aa tu̧ ngò̧ tetat nê ye bakà ko am.” 
LUK.22.62	Pità ndzəè ngà àbȩ ndɨ̀ kwàꞋ ànyaꞋne.
LUK.22.63	ÀfɨꞋa mbɔŋ bòt bu bɔ tsia awɔb nê bɔ̀ me baabe a Yesò la, e bùꞋ me wȩ̀ȩ̀tè atò 
LUK.22.64	nkùùle àghɨ atò, mbɔ̂ shu̧u̧ atò, mbììte atò nê, tà shu wòt tà shu̧u̧ atò la. 
LUK.22.65	Mbɔ̂ ngɨ̀ ale mè ntaꞋa làꞋà mèngǎ̧ nyaŋ nɨŋ ngwȩ̀ȩ̀tè atò.
LUK.22.66	ÈtsəꞋ e me tsi, bɔɔjuŋ Bèjuê, nè bètǎt bèntsìà mèpɨ̧̀ Mbɔ̧ɔ̧mà nè bènyɨꞋtà mbɨ̧te Musì, e nyi a lob, bɔ nɨ a Yesò nkɨ̀Ꞌɨ̂ bɔɔ saꞋa atò. 
LUK.22.67	Bɔ biite atò nê, “À wu Fɔ̧̀ wu Mbɔ̧ɔ̧mà yɔꞋ ntsà la, à shu awa?”
LUK.22.67	Yesò bɨ̀ɨ̀lè nê, “E ngu anè è shu awɨ̧, ko bɨ̀ ka bɨ̧ɨ̧ne a. 
LUK.22.68	E mbììte awɨ̧ èngà̧, ko bɨ̀ ka tsɔꞋa. 
LUK.22.69	Ka e bùꞋu àfɨ̀Ꞌ yaa, me ghà ne mbì Waã Wòt naa tseke àbâ àbualu̧ a Mbɔ̧ɔ̧mà Àtsèàngɔ̀ŋ.”
LUK.22.70	Bɔ mè ntsìꞋi biite atò nê, “Nko nê à wu Waã Mbɔ̧ɔ̧mà à?”
LUK.22.70	Tà shu abua yɔb nê, “Bɨ shuê nê e ngu wùà.”
LUK.22.71	Bɔ mè nê, “Wòt ko tsa bàa mè nkɨ̀a nê tà kɨꞋɨ ndzì ànəê àtsə atò la ntsě. Bàa mbɔŋ e zə ànəa tà shu la.”
LUK.23.1	Bòt bu bàgème e lɔ̀Ꞌ a si nɨ a Yesò nɨŋ ngà a mbì Pȩlèt. 
LUK.23.2	Mbɨ̀Ꞌɨ̀ bɔ kɨꞋɨ tê ndzə a mbì tò la, bɔ bùꞋ me zì mènəè àtsəa Yesò shua nê, “Ba baãaã a mbê waa ndùta bòt ba shua nê, bɔ̀ ka ŋà èkab taksì abua Sisà, mè shua nê ye wu wòt wu Mbɔ̧ɔ̧mà yɔꞋ ntsà taa wu Fɔ̧̀ la.”
LUK.23.3	Pȩlèt bììte a Yesò nê, “À wu Fɔ̧̀ Bèjuê?”
LUK.23.3	Tà bɨ̀ɨ̀lè nê, “Wuê mbɨ̀Ꞌɨ̀ à shu la.”
LUK.23.4	Pȩlèt shu abua bètǎt bèntsìà mèpɨ̧̀ Mbɔ̧ɔ̧mà bu nè ènɔ̧̂ bòt bu abot la nê, “E bakà ye àghɨa tà ghɨ̀ tê è wu àyea bɔ̀ɔ bùŋe atò la.”
LUK.23.5	Ka bòt bu e me ŋwèèlè wuê ŋwèèle shua nê, “Tàà ndùta bòt nyɨ̀Ꞌta a èbem àlaꞋ a Jùdià àgème, e lɔ̀Ꞌɔ a Galìlî e kɨꞋɨ̀ tê wu adzìꞋ yaa.”
LUK.23.6	Mbɨ̀Ꞌɨ̀ Pȩlèt zə ànəê yaa la, tà bììte awɔb nê, “Mbê waa wu wòt Galìlî?” 
LUK.23.7	Mbɨ̀Ꞌɨ̀ tà zə nê Yesò dzəa àbâ àlaꞋ yu Elɔ̀d wu Fɔ̧̀ abot la, tà tsaa atò abua Elɔ̀d, na Elɔ̀d lè wu àzi àfɨꞋa mbɔŋ a Jèlusalèm la.
LUK.23.8	Mbɨ̀Ꞌɨ̀ Elɔ̀d ye Yesò la, ànəa ngaa a taꞋa bɔ̌ atò, nkàà nê, tà li ndzaŋe wua nkɨ̀ eye atò, nkàà nê tà li ngua ndzəèa mènəè tò. Tà li ngua nkɨ eye ndɨ Yesò nàa ghɨ̌ àghɨa nɨ̧ àko enɨ nyɨꞋte mètàŋ Mbɔ̧ɔ̧mà la. 
LUK.23.9	Ale, tà bììte a Yesò mènəè, ka Yesò kà kwe. 
LUK.23.10	Bètǎt bèntsìà mèpɨ̧̀ Mbɔ̧ɔ̧mà bɔ̂ bènyɨꞋtà mbɨ̧te Musì e taꞋa zì mènəè àtsəa Yesò. 
LUK.23.11	Elɔ̀d bɔ̂ bèshujà bi e wȩ̀ȩ̀tè a Yesò, mbɔ̂ mè ntàꞋa eghɨ̧̀ɨ̧̀ne atò. Mbɔ̂ ndzì taꞋà èmǎ̧ èkab a mbɨ̧̀ tò, ka mbɔ̂ mè ntsaa atò abua Pȩlèt. 
LUK.23.12	E bùꞋu ane àlia mbɔŋ, Elɔ̀d bɔ̂ Pȩlèt e tsiꞋi bèshu̧, na bɔ li ndzaã ngu bɔmbù̧ la.
LUK.23.13	Bɔ vəèə a Yesò ale, Pȩlèt tɔ bètǎt bèntsìà mèpɨ̧̀ Mbɔ̧ɔ̧mà nè bɔɔjuŋ Bèjuê, nè bòt àlaꞋ, 
LUK.23.14	shu abua yɔb nê, “Bɨ lɔ̀Ꞌ nɨ a mbê waa nɨŋ nkɨ̀Ꞌɨ̂ abua am nê, tàà ntsòkà ètsə bòt àlaꞋ, ka nè àfɨ̀Ꞌ yaa, mâ lɨ̀ŋke atò a kètsìà wɨ̧ tè ndze nê tà bakà paate mbɨ̧ ane mbɨ̧ tu bɨ shua nê tà pààtè la. 
LUK.23.15	Elɔ̀d mɨ̧̂ ye nê tà bakà paate mbɨ̧ kǒ, ndɨ̀ wu tà ghɨ̀ ale mè ntsaa atò abua ya la. Ale, àghɨa ko mbê waa ghɨ̀ tê è tsiꞋi àyea bɔ̀ɔ bùŋe atò la a ntsě. 
LUK.23.16	Maa ghɨ̌ bɔɔ shu̧u̧ atò, ebɔ sa atò taa me ghǎ.” 
LUK.23.17	[Pȩlèt nàà ndàꞋà ale ngu nê tà ko nê nàa ngɨ̀ è wu àlia èpǎ̧ Màntsea a ègwet àgème, a me nyɨꞋte nê yè tsɔꞋɔ wòt tèfȩ wemɔ̀Ꞌ sàŋ mbɨ̀Ꞌɨ̀ àlaꞋ a shu la.]
LUK.23.18	Ènɔ̧̂ bòt bu ègème e me ŋȩa shua nê, “Bɨ̀ bùŋe a Yesò, sa a Bàlabasì abua ya.” 
LUK.23.19	Bàlabasì li me wu a tèfȩ ale, ngu ndɨ ngoꞋ li ndzəè a àpfəèà nɨ̧ yu tà mè bùŋe wòt la.
LUK.23.20	Pȩlèt me kɨ esǎ a Yesò, ale tà mè ndàꞋ abua ènɔ̧̂ bòt bu, 
LUK.23.21	bɔ paà ŋȩ nê “Bɨ̀ wu̧u̧te atò, bɨ̀ wu̧u̧te atò a mbɨ̧̀ Mbasa.”
LUK.23.22	Pȩlèt mè mbììte awɔb è wu ngò̧ tetat la nê, “Tà ghɨ̀ ka ànəa kàbɔ̀ŋ à? E mbakà ye a kàbɔ̀ŋ kǒ tà ghɨ̀ tê bɔɔ bùŋe atò la. Maa ghɨ̌ bɔɔ shu̧u̧ atò, ebɔ sǎ atò.”
LUK.23.23	Ka bɔ paà ŋȩ nê “Bɨ̀ wu̧u̧te atò a mbɨ̧̀ Mbasa.” Bɔ me ŋȩ tê tà bɨ̧̀ɨ̧̀nê àghɨa bɔ kɨa la. 
LUK.23.24	Ale, Pȩlèt nê bɔ̀ ghɨ̀ nê tò mbɨ̀Ꞌɨ̀ bɔ kɨà la. 
LUK.23.25	Tà tsɔꞋɔ wòt wu bɔ li ntsaa atò a tèfȩ ambo ndèm nè ndɨ bɔ bùŋe wòt la sàŋ, mbɔ̂ ŋǎ a Yesò abua yɔb nê bɔ̀ ghɨ̀ ne tò mbɨ̀Ꞌɨ̀ bɔ kɔ̀ŋkè la.
LUK.23.26	Mbɨ̀Ꞌɨ̀ bɔ lɔꞋɔ nɨa tò me ghà la, bɔ ye wòt Silenè kǒ èlen tò wu Simùn la alu̧ tà dzəa àbâ àlaꞋ a ko me kɨꞋɨ àpfəèà nɨ̧ la, mbà̧à̧ atò tà ŋèꞋe mbasa Yesò me kùŋe atò. 
LUK.23.27	Mbɨ̀Ꞌɨ̀ bɔ̀ɔ ngà la, ènɔ̧̂ bòt e me kùŋe atò. Bèzi ko e li ngu ayɔɔ yɔb ŋȩ̀a ndɨ̀à ambo tò. 
LUK.23.28	Yesò ghèble avi shu abua yɔb nê, “Bèzi Jèlusalèm, bɨ̀ ka tsi ndɨ̀ ambo yaã, bɨ̀ tsiꞋi me dɨ̀ wuê ambo yɨ̧ nè bɔ̧ bɨ̧. 
LUK.23.29	Aa ale nkàà nê, àlia ko aa nkɨ̀Ꞌa bɔ̀ɔ me shu nê, ‘Ntsɔ̧̀ wu bèzi bu bɔ̀ wu bèyen, kà li tè me bi, bɔ̀ ka li tè me nyɔŋe waã la.’ 
LUK.23.30	Eyaa wu àfɨꞋa bɔ̀ɔ li shu abua tèbȩtsə nê, ‘Bɨ̀ kabte awa’, mè shu abua tèku̧u̧nè nê, ‘Bɨ̀ fəèəèlè awa’ la. 
LUK.23.31	Bɔ wu e ghɨ̀ èwuu ànəê yaa ane àyɨt a kefi, ko bɔ̀ɔ li e ghɨ̀ na ane àyɨt ayuube à?”
LUK.23.32	Bɔ li nɨ̌ bòt mènəè kàbɔ̀ŋ ko babe, e ghǎ ebùŋè àwɔb bɔ̂ tò ba nɔ̂. 
LUK.23.33	Bɔ kɨꞋɨ tê bɔ̀ dzə adzìꞋ yu bɔ̀ɔ ntɔ̀ nê, “Àghele àtsə” la, bɔ wu̧u̧te a Yesò a mbɨ̧̀ mbasa nè bòt mènəè kàbɔ̀ŋ bu, wemɔ̀Ꞌ àbâ àbualu̧ nè wekǒ àbâ àbuantoŋ atò. 
LUK.23.34	Yesò nê, “Tê, waꞋa kàbɔ̀ŋ wɔb, nkàà nê bɔ bakà ko àghɨa bɔ ghɨ̀à la.” Bɔ màꞋà èbìt enɨ ghàbte ndìte tò.
LUK.23.35	Ènɔ̧̂ bòt e tɨ̧ɨ̧ me ye, bɔɔjuŋ Bèjuê e me wȩ̀ȩ̀te atò shuà nê, “Tà li ngɨ̀ bòt ko e pem, tà tɨŋe avi zìambɔŋ àfɨ̀Ꞌ yaa mɨ̧̂, na tà wu Fɔ̧̀ wu Mbɔ̧ɔ̧mà yɔꞋ ntsà la.”
LUK.23.36	Bèshujà bu e me wȩ̀ȩ̀te atò mɨ̧̂, nɨ èwuu mèlùꞋ kǒ nàa nkȩ̀ta la ŋǎ abua tò. 
LUK.23.37	Mbɔ̂ shu abua tò nê, “À wu Fɔ̧̀ Bèjuê à tɨ̀ŋe awê àwɔ̀ mbɔŋ.”
LUK.23.38	Bɔ ghɨ̀ ale, è shɨ èngà̧ ngù̧ù̧te àtsə atò a mbɨ̧̀ àyɨt nê, “Eyaa wu Fɔ̧̀ Bèjuê.”
LUK.23.39	Wòt kǒ ane bòt mènəè kàbɔ̀ŋ bu bɔ wu̧u̧te awɔb mɨ̧̂ la, tsɔ̧̀ a Yesò nê, “À ntsě Fɔ̧̀ wu Mbɔ̧ɔ̧mà yɔꞋ ntsà la à? Tɨŋe awê, mè ntɨ̀ŋe awa.”
LUK.23.40	Wekǒ ŋȩtè wanyɨ vi nê, “Àa kà bɔɔ Mbɔ̧ɔ̧mà à? Bɔ tsàà àwa ba tò ba ane èvə lemɔꞋ. 
LUK.23.41	È me wu awa ko ba wua ndzèa ngoꞋ ane ànəa ba ghɨ̀ la, ka mbê waa bakà ghɨ ànəa kàbɔ̀ŋ àko.”
LUK.23.42	Tà nê, “Yesò, aa li à kɨꞋɨ a èbem kèfɔ̧̀ wê, à kù̧ù̧te am.”
LUK.23.43	Yesò shu abua tò nê, “KwàꞋ ane nkûŋ tsiꞋ è shu awê nê, laane waa aa wu ba nè a palàdȩê.” 
LUK.23.44	È me wu a mbɔŋe a kètsìà nèngû̧ ndzěm kwene a èbem àlaꞋ a mbɔŋ àgème, ngà ndzə ane nyèm tetat. 
LUK.23.45	ÀfɨꞋa mbɔŋ ndǐ yu bɔ nɨŋ ntsòŋâ ngàbtè lob nɨ̧ Mbɔ̧ɔ̧mà la, saãaãnà èbà bebe. 
LUK.23.46	Yesò ŋȩ ane àtɔŋ nɨ̧ nê, “Tê, ye àlɨ̀ŋkè am àyaa àbu ayê mâ zì la.” Tà shu ale, mbê mpfə.
LUK.23.47	Tǎt bèshujà wu tà wu abot la ye àghɨa a ghɨ̀ la, ŋà mèngùꞋte abua Mbɔ̧ɔ̧mà shu nê, “KwàꞋ ane nkûŋ, mbê waa li tà kà ghɨ̂ ànəa kàbɔ̀ŋ.” 
LUK.23.48	Bòt bu bɔ ghɨ̂ mbù̧ù̧tè abot la, e ye àghɨa a ghɨ̀ la, ntsiꞋi chuŋke ètsə bɔb a si nkwà̧à̧te èbu bɔb ngwènè àpfəè. 
LUK.23.49	Bòt bàgème bɔ̀ le ko a Yesò la eghǎ dzəâ ane bèzi bu bɔ̀ le lɔ̂Ꞌ a Galìlî nkùŋè atò la, e tɨ̧ɨ̧te a endɨ̌, me ye àghɨa ngɨ̀à la.
LUK.23.50+LUK.23.51	Wòt kǒ li ngu èlen tò wu Jòsêb, tà dzəa àpfəèa Bèjuê yu bɔ̀ɔ ntɔ̀ nê Àlimàtià la. Tà li ngu wòt lob èsaꞋa mè ngu wòt ntsɔ̧̀, mènəè tò è tɨ̧ɨ̧ ndɨŋndɨ̀ŋ la. Tà li ngua nchɨ̀Ꞌà kèfɔ̧̀ Mbɔ̧ɔ̧mà nàa kɨꞋɨ. Tà li mbàte ngu wòt kǒ ane bòt saꞋa bu ale, ka tà kà bɨ̧̀ɨ̧̀nè ànəa bɔ li ngɨ̀ la. 
LUK.23.52	Tà li ngà abua Pȩlèt nê tà ŋa àpfəꞋte a Yesò abua zi. 
LUK.23.53	Ale, tà shùke àpfəꞋte yu, ndèbte a èbem ndǐ kèfə, mbɔ̂ ngà ndzi a èbem èsî ko bɔ̀ le tu a èbem èwu kà bɔ li mè zǐ wòt a èbem la. 
LUK.23.54	Àlia mbɔŋ li ngu àli yu bɔ̀ɔ ntàŋkâ ètsəꞋ aa tsi naa wu àliapfəèa Bèjuê la.
LUK.23.55	Bèzi bu bɔ ghɨ̂ ndzə a Galìlî nkùŋè a Yesò nkɨ̀Ꞌɨ̂ la, e ghà bɔ̂ Jòsêb ba ndze èsî lu nè ndɨ tà zìà àpfəꞋte a Yesò a èbèm la. 
LUK.23.56	Ale, bɔ gha àpfəè, ntàŋke èghɨ bɔ̀ɔ nɨ kɨꞋɨ eyɔꞋɔ àpfəꞋta tò la.
LUK.23.56	Àliapfəèa yɔb yu a kɨꞋɨ̀, bɔ yètè mbɨ̀Ꞌɨ̀ mbɨ̧te Musì te nyɨꞋte la.
LUK.24.1	È me wu a ntɔtetsɔ̌Ꞌ ane àlia mbì ane nkàb, bèzi bu e ghà àtsəasì yu, nè èghɨbə bɔ taŋkè enɨ ghǎ eyɔꞋɔ àpfəꞋta Yesò la. 
LUK.24.2	Ngà me ye bɔ pà èti lu bɔ li nɨŋ nkàba ètsəê èsî lu la. 
LUK.24.3	Ale, bɔ tɔɔ nyi a èbèm, ka bɔ̀ ka tsi ndzè àpfəꞋta Yesò Lefɨ̀Ꞌ. 
LUK.24.4	Bɔ tɨ̧ɨ̧ abot ànəê à tsè àwɔb ane àghɨa a ghɨ̀ la, bòt ko babe e bê saꞋ a ngèt yɔb, nkwà̧aã ndìte ko tèa nkàꞋtâ mbɨ̀Ꞌɨ̀ àtaãnyèm la. 
LUK.24.5	Kèbɔɔ ke baãaã awɔb, bɔ baala a si. Bèŋût e biite awɔb nê, “Ghǎ ghɨ̂ ka bɨ kɨꞋɨ̀ me kɨ wòt tà wû yû̧ la ayɔɔ bèmpfəà? [ 
LUK.24.6	Tà ntsě adzìꞋ yaa.] Tà yu̧u̧mè. Bɨ̀ ku̧u̧te ànəa tà li shu abua yɨ̧ àfɨꞋa bɨ tò ba e li mbele a Galìlî la, 
LUK.24.7	nê, bɔ li mbɔ̌ ndɨ bɔ̀ɔ zì Waã Wòt a tèkitebu bòt kàbɔ̀ŋ, bɔɔ wu̧u̧te atò a mbɨ̧̀ mbasa, ka naa me wu ane èlibȩ betat taa yu̧u̧me la.”
LUK.24.8	Bèzi bu e ku̧u̧te mèngà̧ maa, 
LUK.24.9	mbɔ̂ ndɔꞋɔ àtsəasì və, ngà shuê mènəè ngaa abua bɔkatè Yesò bu bɔ tsiꞋi ntsɔ̀b wemɔ̀Ꞌ la, nè àbəèꞋ ako yu bàgème. 
LUK.24.10	Bèzi mbɔŋ li ngu Màlià Màdàlin, bɔ̂ Jòanà, nè Màlià nyɨ̌ Jimsì, ndɔ̀Ꞌ nè, bèzi ko bu bɔ̂ tò ba la, bɔ ghà shuê ànəê yaa abua bɔntu̧ Yesò la. 
LUK.24.11	Ka bɔntu̧ bu e mɨ̀ɨ̀tè nê wu mèyȩ̀ȩ̀tè, ntù̧u̧ ebɨ̧ɨ̧ne ànəa bɔ shu la. 
LUK.24.12	Pità bê ndɔ̀Ꞌ a si ndùùlà ngà àtsəasì yu, ndȩ̀ me ye ndzè wuê ndàꞋà ndǐ tu bɔ̀ le nɨŋ ndèbte àpfəꞋta Yesò la. Mbɨ̀Ꞌɨ̀ tàa nga àpfəè la, ànəa a ghɨ̀ la a taꞋa tsě atò.
LUK.24.13	Wuê kwàꞋ ane àlia mbɔŋ, bɔkatè Yesò ko babe, e lɔ̀Ꞌ me ghǎ àpfəè ako bɔ̀ɔ ntɔ̀ nê wu Emayùs la. Elɔ̀Ꞌɔ a Jèlusalèm eghǎ abot wu mbɔ̀ŋè lèghȩ̀ȩ̀nè bèawa babe. 
LUK.24.14	Bɔɔ ngȩ̀ȩ̀nà ale, mùà mènəè ane èghɨ e tsè la. 
LUK.24.15	Mbɨ̀Ꞌɨ̀ bɔ̀ɔ mùà ngà la, Yesò zìambɔŋ ghȩ̀ȩ̀nè tè nkɔꞋ a ngèt yɔb, bɔ̂ tò ba e me ghȩ̀ȩ̀na ngà. 
LUK.24.16	Bɔ ye atò ale, ka àghɨa ko a vəèəèlè àghɨ ayɔb, bɔ̀ ka ko wòt è wû wùà la.
LUK.24.17	Yesò bììte awɔb nê, “Bɨ̀ ghȩ̀ȩ̀nà ndàꞋà ka ànəê à?”
LUK.24.17	Bɔ ntsanè màꞋà tèsȩtsə ane yɔb. 
LUK.24.18	Wòt kǒ ane yɔb bɔ̀ɔ ntɔ atò nê Klìopà la biite a Yesò nê, “À wu ndàꞋ wòt ane bòt baa bàgème a Jèlusalèm kà zə ànəa a ghɨ̀ ane èli baa e tsè la à?”
LUK.24.19	Yesò mè mbììte nê, “Ka ànəê à?”
LUK.24.19	Bɔ bɨ̀ɨ̀lè nê, “Ànəa a ghɨ̀ ane Yesò wu, tà wu wòt Nazàlet la. Tà lè wu ndàꞋàtɔŋ Mbɔ̧ɔ̧mà, mbɔ̂ bɔbȩ e li nɨa tò mbɨ̀Ꞌɨ̀ wòt tàa ngɨ̀à mènəè kà ye fɨ̀Ꞌ ane èghɨ ègème tàa shuà mè ngɨ̀à la. 
LUK.24.20	Bètǎt bèntsìà mèpɨ̧̀ Mbɔ̧ɔ̧mà ba, nè bɔɔjuŋ ba, aà lɔ̀Ꞌ ŋǎ atò abua bòt kàbɔ̀ŋ nê bɔ̀ bùŋe atò. Bɔ wu̧u̧te atò a mbɨ̧̀ mbasa. 
LUK.24.21	Ka bàambɔŋ baa wua mɨ̀ɨ̀tà nê, wu tòà Mbɔ̧ɔ̧mà tsa nê tà kɨꞋɨ nchùꞋù ètsə bòt Izəèlȩê la. Laane waa wu èli betat mbɨ̀Ꞌɨ̀ ènəê baa e ghɨ̀ la. 
LUK.24.22	È ndem ntsě wuê ndàꞋ àyaa, bèzi ko ayɔɔ ya e meè ndòòte wuê mèntɨ̧ɨ̧ ma. Bɔɔ bu nga àtsəasì yu, 
LUK.24.23	bɔ̀ kà ye àpfəꞋte atò yu, bɔ kua akwèn nkɨ̀Ꞌɨ̂ shu abua ya nê, bɔ ye àtsə, bɔntu̧ Mbɔ̧ɔ̧mà e shu abua yɔb nê, Yesò yu̧u̧mè. 
LUK.24.24	ÀbəèꞋ àko ane ya a ghà àtsəasì yu me ye è wu nkûŋ mbɨ̀Ꞌɨ̀ bèzi bu e shu la, ka è me wu a Yesò, bɔ̀ ka ye atò.”
LUK.24.25	ÀfɨꞋa mbɔŋ Yesò shuê abua yɔb nê, “Ye bòt èyì tentem ko, bɨ taꞋa wua nkua èlɔŋ a màmbɨ̧ɨ̧na mènəè bèndàꞋàtɔŋ Mbɔ̧ɔ̧mà e li shuê la. 
LUK.24.26	Tè bɨ bakà ko laꞋ nê Fɔ̧̀ wu Mbɔ̧ɔ̧mà li ndzɔꞋ etsàà la, li mbɔ̌ ndɨ tàa ye ngoꞋ ka bɔ tseke a ègwet àtɨ̧ Kèfɔ̧̀ Mbɔ̧ɔ̧mà la à?” 
LUK.24.27	Yesò ghɨ̀ ale, ngàꞋte mènəè mu bɔ̀ le shɨ a èbem àkata Mbɔ̧ɔ̧mà ane zi la, è shu awɔb, e buꞋa ane àghɨa Musì lè shɨ la, eghǎ dzəâ ane ayea bèndàꞋàtɔŋ Mbɔ̧ɔ̧mà bàgème e li shuê la.
LUK.24.28	Bɔ kɨꞋɨ tê me dzəâ àpfəè yu bɔ wua ngà la, Yesò ghɨ̀ mbɨ̀Ꞌɨ̀ tà tsèa tsě ngà nè mbì. 
LUK.24.29	Bɔ shu̧u̧te atò nê, tà ka tsi ngà nè mbì, nê tà ghɨa bɔ̂ tò ba è li nkàà nê àfɨ̀Ꞌ a ghà te nyèm ntsiꞋa fèna fene. Ale, Yesò ghà bɔ̂ tò ba aa li.
LUK.24.30	Bɔ lɔ̀Ꞌ tê bɔ̀ tseke a si Yesò nɨ a bled ŋà mènkɔ̀ŋke abua Mbɔ̧ɔ̧mà, mbɔ̂ mbòꞋtê ŋa abua yɔb, 
LUK.24.31	àghɨ ayɔb a ghaꞋtè, bɔ lȩ atò. AfɨꞋa mbɔŋ tà bê nyɔ̂, bɔ̀ ka tsi ndze atò. 
LUK.24.32	Bɔkatè bu e tsiꞋi me làꞋa a kètsìà wɔb shuà nê, “Tà ghɨ̂ me yààte èngǎ̧ Mbɔ̧ɔ̧mà alu̧ shua wa ale bɨ̀ ka ye ndɨ mèntɨ̧ɨ̧ ma è kȩa la à?”
LUK.24.33	Bɔ ghɨ̀ ale, nkȩ a si kwàꞋ àfɨꞋa mbɔŋ ngwènè a Jèlusalèm, nkwène ane bɔkatè Yesò bu bɔ tsiꞋi èghem ntsɔ̀b wemɔ̀Ꞌ la, bɔ bu̧u̧te àdzìꞋ yeamɔꞋ bɔ̂ beko la. 
LUK.24.34	È bu babe la e nyî, bɔ shuê abua yɔb nê, “KwàꞋ ane nkûŋ, Yesò Lefɨ̀Ꞌ yu̧u̧mè, tà saꞋa a mbì Simùn” 
LUK.24.35	Bɔ̀ɔ mbɔŋ mɨ̧̂ e shu awɔb àghɨa a yaã ngɨ alu̧ la, mè shu ndɨ bɔ yaã ndȩ a Yesò afɨꞋa tà boꞋte a bled wu la.
LUK.24.36	Bɔ̀ bela ndàꞋà, Yesò zìambɔŋ bê saꞋa a kètsìà wɔb, shu abua yɔb nê “Àlàŋkè à wu ne nɨ̧̀.”
LUK.24.37	Tà làꞋ ale, ènyit yɔb e bentè, bɔ taꞋa bɔa ntsiꞋa mɨ̀ɨ̀ta nê, bɔ ye àlɨ̀ŋka mpfəà. 
LUK.24.38	Tà bììte awɔb nê, “Bɨ̀ bɔa ghà à? Bɨ̀ màka gha a mèntɨ̧ɨ̧ mɨ̧ à? 
LUK.24.39	Bɨ̀ lɨ̀ŋkè tèkitebu taã nè èka bɔ̧, ndzè na wu mmɔ̌ la. Bɨ̀ baãaãte am ndze. Àlɨ̀ŋkè à bakà bɔ nyaãte ènyit, à ka bɔ èkwȩ mbɨ̀Ꞌɨ̀ mâ bɔ la.”
LUK.24.40	[Tà shuê ale, nyɨ̀Ꞌte awɔb èbu bi nè èka bi.] 
LUK.24.41	Ale a bê ntsè àwɔb, mèngùꞋte lu̧u̧ a mèntɨ̧ɨ̧ mɔb, tè bɔ tsiꞋa mbɨ̧̀ɨ̧̀na ànəa tà shua la kekaŋ. Tà bììte awɔb nê, “Bɨ bɔ àghɨa ko àdzìꞋ yaa betsiꞋa wòt jɨ la à?” 
LUK.24.42	Bɔ ŋa àtem asəâ bɔ laã la abua tò, 
LUK.24.43	tà nɨŋ ntɨ̧ɨ̧ a mbì lɔb nkwet.
LUK.24.44	ÀfɨꞋa mbɔŋ tà shu abua yɔb nê, “Eyaa wu mènəè mu e ndi ngua shuà wɨ̧ àfɨꞋa e ndi mbèle ba nɨ̧̀ ba la, nê, àghɨ àgème bɔ shɨ ane yaã a èbem àkatè mbɨ̧te Musì, nè mènəè bèndàꞋàtɔŋ Mbɔ̧ɔ̧mà, nè è mu a èbem Àkata Mèkù̧ la, a bɔ ndɨ àa te la.”
LUK.24.45	Tà ghɨ̀ ale, ngàꞋte ètsə bɔb ngɨ̀ bɔ ko ànəa èngǎ̧ Mbɔ̧ɔ̧mà e shuà la. 
LUK.24.46	Mbɔ̂ shuê abua yɔb nê, “Eyaa àghɨa bɔ shɨ la, nê, Fɔ̧̀ wu Mbɔ̧ɔ̧mà li ndzɔꞋ etsàà la è bɔ ndɨ tàa ye ngoꞋ ebɔ epfə, ka naa me wu ane èlibȩ betat taa yu̧u̧me la. 
LUK.24.47	Mè nê, bòt e bɔ̂ ndɨ bɔ̀ɔ bùꞋu a Jèlusalèm e tsɔ̀te abua bòt èlaꞋ ègème, ane èlen tò, nê bòt è kubte mènəè kàbɔ̀ŋ mɔb, mbɨ̀Ꞌɨ̀ Mbɔ̧ɔ̧mà naa waꞋa bèkàbɔ̀ŋ bɔb la. 
LUK.24.48	Bɨ wu bòt bɔ ye mè nko èghɨ bàa la. 
LUK.24.49	Mmɔ̌ mbɔŋ, maa tsaa èlaamè wu Tǎt am li nkàꞋ àwɨ̧ la. Ka bɨ̀ tseke a Jèlusàlem tè ndɨ bɨ̀a bɔ mètàŋ mu è chu a ègwet la.”
LUK.24.50	Yesò ghɨ̀ ale, nɨ̀ àwɔb ndzə a èbem àpfəèà nɨ̧ yu, ngà tè ngu a Betanì, ndɔ̀kè èbu bi fà̧à̧te awɔb. 
LUK.24.51	Mbɨ̀Ꞌɨ̀ tàa fà̧à̧te awɔb la, tà bê ŋèꞋe avi a si me kɔꞋɔ nga ègwet. 
LUK.24.52	Bɔkatè tò bu e tɨ̧ɨ̧ abot me wùꞋte atò, tè ndɔ̀Ꞌ nkua akwèn ngwènè a Jèlusalèm, nè mèngùꞋte è lu̧u̧ a mèntɨ̧ɨ̧ mɔb la. 
LUK.24.53	Bɔ ghà ale me tseka nga a èbem lob nɨ̧ Mbɔ̧ɔ̧mà àfɨ̀Ꞌ àgème ngùꞋtè atò.
JHN.1.1	Ngɔ̀ŋ li me bùꞋu, Èngǎ̧ wu e yaŋe wu. Èngǎ̧ mbɔŋ e li ngu bɔ̂ Mbɔ̧ɔ̧mà nɔ̂, Èngǎ̧ wu li ngu àzi Mbɔ̧ɔ̧mà. 
JHN.1.2	Ngɔ̀ŋ li me bùꞋu tà wu bɔ̂ Mbɔ̧ɔ̧mà.
JHN.1.3	Mbɔ̧ɔ̧mà li ntsè ane tò ka ngɨ̀ èghɨ ègème. Àghɨa ko a mbê ntsě bɔ ghɨ̀ ka wu tòà tà li ngɨ̀ la. 
JHN.1.4	Tà wu wòt tàa ŋǎ ngule mèntsèke abua bòt, è ghɨ̀à bɔ bɔ èkaꞋà la. 
JHN.1.5	ÈkaꞋa mbɔŋ aà mbèꞋa a èbem ndzěm, ka ndzěm ka ko ndììmê.
JHN.1.6	Mbɔ̧ɔ̧mà li ntsàà wantu̧ vi, èlen tò wu Jɔ̌n la, 
JHN.1.7	tà kɨ̀Ꞌɨ̂ shu bòt àghɨa ye ko ane ànəa wòt wu tà wu èkaꞋà la, mbɨ̀Ꞌɨ̀ bòt bàgème aa zə ezǐ mèntɨ̧ɨ̧ mɔb ane ŋut. 
JHN.1.8	Tòà zìambɔŋ li tà kà wu èkaꞋà ngaa ka mbɔ̂ ngua nkɨ̀Ꞌa e shu bòt wòt tà wu èkaꞋà mbɔŋ la. 
JHN.1.9	Ngule èkaꞋà wu àa mbaŋe waa waa la, wu wòt wu nkɨ̀Ꞌa a sitsǎꞋ la.
JHN.1.10	Tòà wu, tà wu èngǎ̧ Mbɔ̧ɔ̧mà la, li ngu a sitsǎꞋ ka bòt sitsǎꞋ è ka ko atò, Mbɔ̧ɔ̧mà tsè ane tò ka ngɨ̀ sitsǎꞋ. 
JHN.1.11	Tà kɨꞋɨ abua bòt àlaꞋ yu è wù àyea tò la, bɔ̀ ka sèè atò. 
JHN.1.12	Ka bòt bàgème bɔ sèe atò, ndzì mèntɨ̧ɨ̧ mɔb ane èlen tò la, tà ghɨ̀ àwɔb bɔ tsiꞋi bɔ̧ Mbɔ̧ɔ̧mà. 
JHN.1.13	Ka bɔ me wu bɔ̧ Mbɔ̧ɔ̧mà ale, è kà wu wɔ̀bȩ̂ tà bi awɔb bɔ tsiꞋi àlo̧ atò la, è kà mê ngu wɔ̀bȩ̂ ka tà ghɨ̀ a wu ale la. Wu Mbɔ̧ɔ̧mà zìambɔŋ ka tà ghɨ̀à wɔb bɔ tsiꞋi bɔ̧ tò la.
JHN.1.14	Èngǎ̧ wu e li ntsìꞋi wɔ̀bȩ̂, nkɨ̀Ꞌɨ̂ ntsèke ayɔɔ bòt, me nyɨꞋte èwuu ntsɔ̧̀ Mbɔ̧ɔ̧mà bɔ ane bòt la, mè nyɨ̀Ꞌta nkûŋ ane àghɨa Mbɔ̧ɔ̧mà wû yùà la. Ba ye ènɨ̧ tò. Eyaa wu ènɨ̧ wu Tǎt tò Mbɔ̧ɔ̧mà li ŋǎ abua tò mbɨ̀Ꞌɨ̀ ngule waã tà dzə abua tò la.
JHN.1.15	Jɔ̌n lɔ̀Ꞌ shuê ànəa ye ye, mè nko ane tò la. Tà li ŋȩ nê, “Eyaa tòà wu e ndi ngua shuà, àfɨꞋa e ndi nê, ‘Wòt nkɨ̀Ꞌa akwene yaã la è tsè am, nkàà nê tà li ndzaŋe wu ka bɔɔ li e bi am la’.” 
JHN.1.16	Tà kɨꞋɨ ale me kɔ̀ŋkè bòt nyaŋ ngɨ̀à ba bɔ mèngùꞋte mu è dzə abua Mbɔ̧ɔ̧mà la a ngo̧ a ngò̧. 
JHN.1.17	È wu nè ànəê mbɨ̧te Mbɔ̧ɔ̧mà ko Mbɔ̧ɔ̧mà li ndzi a tèkitebu Musì ka tà ŋǎ abua bɔbȩ, è me wu èkɔŋ nè nkûŋ, ta tsaa a Yesò Klistò ka tà kɨ̀Ꞌɨ̂ nyɨ̀Ꞌte awa. 
JHN.1.18	Wòt kǒ tà li mè yea Mbɔ̧ɔ̧mà la ntsě. Wu ndàꞋà tòà wu tà wu àzi Mbɔ̧ɔ̧mà mè ngu a ngèt Mbɔ̧ɔ̧mà la ka tà ghɨ̂ bòt e ko atò la.
JHN.1.19	È li ngu àfɨ̀Ꞌ àko, bɔɔjuŋ Bèjuê a Jèlusalèm e tsàà bèntsìà mèpɨ̧̀ Mbɔ̧ɔ̧mà, nè bòt àndǎ̧ Levì nê, bɔ̀ kɨꞋɨ mbììte a Jɔ̌n nê tà wu wà leꞋ. 
JHN.1.20	Bɔ biite ale Jɔ̌n ka tu̧ làꞋa, tà bê ntsɔ̀Ꞌte shu awɔb nê, ye ntsě Fɔ̧̀ wu Mbɔ̧ɔ̧mà li ndzɔꞋ etsàà la.
JHN.1.21	Tà làꞋ ale, bɔ mè mbììte nê, “Tè à wu wàà? À wu Èlȩjà?”
JHN.1.21	Jɔ̌n bɨ̀ɨ̀lè èngǎ̧ wɔb nê, “ÀwɔꞋ e ntsě tòà.”
JHN.1.21	Bɔ mè mbììte atò nê, “Tè à wu ndàꞋàtɔŋ Mbɔ̧ɔ̧mà wu bɔ̀ɔ nchɨ̀Ꞌà la à?”
JHN.1.21	Tà nê “ÀwɔꞋ.”
JHN.1.22	Bɔ mè nê, “Ale shua wa wòt à wu wùà la, mbɨ̀Ꞌɨ̀ baa ghǎ ko eŋa àbɨ̀t abua bòt bu bɔ yaã ntsàà àwa la. Tè à wu wàà?”
JHN.1.23	Tà bɨ̀ɨ̀lè nê, “E ngu àtɔŋ wòt kǒ ŋȩ̀a a èbem àbâ àlaꞋ àyuube shua nê bɨ̀ nèète alu̧ Lefɨ̀Ꞌ è tɨ̧ɨ̧ ndɨŋndɨ̀ŋ mbɨ̀Ꞌɨ̀ ndàꞋàtɔŋ Mbɔ̧ɔ̧mà, Àsayà li shu la.”
JHN.1.24	Bòt bu bɔ li ntsàà bɔntu̧ baa la li ngu Bèfalèsiì. 
JHN.1.25	Bɔ mè mbììte a Jɔ̌n nê, “À bakà wu Fɔ̧̀ wu Mbɔ̧ɔ̧mà li ndzɔꞋ etsàà la, mbakà wu Èlȩjà mè mbakà wu ndàꞋàtɔŋ Mbɔ̧ɔ̧mà, ghǎ a ghɨ̀ ka à me zǐ bòt a èdzî à?”
JHN.1.26	Jɔ̌n tsɔꞋɔ èngǎ̧ wɔb nê “Maà ndzìà bòt a èdzî, ka wòt kǒ nàà və tà tɨ̧ɨ̧ a kètsìà wɨ̧ ka bɨ̀ ka zîꞋ nko wòt tà wû wùà la. 
JHN.1.27	Tà wu wòt wu nkɨ̀Ꞌa akwene yaã la. E mbakà lem nkùꞋ wòt tàa yàa mèliꞋ gubte tò la.”
JHN.1.28	Èghɨ baa ègème e li ngɨ a Betanì, agua èdzî Jodàn, adzìꞋ yu Jɔ̌n li ngua ndzìà bòt a èdzî la.
JHN.1.29	ÈtsəꞋ e tsi Jɔ̌n ye a Yesò nkɨ̀Ꞌa ekwene ane tò la, nê “Bɨ̀ ye Wanjɨ̀ Mbɔ̧ɔ̧mà wu tàa tsì mènəè kàbɔ̀ŋ bòt ngɔ̀ŋ la. 
JHN.1.30	Eyaa wu tòà wu e ndi shu nê, wòt kǒ nàà kɨꞋɨ akwene yaã tà tsè am la, nkàà nê bɔ li me bi am tà yaŋe wu la. 
JHN.1.31	E ndi me làꞋ ale, è nka ko atò mɨ̧̂, mbɔ̂ me kɨꞋɨ ezǐ bòt Izəèlȩê a èdzî ale ngua nkɨà mbɨ̀Ꞌɨ̀ bɔɔ ko wòt tà wu wùà la.”
JHN.1.32	Jɔ̌n làꞋ ndɨ ye li ndze la nê, “E ndi ndzě Fo Mbɔ̧ɔ̧mà e chu a ègwet mbɨ̀Ꞌɨ̀ baba ntɨ̧ɨ̧ ane tò la. 
JHN.1.33	E ndi e nka lem nko atò, tè Mbɔ̧ɔ̧mà wu tà ntsàà am nê è nkɨ̀Ꞌɨ̂ ndzì bòt a èdzî la shu abua am nê, ‘Wòt à ye Fo Kèfə èchua ègwet ntɨ̧ɨ̧ ane tò la, à ko nê wu tòà wu tàa tsiꞋi me ŋa bòt Fo Kèfə la’. 
JHN.1.34	Mâ ye, mè me kɨ e shu awɨ̧ nê eyaa wu Waã Mbɔ̧ɔ̧mà.”
JHN.1.35	ÈtsəꞋ e li ntsi, Jɔ̌n mè ntɨ̧ɨ̧ abot, bɔ̂ bɔkatè bi babe, 
JHN.1.36	ndzě a Yesò ngȩ̀ȩ̀nà ntsèà la nê, “Bɨ̀ ye Wanjɨ̀ Mbɔ̧ɔ̧mà.”
JHN.1.37	Mbɨ̀Ꞌɨ̀ bɔkatè tò bu babe e zə ànəa mbɔŋ la, bɔ bê sa atò nkuŋa Yesò. 
JHN.1.38	Yesò ghèble avi, ndzèà wɔb nkùŋà vi la, mbììte awɔb nê, Bɨ̀ kɨa ghàà? Bɔ bɨ̀ɨ̀lè nê, “Labȩ̀”, (ngua shua nê, nyɨꞋtà) “Àa ntsèka nèŋàà?”
JHN.1.39	Tà nê, “Bɨ̀ kɨꞋɨ ndze.”
JHN.1.39	Ale, bɔ gha bɔ̂ tò ba, ndzè àdziꞋa tàa ntsèka la. È li me wu àfɨ̀Ꞌ yaa è tsìꞋa ngà mbɔ̀ŋè nyèm tekwì àfɨꞋa nèngû̧, ale bɔ ghà mpàâ àliabȩ a mbɔŋ ntsèke bɔ̂ tò ba.
JHN.1.40	Wòt kǒ ane bɔkatè bu babe tà li nkuŋa Yesò, àfɨꞋa tà zə ndɨ Jɔ̌n làꞋà la, li ngu Andùlù wanyɨ Simùn wu èlen tò ko wu Pità la. 
JHN.1.41	Ale, tà bê ngà nkɨ wanyɨ vi Simùn shu abua tò nê, “Ba yea Klistò, 
JHN.1.42	Tà nɨa Simùn nkɨ̀Ꞌɨ̂ abua Yesò.
JHN.1.42	Yesò lɔ̀kè àvi ndzě atò nê, “Bɔɔ ntɔ awê ane Simùn waã Jɔ̌n. Èlen lê aa tsiꞋi Sefàs.” (Sefàs wua shua nê Pità. Lə Pità è wu èwu.)
JHN.1.43	ÈtsəꞋ e tsi Yesò me taŋke eghǎ a Galìlî, ndzě wòt kǒ èlen tò wu Filìb la shu abua tò nê “KɨꞋɨ nkùŋè am.”
JHN.1.44	Filìb li ndzə a Bèsedà, è wu àpfəè yu Andùlù bɔ̂ Pità e dzəè la. 
JHN.1.45	Filìb ghà ndzea Nàtanìà shu abua tò nê, “Ba ye wòt wu Musì li shɨ ànəa tò a èbem àkatè mbɨ̧tsə la, ye wu bèndàꞋàtɔŋ Mbɔ̧ɔ̧mà è lè shɨ ayɔb mɨ̧̂ la. Tà wu Yesò, waã Jòsêb, wòt Nazàlet.”
JHN.1.46	Nàtanìà bììte atò nê. “Tè betsiꞋa ngule àghɨa ntsɔ̧̀ àko a dzə a Nazàlet?”
JHN.1.46	Filìb shu abua tò nê, “KɨꞋɨ ngà ndze àwɔ̀ mbɔŋ.”
JHN.1.47	ÀfɨꞋa Yesò yea Nàtanìà nkɨ̀Ꞌa la, tà nê, “Bɨ̀ ye ngule wòt Izəèlȩê, kà ye ànəa fɨte ane zi!”
JHN.1.48	Nàtanìà bììte atò nê “À ghɨ̀ na ka nko am à?”
JHN.1.48	Yesò bɨ̀ɨ̀lè nê, “Filìb yaã me laꞋ nê yea ntɔ awê àfɨ̀Ꞌ yu à wu a èten àyɨt a fik la ale, e ndzaŋe ye awê.”
JHN.1.49	Nàtanìà nê, “NyɨꞋtà, à wu Waã Mbɔ̧ɔ̧mà! À wu Fɔ̧̀ bòt Izəèlȩê!”
JHN.1.50	Yesò bɨ̀ɨ̀lè nê, “Tè à bê mbɨ̧̀ɨ̧̀na ànəê yaa na mâ laꞋnê mâ yaã ndzè àwê a èten àyɨt a fik la à? À bèle taꞋa eye èghɨ e tsè è baa la!” 
JHN.1.51	Yesò mè shu abua tò nê “TsiꞋ è shua wê ane nkûŋ nê, àa ye ègwet e ghaꞋa bɔntu̧ Mbɔ̧ɔ̧mà e me ghȩ̀ȩ̀na nchua ndzea Waã Wòt mè nkɔ̀Ꞌa ngà la.”
JHN.2.1	Èlibȩ e li ntsè bebe, èpǎ̧ ndzɔꞋɔ ko e wu a Kanà a èbem àlaꞋ a Galìlî. Nyɨ̌ Yesò wu abot, 
JHN.2.2	bɔ mè nkaꞋa Yesò bɔ̂ bɔkatè bi a èpǎ̧ ndzɔꞋɔ mbɔŋ mɨ̧̂. 
JHN.2.3	MèlùꞋ tseke tè mì, nyɨ̌ Yesò shu abua tò nê, “Ko nê mèlùꞋ è mî.”
JHN.2.4	Yesò shu abua tò nê, “Mê à ka shu am àghɨa màa ghɨ̀ la, nkàà nê àfɨ̀Ꞌ am a bakà zìꞋ nkùꞋ.”
JHN.2.5	Nyɨ̌ tò shu abua bòt bu ngàbtà èghɨ abot la nê, “Bɨ̀ ghɨ̌ àghɨa àgème tà shu nê bɨ̀ ghɨa la.”
JHN.2.6	Bɔɔ ndàꞋà ale èliba ko yentuà e wu abot bɔ ghɨ ane àti la. Bèjuê e li ngua ndzìà mèleb a èbem èliba yàa nɨa shùà ènyit mbɨ̀Ꞌɨ̀ ekùꞋu e mbì Mbɔ̧ɔ̧mà. Àliba yeamɔꞋ a me nɨ bègalon mèleb mbɔ̀ŋè èghem yebe kò yetat leꞋ.
JHN.2.7	Yesò tsèkê tè shu abua bòt bu ngàbtà èghɨ la nê “Bɨ̀ lu̧u̧ne èliba yàa nè mèleb.” Ale, bɔ lu̧u̧ne èliba mbɔŋ nè mèleb tè è kɔꞋ ndzəa ètsəê.
JHN.2.8	Tà mè shu abua yɔb nê bɔ̀ tuꞋte me kǒ ngà ŋǎ abua wòt wu tà wua àtsəa bòt bu bɔ̀ɔ ngàbtà èghɨ la.
JHN.2.8	Bɔ ghɨ̀ mbɨ̀Ꞌɨ̀ tà shu la. 
JHN.2.9	Bɔ ŋa ale, ŋut yute mèleb mu li ngèble ntsiꞋi mèlùꞋ la, ka tà kà lem nko nê è yaã ngu mèleb. Wu ndàꞋ bòt bu ngàbtà èghɨ abot la ka bɔ li nko la. ÀfɨꞋa mbɔŋ tà tɔ lu̧ ndzà yu 
JHN.2.10	mbììte atò nê “Ka bɔ̀ɔ ngɨ̀ bɔ̀ ghǎ àdziꞋa èpà̧ bɔ bɨ̀ ŋà mèlùꞋ ntsɔ̧̀ bòt e me nu tê è nyi ane yɔb ka bɔ ŋa me kàbɔ̀ŋ à? Ale, à ghɨ̀ na ka nɔ̀ŋè è me ntsɔ̧̀ ntsiꞋi ŋa akwèn à?”
JHN.2.11	Yesò lɔ̀Ꞌ ngɨ̀ ànəê yaa a Kanà, a èbem àlaꞋ a Galìlî è wû ànəa mbì a kà ye fɨ̀Ꞌ tà li ngɨ̀ bòt e ye ènɨ̧ tò la. Bɔkatè tò e ye ale, ndzì èntɨ̧ɨ̧ wɔb ane tò.
JHN.2.12	Mbɨ̀Ꞌɨ̀ bɔ paa la Yesò bɔ̂ nyɨ̌ vi, nè bɔnyɨ bi nè bɔkatè bi e chu nga a Kàpenàwuêm ntsèke abàꞋ və ane èli ko.
JHN.2.13	Àlia Bèjuê àa njɨ̀a èpǎ̧ Màntsea a ègwet la a tseke tè me kùꞋu, Yesò kɔꞋ nga a Jèlusalèm. 
JHN.2.14	Tà nyi a èbem lob nɨ̧ Mbɔ̧ɔ̧mà ndzě bòt fɨ̧̀ɨ̧̀nà mpɔ̀ŋtsə nè njɨ̀tsə bɔ̂ banɨ̧̌ ndɨk la, ka nè bòt bɔ̀ɔ nkùbta èkab bɔ tseke a ègwet mèkɔ̀Ꞌ mɔb la. 
JHN.2.15	Ale, tà nɨ mèliꞋ ngɨ̀ angot nɨŋ fəè àwɔb nè banyà̧ bu bàgème èbem lob Mbɔ̧ɔ̧mà ntsàà àbȩ, mbɔ̂ mpààtè mèkɔꞋ bòt bu nkùbta èkab la mè sàŋè èkab wɔb a si. 
JHN.2.16	Tà ghɨ̀ ale, tà shu abua bòt bu fɨ̧̀ɨ̧̀nà banɨ̧̌ ndɨk la nê, “Bɨ̀ ŋeꞋe èghɨ bàa nɨŋ ndzə a lob ŋàa. Bɨ̀ ka nɨ lob Tǎt am ngɨ̀, è tsìꞋi àdziꞋa èwen.”
JHN.2.17	ÀfɨꞋa mbɔŋ bɔkatè tò e ku̧u̧te nê, èngǎ̧ Mbɔ̧ɔ̧mà e laꞋnê “Èkɔŋ wu mâ bɔ ane lob yê la aa nɨ àtsə am.”
JHN.2.18	Bɔɔjuŋ Bèjuê e ye mbììte atò nê “À nɨ̀ àtɔŋ nèŋǎ ka me ghɨ̌ èghɨ bàa à? BetsiꞋa à ghɨ̀ ka ànəa kà ye fɨ̀Ꞌ nɨŋ nyɨ̀Ꞌte nê a dzə abua Mbɔ̧ɔ̧mà à?”
JHN.2.19	Yesò shu abua yɔb nê “Bɨ̀ bùù lob yaa ndzè na nàa me wu ane èlibȩ betat e kɔkè yùà tè è kɔꞋ ntɨ̧̂ la.”
JHN.2.20	Bèjuê e biite atò nê “Àa ghɨ̀ na ka enɨ èlibȩ betat ebɔ̧ɔ̧ lob Mbɔ̧ɔ̧mà yaa bɔ nɨ èngùꞋebȩ èghem yekwì ntsɔ̀b yentùa ka bɔ̧ɔ̧ la à?” 
JHN.2.21	Bɔɔ ndàꞋ ale bɔ̀ ka ko nê, lob Mbɔ̧ɔ̧mà yu Yesò shua la wu mbɨ̧̀ tò. 
JHN.2.22	Yesò tseke tê tà li tà pfə tà mee tà yu̧u̧me ka ètsə bɔkatè tò e bɔ̂ ndzààtè bɔ bɨ̧ɨ̧nè ànəa àkata Mbɔ̧ɔ̧mà nè ànəa Yesò li shuê la.
JHN.2.23	Mbɨ̀Ꞌɨ̀ Yesò wua Jèlusalèm àfɨꞋa èpǎ̧ Màntsea a ègwet la, bòt nyaŋ e zì mèntɨ̧ɨ̧ mɔb ane èlen tò mbɨ̀Ꞌɨ̀ bɔ ye mènəè kà ye fɨ̀Ꞌ mu tà ghɨ̀ la. 
JHN.2.24	Ka Yesò ka zi avi ane yɔb nkàà nê tà ko àghɨa wòt ègème wu yùà la. 
JHN.2.25	Ale, wòt ka tsi mbɔ̌ ndɨ tàa mèe shua tò àghɨa bɔ̀ wu yùà la nkàà nê tà ko àghɨa àa èntɨ̧ɨ̧ wɔ̀bȩ̂ la.
JHN.3.1	Wòt Falèsiì ko li nguê, èlen tò wu Nìkòdemòs, tà wu wajûŋ ayɔɔ Bèjuê. 
JHN.3.2	È wu ètsəꞋ ane àli ako tà gha àdziꞋa Yesò naa tsèka la shu abua atò nê, “Labȩ̀, ba ko nê à wu nyɨꞋtà Mbɔ̧ɔ̧mà tsàà la, nkàà nê Mbɔ̧ɔ̧mà bakà wu nè wòt, tà kà ko ngɨ̀ tèwuute ènəê kà ye fɨ̀Ꞌ taa àa ngɨ̀à la.”
JHN.3.3	Yesò bɨ̀ɨ̀lè nê, “TsiꞋ è shu awê ane nkûŋ nê, bɔ bakà bi wòt a membǐ fi, tà kà nyi a kèfɔ̧̀ Mbɔ̧ɔ̧mà.”
JHN.3.4	Nìkòdemòs bììte nê, “Bɔ̀ɔ mèe bi wòt tà lènè la na à? BetsiꞋa tà mè ndâ nko nyi a èbem nyɨ̌ vi, bɔ mè mbia tò a membǐ fi?”
JHN.3.5	Yesò bɨ̀ɨ̀lè nê, “TsiꞋ è shu awê ane nkûŋ nê, bɔ bakà mè mbǐ wòt ane mèleb, Fo Mbɔ̧ɔ̧mà naa mě bi atò, tà kà nyi a kèfɔ̧̀ Mbɔ̧ɔ̧mà. 
JHN.3.6	Wɔ̀bȩ̂ nàa ngɨ̀ tà bi wekǒ, ŋut wu wuê wɔ̀bȩ̂, ka Fo Mbɔ̧ɔ̧mà bi wòt, ŋut wu tsiꞋi waã Mbɔ̧ɔ̧mà. 
JHN.3.7	Ko mbɨ̀Ꞌɨ̀ e nê, bɔ bɔ ndɨ bɔ̀ɔ mě bi wòt a membǐ fi la ale, ànəa mbɔŋ a me tsè àwê. 
JHN.3.8	Àfeme àa ngɨ̀ à me tsě, wòt me zə ndɨ a tsèà la, ka tà kà ko àdziꞋa a dzəè la, kò àyea a tsèà ngà la leꞋ, mbɔ̂ wòt kà wu ko ekele. Wu ndɨ àa la, ane wòt ègème Fo Mbɔ̧ɔ̧mà bi atò la.”
JHN.3.9	Nìkòdemòs mè mbììte atò nê, “BetsiꞋa a ghɨ̀ na ka ngu ale à?”
JHN.3.10	Yesò bììte atò nê, “Àa ngɨ̀ à wu nyɨꞋtà kèkweele ayɔɔ bòt Izəèlȩê, à kà ko ànəê ya à? 
JHN.3.11	TsiꞋ è shu awê ane nkûŋ nê, ba wua ndàꞋà àghɨa ba ye la, mè ngua shua àghɨa ba ko la, ka wòt kà wu ane yɨ̧ tàa nkɨ ebɨ̧ɨ̧ne ànəa ba shua la. 
JHN.3.12	E shua wɨ̧ mènəè nàa ntsea a sitsǎꞋ la anè, bɨ bakà bɨ̧̀ɨ̧̀ne, bɨ ghɨ̀ na ka nko mbɨ̧̀ɨ̧̀ne wuê è me nàa ntsea a ègwet la à? 
JHN.3.13	Wòt kǒ tà li te mè kɔꞋ nga a ègwet mbɨ̀Ꞌɨ̀ e ko la ntsě, wu wuê ndàꞋà Waã Wòt wu tà lè chu a ègwet və la ka tà ko la. 
JHN.3.14	Mbɨ̀Ꞌɨ̀ Musì li ndɔ̀kè nyà̧kàbɔ̀ŋ yu àlaꞋ a yuube ntsòŋà a ègwet ayɨ̌t la, wu wuê ndɨ bɔ̀ɔ lɔ̀kè Waã Wòt etsoŋa la. 
JHN.3.15	Mbɨ̀Ꞌɨ̀ wòt ègème tà zi èntɨ̧ɨ̧ vi ane tò la naa bɔ mèmpème kàlìà.”
JHN.3.16	Mbɔ̧ɔ̧mà li nkɔ̀ŋkè bòt ngɔ̀ŋ yaa kwàꞋ ànyaꞋne kwat tè ŋǎ ndàꞋà Waã vi nê waa waa tà zi èntɨ̧ɨ̧ vi ane tò la ka nyɔa, taa bɔ mèmpème kàlìà. 
JHN.3.17	Mbɔ̧ɔ̧mà li tà kà wua ntsàà Waã vi a ngɔ̀ŋ ŋaa nê tà kɨꞋɨ ndzì ndɔ̀ àtsəa bòt. Tà li ngua ntsaa atò mbɨ̀Ꞌɨ̀ taa ghɨ̌ bòt aa bɔ mèmpème. 
JHN.3.18	Wòt tà zi èntɨ̧ɨ̧ vi ane tò la àyea tò a bakà bɨ, ka èwe kà zi èntɨ̧ɨ̧ vi ane tò, àyea tò a bɨɨ tê ndɔ̀Ꞌ, nkàà nê tà bakà zi èntɨ̧ɨ̧ vi ane ndàꞋa Waã Mbɔ̧ɔ̧mà. 
JHN.3.19	Àghɨa a ghɨ̂ àyea bòt a bɨ la wu nê, èkaꞋà e kɨꞋɨ a ngɔ̀ŋ, ka bòt e bɔ̂ me kɔ̀ŋkè ndzěm ntsèa èkaꞋà wu, nkàà mènəè kàbɔ̀ŋ bɔ̀ɔ ngɨ̀à la. 
JHN.3.20	Wòt ègème tàa ngɨa kàbɔ̀ŋ la nàà mpààbà èkaꞋà, tà kà wua nkɔ̀ŋkà ekɨꞋɨ a èbem èkaꞋà, mbɨ̀Ꞌɨ̀ ka bɔ gha ghɨ̌ ndzè mènəè kàbɔ̀ŋ tò. 
JHN.3.21	Ka wòt tàa ngɨa mènəè nkûŋ la, nàà nkɨ̀Ꞌa a èbem èkaꞋà mbɨ̀Ꞌɨ̀ bɔɔ tsène eye ntsɔ̧̀ nê tàà ngɨ̀à àghɨa Mbɔ̧ɔ̧mà nàa nkɨà la.
JHN.3.22	Bɔ ghɨ̀ ale, Yesò bɔ̂ bɔkatè bi e ghà àbâ àlaꞋ a Jùdià ntsèke abàꞋ və, tà me zǐ bòt a èdzî. 
JHN.3.23	Jɔ̌n zìambɔŋ wua Enɔ̀n, a ngèt Salìm, ndzìà bòt a èdzî mɨ̧̂. Mèleb li ntaꞋa wu abot, bòt e kɨꞋɨ̀ taa zì àwɔb a èbem èdzî. 
JHN.3.24	È li me wu ale bɔ̀ ka ziꞋ ndzia a Jɔ̌n a tèfȩ. 
JHN.3.25	AdzìꞋ tseke tê me wù̧ù̧ne, èngà̧ ko e dzə a kètsìà bɔkatè Jɔ̌n nè wòt Juê kǒ, ane ànəa mànshua ènyit mbɨ̀Ꞌɨ̀ ekùꞋu e mbì Mbɔ̧ɔ̧mà. 
JHN.3.26	Ale, bɔkatè Jɔ̌n ko e kɨꞋɨ̀ shu abua tò nê, “Labȩ̀, wòt wu bɨ tò e li ngu agua Jodàn la, ye wu à li ndàꞋà ànəa tò la, wu abà nyia. Tà wua ndzìà bòt a èdzî tè bòt nyaŋ e tsiꞋa nkuŋa tò ngà.”
JHN.3.27	Bɔ làꞋ ale, Jɔ̌n bɨ̀ɨ̀lè nê, “BetsiꞋa à ka wu ane wòt ale, kà wu Mbɔ̧ɔ̧mà tà ghɨ̀ la. 
JHN.3.28	Bɨ̀a mbɔŋ bɨ ko nê e ndi nê, e ntsě Fɔ̧̀ wu Mbɔ̧ɔ̧mà li ndzɔꞋ etsàà la, ka e ngu wòt bɔ tsǎ a mbì tò la. 
JHN.3.29	Wòt tà bɔ ndzà la wu lu̧ ndzà mbɔŋ. Shu̧ lu̧ ndzà nàa ntɨ̧a ndzəa àtɔŋ shu̧ zi lu̧ ndzà yu, tà taꞋa wùꞋte àvi. Eyaa wu ndɨ mèngùꞋte lu̧ a èntɨ̧ɨ̧ am la. 
JHN.3.30	Ale, tà bɔ ndɨ tàa me ghǎ mbì mbì, maa me kua kwèn kwèn la.”
JHN.3.31	Wòt wu tà dzəè ne ègwet la, è tsea waa waa. Èwe tà dzəa ngɔ̀ŋ ŋaa la, wu wòt ngɔ̀ŋ, mè me làꞋà wuê mènəè ngɔ̀ŋ, ka wòt tà dzə a ègwet la, lâ ngu a ègwet waa waa. 
JHN.3.32	Tàa ngɨ̀ tà shu bòt àghɨa ye ye, mè nko la, ka wòt kà bɨ̧ɨ̧ne èngǎ̧ tò. 
JHN.3.33	Wòt tà bɨ̧ɨ̧ne èngǎ̧ tò la, nɨ àyea mbɔŋ nɨŋ nyɨ̀Ꞌte nê ànəa Mbɔ̧ɔ̧mà shu la wu nkûŋ. 
JHN.3.34	Wòt wu Mbɔ̧ɔ̧mà tsàà la, nàà ndàꞋà wuê mèngǎ̧ Mbɔ̧ɔ̧mà nkàà nê, Mbɔ̧ɔ̧mà zǐ Fo zi ane tò nènkèm. 
JHN.3.35	Mbɔ̧ɔ̧mà nàà nkɔ̀ŋkà Waã vi tè ndzì èghɨ ègème a tèkitebu tò. 
JHN.3.36	Wòt tà zǐ èntɨ̧ɨ̧ vi ane Waã Mbɔ̧ɔ̧mà la è bɔ mèmpème kàlìà, è we tà tu̧ ezǐ èntɨ̧ɨ̧ vi ane tò la ka wu li ebɔ mèmpème, mbɔ̂ ntsǒ Mbɔ̧ɔ̧mà kà wu li elìa, è bele àtsəa tò è nɔ̀ŋkè la.
JHN.4.1	Bèfalèsiì e zə nê Yesò tsiꞋa mbɔ̌ bòt nyaŋ, ndzìà àwɔb èdzî tè ntsea Jɔ̌n, 
JHN.4.2	mbɔ̂ me ghɨ̀ ale, è kà wu Yesò zìambɔŋ ndzìà bòt a èdzî la, è wu bɔkatè tò. 
JHN.4.3	Mbɨ̀Ꞌɨ̀ Yesò zə ànəa bɔ shua la, tà sa Jùdià mè mbà̧à̧ èlu̧ Galìlî me ghǎ.
JHN.4.4	Tàà ngà ale mbɔ̌ ndɨ tàa tsě a Sàmalìà la. 
JHN.4.5	Tà kɨꞋɨ tê tà dzəa a èbem àpfəèà nɨ̧ a ko a Sàmalìà bɔ̀ɔ ntɔ nê Sȩkà, à wu a ngèt àdziꞋa si yu Jàkɔ̂b li ŋǎ abua waã vi Jòsêb la. 
JHN.4.6	Èbɨ mèleb lu Jàkɔ̂b li ntuŋ la e li ngu abot. Yesò ko nê ye ghȩ̀ȩ̀ne tê nkaã, nchu ntsèke a si a ngèt èbɨ lu. Tàà tseke ale, àfɨꞋa ngaa wu mbɔŋe a kètsìà nèngû̧.
JHN.4.7	Vi Sàmalìà ko kɨꞋɨ etuꞋu mèleb, Yesò shuê abua tò nê “Ŋa mèleb è nu.” 
JHN.4.8	Tàà ngɨa ale bɔkatè tò e ko nê bɔ gha a èbem àpfəèa nɨ̧ yu eyu̧u̧ èghɨjɨ.
JHN.4.9	Vi Sàmalìà waa, bììte atò nê “Àwɔ̀ à wu wòt Juê la, à ghɨ̀ na ka me lo̧o̧ mèleb abua am e ngu vi Sàmalìà la à?” (Tàà mbììte ale ngu ndɨ̀ wu Bèjuê bɔ̂ bòt Sàmalìà àa ka fɔte èghɨ mbà̧à̧tê la.)
JHN.4.10	Yesò bɨ̀ɨ̀lè èngǎ̧ tò nê “À ghɨ̀ ale nko àghɨa Mbɔ̧ɔ̧mà nàa ŋǎ la, mè nko wòt wu shua nê ŋa mèleb yè nu la, ko à biite atò tà tsiꞋi ŋa awê mèleb nàa ŋǎ mèmpème la.”
JHN.4.11	Àvi wu shu abua tò nê “Tê, à bakà bɔ àghɨa àa nɨ etuꞋu mèleb la, èbɨ làa e mè me sàa, ale à wu nɨ mèleb mu nàa ŋǎ mèmpème la nèŋàà? 
JHN.4.12	Àa nè nko nê ye tse tǎt nyaꞋ waa Jàkɔ̂b wu tà li ŋa èbɨ mèleb la abua ya la à? Tòà zìambɔŋ li nù mèleb è dzəâ a èbem èbɨ làa la, bɔ̂ bɔ̧ bi nê banyà̧ bi.”
JHN.4.13	Yesò shuê abua tò nê, “Àtɔŋ wòt ègème tà nu mèleb màa la, a bele mèe yu̧u̧, 
JHN.4.14	ka wòt ègème tà nu mèleb mu màa ŋa abua tò la, àtɔŋ tò à ka lɔꞋ àlia ntsi nju̧. Mèleb mu màa ŋa abua tò la, naa tsiꞋi ane tò mbɨ̀Ꞌɨ̀ adzì nàa nkɔꞋɔ a si àfɨ̀Ꞌ àgème ŋǎ tò mèmpème kàlìà la.”
JHN.4.15	Àvi wu shuê abua tò nê “Tê, ŋa am mèleb màa à shua la, mbɨ̀Ꞌɨ̀ àtɔŋ am a lɔ̀Ꞌ àlia mè nju̧, mbɨ̀Ꞌɨ̀ e me tseka mè nkɨ̀Ꞌa àdziꞋ yaa etuꞋu mèleb.”
JHN.4.16	Tà làꞋ ale Yesò shuê abua tò nê, “Ghǎ ntɔ lu̧ wê, bɨ tò è kɨꞋɨ adzìꞋ yaa.”
JHN.4.17	Àvi wu bɨ̀ɨ̀lè nê, “E mbakà bɔ lu̧.”
JHN.4.17	Yesò shuê abua tò nê “À shu nkûŋ nê ye bakà bɔ lu̧; 
JHN.4.18	nkàà nê à yɔꞋɔ bèlu̧ batà̧â̧, ka wòt à wù bɨ tò àfɨ̀Ꞌ yaa la ka lem ngu ndaŋa lu̧ wê. Ànəa à shuê la wu nkûŋ.”
JHN.4.19	Àvi mbɔŋ shuê abua tò nê “Tê, mâ ye nê à wu ndàꞋàtɔŋ Mbɔ̧ɔ̧mà. 
JHN.4.20	Bètǎt nyaꞋ baa e li ngua nguꞋta Mbɔ̧ɔ̧mà a ègwet èbȩ làa, ka bɨ me shu nê àdziꞋa bɔ wu me wùꞋte atò la a wu nè Jèlusalèm.”
JHN.4.21	Yesò shuê abua tò nê “Àvi wa, bɨ̧ɨ̧ne ànəa e shua la, nkàà nê àfɨ̀Ꞌ aa nkɨ̀Ꞌa kà bòt e wu tsi me wùꞋte Mbɔ̧ɔ̧mà a ègwet èbȩ la, kò a Jèlusalèm leꞋ. 
JHN.4.22	Bɨ̀a bòt Sàmalìà aa ngùꞋtà wòt kà ko atò, ka bàa Bèjuê e ko wòt ba wùꞋta la, nkàà nê, Mbɔ̧ɔ̧mà li ndàà Bèjuê nê bɔ̀ shu bòt ndɨ yèa ŋǎ mèmpème la. 
JHN.4.23	Àfɨ̀Ꞌ aa nkùꞋà, a bê nkùꞋ tè ndɔ̀Ꞌ, àfɨꞋa ngule bòt bɔ̀ɔ ngùꞋtà Mbɔ̧ɔ̧mà la, àa wùꞋte atò ane èntɨ̧ɨ̧ wɔb nè nkûŋ yɔb ègème la. Eyaa wu èwuu bòt Mbɔ̧ɔ̧mà nàa nkɨà awɔb bɔɔ me wùꞋtè àvi la. 
JHN.4.24	Mbɔ̧ɔ̧mà wu Fo, ale bòt bɔ̀ɔ ngùꞋta tò la e bɔ ndɨ bɔ̀ɔ me wùꞋte atò ane èntɨ̧ɨ̧ wɔb nè nkûŋ yɔb ègème la.”
JHN.4.25	Tà làꞋ ale, àvi wu shu abua tò nê, “Mâ ko nê Fɔ̧̀ wu Mbɔ̧ɔ̧mà li ndzɔꞋ etsàà la, e wu bɔ̀ɔ ntɔ atò nê Klistò la nàà nkɨ̀Ꞌa. Taa kɨꞋɨ e shua wa mènəè ègème.”
JHN.4.26	Yesò shuê abua tò nê, “Mmɔ̌ wàa ndaꞋa ba nè la, e ngu tòà.”
JHN.4.27	KwàꞋ àfɨꞋa mbɔŋ bɔkatè tò e kɨꞋɨ ndze atò ndàꞋà bɔ̂ vi Sàmalìà wu, a taꞋa tsè àwɔb, ka wòt ane yɔb ka lem mbììte atò laꞋnê, “À kɨa ghǎ abua tò à?” kò, “Ghǎ ghɨ̂ ka à me làꞋa abua tò à?”
JHN.4.28	Ale, àvi mbɔŋ sà àghɨa mèleb azi abot ngwènè àpfəèa nɨ̧ yu shu bòt nê, 
JHN.4.29	“Bɨ̀ kɨꞋɨ ndzě wòt kǒ tà shua am àghɨ àgème mâ li me ghɨ̀ la. Tè eyaa ntsě Fɔ̧̀ wu Mbɔ̧ɔ̧mà li ndzɔꞋ etsàà la à?” 
JHN.4.30	Ale, bɔ dzə àpfəè yu nga ekwene ane Yesò.
JHN.4.31	Bɔkatè Yesò e teꞋa akwèn me shu̧u̧te atò shua nê, “Labȩ̀, lem jɨ àghɨ.”
JHN.4.32	Yesò bɨ̀ɨ̀lè nê “Mâ bɔ èghɨjɨ màa jɨ la ka bɨ̀ ka ko ànəa bùà.”
JHN.4.33	Bɔkatè tò e me màkè a kètsìà wɔb nê kò wòt kǒ enɨ èghɨjɨ nkɨ̀Ꞌɨ̂ ŋǎ abua tò leꞋ.
JHN.4.34	Yesò shu abua yɔb nê, “Èghɨjɨ bɔ̧ wu nê è ngɨ̀ àghɨa wòt wu tà tsàà am la nàa nkɨà la, mè paa àfàꞋ yu tà ŋa abua am la. 
JHN.4.35	Ka bɨà shuà nê, ‘È tsiꞋi wuê èŋu yekwì, àfɨꞋa màfuꞋa a kùꞋ à’, tsiꞋ è shua wɨ̧ nê a kuêꞋ, bɨ̀ lɔ̀kè awɨ̧ ndȩ̀ mbȩtsə ndzě ndɨ èghɨjɨ e kweele tê nkùꞋ èbe màfuꞋa la. 
JHN.4.36	Wòt wu tàa fùꞋà la, tàà mbɔ àbȩ̀ àfàꞋ àzi, mbɔ̂ ngua fete bòt mbɨ̀Ꞌɨ̀ bɔɔ bɔ mèmpème kàlìà. Ale, wòt màndiꞋa nè wòt màfuꞋa bɔɔ fɔte ewùꞋtè àwɔb. 
JHN.4.37	Ale, wu nkûŋ mbɨ̀Ꞌɨ̀ èngà̧teme wàa e shu la nê, ‘Wòt ko nàa ngɨ̀ tà liꞋ wekǒ fùꞋ.’ 
JHN.4.38	Mâ tsàà àwɨ̧ nê bɨ̀ ghǎ fùꞋ èghɨ ka bɨ̀ liꞋ. Bòt tsa e ghɨ̌ afàꞋà kekweelè tè ndɔ̀Ꞌ, tè bɨ tsiꞋa njɨ̀a àbȩ̀ àfàꞋ àyɔb.”
JHN.4.39	Bòt Sàmalìà nyaŋ a èbem àpfəèà nɨ̧ a mbɔŋ e zì mèntɨ̧ɨ̧ mɔb ane Yesò ndɨ wu àvi wu shu awɔb nê, “Tà shua vi àghɨ àgème ye li mè ghɨ̀ la.” 
JHN.4.40	Bòt Sàmalìà e kɨꞋɨ̀ nê Yesò tseke bɔ̂ tò ba. Yesò bɨ̧̀ɨ̧̀ne ntsèke abàꞋ və ane èlibȩ bebe. 
JHN.4.41	Bòt nyaŋ e mè ndzì èntɨ̧ɨ̧ wɔb ane Yesò nkàà mèngǎ̧ tà wua ndàꞋà la.
JHN.4.42	Bòt bu e shu abua àvi wu nê “Bà ka zià mèntɨ̧ɨ̧ ma ane tò àfɨ̀Ꞌ yaa nkàà ànəa à yaã shua wa la, ba tsiꞋa ndzìà nkàà nê bàambɔŋ e zə ànəa tà làꞋà la, mè nko nê tà lâ ngu Mpemnà bòt ngɔ̀ŋ yaa.”
JHN.4.43	Èlibȩ bu bebe la e li ntsè Yesò lɔꞋɔ abot ngwena àbâ àlaꞋ a Galìlî. 
JHN.4.44	Yesò zìambɔŋ shuê nê, “Bɔɔ kà kùkte ndàꞋàtɔŋ Mbɔ̧ɔ̧mà àlaꞋ atò.” 
JHN.4.45	Ka mbɔ̂ ngà nyi a Galìlî, bòt àlaꞋ mbɔŋ e sèe atò wuê sèe nkàà nê bɔɔ lɔ̀Ꞌ nga ejɨ èpǎ̧ wu a Jèlusalèm la, ndzě àghɨa àgème tà ghɨ̌ abàꞋ və la.
JHN.4.46	Yesò wène a Galìlî ale nga àpfəèà nɨ̧ a Kanà, adzìꞋ yu tà li ngèble mèleb è tsìꞋi mèlùꞋ la. Wɔ̀jûŋ kǒ li ngu a Kàpenàwuêm waã tò nàa ngò̧ò̧nà la. 
JHN.4.47	Mbɨ̀Ꞌɨ̀ tà zə nê Yesò lɔ̀Ꞌɔ̀ a Jùdià tè nkɨ̀Ꞌɨ̂ ntsiꞋa Galìlî la, tà ghà shù̧ù̧te atò nê tà chu a Kàpenàwuêm, mbəè waã vi è ntsiꞋa mpfəà pfə la.
JHN.4.48	Tà làꞋ ale Yesò shuê abua tò nê “Bɨa anè ngu bòt bɔ bakà ye am ngɨ̀à èghɨ àa nyɨ̀Ꞌta mètàŋ Mbɔ̧ɔ̧mà la, nè ngɨŋa mènəè, wòt ane yɨ̧ ka zî èntɨ̧ɨ̧ vi ane yaã la.”
JHN.4.49	Wɔ̀jûŋ wu shuê abua Yesò nê, “TêꞋ, chu chǎb mbɨ̀Ꞌɨ̀ waã am pfə.”
JHN.4.50	Yesò mè shuê abua tò nê “Dù me ghǎ, waã wè naa kweele.”
JHN.4.50	Wòt mbɔŋ zì èntɨ̧ɨ̧ vi ane ànəa Yesò shuê la, mbà̧à̧ èlu̧ me ghǎ. 
JHN.4.51	Mbɨ̀Ꞌɨ̀ tàa nchua ngà la, bɔfàꞋ tò e kɨꞋɨ ekwene ane tò, shuê abua tò nê waã tò wu kweelè. 
JHN.4.52	Wɔ̀jûŋ wu biite awɔb àfɨꞋa waã mbɔŋ ghɨ̂ nkwèèlê la, bɔ nê “Sò̧ò̧nà wu nàà tùꞋtè tesi ane nyèm yemɔ̀Ꞌ àfɨꞋa nèngû̧.”
JHN.4.53	ÀfɨꞋa mbɔŋ tǎt waã wu ku̧u̧te nê, eyaa wu àfɨ̀Ꞌ yu Yesò nàà nê, waã vi wu naa kweele la. Ale, bɔ̂ bòt bi bàgème e bê ndzì mèntɨ̧ɨ̧ mɔb ane Yesò ntsìꞋi bòt tò.
JHN.4.54	Yesò ghɨ ànəê yaa ale, nko nê wu ènəê kà ye fɨ̀Ꞌ bebe, tà ghɨ̂ mbɨꞋɨ̀ tà lɔ̀Ꞌɔ a Jùdià nkɨ̀Ꞌɨ̂ a Galìlî la.
JHN.5.1	Mènəè maà tse ale, Yesò kɔꞋ nga a Jèlusalèm a èpǎ̧ Bèjuê ko. 
JHN.5.2	Àtɨ̀ŋ àko a wu a Jèlusalèm a ngèt ètsəêkaã yu bɔ̀ɔ ntɔ nê ètsələèꞋ njɨ̀tsə la. Èlen àtɨ̀ŋ a ngaa ane ndɨ̧ Ebùlù wu Betzatà, a bɔ ètsəê yetà̧â̧ àa nyià abot la. 
JHN.5.3	Ènɔ̧̂ bòt nè èlɔ̀Ꞌ (bòt àghɨ àleme nè bòt èka bɔb e ŋɔꞋte la, ndɔ̀Ꞌ nè èbe èbâ ènyit bɔb e pfəꞋte la), e wu a mètsəê bɔ nɔ̀ŋkè la. [Bɔ li ngua nɔ̀ŋkà nchɨ̀Ꞌà àtɨ̀ŋ yu aa bente, 
JHN.5.4	nkàà nê, wantu̧ Mbɔ̧ɔ̧mà nàa ngɨ̀ tseke tê è chu ngɨ̀ àtɨ̀ŋ yu a bentè. À bente ale, wòt àghɔ̧ tà bɨ̌ nyi a èbem àtɨ̀ŋ a mbɔŋ la kweelè, ka è màà ngu wuê ka àghɔ̧ ane tò leꞋ.] 
JHN.5.5	Wòt kǒ li ngu abot, tà ghɔ̧̀ɔ̧̀ne ane èngùꞋebȩ èghem yetat ntsɔ̀b yefà̧aã la. 
JHN.5.6	Yesò kɨꞋɨ̀ ndzea atò tà nɔ̀ŋke abot la, nko nê, tà ghɔ̧̀ɔ̧̀ne ane àfɨ̀Ꞌ à seè, mbììte atò nê, “Àa nkɨ ekweele?”
JHN.5.7	Wòt àghɔ̧ wu bɨ̀ɨ̀le nê, “Tê, mèleb mu nàa mbènta, wòt kà wu tàa zi am a èbèm la. E ngɨ̀ e mbela nyɔ̀Ꞌtà nkɨ enyi, wòt tsa bɨ̀ a èbèm.”
JHN.5.8	Yesò shuê abua tò nê, “Lɔ̀Ꞌɔ a si, ngwia matà wê me ghǎ.” 
JHN.5.9	KwàꞋ àfɨꞋa mbɔŋ, mbê wu bê nkwèèlê, ngwia matà vi me ghǎ.
JHN.5.9	E li ngu àliapfəèa Bèjuê. 
JHN.5.10	Ale bɔɔjuŋ Bèjuê e shu abua mbê wu bɔ bə atò la nê, “Laane wu àliapfəè, mbɨ̧ ta te bakà bɨ̧̀ɨ̧̀ne laꞋnê, ŋeꞋa matà wê ane èwuu àli yàa.”
JHN.5.11	Bɔ làꞋ ale, mbê wu bɨ̀ɨ̀lè nê, “Wòt tà yaã mbəè am la, yaã shu abua am nê, ‘Vi matà wê me ghǎ.’ ”
JHN.5.12	Bɔ biite atò nê, “Wòt waa tà yaã shu abua yê nê, ‘Via matà wê me ghǎ la wu wàà’?”
JHN.5.13	Ka mbê wu bɔ bə atò la ka ko wòt Yesò wu wùà la, ngu nê bòt e li ngua ndzaãaã Yesò dzə ayɔɔ ayɔb ngà kà tà ko.
JHN.5.14	Àfɨ̀Ꞌ a tseke tê me wu, Yesò ye atò a èbem lob nɨ̧ Mbɔ̧ɔ̧mà, shuê abua tò nê “Ye, à peme tê ndɔ̀Ꞌ. Ka tsi ngɨa kàbɔ̀ŋ mbɨ̀Ꞌɨ̀ ànəa a bɨ ntsè ayaa la a yea wê.” 
JHN.5.15	Mbê wu zə ale, nga shu bɔɔjuŋ Bèjuê bu nê, “Wòt wu ta yaã mbəè am la wu Yesò.”
JHN.5.16	Yesò ghɨ ànəê yaa àliapfəèa Bèjuê ale, a ghɨ̂ bɔɔjuŋ bu e me kɨ àtsəa tò enɨ. 
JHN.5.17	Ale, Yesò shuê abua yɔb nê “Eyaa wu èghɨ Tǎt am nàa ngɨ̀a àfɨ̀Ꞌ àgème la. Mmɔ̌ mbɔŋ mâ bɔ ndɨ màa me ghɨ a èlɨ ngaa la.” 
JHN.5.18	Eyaa wu àghɨa a li ngɨ̀ bɔɔjuŋ Bèjuê e paa me kɨa tò ebùŋe la, nkàà nê tà bakà bəꞋə wuê ndàꞋà mbɨ̧ àliapfəèa yɔb, tàa ntɔ fɔ̀ɔ̀le Mbɔ̧ɔ̧mà ane Tǎt vi, ale ngua nɨa vi fɨꞋna ane tò.
JHN.5.19	Ale, Yesò shuê abua yɔb nê, “Ane nkûŋ, tsiꞋ è shua wɨ̧ nê, betsiꞋa Waã ka ghɨ̂ àghɨ ane mi ne mèmɨ̀ɨ̀te tè è bəa wuê àghɨa tà ye tǎt tò me ghɨ̀ la. Àghɨa tǎt nàa ngɨ̀à la, wu yùà yu Waã nàa ngɨ̀à la mɨ̧̂. 
JHN.5.20	A wu anè nkàà nê, tǎt è kɔ̀ŋkè waã tè nyɨ̀Ꞌte atò, àghɨ àgème tòà zìambɔŋ nàa ngɨa la. Tàà nyɨꞋte atò fɔ̀ɔ̀le èghɨ e taꞋa tsè è baa la taa ghɨ̌, tê ànəa mbɔŋ aa taꞋa tsè àwɨ̧ bɨ̀agème. 
JHN.5.21	KwàꞋ ane ndɨ tǎt nàa ngɨ̀ tà yù̧ù̧me bèmpfəà ngɨ̀ bɔ pem la, wu wuê a èlɨ mbɔŋ Waã nàa ngɨ̀a bòt tà kɔ̀ŋkè la e bɔ mèmpème la. 
JHN.5.22	Tǎt nàà kà saꞋa mènəè wòt. Tà ŋa mètàŋ mà saꞋa mènəè bòt ègème abua waã, 
JHN.5.23	mbɨ̀Ꞌɨ̀ bòt bàgème aa me ŋa kènuke abua Waã mbɨ̀Ꞌɨ̀ bɔ̀ɔ ŋa abua Tǎt la. Wòt bakà wua ŋa kènuke abua Waã, tà ko nê yea kà ŋa abua tǎt wu tà tsàà tò la.
JHN.5.24	“Ane nkûŋ, tsiꞋ è shua wɨ̧ nê, wòt tà zə èngǎ̧ am, ndzì èntɨ̧ɨ̧ vi ane wòt wu tà tsàà am la, è bɔ mèmpème kàlìà. Tà ka tsi ekwene èsaꞋa. Tà peme èvə, tè ntsìꞋi nyi a èbem mèmpème. 
JHN.5.25	Ane nkûŋ, tsiꞋ è shua wɨ̧ nê, àfɨ̀Ꞌ aa nkùꞋà, a bê nkùꞋ tè ndɔ̀Ꞌ, àfɨꞋa bèmpfəà àa zə àtɔŋ Waã Mbɔ̧ɔ̧mà la, mbɔ̂ bòt bɔ zə la, aa peme. 
JHN.5.26	KwàꞋ ane ndɨ Mbɔ̧ɔ̧mà nàa ngɨ̀a bòt e bɔ mèmpème la, wu wuê a èlɨ mbɔŋ tà ghɨ̂ Waã tò me ŋa mèmpème la. 
JHN.5.27	Tà ŋa tò àtɔŋ ane ndɨ tàa saꞋa mènəè bòt te lià la, nkàà nê, tà wu Waã Wòt.
JHN.5.28	“Bɨ̀ ka màkè àyaa, nkàà nê, àfɨꞋa a kuêꞋ bòt bu a èbem èsî la àa zə àtɔŋ tò, 
JHN.5.29	èdzəâ àbȩ la. Bòt bɔ li ngua ngɨ̀à ntsɔ̧̀ la, aa yu̧u̧me ebɔ mèmpème, èbe be li ngua ngɨ̀à kàbɔ̀ŋ la, e yu̧u̧mè bɔ zì àwɔb a èbem ngoꞋ kà wu li elìa.
JHN.5.30	“Maa kà nɨ mètàŋ mɔ̧ ka nɨŋ ngɨ̀ àghɨ. Maà saꞋa ànəa wòt wuê mbɨ̀Ꞌɨ̀ mâ zə abua Tǎt am la. Màa ngɨ̀ è saꞋ ànəê, bɔ ko nê a kuêꞋ, nkàà nê maa kà ghɨ wuê àghɨa èntɨ̧ɨ̧ am àa nkɨà la, maa ngɨ̀ wuê àyea wòt wu tà tsàà am la, nàa nkɨà la.
JHN.5.31	“E ngua ndàꞋà ànəê am mmɔ̌ mbɔŋ, ko ànəa e ndàꞋà la ntsě nkûŋ. 
JHN.5.32	Wòt kǒ nàà və tà tɨ̧ɨ̧ akwene yaã ane ànəê yaa la. E mè nko nê, ànəa tà koê mè me shu ane yaã la wu nkûŋ.
JHN.5.33	“Bɨ li ntsàà bòt abua Jɔ̌n, tà shu nkûŋ ye ko ane yaã la, 
JHN.5.34	ka è kà lem ngu nê, mâ bɔ ndɨ màa lɨ̀Ꞌ am ane ànəa wɔ̀bȩ̂ shu ane yaã la. E ndàꞋà mènəè maa anè wuê mbɨ̀Ꞌɨ̀ bɨa bɨ̧ɨ̧ne epeme. 
JHN.5.35	Èngǎ̧ Jɔ̌n e li ngu mbɨ̀Ꞌɨ̀ èkaꞋà àa mbèꞋa mbàŋà èdziꞋ la, bɨ mè kɔ̀ŋkè ewùꞋtè àwɨ̧ a èbem èkaꞋà ngaa ane àfɨ̀Ꞌ àko.
JHN.5.36	“Ka èghɨ màa ngɨ̀à la aà nyɨ̀Ꞌta wòt è ngu wùà la, tè ntsè àghɨa a li nyɨ̀Ꞌte ane ànəa Jɔ̌n li shu ane yaã la, nkàà nê e ngu anè ngɨ̀à èghɨ bu Tǎt am li nê è mpaa ngɨ̀ la. Wu bùà bu èa nyɨ̀Ꞌta nê tòà ka tà tsàà am la. 
JHN.5.37	Tǎt am wu tà tsàà am la è laꞋa nkûŋ ane ànəa am zìambɔŋ. Bɨ̀a mbɔŋ e te bakà zə àtɔŋ tò, bɨ̀ ka ye atò, 
JHN.5.38	ànəa tò à ka wu a èbem mèntɨ̧ɨ̧ mɨ̧ nkàà nê bɨ bakà zi mèntɨ̧ɨ̧ mɨ̧ ane wòt wu tà tsàà la. 
JHN.5.39	Bɨà ntɔ Àkata Mbɔ̧ɔ̧mà ànyaꞋne ntsìꞋa nta nê wu yùà ka àa ghɨ̌ bɨa ko ndɨ wòt nàa bɔ mèmpème kàlìà la. Àkate mbɔŋ aa ndàꞋà ànəa wòt è ngu wùà la, 
JHN.5.40	ka bɨ bɔ̂ ntu̧ ekɨꞋɨ abua am mbɨ̀Ꞌɨ̀ e la peme.
JHN.5.41	“Maa kà kɨ mèngùꞋte è dzə abua bɔbȩ la, 
JHN.5.42	ka mâ ko àghɨa bɨ̀ wu yùà la. Mâ ko nê, bɨà kà lâ nkɔ̀ŋkè a Mbɔ̧ɔ̧mà. 
JHN.5.43	Mâ kɨꞋɨ ane èlen Tǎt am, bɨ̀ ka wua nkɨ eyute ànəa e shua la, ka wòt kǒ tsa ghɨ̀ ale nkɨ̀Ꞌɨ̂ ane èlen li zìambɔŋ ko bɨ bɨ̧ɨ̧ne ànəa ŋut shua la. 
JHN.5.44	Bɨ̀a nkɔ̀ŋkà wòt wɨ̧ naa me wùꞋtè wanyɨ vi, ka bɨ̀ ka wua nyɔ̀Ꞌtà nkɨ̌ è ghɨ̌ èghɨ ndàꞋa Mbɔ̧ɔ̧mà nàa wùꞋtè àwɨ̧ la.
JHN.5.45	“Bɨ̀ ka mɨ̀ɨ̀tè nê maa ghǎ a mbì Tǎt am eshu ànəê àtsəa yɨ̧. Musì wu bɨ li nɔ̀ŋè ntɨ̀ yɨ̧ ane tò la, ka tàa shua ànəê àtsəa yɨ̧ la. 
JHN.5.46	È wu nê bɨ li mbɨ̧̀ɨ̧̀ne èngǎ̧ Musì nkûŋ ko bɨ zì mèntɨ̧ɨ̧ mɨ̧ ane yaã, nkàà nê, tà li shɨŋ shu ànəa wòt è ngu wùà la. 
JHN.5.47	Ka bɨ̀a ghɨ̀ na ka ebɨ̧ɨ̧ne ànəa e shua la nè ndɨ bɨ̀ baka bɨ̧ɨ̧ne ànəa tà li shɨŋ la à?”
JHN.6.1	Àfɨ̀Ꞌ a tsè, Yesò tù̧u̧ èlemè Galìlî (èlemè Tìbelìàs) nga aguŋ. 
JHN.6.2	TaꞋà, ènɔ̧̂ bòt a me kùŋe atò nkàà tèwuute ènəê kà ye fɨ̀Ꞌ tu bɔ ye tà ghɨ̀ mbəâ bòt àghɔ̧ la. 
JHN.6.3	Yesò tseke tè nkɔꞋ nga a ègwet èbȩ ntsèke a si bɔ̂ bɔkatè bi. 
JHN.6.4	Bɔɔ ngɨa ale àfɨꞋa èpǎ̧ Màntsea a ègwet wu Bèjuê àa njɨ̀a la a tsiꞋa nkùꞋà.
JHN.6.5	Mbɨ̀Ꞌɨ̀ Yesò lɔ̀kè àghɨ a zi ndzè ènɔ̧̂ bòt bu nkuŋà vi la, tà biite a Filìb nê, “Bà wu anè enɨ èghɨjɨ nè ŋà eyu̧u̧ tê ejɨɨ bòt baa?” 
JHN.6.6	Tàà mbììte a Filìb ale, ngua nkɨ enyɔ̀Ꞌte atò eye, nkàà nê tà li nko ndɨ yèa ghɨ̀ la.
JHN.6.7	Filìb bɨ̀ɨ̀lè nê “Bɔ màà nɨ̀ wuê bèdìnalì ènkɨ̀ yebe ko betsiꞋa bɔ̀ ka yu̧u̧ èghɨjɨ tè wòt ègème jɨ badzìꞋ.”
JHN.6.8	Andùlù wakatè tò kǒ è wù wanyɨ Simùn Pità la, shu abua Yesò nê, 
JHN.6.9	“Waã kǒ naa àdzìꞋ yaa, nè tètaãaãte bled balì 
JHN.6.10	Yesò shu abua bɔkatè bi nê, “Bɨ̀ ghɨa bòt bu è tseke a si.” ÈfəêꞋ e li ntaꞋa wu abot, ale bòt bu e tseke a ègwet tè me ghǎ mbɔ̀ŋè mbâ̧tsə bètɔsì batà̧â̧. 
JHN.6.11	Yesò nɨ̀ tètaãaãte bled tu, ŋà mènkɔ̀ke abua Mbɔ̧ɔ̧mà, mbɔ̂ ngàbtè abua bòt bu bɔ tseke a si la. Tà ghɨ̀ ale, mè nɨ basə bu ngɨ̀ wuê a èlɨ mbɔŋ, tè wòt ègème jɨ mbɨ̀Ꞌɨ̀ ye kɔ̀ŋke la.
JHN.6.12	ÀfɨꞋa bɔ jɨ tê ndzet la, Yesò shu abua bɔkatè bi nê “Bɨ̀ fete tèpȩte te bəèꞋ la mbɨ̀Ꞌɨ̀ ka àghɨa ko a bi.” 
JHN.6.13	Ale, bɔ fete tèpȩte bled tu te bəèꞋəè ane tètaã tu tetà̧â̧ bòt bu e jɨ la, te lu̧ bankì ntsɔ̀b babe.
JHN.6.14	ÀfɨꞋa bòt e ye ngɨŋa ànəê yaa Yesò ghɨ̀ la, bɔ nê, “Eyaa lâ ngu ndàꞋàtɔŋ Mbɔ̧ɔ̧mà wu tà li mbɔ̌ ndɨ tàa kɨꞋa sitsǎꞋ la.” 
JHN.6.15	Yesò ye nê bɔɔ̀ nkɨ ebaãaã avi ane ètɨ̧̂ è ghɨ̀ àvi ane fɔ̧̀, tà mè sa abot ngwènè a ègwet èbȩ zìa ndziꞋne.
JHN.6.16	È tseke tè ngu a nyèmtèsi, bɔkatè Yesò e chu ngà a èbem èlemè wu, 
JHN.6.17	nyi a èbem ànkànuꞋ, me ghǎ a Kàpenàwuêm agua ko zìa. Ndzèm fen, kà Yesò zìꞋì nkɨ̀Ꞌɨ̂ te kwene ane yɔb. 
JHN.6.18	TaꞋà àfeme ako a bùꞋ me tsè tê ndɔ̀kà èfu èdzî. 
JHN.6.19	Mbɨ̀Ꞌɨ̀ bɔ gha a èbem mèleb mbɔŋe ane bèmȩl bakwì la, bɔ yea Yesò ngȩ̀ȩ̀na a ègwet *èdzî nkùŋà àwɔb nkɨ̀Ꞌa a ngèt ànkànuꞋ yu la, ale kèbɔɔ ke baãaã wɔb. 
JHN.6.20	Yesò shu abua yɔb nê, “Wu mmɔ̌, bɨ̀ ka mbɔ̀a.” 
JHN.6.21	Bɔ ghɨ̀ ale, me kɨ enɨ atò ezǐ a èbem ànkànuꞋ yu, ka a kɨꞋɨ̀ tè ndzə aguŋ, àdziꞋa bɔ ghà la.
JHN.6.22	ÈtsəꞋ e tsi ènɔ̧̂ bòt bu aà teꞋa agua èlemè àko zia la, e me kɨ a Yesò. Bɔ li nko nê ànkànuꞋ a lɔ̀Ꞌ ngu abot wuê yeamɔꞋ mè nko nê Yesò nàà kàꞋà gha a èbèm bɔ̂ bɔkatè bi, nê bɔkatè tò aà ghà bɔ̀ɔ bɔ̀ɔ̀ba. 
JHN.6.23	Bɔ bele abot, ènkànuꞋ ko e bê ndɔꞋɔ àbâ àlaꞋ a Tìbelìàs, nkɨ̀Ꞌɨ̂ a ngèt adzìꞋ yu bɔɔ̀ jɨ̀a bled wu Yesò nàà ŋà mènkɔ̀ŋke adù̧ la. 
JHN.6.24	ÀfɨꞋa ènɔ̧̂ bòt bu e ye nê Yesò kò bɔkatè tò leꞋ e te ntsě abot la, bɔ nyi a èbem ènkànuꞋ mbɔŋ nga a Kàpenàwuêm e me kɨa Yesò.
JHN.6.25	Bɔ gha agua èlemè àko zia ale ndze atò, mbììte atò nê “Labȩ̀, à yaã nkɨ̀Ꞌɨ̂ àdzìꞋ yaa a ka àfɨ̀Ꞌ à?”
JHN.6.26	Yesò tsiꞋi bɨ̀ɨ̀le nê “Ane nkûŋ, tsiꞋ è shua wɨ̧ nê, bɨ̀ ka kɨ am nkàà èghɨ bu màa ngɨ̀à bɨ yea mè nkoa nê e wua nyɨ̀Ꞌta mètàŋ Mbɔ̧ɔ̧mà la. Bɨ kɨ am nkàà èghɨjɨ bɨa yaã njɨ̀ te ndzete mbɨ̀Ꞌɨ̀ bɨ kɨa la. 
JHN.6.27	Bɨ̀ ka ŋà àtsəa yɨ̧ ane èghɨjɨ àa lɔ̀Ꞌɔ elìa la. Ka bɨ̀ ŋa wuê ane èghɨjɨ bu àa ŋǎ mèmpème kàlìà la. Eyaa wu èghɨjɨ bu Waã Wòt nàa ŋa abua yɨ̧ la, nkàà nê wu tòà Tǎt wa Mbɔ̧ɔ̧mà nyɨꞋtè nê tà wu wòt ye laa nê tà me ghɨ àfàꞋ yaa la.”
JHN.6.28	Ale, bɔ biite atò nê “Bàa ghɨ̀ na mbɨ̀Ꞌɨ̀ me ghɨ̀ àghɨa Mbɔ̧ɔ̧mà nàa kɨa la à?”
JHN.6.29	Yesò bɨ̀ɨ̀lè nê, “Àghɨa Mbɔ̧ɔ̧mà nàa nkɨà nê bɨ̀ me ghɨ la wu nê, bɨ̀ zì mèntɨ̧ɨ̧ mɨ̧ ane wòt wu ye tsàà la.”
JHN.6.30	Yesò làꞋ ale bɔ mè mbììte atò nê “Àa ghɨ̌ ka ànəa kà ye fɨ̀Ꞌ enɨ nyɨꞋte mètàŋ Mbɔ̧ɔ̧mà mbɨ̀Ꞌɨ̀ bɔɔ ye ebɨ̧ɨ̧ne èngǎ̧ wè à? 
JHN.6.31	Mè nê, tà ko na bètǎt nyaꞋ bɔb e li njɨ̀ èghɨjɨ bu bɔ̀ɔ ntɔ nê manà bɔ̂ Musì ba e li nkwene adù̧ àbâ àlaꞋ àyuube, mbɨ̀Ꞌɨ̀ bɔ shɨ a èbem àkatè a Mbɔ̧ɔ̧mà la nê, ‘Tà li ŋà wɔb èghɨjɨ e dzə a ègwet la bɔ jɨ.’ ”
JHN.6.32	Yesò shu abua yɔb nê “Ane nkûŋ, tsiꞋ è shua wɨ̧ nê, èghɨjɨ bu e li nchu a ègwet la e li è ka dzə abua Musì. È li ndzə abua Tǎt am Mbɔ̧ɔ̧mà wu tàa ŋǎ wɨ̧ ngule èghɨjɨ bu e dzə a ègwet la àfɨ̀Ꞌ yaa la. 
JHN.6.33	Èghɨjɨ baa Mbɔ̧ɔ̧mà nàa ŋǎ la, wu tòà wu tà chu a ègwet me ŋa mèmpème abua bòt ngɔ̀ŋ la.”
JHN.6.34	Tà làꞋ ale bɔ shu abua tò nê “Tê, me ŋa wa èghɨjɨ bàà àfɨ̀Ꞌ àgème.”
JHN.6.35	Yesò shu abua yɔb nê, “E ngu èghɨjɨ bu àa ngɨ̀a bòt e bɔ mèmpème la. Wòt tà kɨꞋɨ̀ ndzì èntɨ̧ɨ̧ vi ane yaã la, ndzìtsə tè ka li tsi eku atò a, àtɔŋ tò à ka tsi ndɔ̀Ꞌ àlia nju̧. 
JHN.6.36	Ka mbɨ̀Ꞌɨ̀ maa lɔ̀Ꞌ shua wɨ̧ la, bɨ ye am ka bɨ̀ ka wua nkɨ ezì mèntɨ̧ɨ̧ mɨ̧ ane yaã. 
JHN.6.37	Waa waa Tǎt am nàa ŋǎ abua am la naa kɨꞋɨ etsiꞋi wòt am, è nka mèe ngu efəâ wòt kǒ tà kɨꞋɨ abua am la. 
JHN.6.38	È nka chua a ègwet e ghɨ̀ àghɨa èntɨ̧ɨ̧ am àa nkɨà la; e nkɨ̀Ꞌa e ghɨ̀ àghɨa wòt tà tsàà am la nàa nkɨà la. 
JHN.6.39	Eyaa wu àghɨa tòà wu tà tsàà am la nàa nkɨà la, nê è nka sàŋ wòt kǒ ane bòt bu yê ŋa abua am la è nyɔ̂, nê è ndi ngɨ̀ wuê ndɨ bɔ̀ɔ yu̧u̧me àlia ngɔ̀ŋ nàa lìà la. 
JHN.6.40	Àghɨa Tǎt am nàa nkɨà la wu nê, wòt ègème tà ye Waã vi ndzì èntɨ̧ɨ̧ vi ane tò la, naa li ebɔ mèmpème kàlìà, e mè ngu e ghɨ̌ ŋut naa yu̧u̧me àlia ngɔ̀ŋ nàa lìà la.”
JHN.6.41	Bèjuê e bùꞋ me lèmte atò nkàà nê tà li nê ye wu bled wu è chu a ègwet la. 
JHN.6.42	Bɔ nê “Tè eyaa chɨɨme ntsě Yesò waã Jòsêb wu baa ko a tǎt tò bɔ̂ nyɨ̌ tò la à? Tà ghɨ̀ na ka ntsiꞋa shua nê ye chua nè ègwet à?”
JHN.6.43	Yesò bɨ̀ɨ̀lè nê “Bɨ̀ ka tsi ndèmtè a kètsìà wɨ̧. 
JHN.6.44	BetsiꞋa wòt kà kɨꞋɨ abua am kà wu we Tǎt am wu tà tsàà am la tà ghɨ tà kɨꞋɨ la, e mbɔ̂ ngu eyu̧u̧me a ŋut àlia ngɔ̀ŋ nàa lìà la. 
JHN.6.45	Bɔ shɨ a èbem àkata bèndàꞋàtɔŋ nê ‘Wòt tàa li me nyɨꞋte bòt la wu Mbɔ̧ɔ̧mà’. È wu ale, wòt ègème tà ŋa àtû̧ azi abua Mbɔ̧ɔ̧mà ndzə ànəa èngǎ̧ tò e shua la, naa kɨꞋɨ abua am. 
JHN.6.46	Àyaa a ntsea shua nê, wòt kǒ nàà və tà li me ye a Mbɔ̧ɔ̧mà la. Wu ndàꞋà wòt wu tà dzə abua Mbɔ̧ɔ̧mà la ka tà li me ye atò la. 
JHN.6.47	Ane nkûŋ, tsiꞋ è shua wɨ̧ nê wòt tà zǐ èntɨ̧ɨ̧ vi ane yaã la ebɔ mèmpème kàlìà. 
JHN.6.48	E ngu èghɨjɨ bu àa ŋǎ mèmpème la. 
JHN.6.49	Bètǎt nyaꞋ bɨ̧ e li mbàtê njɨ̀ èghɨjɨ bu bɔ̀ɔ ntɔ nê manà la àbâ àlaꞋ àyuube mbɔ̂ mè mpfəèꞋte wuê pfəèꞋtê, 
JHN.6.50	ka èghɨjɨ bu e dzə a ègwet la wu è bu wòt jɨa tà kà tsi mpfə la. 
JHN.6.51	E ngu èghɨjɨ bu àa ŋǎ mèmpème e chu a ègwet la. Wòt tà jɨ èghɨjɨ baa la lia kà wu tsi epfə. Èghɨjɨ baa wu mbɨ̧̀ ènyit yaã màa ŋa mbɨ̀Ꞌɨ̀ bòt ngɔ̀ŋ àa bɔ mèmpème la.”
JHN.6.52	Tà làꞋ ale Bèjuê bu e bùꞋ me yɔ̌ a kètsìà wɔb shua nê, “Mbê waa ghɨ̀ na ka nê yea ŋa mbɨ̧̀ ènyit zi abua ya baa kwele à?”
JHN.6.53	Yesò shu abua yɔb nê, “Ane nkûŋ, tsiꞋ è shua wɨ̧ nê, bɨ bakà kwele nyà̧ ènyit Waã Wòt, e mèe nu àlo̧ atò, bɨ̀ ka bɔ mèmpème. 
JHN.6.54	Wòt tà kwele nyà̧ ènyit yaã ndɔ̀Ꞌ nù àlo̧ am la, è bɔ mèmpème kàlìà, e mbɔ̂ ngu li eyu̧u̧me atò àlia ngɔ̀ŋ naa lìa la. 
JHN.6.55	Aa ale nkàà nê nyà̧ ènyit yaã wu ngule èghɨjɨ, àlo̧ am mè ngu ngule àghɨa betsiꞋa wòt nu la. 
JHN.6.56	Wòt tà kwele nyà̧ ènyit yaã ndɔ̀Ꞌ nù àlo̧ am la wua ndzìà vi ane yaã, e mè ngua ndzì am ane tò mɨ̧̂. 
JHN.6.57	Tǎt am wu tàa ŋa mèmpème la, e tsàà am, è mè ngu tòà ka tà ghɨ̂ e mbɔ mèmpème la. Wu wuê èlɨ màa ghɨ̌ wòt tà kwele yà̧ ènyit yaã la nàa bɔ mèmpème la. 
JHN.6.58	Eyaa wu bled wu è chu a ègwet la, è ntsě àfəa wu bètǎt nyaꞋ bɨ̧ e li nkwet ndɔ̀Ꞌ mè mpfəèꞋte la. Wòt tà kwele a bled waa la naa bɔ mèmpème e me tseke ane àlia nè àlia.” 
JHN.6.59	Yesò nàà ndàꞋà mènəè maa ale ngu a èbem lob Mbɔ̧ɔ̧mà a Kàpenàwuêm nyɨ̀Ꞌta èngǎ̧ Mbɔ̧ɔ̧mà.
JHN.6.60	Tà làꞋa èngà̧ waa ale bòt nyaŋ ane bɔkatè tò e zə nê, èngǎ̧ mbɔŋ e ghe àa nkwèèla la, tè betsiꞋa waa bɨ̧ɨ̧ne wùà?
JHN.6.61	Ka bɔɔ ngɨ̀à ale Yesò ko nê bòt bu nkùŋà vi la àa ndèmta ànəa mbɔŋ, ale tà bììte awɔb nê “Ànəê yaa a tsoke mèntɨ̧ɨ̧ mɨ̧̂? 
JHN.6.62	Tè bɨ me wu ale ndzè Waã Wòt nkɔ̀Ꞌa nga a ègwet àdziꞋa tà li ngu la ko bɨa tsiꞋi ghɨ̀ naà? 
JHN.6.63	Fo Mbɔ̧ɔ̧mà ka nàa ngɨ̀a bòt e bɔ mèmpème la, betsiꞋa wɔ̀bȩ̂ ka bɔ mua ane mi ne mètàŋ. Mèngǎ̧ maa e ndaꞋa abua yɨ̧ la dzə abua Fo Mbɔ̧ɔ̧mà, è mè ngu mùà ka nàa ŋǎ mèmpème kàlìà la. 
JHN.6.64	Ka àbəèꞋ àyɨ̧ ako à ka lem mbɨ̧ɨ̧ne mèngǎ̧ mbɔŋ.” (Yesò nàà ndàꞋà ale ngu ndɨ tà yaŋe ko bòt kà wu ebɨ̧ɨ̧ne èngǎ̧ vi kwàꞋ ane àlia mbìa tà buêꞋ me laꞋa wùà la, mè nko wòt wu tàa ghɨ̌ efɨ̧̀ɨ̧̀nè àvi la.) 
JHN.6.65	Ale, Yesò nê “Eyaa wu lə yu e ndi shu abua yɨ̧ nê betsiꞋa wòt kà kɨꞋɨ etsiꞋi wòt am kà Tǎt am ghɨ̀ ane ndɨ tàa kɨꞋɨ la.”
JHN.6.66	EbuꞋu àfɨꞋa mbɔŋ me ghà ne mbì bòt nyaŋ ane bɔkatè tò e kua kwèn, bɔ ka tsi ngua nkùŋà atò.
JHN.6.67	Yesò shu abua èbu ntsɔ̀b babe la nê, “Bɨa sa am ghà àyɨ̧ mɨ̧̂?”
JHN.6.68	Simùn wu èlen tò ko wu Pità la bɨ̀ɨ̀lè nê “Tê, à kɨa nê bà ghǎ abua waa tsa à? Wu ndàꞋ àwɔ̀ ka à bɔ mèngǎ̧ nàa ŋǎ mèmpème kàlìà la. 
JHN.6.69	Ba bɨ̧ɨ̧ne mè nko nê, à wu ngule wòt wu Mbɔ̧ɔ̧mà tsàà la.”
JHN.6.70	Yesò bɨ̀ɨ̀lè nê “E ndɨ è nka laa wɨ̧ ntsɔ̀b babe, wòt wemɔ̀Ꞌ naa bɔ ewu wòt Satàn?” 
JHN.6.71	Tàa ndàꞋà ale ngua ŋa abua Judàs waã Simùn wu èlen tò ko wu Iskaliòt la, nkàà nê tà batè ngu wekǒ ayɔɔ bɔkatè bu ntsɔ̀b babe la ale, mbɔ̂ ngu we tàa lɔ̀Ꞌɔ efɨ̧̀ɨ̧̀ne a Yesò la.
JHN.7.1	Mbɨ̀Ꞌɨ̀ mènəè maa ègème tsè la, Yesò me ghȩȩne àdziꞋ èdziꞋ a èbem àlaꞋ a Galìlî. Tà ghɨ̀ ale tà kà gha a Jùdià nkàà nê bɔɔjuŋ Bèjuê bu abot la e li ngua nkɨà èlu̧ ebùŋe atò. 
JHN.7.2	È me wu àfɨꞋa mbɔŋ ale àlia èpǎ̧ Bèjuê wu bòt è naa ntsèka a èbem bayò la a tsiꞋa nkùꞋà. 
JHN.7.3	Ale, bɔnyɨ Yesò e shu abua tò nê “Sa àdziꞋ yaa nga a Jùdià mbɨ̀Ꞌɨ̀ bɔkatè bê aa ye àfàꞋ yu àa ngɨ̀à la. 
JHN.7.4	Ghɨ̌ ale nkàà nê àa ngɨ̀ à me kɨ nê bòt eko awê à kà wua ngɨ̀à mènəè mê a ntsèm. Mbɨ̀Ꞌɨ̀ àa ngɨ̀à èwuu mènəè maà la, nyɔꞋte ngɨ̀ wòt ngɔ̀ŋ ègème ko awê.” 
JHN.7.5	Bɔnyɨ tò aa ndàꞋà mènəè maa ale ngu ndɨ ka wuê bɔ̀ɔmbɔŋ è baka zi èntɨ̧ɨ̧ wɔb ane tò la.
JHN.7.6	Ale, Yesò shu abua yɔb nê, “AfɨꞋa màa ghà la a bakà nkùꞋ, ka è me wua wɨ̧ ko àfɨ̀Ꞌ àgème wu àfɨꞋa ntsɔ̧̀. 
JHN.7.7	BetsiꞋa bòt ngɔ̀ŋ è ka ye àghɨa bɔ̀ɔ me pààbè àwɨ̧ adù̧ la, ka mbɔ̂ me pààbè am, nkàà nê maa shua àghɨa mâ ye mè nko ane yɔb la, nê mènəè mɔb nàà kàbɔ̀ŋ. 
JHN.7.8	Ale, bɨ̀ kɔꞋ nga a èpà̧ wu, è nka ghǎ, nkàà nê àfɨ̀Ꞌ am a bakà zìꞋ nkùꞋ.” 
JHN.7.9	Tà làꞋ ale mbɔ̂ ntèꞋà vi à Galìlî ane àfɨ̀Ꞌ àko.
JHN.7.10	Bɔnyɨ Yesò e gha àdziꞋa èpǎ̧ wu ale, àfɨ̀Ꞌ a me wu tà kɔꞋ ngà àzi mɨ̧̂. Mbɔ̂ me ghà ale, tà kà gha ane ndɨ bòt àa ye atò la. 
JHN.7.11	Bɔɔjuŋ Bèjuê e li ngua ndȩ atò àdziꞋa èpà̧ wu shua nê, “Tàa wa à?”
JHN.7.12	Ènɔ̧̂ bòt bu abot la e ghɨ̀ ale ntaꞋa làꞋa adù̧ èlen tò. Bòt ko e ghɨ̀ ale me shu nê tà wu wòt ntsɔ̧̀.
JHN.7.12	Ka èbeko e me shu nê, “ChaꞋ, tàà ntsòkà ètsə bòt.” 
JHN.7.13	Bòt bu aa ndàꞋà ale ka wòt kà laꞋ tè bòt aa zə, nkàà nê bɔɔ mbɔ̀ɔ bɔɔjuŋ Bèjuê.
JHN.7.14	ÀfɨꞋa èpà̧ wu e ghà tê ntsiꞋa a kètsìà la, Yesò kɔꞋ ngà nyi a èbem lob nɨ̧ Mbɔ̧ɔ̧mà me nyɨꞋte mènəè. 
JHN.7.15	Tà me nyɨꞋte ale a taꞋa tsè Bèjuê bu bɔ nê, “Mbê waa ghɨ̀ na ka ntaꞋa ko mènəè kà li me ghǎ àkatè à?”
JHN.7.16	Yesò bɨ̀ɨ̀lè èngǎ̧ wɔb nê “Mènəè maa nyɨ̀Ꞌta la ntsě mɔ̧, wu me Mbɔ̧ɔ̧mà wu tà tsàà am la. 
JHN.7.17	Wòt tàa nkɨ e ghɨ̀ àghɨa Mbɔ̧ɔ̧mà nàa nkɨà la, wu tòà ka tàa ko nê èghɨ bàa e nyɨꞋtà la e dzəa abua Mbɔ̧ɔ̧mà ko abua am leꞋ la. 
JHN.7.18	Wòt tàa ndaꞋa ane èlen li zìambɔŋ la wua nkɨà mbɨ̀Ꞌɨ̀ bòt aa me ŋeꞋe atò a ègwet, ka wòt tàa nkɨà nê bɔ̀ ŋeꞋe wuê èlen wòt wu tà tsàà avi la, wua ndàꞋa nkûŋ, ànəa ko à ka wu ane tò è wu ànəa fɨte la. 
JHN.7.19	Musì li tà kà ŋa wɨ̧ mbɨ̧tsə? Mbɔ̂ wòt wɨ̧ ka wu tà nɔŋà mbɨ̧te mbɔŋ la, ale bɨ ghɨ̀ na ka me kɨ ebùŋè am à?”
JHN.7.20	Ènɔ̧̂ bòt bu e bɨ̀ɨ̀lè nê “À bɔ fo kàbɔ̀ŋ ane yê! Wǎ nàa nkɨ ebuŋe awê à?”
JHN.7.21	Yesò tsɔꞋɔ èngǎ̧ wɔb nê, “E ndɨ ngɨ̀ ànəê yeamɔꞋ ane àli àpfəa yɨ̧, ànəa mbɔŋ a taꞋa tsè àwɨ̧. 
JHN.7.22	Mbɔ̂ bɨ̀ambɔŋ e me fàꞋa ane àliapfəè. Musì li nê bɨ̀ me naŋe bɔ̧ bɨ̧, ka mbɔ̂ me ghɨ̀ ale à ka lem ndzə a èbem tò zìambɔŋ, wu àghɨa bètǎt nyaꞋ bɨ̧ e li mbùꞋ la. Ale, bɨ me naŋe bɔ̧ mbâ̧ fɔ̀ɔ̀le àliapfəè. 
JHN.7.23	Tè bɨ wu naŋe waã ane àliapfəè, bɨ̀a mbɔ̀a mbɨ̀Ꞌɨ̀ ka bɨ pààtè mbɨ̧ Musì la, mmɔ̌ mbɔŋ è ngɨa wòt pem nenkèm ane àlia mbɔŋ bɨ wua ntsòa ane yaã ne ghàà? 
JHN.7.24	Bɨ̀ ka me saꞋa èghɨ bòt àa ngɨ̀à la wuê ane àghɨa bɨ ye la, bɨ me saꞋa ànəê, bɨ kɨ nkûŋ nàa adù̧ la ka saꞋ.”
JHN.7.25	ÀfɨꞋa mbɔŋ bòt ko ane bòt Jèlusalèm e nê “Tè eyaa ntsě mbê wu bɔ̀ɔ nkɨ ebùŋe atò la à? 
JHN.7.26	Bɨ̀ ye atò ndàꞋa ayɔɔ banɔ̧̀ ka wòt ka lem ndàꞋà ànəê! Aa nè ngu nê bètǎt àlaꞋ e chɨɨme mɨ̀ɨ̀te nê tà wu Fɔ̧̀ wu Mbɔ̧ɔ̧mà li ndzɔꞋ etsàà la à? 
JHN.7.27	Fɔ̧̀ wu Mbɔ̧ɔ̧mà li ndzɔꞋ etsàà la naa li nkɨ̀Ꞌɨ̂ wòt kà ko àdziꞋa tà dzəè la, è me wua mbê waa ko ba koê àdziꞋa tà dzəè la.”
JHN.7.28	Yesò me nyɨꞋte mènəè a èbem lob nɨ̧ Mbɔ̧ɔ̧mà ale tè ŋȩ nê “Bɨ ko am, mè nko àdziꞋa è ndzəè la. Ka e ntsě adzìꞋ yaa ane mɔ̧ ne mètàŋ. Wòt wu tà tsàà am la wu wòt nkûŋ, ka bɨ̀ ka lem nko atò. 
JHN.7.29	Mâ ko atò nkàà nê e ndzəa abua tò, wu tòà ka tà tsàà am la.” 
JHN.7.30	Bɔ zə ale, bòt ko abot e me kɨ baãaã tò ka wòt kà ziꞋ mbà̧à̧te atò nkàà nê àfɨꞋa mènəè maa li mbɔ̌ ndɨ nàa ghɨ ane tò la a li à ka ziꞋ nkùꞋ. 
JHN.7.31	Ka bòt nyaŋ ayɔɔ ènɔ̧̂ bòt bu e ghɨ̀ ale ndzì mèntɨ̧ɨ̧ mɔb ane tò tè me làꞋa shua nê, “Tè Fɔ̧̀ wu Mbɔ̧ɔ̧mà li ndzɔꞋ etsàà la naa li kɨꞋɨ e ghɨ̀ tèwuute ènəê kà ye fɨ̀Ꞌ te tsè è taa mbê waa ghɨ̀ la à?”
JHN.7.32	ÀfɨꞋa mbɔŋ Bèfalèsiì ko e zə ndɨ ènɔ̧̂ bòt bu e làꞋà mènəè Yesò màa a kètsìà wɔb la. Bètǎt bèntsìà mèpɨ̧̀ Mbɔ̧ɔ̧mà e tsàà bèmbaabà lob nɨ̧ Mbɔ̧ɔ̧mà nê bɔ̀ ghǎ mbà̧aã tò.
JHN.7.33	Bɔɔ ngɨ̀a ale Yesò shu abua bòt nê, “Maa nyaꞋa wù̧ù̧nè ba nɨ̧̀ ba ane ateme àfɨ̀Ꞌ àko ka wène abua wòt wu tà tsàà am la. 
JHN.7.34	Bɨa kɨ am ka bɨ̀ ka wu eye am, nkàà nê betsiꞋa bɨ̀ ka ko nkɨ̀Ꞌɨ̂ adziꞋa e ngà la.”
JHN.7.35	ÀfɨꞋa mbɔŋ Bèjuê bu e bùꞋ me biite a kètsìà wɔb nê, “Mbê waa kɨ ghà neŋǎ kà ba wu eye atò à? Tè tà kɨ ghǎ àlaꞋ a bòt Glɨ̂k, àdziꞋa bòt baa ko àa ntsèka la, mbɨ̀Ꞌɨ̀ me nyɨꞋte awɔb? 
JHN.7.36	Tà tsiꞋa shua nê ‘Ba kɨa vi kà wu eye, mè nê betsiꞋa bà ka gha àdziꞋa ye ghà la ale ngua shua ne ghà à?’ ”
JHN.7.37	È tseke tè ngu àlia màndia, è wu kwàꞋ àlia nɨ̧ ane èpǎ̧ wu la, Yesò lɔ̀Ꞌɔ a si ndɔ̀kè àtɔŋ zi ntsaa ègwet nê, “Àtɔŋ wòt a yu̧a tà kɨ̀Ꞌɨ̂ e ŋa mèleb tà nu. 
JHN.7.38	Àkata Mbɔ̧ɔ̧mà a làꞋ nê wòt zìà èntɨ̧ɨ̧ vi ane yaã ko badzì mèleb bèa ŋǎ mèmpème la bea me dzəâ a èntɨ̧ɨ̧ tò.” 
JHN.7.39	Yesò nàà ndàꞋà ale ngua shua ànəa Fo Mbɔ̧ɔ̧mà yu bòt bu bɔ zi èntɨ̧ɨ̧ wɔb ane tò la àa bɔ la. È li me wu àfɨ̀Ꞌ yaa ale, Mbɔ̧ɔ̧mà kà ziꞋ ntsàà Fo zi, nkàà nê Mbɔ̧ɔ̧mà li tà kà zîꞋ ndɔ̀ke a Yesò etsàa a ègwet, e ghɨ̌ taa bɔ ènɨ̧ vi.
JHN.7.40	Bòt e zə mèngà̧ maa ale èbeko ane yɔb e nê, “Mbê waa lâ ngu ndàꞋàtɔŋ Mbɔ̧ɔ̧mà wu baa nchɨ̀Ꞌà la.”
JHN.7.41	Èbeko e nê, “Eyaa wu Fɔ̧̀ wu Mbɔ̧ɔ̧mà li ndzɔꞋ etsàà la.”
JHN.7.41	Ka èbeko e nê “Fɔ̧̀ wu Mbɔ̧ɔ̧mà li ndzɔꞋ etsàà la gha edzə ale wuê nè Galìlî leꞋ? 
JHN.7.42	Àkata Mbɔ̧ɔ̧mà a laꞋnê Fɔ̧̀ wu Mbɔ̧ɔ̧mà li ndzɔꞋ etsàà la naa wu wòt àndǎ̧ Fɔ̧̀ Dàbid, mbɔ̂ ngua nga edzəâ a Betèlèghêm àdziꞋa Fɔ̧̀ Dàbid li ndzəè la.” 
JHN.7.43	Bòt bu e me kààne ànəa Yesò ale tè ntsìꞋi a mètsəê a mètsəê. 
JHN.7.44	ÀbəèꞋ àko ane yɔb a me kɨ ebaãaã tò, kà wòt kà baãaãte atò.
JHN.7.45	ÀfɨꞋa mbɔŋ, bèmbaabà lob nɨ̧ Mbɔ̧ɔ̧mà yu e kua akwèn ngà nkwene ane bètǎt bèntsìà mèpɨ̧̀ Mbɔ̧ɔ̧mà nè Bèfalèsiì bu, bɔ biite awɔb nê, “Bɨ ghɨ̀ na ka bɨ̀ ka nɨa Yesò wu enɨ kɨꞋɨ à?”
JHN.7.46	Bèmbaabà bu e bɨ̀ɨ̀lè nê, “Wòt te bakà laꞋa ànəê mbɨ̀Ꞌɨ̀ mbê waa!”
JHN.7.47	Bèfalèsiì bu e biite awɔb nê, “Bɨ̀ ko mbɨ̀Ꞌɨ̀ tà ghèble ètsə èbɨ̧ mɨ̧̂? 
JHN.7.48	Tè bɨ ko wajûŋ kǒ, kò wòt kǒ ayɔɔ Bèfalèsiì tà zi èntɨ̧ɨ̧ vi ane tò la à? 
JHN.7.49	Ka è me wu ènɔ̧̂ bòt baa ko ndɔ̀ Mbɔ̧ɔ̧mà nɔ̀ŋke àtsəa yɔb nkàà nê bɔ bakà ko Àkata Mbɔ̧ɔ̧mà.”
JHN.7.50	Bɔɔ ngɨ̀à ale, wòt kǒ ayɔɔ yɔb è wu Nìkòdemòs wu tà li nga àfɨꞋa tsa ndzea Yesò la wuê ayɔɔ yɔb, shu abua yɔb nê, 
JHN.7.51	“Mbɨ̧ ta teà nyɨ̀Ꞌta nê, betsiꞋa bɔ̀ ka laꞋnê wòt kwene ànəê ka bɨ̧ zə àtɔŋ èngǎ̧ tò, eko ànəa tà ghɨ̀ la.”
JHN.7.52	Tà làꞋ ale, bɔ biite atò nê, “À dzəèa yê a Galìlî mɨ̧̂? Tɔ èngǎ̧ Mbɔ̧ɔ̧mà ndzè na àa zə nê, betsiꞋa ndàꞋàtɔŋ Mbɔ̧ɔ̧mà kǒ ka dzəa Galìlî la.” 
JHN.7.52	[ 
JHN.7.53	Bɔ làꞋ ale, waa waa lɔ̀Ꞌ me ghà àpfəa zi.
JHN.8.1	Yesò tseke tê ndɔ̀Ꞌ nkɔꞋ ngà vi a ègwet èbȩ Olìf. 
JHN.8.2	ÈtsəꞋ e tseke tè ntsi, tà kua akwèn ngwènè àsà̧aã lob nɨ̧ Mbɔ̧ɔ̧mà, bòt bu bàgème e kɨꞋɨ̀ mbù̧ù̧te a ngèt tò, tà tseke a si me nyɨꞋte awɔb mènəè. 
JHN.8.3	Mbɨ̀Ꞌɨ̀ tàa nyɨ̀Ꞌta la, bènyɨꞋtà mbɨ̧te Musì nè Bèfalèsiì e nɨ àvi kǒ bɔ keme atò njɨ̀a àbȩ la nɨŋ nkɨ̀Ꞌɨ̂, ntsea tò a mbì lɔb bɔ̀ɔgème, 
JHN.8.4	è shuê abua Yesò nê, “NyɨꞋtà, bɔ yaã mbà̧aã àvi wàa njɨ̀a àbȩ la. 
JHN.8.5	Mbɨ̧te Musì te nyɨꞋte nê, bɔ bɔ ndɨ bɔ̀ɔ temte èwuu àvi wàa ane àti ebùŋe la. Àwɔ̀ mbɔŋ à laꞋnê ghǎ ane ànəê yaa à?” 
JHN.8.6	Bɔɔ ndàꞋà ale ngua ntà̧à̧ta tò nkɨ eyute èngǎ̧ tàa shu la, mbɨ̀Ꞌɨ̀ eko ànəa bɔ̀ɔ zǐ àtsəa tò la.
JHN.8.6	Yesò ŋɔ̀Ꞌne a si, nɨ̀ kèti fi me shɨ a si. 
JHN.8.7	Mbɨ̀Ꞌɨ̀ bòt bu àa ŋwètà mbììta wuê biite la, tà lɔ̀kè àvi, shu abua yɔb nê, “Wòt wu ane yɨ̧ kà li mè ghɨ ànəa kàbɔ̀ŋ la bɨa ngwi èti ntèma atò.” 
JHN.8.8	Tà làꞋ ale, mbɔ̂ mè ŋɔ̀Ꞌne a si nɨ kèti fi me shɨ èghɨ a ègwet àbeb.
JHN.8.9	Bɔ zə ànəê yaa ale, mbùꞋ ane bɔɔjuŋ me ghà wemɔ̀Ꞌ wemɔ̀Ꞌ tè ntsìꞋi sa Yesò zia ndziꞋne bɔ̂ àvi wu tà tɨ̧ɨ̧ a mbì tò la. 
JHN.8.10	Yesò lɔ̀kè àvi mbììte àvi wu nê, “Bòt bu bɔ̀ wu à? Wòt kǒ bakà teꞋa akwèn e laꞋnê bɔ̀ bùŋè àwê?”
JHN.8.11	Àvi wu bɨ̀ɨ̀lè nê, “Wòt ntsě a Tê.”
JHN.8.11	Yesò mè shu abua tò nê, “BetsiꞋa mmɔ̌ mbɔŋ mɨ̧̂ è nka shu nê bɔ̀ bùŋè àwê. Dù me ghǎ, ka à ka tsi ngɨa kàbɔ̀ŋ.”]
JHN.8.12	Yesò ghɨ̀ ale, mè ndaꞋa abua Bèfalèsiì nê, “E ngu èkaꞋà ngɔ̀ŋ yaa. Wòt tà kùŋè am la, è bɔ èkaꞋà mèmpème, tà ka tsi li ghȩ̀ȩ̀ne a èbem ndzěm a.”
JHN.8.13	Ale, Bèfalèsiì bu e shu abua tò nê, “À wua nta ànəa yê àwɔ̀ mbɔŋ kà ye wòt tà nkɔꞋɔ akwen yè la. Ànəa à shua la ntsě nkûŋ.”
JHN.8.14	Yesò bɨ̀ɨ̀lè nê, “E màà ngua nta wu ànəê am, kà ye nkɔꞋàkwèn am, ko ànəa e shua la wu nkûŋ, nkàà nê mâ ko àdziꞋa e ndzəèà la, mè nko àdziꞋa e ngà la, ka bɨ̀ambɔŋ e bakà ko àdziꞋa è ndzəèà la, bɨ̀ ka ko àyea e ngà la. 
JHN.8.15	Bɨa nɨa èyì bɔbȩ ka nɨ̀a sàꞋa bòt. È me wu am ko maa kà lem saꞋa wòt. 
JHN.8.16	Ka e màà ngua saꞋa wuê wòt, ko èlɨ e saꞋa la wu nkûŋ, nkàà nê è ntsě mmɔ̌ mmɔ̌ sàꞋa la, è saꞋa ba wòt wu tà tsàà am la. 
JHN.8.17	Àkata mbɨ̧ tɨ̧ aa nyɨ̀Ꞌta nê, bòt babe àa shua ànəê yeamɔꞋ ane ànəê, ànəa bɔ shua la wu nkûŋ. 
JHN.8.18	Ale, e ndaꞋa ànəa mâ ko ane yaã mmɔ̌ mbɔŋ la, Tǎt am wu tà tsàà am la mè me laꞋa ànəa tà ko ane yaã la.”
JHN.8.19	Yesò làꞋ ale bɔ biite atò nê, “Tǎt wè wua à?”
JHN.8.19	Tà bɨ̀ɨ̀lè nê, “Bɨ bakà ko am, bɨ̀ ka mèe nko Tǎt am. Bɨ ghɨ̀ ale nko am, ko bɨ koa Tǎt am mɨ̧̂.” 
JHN.8.20	Yesò nàà ndàꞋà mènəè maa ale, ngu a èbem lob nɨ̧ Mbɔ̧ɔ̧mà nyɨ̀Ꞌta, adzìꞋ yu bɔ̀ɔ màꞋà èkab la, ka wòt kà baãaãte atò nkàà ndɨ̀ wu àfɨꞋa bɔ̀ɔ ghɨ ale la à bakà zìꞋ nkùꞋ la.
JHN.8.21	Yesò mè shu abua yɔb nê, “Maa gha am, bɨa me kɨ am, ka mbɔ̂ ngu li pfə wuê nè mènəè kàbɔ̀ŋ mɨ̧, nkàà nê betsiꞋa bɨ̀ ka kɨꞋɨ̀ àdziꞋa e ngà la.”
JHN.8.22	Tà làꞋ ale, bɔɔjuŋ Bèjuê bu e laꞋa kètsìà wɔb nê, “Tàa nê nko nê ye tsiꞋa nkɨ ebùŋè àvi, na tà tsiꞋa shua nê betsiꞋa bà ka kɨꞋɨ̀ àdziꞋa ye gha la à?”
JHN.8.23	Yesò shu abua yɔb nê, “Bɨ dzəa sitsǎꞋ, è wu am, ko e ndzəa a ègwet. Bɨ ndzəa ngɔ̀ŋ ŋaa, è me wu am, e nka dzəa ngɔ̀ŋ ŋaa. 
JHN.8.24	Eyaa wu lə yu mâ yaã shu abua yɨ̧ nê, bɨa pfə ne mènəè kàbɔ̀ŋ mɨ̧ la. Bɨa pfə ne mènəè kàbɔ̀ŋ mɨ̧, na bɨ bakà bɨ̧ɨ̧ne laꞋnê, e ngu wòt è ngu wùà la.”
JHN.8.25	Ale, bɔ biite atò nê, “À wu wà à?”
JHN.8.25	Yesò shu abua yɔb nê “E ngu wòt mâ yaã me bùꞋu shu abua yɨ̧ nê e ngu wùà la. 
JHN.8.26	Mènəè taꞋa wu betsiꞋa e shu ane yɨ̧ mè saꞋà wɨ̧ adù̧ la. Ka maa shu bòt ngɔ̀ŋ yaa wuê àghɨa mâ zə abua wòt wu tà tsàà am la, mbɔ̂ tàà ndàꞋà wuê nkûŋ.”
JHN.8.27	Yesò nàà ndàꞋà ale, bɔ̀ ka ko laꞋ nê, tà làꞋà ànəa Tǎt vi Mbɔ̧ɔ̧mà, 
JHN.8.28	ale, tà shu abua yɔb nê, “ÀfɨꞋa bɨ lɔ̀kè Waã Wòt ngù̧ù̧te a mbɨ̧̀ mbasa la, ka bɨ bɔ̂ nko nê, e ngu wòt è ngu wùà la. ÀfɨꞋa mbɔŋ ka bɨ bɔ̂ nko nê, maa kà ghɨ àghɨa ko nè mɔ̧ ne mètàŋ. Maa shua wuê àghɨa Tǎt am wu tà tsàà am la, è nyɨꞋte am la. 
JHN.8.29	Wòt tà tsàà am la wu ba tò, tà bakà sa am mmɔ̌ ndziꞋne, nkàà nê maa ngɨ̀à wuê àghɨa tàa nkɨà la àfɨ̀Ꞌ àgème.” 
JHN.8.30	Yesò làꞋ ale, bòt nyaŋ e zì mèntɨ̧ɨ̧ mɔb ane tò.
JHN.8.31	Yesò ghɨ̀ ale, shu abua Bèjuê bu bɔ zi èntɨ̧ɨ̧ wɔb ane zi la nê, “Bɨ me ghɨ̀ àghɨa mâ shu awɨ̧ la, ko bɨ lâ ngu kwàꞋ bɔkatè bɔ̧, 
JHN.8.32	ko bɨa ko ànəa nkûŋ yu è dzəâ abua Mbɔ̧ɔ̧mà la, naa ghɨ̌ bɨa bakà tsi ngu èbùꞋ.”
JHN.8.33	Tà làꞋ ale bɔ bɨ̀ɨ̀lè nê, “Ba wu bòt àndǎ̧ Abàlàghâm, ba bakà li mè wu àbùꞋ a wòt kǒ. Àa shua nê, bɔɔ yàà wa esà ale nko nê, à shua ne ghà à?”
JHN.8.34	Yesò tsɔꞋɔ èngǎ̧ wɔb nê, “KwàꞋ ane nkûŋ tsiꞋ è shua wɨ̧ nê, wòt ègème tàa ngɨa kàbɔ̀ŋ la, wu àbùꞋ a èghɨ kàbɔ̀ŋ bu èntɨ̧ɨ̧ tò àa nkɨà la. 
JHN.8.35	ÀbùꞋ aà kà nteꞋa a èbem àndà̧, waã ka tàa ntèꞋa a èbem àndà̧ la. 
JHN.8.36	Ale, Waã Mbɔ̧ɔ̧mà nàŋa ndzà wê sàŋ, à ko nê, à chɨɨme mpem. 
JHN.8.37	Mâ ko nê bɨ wu bòt àndǎ̧ Abàlàghâm, ka bɨ bɔ̂ me kɨ wuê èlu̧ ebùŋè am nkàà nê, bɨa kà bɨ̧ɨ̧ne èngǎ̧ am. 
JHN.8.38	E ndàꞋà mènəè Tǎt am è nyɨꞋte am la, è me wu awɨ̧ ko bɨ wua ngɨ̀à àghɨa bɨ zə abua wɨ̧ ne tǎt la.”
JHN.8.39	Tà làꞋ ale bɔ bɨ̀ɨ̀lè èngǎ̧ tò nê, “Tǎt nyaꞋ wa wu Abàlàghâm.”
JHN.8.39	Yesò mè shu abua yɔb nê, “Bɨ ghɨ̀ ale ndâ ngu bɔ̧ Abàlàghâm ko bɨa ngɨ̀à àghɨa Abàlàghâm li ngua ngɨ̀à la, 
JHN.8.40	ka nè àfɨ̀Ꞌ yaa bɨa nkɨ ebùŋè am, mmɔ̌ wu mâ shua wɨ̧ mèngǎ̧ nkûŋ mu mâ zə abua Mbɔ̧ɔ̧mà la. Abàlàghâm li tà kà ghɨ ànəa ko anè. 
JHN.8.41	Ka bɨ wua ngɨ̀à wuê àghɨa wɨ̧ ne tǎt li ngɨ̀ la.” Bɔ nê, “Mbɔ̧ɔ̧mà zìa ndziꞋne wu ndàꞋà Tǎt wa ba bɔ la.
JHN.8.41	“Ba ntsě bɔ̧ mèdùùbè.”
JHN.8.42	Yesò mè shu abua yɔb nê, “Mbɔ̧ɔ̧mà ghɨ̀ ale ndâ ngu tǎt wɨ̧, ko bɨa nkɔ̀ŋkè am, nkàà nê e dzəè abua tò ka nkɨ̀Ꞌɨ̂, è nka kɨꞋɨ àtsə am mmɔ̌ mbɔŋ, tòà ka tà tsàà am la. 
JHN.8.43	Bɨ ghɨ̀ na bɨ̀ ka ko ànəa e shua la à? Wu nê bɨa kà mbê nkɨ ezə èngǎ̧ am. 
JHN.8.44	Satàn wu tǎt wɨ̧, àfàꞋ àyɨ̧ wu ndɨ bɨ̀a me ghɨ̀ wuê àghɨa tàa nkɨà la. Tà lè yaŋe wu wòt tàa mbùŋà bòt la, tà kà wua nkɨà nkûŋ, nkàà nê tà bakà li me làꞋa nkûŋ. Tàa ngɨ̀ tà me làꞋà mèfà̧, tà wua ndàꞋà mbɨ̀Ꞌɨ̀ tàa ndzìà ngɨ̀a àfɨ̀Ꞌ àgème la, nkàà nê, tà wu wòt mèfà̧, mè ngu tǎt mèfà̧ ègème. 
JHN.8.45	Ka ndɨ̀ wu màa ndàꞋa nkûŋ la, bɨ̀ ka wua bɨ̧̀ɨ̧̀nâ èngǎ̧ am. 
JHN.8.46	Wòt wu ane yɨ̧ betsiꞋa tà nyɨꞋte nê, maa ngɨ̀à mènəè kàbɔ̀ŋ la wu wà à? Mâ me laꞋa nkûŋ bɨ ghɨ̀ na ka bɨ̀ ka bɨ̧ɨ̧ne ànəa e shua la à? 
JHN.8.47	Wòt tà wu wê Mbɔ̧ɔ̧mà la nàà njùta mèngǎ̧ tò. Lə yu bɨ̀a ka kɨ eyute mèngǎ̧ mbɔŋ la wu nê, bɨ ntsě bòt Mbɔ̧ɔ̧mà.”
JHN.8.48	Mbɨ̀Ꞌɨ̀ Yesò làꞋ ale la, Bèjuê bu e bɨ̀ɨ̀le nê, “Tè bà ka shua nkûŋ nê, à wu wòt Sàmalìà, mè mbɔ̂ fo kàbɔ̀ŋ ane yê?”
JHN.8.49	Tà bɨ̀ɨ̀lè nê, “E mbakà bɔ fo kàbɔ̀ŋ ane yaã, maa nkùkta wuê a Tǎt am Mbɔ̧ɔ̧mà ka bɨ me làꞋà mènəè kàbɔ̀ŋ adù̧ yaã, 
JHN.8.50	mbɔ̂ e nka wua nkɨà nê bòt è me ŋeꞋe am a ègwet, wòt nàà və àyea mbɔŋ à wu a tèkitebu tò la. Wu tòà ka tà ko ndɨ tàa mbàŋè mènəè mɔ̧ la. 
JHN.8.51	KwàꞋ ane nkûŋ tsiꞋ è shua wɨ̧ nê, wòt tàa ndzəa èngǎ̧ am ngɨ̀à mbɨ̀Ꞌɨ̀ e shu la ka li epfə a.”
JHN.8.52	Bèjuê bu e shu abua tò nê, “Ba lâ nko àfɨ̀Ꞌ yaa nê, à bɔ fo kàbɔ̀ŋ ane yê. Abàlàghâm li mpfə, bèndàꞋàtɔŋ Mbɔ̧ɔ̧mà e pfəꞋtè àyɔb mɨ̧̂, ka à bɔ̂ me shu nê, wòt tàa ngɨ̀à àghɨa à shu la ka li epfə a. 
JHN.8.53	Aà ale ngu nê, à tsea tǎt wa Abàlàghâm, bɔ̂ bèndàꞋàtɔŋ Mbɔ̧ɔ̧mà bu be li mpfəèꞋte la à? Àa mɨ̀ɨ̀tà nê à wu wà à?”
JHN.8.54	Yesò bɨ̀ɨ̀lè nê “E ngu anè me ŋeꞋe am mmɔ̌ mbɔŋ a ègwet, ko wu àku. Wòt tàa ŋeꞋe am la wu Tǎt am wu bɨ̀a shua nê wu Mbɔ̧ɔ̧mà wɨ̧ la. 
JHN.8.55	Bɨ te bakà ko atò, ka e mbɔ̂ nko atò. E nê, e mbakà ko atò, ko maa wu wòt mèfà̧ mbɨ̀Ꞌɨ̀ bɨ̀a, ka mâ lâ nko atò, mè me ghɨ̀ àghɨa tà shu la. 
JHN.8.56	Tǎt wɨ̧ Abàlàghâm li ngùꞋtè àvi e ye àli am, tà li ndze, a mè mbɔ̌ atò.”
JHN.8.57	ÀfɨꞋa mbɔŋ, Bèjuê bu e biite atò nê, “Àa ngɨ̀ à bele kà lu̧ èngùꞋebȩ èghem yetà̧â̧, ngɨ̀ na ka me shu nê à li ndɔ̀Ꞌ ndzea Abàlàghâm?”
JHN.8.58	Yesò shu abua yɔb nê, “Ane nkûŋ, tsiꞋ è shua wɨ̧ nê, Abàlàghâm li me laꞋ ne yea ngua, e ndzaŋe ewu.” 
JHN.8.59	Mbɨ̀Ꞌɨ̀ tà làꞋ ale la, bɔ wȩȩtè àti nê bɔ kɨ etemte atò ebùŋe tà bəètê àghɨ ayɔb, ndzə a èbem lob nɨ̧ Mbɔ̧ɔ̧mà yu nga àbȩ.
JHN.9.1	Mbɨ̀Ꞌɨ̀ Yesò nàa ntsèà la, tà ye wòt kǒ bɔ li me bia tò àghɨ a tò a lem la, 
JHN.9.2	ale bɔkatè tò e biite atò nê “Labȩ̀, bɔ li me bia mbê waa nè àghɨ àleme ale ngua nkàà mènəè kàbɔ̀ŋ tò, kò wuê è me tǎt tò bɔ̂ nyɨ̌ tò à?”
JHN.9.3	Yesò bɨ̀ɨ̀lè nê “Àghɨ a tò à ka lema nkaa kàbɔ̀ŋ tò kò èwe tǎt tò bɔ̂ nyɨ̌ tò leꞋ. A wu anè mbɨ̀Ꞌɨ̀ bòt aa ye àfaꞋa mètàŋ Mbɔ̧ɔ̧mà ane tò. 
JHN.9.4	Ba bɔ ndɨ bàa fàꞋa àfaꞋa wòt wu tà tsàà am la àfɨ̀Ꞌ yaa è bèlè nengû̧ la, ndzěm nàà nkɨ̀Ꞌâ kà wòt wu tsi e ko e ghɨ̌ àghɨ. 
JHN.9.5	Ane àfɨ̀Ꞌ yaa e ngu a sitsǎꞋ ŋàa ntsèka la, e ngu wòt tàa ŋǎ èkaꞋà abua bòt ngɔ̀ŋ yaa la.”
JHN.9.6	Tà làꞋ ale mbɔ̂ ntsəè mat a si, nɨŋ ntɔ̀bte ètsǎꞋ ndzɔ̀Ꞌɔ̀ àghɨ a mbê wu adù̧, 
JHN.9.7	mbɔ̂ shu abua tò nê, “Ghà shùù àghɨ a ye a èbem àtɨ̀ŋ Silòàm.” Silòàm wua shua nê “Tsaa.” Ale, mbê wu ghà shùù me kɨꞋɨ ntsìꞋa ndzea èdziꞋ.
JHN.9.8	ÀfɨꞋa mbɔŋ bòt bu bɔ̀ɔ ntsèke a ngèt tò la, nè èbu bɔ zǐ wua ndzea tò ndò̧a èghɨ la e nê “Tè eyaa ntsě mbê wu tàa ntsèka tseke ndò̧a èghɨ la à?” 
JHN.9.9	Bòt ko ane yɔb e nê “Wu tòà!”
JHN.9.9	Èbeko e nê “ChaꞋ, è ntsě tòà, wu wòt kǒ tà fəa tò la.”
JHN.9.9	Bɔ làꞋ ale mbê mbɔŋ zìambɔŋ nê, wu zia.
JHN.9.10	Ale, bɔ biite atò nê, “Ghǎ a ghɨ̂ ka à tsiꞋa ndzea èdziꞋ à?”
JHN.9.11	Tà bɨ̀ɨ̀le nê, “Mbê wu bɔ̀ɔ ntɔ atò ane Yesò la è yaã ntɔ̀bte ètsaꞋ nɨŋ ndzɔ̀Ꞌɔ̀ àghɨ a am, mbɔ̂ shuê nê, ‘Ghǎ shùù a èbem àtɨ̀ŋ a Silòàm.’ Ale, e ngà shù me ko ntsìꞋa ndzea èdziꞋ.”
JHN.9.12	Tà làꞋ ale bɔ biite atò nê “Mbê ngaa wu neŋàà?”
JHN.9.12	Tà bɨ̀ɨ̀lè nê “E mbakà ko.”
JHN.9.13	Bɔ li nɨa wòt àghɨ àleme wu nɨŋ nga abua Bèfalèsiì. 
JHN.9.14	Àli yu Yesò tɔbte ètsaꞋ wu nɨŋ ngàꞋa àghɨ tò la wu àliapfəèa Bèjuê. 
JHN.9.15	Bèfalèsiì e mè mbììte atò ndɨ tà ghɨ̂ ka me ye èdziꞋ la. Tà shu abua yɔb nê, “Yesò è yaã ndzɔ̀Ꞌɔ̀ àghɨ am ane ètsaꞋ, ka e ngà shù ntsìꞋa ndzèa èdziꞋ.”
JHN.9.16	Bèfalèsiì ko è nê, “Wòt wu tà ghɨ̀ àghɨ yàa la ka dzəa abua Mbɔ̧ɔ̧mà, nkàà nê tàa mpààtà mbɨ̧te àliapfəèa ya.”
JHN.9.16	Ka èbeko e nê, “BetsiꞋa wòt tà wu wòt kàbɔ̀ŋ la ghɨ̀ èwuu ènəê kà ye fɨ̀Ꞌ bàa?” Bɔ làꞋ ale ntsìꞋi a mètsəê a mètsəê.
JHN.9.17	Ale, bɔ mè mbììte wòt mbɔŋ nê, “Àwɔ̀ mbɔŋ àa shua nè ghà ane mbê waa tà ghaꞋa àghɨ a yê la à?”
JHN.9.17	Tà bɨ̀ɨ̀lè nê, “Tà wu ndàꞋàtɔŋ Mbɔ̧ɔ̧mà.”
JHN.9.18	Bɔɔjuŋ Bèjuê bu e ghɨ̀ ale, bɔ̀ ka lem mbɨ̧̀ɨ̧̀ne nê àghɨ a tò a li ndem ka ndɔ̀Ꞌ ngàꞋa, tè bɔ ghà ntɔ a tǎt tò bɔ̂ nyɨ̌ tò, 
JHN.9.19	mbììte awɔb nê, “Eyaa wu waã wɨ̧ wu bɨ laꞋnê bɔ li me bia tò tà kà wua ndzea èdziꞋ la à? Tà me wua àfɨ̀Ꞌ yaa ngɨ̀ na ka ntsìꞋa ndzea èdziꞋà?”
JHN.9.20	Tǎt tò bɔ̂ nyɨ̌ tò e bɨ̀ɨ̀lè nê, “Ba ko nê tà wu waã wa, mè nko nê bɔ li me bia tò àghɨ a tò a lem. 
JHN.9.21	Ka bà ka ko ndɨ tà ghɨ̂ ka me wu àfɨ̀Ꞌ yaa anè ntsìꞋa ndzea èdziꞋ la, bà ka mèe nko wòt tà ghaꞋa àghɨ a tò la. Bɨ̀ biite atò, taa ko shu ànəa zi zìambɔŋ. Tà tsiꞋi wɔ̀jûŋ, ” 
JHN.9.22	Tǎt tò bɔ̂ nyɨ̌ tò aà ndàꞋà ale ngua mbɔ̀ɔ bɔɔjuŋ Bèjuê, nkàà nê bɔɔjuŋ mbɔŋ e li ndzaŋe nɔ̀ŋe nê wòt bɨ̧̀ɨ̧̀na, mè shu nê Yesò wu Fɔ̧̀ wu Mbɔ̧ɔ̧mà li ndzɔꞋ etsàà la, ko bɔɔ fəa tò a èbem lob Mbɔ̧ɔ̧mà yɔb. 
JHN.9.23	Eyaa wu àghɨa a li ngɨ̀ ka tǎt tò bɔ̂ nyɨ̌ tò e nê bɔ̀ biite atò nê tà tsiꞋi wɔ̀jûŋ la.
JHN.9.24	Bɔ ghɨ̀ ale mè ntɔ wòt wu àghɨ a tò a li ndzaã ndem la, shu abua tò nê, “WùꞋte a Mbɔ̧ɔ̧mà, ba ko nê mbê waa tà bə awê la wu wòt kàbɔ̀ŋ.”
JHN.9.25	Tà bɨ̀ɨ̀lè nê, “Kò tà wu wòt kàbɔ̀ŋ kò tà ntsě leꞋ, ko e mbakà koê; ndàꞋ ànəa mâ ko la wu nê, àghɨ a am a li ndem ka nè àfɨ̀Ꞌ yaa mâ tsiꞋa ndzea èdziꞋ.”
JHN.9.26	Bɔ biite atò nê, “Tà yaã ngɨ̀ gha ane yê à? Tà yaã ngɨ̀ na ka ngàꞋa àghɨ a yê à?”
JHN.9.27	Tà bɨ̀ɨ̀lè nê “Mâ shua wɨ̧ tè ndɔ̀Ꞌ ka bɨ̀ ka wua nkɨ eyute. Bɨ̀ meè nkɨ zə ghàà? Bɨa nkɨ wu bɔkatè tò mɨ̧̂?”
JHN.9.28	Tà làꞋ ale, bɔ tsɔ̧ɔ̧te atò shu nê, “Wu àwɔ̀ ka à wu wakatè mbê waa la, è me wu awa ko ba wu bɔkatè Musì. 
JHN.9.29	Ba ko nê Mbɔ̧ɔ̧mà li ndaꞋa abua Musì, ka è me wua mbê waa ko ba bakà ko àdziꞋa tà dzəè la.”
JHN.9.30	Mbê wu bɨ̀ɨ̀lè nê, “Ànəê yaa a bê ntsè am. Bɨ bakà ko àdziꞋa tà dzəè la, ka tà bɔ̂ ngàꞋa àghɨ a am? 
JHN.9.31	Ba ko nê Mbɔ̧ɔ̧mà nàà kà yute àghɨa bòt kàbɔ̀ŋ aa ndò̧a abua tò la, ka è me wu wòt wu tàa ŋa kènuke abua Mbɔ̧ɔ̧mà mè ngɨ̀à àghɨa tàa nkɨà la, tà me yute èngǎ̧ tò. 
JHN.9.32	Mbɨ̀Ꞌɨ̀ ngɔ̀ŋ li ndɔ̀Ꞌ mbùꞋ la bɔ te bakà zə nê wòt kǒ ghaꞋa àghɨ a wòt bɔ me bia tò a lem la. 
JHN.9.33	È ghɨ̀ ale, è kà wu Mbɔ̧ɔ̧mà tà tsàa a mbê waa la, ko betsiꞋa tà kà ghɨ̂ àghɨ.”
JHN.9.34	Bɔ shu abua tò nê, “Bɔ li mbia wê kwàꞋ a èbem mènəè kàbɔ̀ŋ, ngule si àghɨ yu à ko te enyɨꞋte awa la wu ghà à?” Bɔ ghɨ̀ ale mbɔ̂ ntsi atò ayɔɔ bòt lob Mbɔ̧ɔ̧mà.
JHN.9.35	ÀfɨꞋa Yesò zə nê bɔ fəa tò la, tà kɨ atò mbììte atò nê, “À zǐ èntɨ̧ɨ̧ wê ane Waã Wòt?”
JHN.9.36	Tà bɨ̀ɨ̀lè nê “Wu wa tê, shu am mbɨ̀Ꞌɨ̀ maa zǐ èntɨ̧ɨ̧ am ane tò.”
JHN.9.37	Yesò bɨ̀ɨ̀lè nê, “À yea tò tè ndɔ̀Ꞌ, wu tòa wu ndaꞋa abua yê àfɨ̀Ꞌ yaa la.”
JHN.9.38	Tà nê, “Tê, mâ bɨ̧ɨ̧nè,” mbɔ̂ ntem tènjûŋ ti a si ngùꞋtè atò.
JHN.9.39	Yesò shu nê “E nkɨ̀Ꞌa sitsǎꞋ ŋàa mbɨ̀Ꞌɨ̀ enyɨꞋte ndɨ bòt àa la, e ghɨ̌ bòt kà wua ndzèa èdziꞋ aa me ye, e mě ghɨ̌ àghɨa bòt bu bɔ mɨɨtè nê bɔɔ̀ ndzea èdziꞋ la aa leme.”
JHN.9.40	Bèfalèsiì ko be wu a ngèt tò la e zə mbììte atò nê, “Àghɨ a ya a lem mɨ̧̂?”
JHN.9.41	Yesò bɨ̀ɨ̀lè nê, “Bɨ me wu ale ngu bòt àghɨ àleme ko ànəa mbɔŋ a bakà baãaã wɨ̧ e laꞋ nê bɨ ghɨa kàbɔ̀ŋ; ka ndɨ̀ wu bɨ laꞋnê bɨa ndzea èdziꞋ la, ànəa mbɔŋ a bele àtsəa yɨ̧.”
JHN.10.1	Yesò nê, “Ane nkûŋ, tsiꞋ è shua wɨ̧ nê, wòt tà pààte ètsəê àkààla njɨ̀, nkɔꞋɔ a mbɨ̧̀ àkaã ka nyi a èbèm la wu tsɔŋ tàa nchùa àtsəa àghèb la. 
JHN.10.2	È me wu wòt tà tsě ane ètsələèꞋ ka nyî la è wu mbaabà njɨ̀te mbɔŋ. 
JHN.10.3	Tàa me kɨꞋɨ, wòt wu tàa mbààba ètsələèꞋ àkààla njɨ̀ tu la, tsɔꞋɔ ètsələèꞋ abua tò. Njɨ̀te mbɔŋ te ko àtɔŋ tò, tà mè me tɔ njɨ̀ ti ane tèlen tɔb, nɨa wɔb nɨa nga àbȩ. 
JHN.10.4	Tàa ngɨ̀ tà nɨ ti ne njɨ̀ tu tègème tè tà dzə àbȩ, tà me ghȩ̀ȩ̀ne a mbì lɔb ngà, te me kùŋe atò nkàà nê te ko àtɔŋ tò. 
JHN.10.5	BetsiꞋa tè ka kuŋe a gɨ̧̀, tèa ngɨ̀ te me lùùla tò lùùla, nkàà nê te bakà ko àtɔŋ tò.” 
JHN.10.6	Yesò làꞋa ane èngà̧teme ale, bɔ̀ ka lem nko ànəa tà shua la.
JHN.10.7	Ale, Yesò mè shu abua yɔb nê, “Ane nkûŋ, tsiꞋ è shua wɨ̧ nê, e ngu mbɨ̀Ꞌɨ̀ ètsəê àkààla njɨ̀tsə. 
JHN.10.8	Bòt bu bɔ li nkɨ̀Ꞌɨ̂ a mbì laã la, wu bètsɔŋ nè bè chua àtsəa àghèb, ka njɨ̀ tu te ka yute àtɔŋ yɔb. 
JHN.10.9	E ngu ètsəê àkàt. Wòt tse ane yaã ka nyî, ko tàà peme, wuê mbɨ̀Ꞌɨ̀ njɨ̀ nàa ndzəa a èbem àkàt nga àbȩ nkwèla èfəêꞋ mè nkɨ̀Ꞌa nyia la. 
JHN.10.10	Tsɔŋ nàa ngɨ̀ tà wua nkɨ̀Ꞌa wuê mbɨ̀Ꞌɨ̀ etsɔ, ebùŋe, tsòke. E ndɨ nkɨ̀Ꞌɨ̂ mbɨ̀Ꞌɨ̀ e ghɨ̌ bòt aa bɔ mèmpème, mbɔ̂ ngu ebɔ mùà nènkèm.
JHN.10.11	“E ngu ngule mbaabà njɨ̀. Ngule mbaabà njɨ̀ nàà ŋǎ àtsəa zi ane njɨ̀te mbɔŋ. 
JHN.10.12	Ka è me wu wɔ̀fàꞋ wu, bɔ ŋa atò èkab ka tà me baabe njɨ̀tsə la, tà kà wu ngule mbaabà njɨ̀, njɨ̀ tu ka wuê è te tò. Tàa ngɨ̀ tà ye anyà̧ kǒ mbɨ̀Ꞌɨ̀ ngwìnyà̧ nkɨ̀Ꞌa la, tà saame njɨ̀ tu ndùùlà. Tà lùùlà ale anyà̧ wu kɨꞋɨ, tà bà̧aã yekǒ, ngɨ̀ àbəèꞋ a taatè. 
JHN.10.13	Wɔ̀fàꞋ nàa ngɨ̀ tà me lùùla ale è wu ndɨ̀ wu, èntɨ̧ɨ̧ tò e tsě ane njɨ̀te mbɔŋ nkàà na bɔ ŋa èkab ka tà me baabe la.
JHN.10.14	“E ngu ngule mbaabà njɨ̀, mâ ko njɨ̀ taã, njɨ̀ taã te mè nkǒ am, 
JHN.10.15	wuê mbɨ̀Ꞌɨ̀ mâ ko a Tǎt am Mbɔ̧ɔ̧mà, tà mè nkǒ am la. Ale, mâ bɨ̧ɨ̧ne eŋa àtsə am ane njɨ̀ taã. 
JHN.10.16	Mâ bɔ njɨ̀te ko kà zìꞋ ngu a èbem àlaã yàa. Mâ bɔ ndɨ màa fete tùà mɨ̧̂ la. Tea zə àtɔŋ am ekɨꞋɨ, àlaã njɨ̀ yu aa tsiꞋi yeamɔꞋ e mě bɔ a mbaabà wemɔ̀Ꞌ. 
JHN.10.17	Ale, Tǎt am Mbɔ̧ɔ̧mà nàà nkɔ̀ŋkè am nkàà nê, mâ bɨ̧ɨ̧ne eŋa àtsə am epfə, ka elɔ̀Ꞌɔ e mě yu̧u̧me. 
JHN.10.18	Wòt kǒ tàa bùŋè am kà e shu nê à wu ale la ntsě. Mâ ŋa àtsə am ane mɔ̧ nè mènkɔ̀ŋke. Mâ bɔ mètàŋ ndɨ betsiꞋa e ŋà àtsəa am mpfə la, mè mbɔ̀ mètàŋ ndɨ betsiꞋa e nju̧u̧mè la. Eyaa wu àghɨa Tǎt am Mbɔ̧ɔ̧mà laꞋnê e ngɨa la.”
JHN.10.19	Mbɨ̀Ꞌɨ̀ Yesò làꞋa mèngà̧ maa la, Bèjuê e mè ntsìꞋi a mètsəê tsa tsa, 
JHN.10.20	tè àbəèꞋ àyɔb nyaŋ a nê, “Tà bɔ fo kàbɔ̀ŋ ane zi, mè mbe.” Bɔ ghɨ̀ na ka me yute ànəa tà shua la à?
JHN.10.21	Ka èbeko e nê, “Eyaa ntsě mèngǎ̧ wòt tà bɔ fo kàbɔ̀ŋ la. BetsiꞋa fo kàbɔ̀ŋ ghàꞋa àghɨ a wòt?”
JHN.10.22	È le wu àfɨ̀Ꞌ yu bɔ̀ɔ njɨ̀a èpà̧ wu bɔ̀ɔ nɨa nkù̧ù̧ta àfɨꞋa bɔ li ndzì lob nɨ̧ Mbɔ̧ɔ̧mà a tèkitebu tò, è wu àfɨꞋa èdziꞋ àa fìa a Jèlusalèm la. 
JHN.10.23	ÀfɨꞋa mbɔŋ Yesò wu a èbem lob nɨ̧ Mbɔ̧ɔ̧mà, ngȩȩna a èbem àdzìꞋa ko bɔ̀ɔ ntɔ nê ètsələèꞋ fɔ̧̀ Sàlemun la. 
JHN.10.24	Mbɨ̀Ꞌɨ̀ tàa ngȩ̀ȩ̀nà la, Bèjuê ko e kɨꞋɨ̀ mbu̧u̧te a ngèt tò mbììte atò nê, “Àa nɔ̀ŋe awa ane lèmàkè te gha edzəâ a ka àfɨ̀Ꞌ à? À wu Fɔ̧̀ wu Mbɔ̧ɔ̧mà li ndzɔꞋ etsàà la, à nèètè shua wa.”
JHN.10.25	Yesò bɨ̀ɨ̀lè nê, “Mâ shua wɨ̧ ka bɨ̀ ka wua nkɨ ebɨ̧ɨ̧ne. Èghɨ baa màa ngɨa ane èlen Tǎt am la, eà nyɨ̀Ꞌta àghɨa e ngu yùà la, 
JHN.10.26	ka bɨ̀ ka bɨ̧ɨ̧ne nkàà nê bɨ ntsě ayɔɔ njɨ̀ taã mbɨ̀Ꞌɨ̀ àa la. 
JHN.10.27	Njɨ̀ taã teà ndzəa ànəa màa shua la, e mè ndâ nko awɔb, te mè me kùŋè am. 
JHN.10.28	Maà ŋǎ wɔb wu bɔ̀ɔ nkuŋà am la mèmpème kàlìà, tè bɔ ka wu li eleme, wòt kà mèe nguê tàa fàà àwɔb a tèkitebu taã la. 
JHN.10.29	Tǎt am wu tà ŋa awɔb abua am la, è tsě wòt ègème, tè wòt kà wuê betsiꞋa tà fàà tua a tèkitebu tò la. 
JHN.10.30	Ba Tǎt am e wu àghɨ yeamɔꞋ.”
JHN.10.31	Tà làꞋ ale, Bèjuê bu e mè ngwȩ̀ȩ̀te àti nê bɔ kɨ enɨ etemte atò. 
JHN.10.32	Yesò shu abua yɔb nê, “Mâ taꞋa ghɨ̌ efaꞋa ntsɔ̧̀ e dzəâ abua Tǎt am la, bɨ ye. Bɨ kɨ ebùŋè am ane ayea ŋa ane ebe mbɔŋ à?”
JHN.10.33	Bèjuê bu e bɨ̀ɨ̀lè nê, “Bà ka kɨ ebùŋè àwê ane àfaꞋa ntsɔ̧̀ à ghɨ̀ la. Ba kɨ ebùŋè awê nkàà nê àà fɨ̀Ꞌnà wê ane Mbɔ̧ɔ̧mà. Àwɔ̀ à wu wɔ̀bȩ̂ la, àà shua nê, ye wu Mbɔ̧ɔ̧mà.”
JHN.10.34	Yesò bɨ̀ɨ̀lè nê, “Bɔ shɨ a èbem Àkata Mbɔ̧ɔ̧mà àyɨ̧ nê Mbɔ̧ɔ̧mà laꞋnê, ‘Bɨ wu mbɨ̀Ꞌɨ̀ mmɔ̌ Mbɔ̧ɔ̧mà.’ 
JHN.10.35	Mbɔ̧ɔ̧mà li ndàꞋ àyaa ane bòt bu tà li ndzì èngǎ̧ vi a tèkitebu tɔb la. Ba bɔ nko nê, ànəa Àkata Mbɔ̧ɔ̧mà a shua la wu nkûŋ ane àlia nè àlia. 
JHN.10.36	BetsiꞋa bɨ shu nê wòt wu Mbɔ̧ɔ̧mà lȩ̀ ntsaa a sitsǎꞋ ŋaà la nàà fɨ̀Ꞌnà àvi ane Mbɔ̧ɔ̧mà na mâ laꞋnê e ngu Waã tò la à? 
JHN.10.37	Èghɨ bàa e ngɨ̀à la, è bakà wu ebe edzə abua Tǎt am Mbɔ̧ɔ̧mà la, bɨ̀ ka bɨ̧ɨ̧ne ànəa e shua la, 
JHN.10.38	mbə è ngua ngɨ̀a wuê èghɨ e dzə abua tò la, bɨ bɨ̧ɨ̧ne ànəa e shua la nkàà èghɨ bàa e ngɨa la. Bɨ̀ ghɨ ale mbɨ̀Ꞌɨ̀ eko, aa mèe nyi a ètsə bɨ̧ nê, ba Tǎt am e tsəꞋne te mbê tsìꞋi mbɨ̀Ꞌɨ̀ àghɨ yeamɔꞋ.” 
JHN.10.39	Bɔ zə ale, mè ndzì èbu nê bɔ kɨ baãaã tò, ka tà bê mbə ndùùlà.
JHN.10.40	Yesò ghɨ̀ ale, ndɔ̀Ꞌ abot, ngwènè agua èdzî Jodàn, nga adzìꞋ yu Jɔ̌n li ngua ndzìà bòt a èdzî la, ntsèke abot. 
JHN.10.41	Tà tseke ale, bòt nyaŋ e kuŋe atò nkɨ̀Ꞌɨ̂ me laꞋa a kètsìà wɔb shua nê, “Jɔ̌n li tà ka ghɨ ngɨŋa ànəê, ka ànəê àgème tà li ndàꞋ ane èlen mbê waa la wu nkûŋ.” 
JHN.10.42	ÀfɨꞋa mbɔŋ bòt nyaŋ abot və e zì mèntɨ̧ɨ̧ mɔb ane Yesò.
JHN.11.1	Wòt kǒ èlen tò wu Lazalɔ̀s la li ntsèke tè nkwene àghɔ̧. Àpfəèa tò a li ngu a Betanì, è wù àdziꞋa bɔnyɨ tò Màlià bɔ̂ Màta àa ntsèka la. 
JHN.11.2	Màlià waa wu àvi wu tà li nɨ̀ mèwet àghaa ntsɔ̧̀ ndzɔ̀Ꞌɔ̀ èka Yesò ndɔ̀Ꞌ nɨ nyemtetsə ti nɨŋ ndzò la. Mbɨ̀Ꞌɨ̀ Lazalɔ̀s wanyɨ wɔb wua ngò̧ò̧nà la, 
JHN.11.3	Màlià bɔ̂ Màta e tsàà ntu̧ abua Yesò nê, “Tê, wòt wê wu à taꞋa wua nkɔ̀ŋkà la, nàà ngò̧ò̧nà.”
JHN.11.4	ÀfɨꞋa Yesò zə la, tà nê, “Eyaa ntsě àghɔ̧ àa ghɨ̌ taa pfə la; a kɨ enyɨꞋte ènɨ̧ Mbɔ̧ɔ̧mà, mbɨ̀Ꞌɨ̀ bòt aa ye e wùꞋtè èlen Waã Mbɔ̧ɔ̧mà.” 
JHN.11.5	Yesò li ngua nkɔ̀ŋkà Màta bɔ̂ Màlià nè wanyɨ wɔb Lazalɔ̀s. 
JHN.11.6	Tà zə nê Lazalɔ̀s nàà ngò̧ò̧nà ale mbɔ̂ mè ntsèke èlibȩ bebe adzìꞋ yu tà wu la.
JHN.11.7	Mbɨ̀Ꞌɨ̀ èli bu bebe e tse la, tà shu abua bɔkatè bi nê, “Bɨ̀ ghɨa bà mèe ngwènè a Jùdià.”
JHN.11.8	Bɔkatè tò bu e shu abua tò nê, “Labȩ̀, Bèjuê aa wua nkɨ etemte awê wu kwàꞋ ane èli bìa, à mè me kɨ egha abot?”
JHN.11.9	Yesò bɨ̀ɨ̀lè nê, “Ka mâ ye nê àliabȩ ebùꞋu a ntɔtetsɔ̌Ꞌ eghǎ dzə a nyèmtèsi a bɔ wu nyèm èghem ntsɔ̀b tebe à? Wòt tàa ngȩ̀ȩ̀nà nèngû̧ la nàà kà kwene a si, nkàà nê tà bɔ èkaꞋà, àbȩ a mè me fəə. 
JHN.11.10	Ka è wu wòt tàa ngȩ̀ȩ̀nà ètsəꞋ la, tà me kwene a si, nkàà nê tà bakà bɔ èkaꞋà.”
JHN.11.11	Mbɨ̀Ꞌɨ̀ Yesò làꞋ mpàâ la, tà nê, “Shu̧ ya Lazalɔ̀s nàà ndia ka e mbɔ̂ gua nga e yô̧ atò.”
JHN.11.12	Bɔkatè tò e shu abua tò nê “Tê, è wu nê tà lia li ko tà bele etàŋne.” 
JHN.11.13	Bɔɔ̀ shua ale, Yesò wua ndàꞋà ànəa èvə tò, ka bɔ bɔ̂ me mɨ̀ɨ̀te nê tà wua ndàꞋà wuê ànəa kèlɔ.
JHN.11.14	ÀfɨꞋa mbɔŋ Yesò shu awɔb nkûŋ nê, “Lazalɔ̀s pfə, 
JHN.11.15	ka a bɔ̂ŋ na mâ ghɨ̂ è nka wu abot la, mbɨ̀Ꞌɨ̀ bɨa zǐ mèntɨ̧ɨ̧ mɨ̧ ane yaã. Bɨ̀ ghɨa bà gha ndzea tò.”
JHN.11.16	Tɔmasì wu bɔ̀ɔ ntɔ atò ane wabenyì la, shu abua àbəꞋa bɔkatè ko bu nê, “Bɨ̀ ghɨa bà kùŋe a Tǎt wa mbɨ̀Ꞌɨ̀ epfə ba tò ba nɔ̂.”
JHN.11.17	Yesò ghà tê tà wu abot, tà zə nê àpfəꞋta Lazalɔ̀s a tseke a èbem èsî ane èlibȩ bekwì. 
JHN.11.18	E lɔ̀Ꞌɔ Betanì eghǎ Jèlusalèm li ngu mbɔ̀ŋè bèmȩl babe. 
JHN.11.19	Ale, àbəꞋa Bèjuê nyaŋ a lɔꞋɔ abàꞋ və nkɨ̀Ꞌɨ̂ mbɨ̀Ꞌɨ̀ ezi mèntɨ̧ɨ̧ Màta bɔ̂ Màlià ane ànəa èvə wanyɨ wɔb. 
JHN.11.20	ÀfɨꞋa Màta zə nê Yesò nàà nkɨ̀Ꞌa la, tà lɔ̀Ꞌɔ a si nga nkwene ane tò. Tà me ghǎ ale Màlià tseke a lob.
JHN.11.21	Màta ghà ale shu abua Yesò nê, “Tê, àa ghɨ̀ ale ngu adzìꞋ yaa ko wanɔ̧ bakà pfə. 
JHN.11.22	Ka wuê àfɨ̀Ꞌ yaa, mâ ko nê à shua wuê nê Mbɔ̧ɔ̧mà ghɨ̌ kǎ ànəê leꞋ, ko taa ghɨ̌.”
JHN.11.23	Yesò shu abua tò nê, “Wanyɨ wè nàà mèe yu̧u̧me.”
JHN.11.24	Màta shu abua tò nê, “Mâ koê nê taa li mèe lɔ̀Ꞌɔ a si ane àli yu bèmpfəà bèa yu̧u̧me la.”
JHN.11.25	Yesò shu abua tò nê, “E ngu wòt tàa njù̧ù̧ma bòt ngɨa bɔ pema la. Wòt màà mpfəà ko tà bele yû̧ na tà zìà èntɨ̧ɨ̧ vi ane yaã la, 
JHN.11.26	wòt ègème tà wu yû̧ mè ndzì èntɨ̧ɨ̧ vi ane yaã la ka wu li tsi epfə. À bɨ̧ɨ̧ne ànəa e shua la à?”
JHN.11.27	Tà bɨ̀ɨ̀lè nê, “Oò Tè, mâ bɨ̧ɨ̧ne, nê à wu Waã Mbɔ̧ɔ̧mà, à wu Fɔ̧̀ wu tà li ndzɔꞋ etsàà la, ye wu tà bɔ ndɨ tàa kɨꞋa sitsǎꞋ la.”
JHN.11.28	Màta è làꞋa ànəê yaa ale, ngà ntɔ wanyɨ vi Màlià a ntsèm shu abua tò nê, “NyɨꞋtà wa è kɨꞋɨ, tàa ntɔ awê.” 
JHN.11.29	Màlià zə ale, mbê nkȩ ndɔꞋ a si nga ekwene ane tò. 
JHN.11.30	Tàà nga àfɨꞋa mbɔŋ ale, Yesò ka zîꞋ nkɨ̀Ꞌɨ̂ tê dzə a èbem àpfəa mbɔŋ, tà bele àdzìꞋ yu Màta ghɨ̂ nkɨ̀Ꞌɨ̂ nkwene ane tò la. 
JHN.11.31	ÀfɨꞋa Bèjuê bu bɔ wua lob ndzìà èntɨ̧ɨ̧ Màlià la e me ye tà kȩ̂ a si me ghǎ àbȩ la, bɔ lɔꞋte a si mbà̧aã kwene tò, ntsìꞋa nta nê, tà mè nga tseke àtsəasì me dɨ̌.
JHN.11.32	Mbɨ̀Ꞌɨ̀ Màlià ghà tê ndzə àdziꞋa Yesò wu la, ndzea tò la, tà ŋèꞋe avi ndebe a si a tèkate tò nê, “Tê, àà ghɨ̌ ale ngu àdzìꞋ yaa ko wanɔ̧ bakà pfə.”
JHN.11.33	ÀfɨꞋa Yesò ye atò ndɨ̀à la, mè ndzəâ ndɨ Bèjuê bu bɔ̂ tò ba e yaã nkɨ̀Ꞌɨ̂ nɔ̂ la, e dɨ̀a yɔb mɨ̧̌ la, a sɔ̀ɔ̀bè èntɨ̧ɨ̧ tò, tèsȩtsə te ku atò kwàꞋ ànyaꞋne. 
JHN.11.34	Tà bììte awɔb nê, “Bɨ tua tò a ka adzìꞋ à?”
JHN.11.34	Bɔ shu abua tò nê, “Tê, kɨꞋɨ ndze abot.”
JHN.11.35	Yesò dɨ̀.
JHN.11.36	Bèjuê e ye nê, bɨ̀ ye ndɨ èntɨ̧ɨ̧ tò aa wu ane Lazalɔ̀s kwàꞋ ànyaꞋne la.
JHN.11.37	Ka àbəèꞋa yɔb ako a nê, “Tò waa tà li ngàꞋa àghɨ a wòt àghɨ àleme la nàà kàꞋà wu eko kele mbê waa mbɨ̀Ꞌɨ̀ tà pfə?”
JHN.11.38	Tèsȩtsə te mè nku a Yesò kwàꞋ ànyaꞋne tè tà gha àtsəasì yu. Àtsəasì yu li ngu mbəèꞋ bɔ bɨŋe èti nɔ̀ŋe a ètsəê la. 
JHN.11.39	Yesò nê, “Bɨ̀ tsì èti làa.”
JHN.11.39	Tà shu ale, Màta, wanyɨ mbê wu tà pfə la mè shu abua tò nê, “Tê, àghaa kàbɔ̀ŋ aà anè a bùꞋ te me kɔꞋɔ nkàà nê mbɨ̀Ꞌɨ̀ tà pfə la wu èlibȩ bekwì.”
JHN.11.40	Yesò shu abua tò nê, “Mâ yaã è nka shu abua yê nê, à zìà èntɨ̧ɨ̧ wê ane Mbɔ̧ɔ̧mà ko àa ye mètàŋ tò?” 
JHN.11.41	Ale, bɔ bɨŋè èti lu ntsì, Yesò lɔ̀ke àvi ndȩ̀ ègwet nê, “Tê, mâ taꞋa kɔ̀ŋke ndɨ̀ wu à yute èngǎ̧ am la. 
JHN.11.42	Mâ ko nê àa njùta èngǎ̧ am àfɨ̀Ꞌ àgème, ka e tsiꞋa shua anè nkàà bòt baa bɔ tɨ̧ɨ̧te a si ŋàa la, mbɨ̀Ꞌɨ̀ bɔɔ ko nkûŋ, nkûŋ nê, àwɔ̀ ka à li tsàà am la.”
JHN.11.43	Mbɨ̀Ꞌɨ̀ Yesò tsàꞋte Mbɔ̧ɔ̧mà a èlɨ waa la, tà ŋȩ̂ ane àtɔŋ nɨ̧ nê, “Lazalɔ̀s, dzəa àbȩ!” 
JHN.11.44	Mpfəà wu lɔ̀Ꞌɔ a si ndzəè, nè èbu bi bɔ̂ èka bi bɔ kuule ane edziꞋi ndǐ, mbɔ̂ ndèbe èsi tò ane àdziꞋa ndǐ la. Yesò shu abua yɔb nê, “Bɨ̀ tsi ndǐ tu a mbɨ̧̀ tò la tà me ghǎ.”
JHN.11.45	Mbɨ̀Ꞌɨ̀ Bèjuê bu bɔ nkuŋa Màlià ngà la, e ye àghɨa Yesò ghɨ̀ la, àbəèꞋa yɔb nyaŋ a zì èntɨ̧ɨ̧ wɔb ane to. 
JHN.11.46	Ka àbəèꞋa yɔb ako a ghà ne abua Bèfalèsiì, shu àghɨa Yesò ghɨ̀ la. 
JHN.11.47	Ale, bètǎt bèntsìà mèpɨ̧̀ Mbɔ̧ɔ̧mà, nè Bèfalèsiì e tɔ èfete bɔɔjuŋ.
JHN.11.47	Mbììte nê, “Bà wu anè e ghɨ̀ na à? Mbê waa nàà ngɨ̀à tèwuute ènəê kà ye fɨ̀Ꞌ kwàꞋ ànyaꞋne. 
JHN.11.48	Ba wu anè sa atò tà me ghɨa nɨa ngà wuê ne mbì ko wòt ègème naa zǐ èntɨ̧ɨ̧ vi ane tò. Ngɨ̀ ale, ko bòt Luêm aa kɨꞋɨ tsòkè lob nɨ̧ Mbɔ̧ɔ̧mà ya e mě eliime àlaꞋ aya.”
JHN.11.49	Ka wòt kǒ ane yɔb, èlen tò wu Kefàs tà bɔ̂ ngu àtsəa bèntsìà mèpɨ̧̀ Mbɔ̧ɔ̧mà a èngùꞋ mbɔŋ la shu abua yɔb nê, “Bɨa nè ngu bòt kà ko àghɨ. 
JHN.11.50	Bɨ bakà ko nê, a bɔ̂ŋ nê wòt wemɔ̀Ꞌ pfə àtsəa bòt tè ntsè ndɨ àlaꞋ àgème àa leme la?”
JHN.11.51	Kefàs nàà ndàꞋ ale, è kà lem ngu mèmɨ̀ɨ̀te tò, ka ndɨ̀ wu tà wu àtsəa bèntsìà mèpɨ̧̀ Mbɔ̧ɔ̧mà a èngùꞋu mbɔŋ la, Mbɔ̧ɔ̧mà ghɨ̀ tà shu ànəa àa li ete la, nê, Yesò naa li pfə àtsəa bòt àlaꞋ a mbɔŋ. 
JHN.11.52	Ka tà kà lem ngua nga epfə wuê àtsəa bòt àlaꞋ a mbɔŋ. Tà wua nga epfə mbɨ̀Ꞌɨ̀ efete bɔ̧ Mbɔ̧ɔ̧mà bu bɔ taatè me tseke a èdziꞋ èdzìꞋ la, bɔɔ tsiꞋi mbɨ̀Ꞌɨ̀ wòt wemɔ̀Ꞌ. 
JHN.11.53	Ale, ebuꞋu ane àlia ngaa me ghà ne mbì, bɔɔjuŋ bu e me taŋke ndɨ bɔ̀ɔ ebuŋe Yesò la.
JHN.11.54	Àyea mbɔŋ a ghɨ̀, Yesò kà wua ntsia ngȩȩne ayɔɔ Bèjuê ane ndɨ bɔ̀ɔ ye atò la. Tà lɔꞋɔ abot ntsiꞋi ghǎ Eflèm, è wù adzìꞋ ako a ngèt àbâ àlaꞋ àyuube la bɔ̂ bɔkatè bi etseke a èbem àpfəèa mbɔŋ.
JHN.11.55	Bɔɔ ngɨa àfɨ̀Ꞌ yaa ale, àlia Bèjuê àa njɨ̀a èpǎ̧ Màntsea a ègwet wɔb la, a tsiꞋa nkùꞋà. Ale, bòt nyaŋ e lɔꞋɔ a èdzìꞋ èdzìꞋ nkɔꞋ nga a Jèlusalèm, e shùù ènyit mbɨ̀Ꞌɨ̀ ekùꞋu e mbì Mbɔ̧ɔ̧mà a mànjɨa èpǎ̧ wu. 
JHN.11.56	Bɔ bù̧ù̧te a èbem lob nɨ̧ Mbɔ̧ɔ̧mà yu ale me lȩ̀a Yesò, mè me biite a kètsìà wɔb nê, “Bɨa mɨ̀ɨ̀ta naà? Tè bɨ ye nê, betsiꞋa tà kà kɨꞋɨ a èpà̧ waa?” 
JHN.11.57	Bɔɔ ngɨ̀à ale, bètǎt bèntsìà mèpɨ̧̀ Mbɔ̧ɔ̧mà nè Bèfalèsiì e yaŋe shu nê, wòt koê àdziꞋa tà wù la, ŋut ghɨ̀ bɔ koê, mbɨ̀Ꞌɨ̀ ebaãaã tò.
JHN.12.1	È li ntsìꞋi èli bentùa àlia èpǎ̧ Màntsea a ègwet a kùꞋ, Yesò kɨꞋɨ a Betanì, adzìꞋ yu Lazalɔ̀s wu tà li mpfə Yesò yù̧ù̧me atò la, nàa ntsèka la. 
JHN.12.2	Tà kɨꞋɨ ale bɔ laã èghɨjɨ abua tò, Màta me ghàbte, Lazalɔ̀s wu wòt kǒ ane bòt bu bɔ̂ tò ba etseke a si me jɨ èghɨjɨ la. 
JHN.12.3	ÀfɨꞋa mbɔŋ, Màlià nɨ andɔŋ mèwet kǒ nàa ntsòa èkab bɔ ghɨ ane nat kà bɔ fȩ̀ȩ̀tè la nɨŋ ndzɔ̀Ꞌɔ̀ èka Yesò mbɔ̂ nɨ nyemtetsə ti nɨŋ ndzò bùà. Àghaa ntsɔ̧̀ yu ane mèwet mu la a shɨꞋ lob mbɔŋ.
JHN.12.4	Ka Judàs Iskaliòt, wakatè Yesò ko (e wu taà li fɨ̧ɨ̧ne a tò la) biitè nê 
JHN.12.5	“Bɔ yaã ngɨ̀ nà ka bɔ̀ ka fɨ̧ɨ̧ne mèwet maa eŋa èkab mbɔŋ abua bòt ntseb à? Wu mèwet bɔ fɨ̧̀ɨ̧̀nà ko bɔɔ ŋa ane àfaꞋa wòt faꞋa ane èngùꞋebȩ la.” 
JHN.12.6	Tàà mbììta ale è kà lem ngu nê, tàà ŋǎ èghɨ abua bòt ntseb, tà wua mbììta wuê èlɨ wu tà wu tsɔŋ la. Tà li ngu mpàŋa ambè èkab ale, me tsi è we ye kɔ̀ŋke la njɨ̀a vi.
JHN.12.7	Tà làꞋ ale Yesò nê “Bɨ̀ ka tsi ŋǎ tò ngoꞋ, ntsiꞋ tà nɔ̀ŋe ànəê yaa tà ghɨ̀ la a èntɨ̧ɨ̧ vi ndɨ̀ wu tà lè wua nkwàꞋtà nê yea li e ghɨ̌ yùà àlia mâ pfə la. 
JHN.12.8	Bòt ntseb e wu bɨ tò ba àfɨ̀Ꞌ àgème, è me wu am è ka wu wu ne nɨ̧̀ àfɨ̀Ꞌ àgème.”
JHN.12.9	ÀfɨꞋa ènɔ̧̂ Bèjuê bu a zə nê tà wu abot la, bɔ kɨꞋɨ̀. Me kɨꞋɨ ale bɔ̀ ka wua nkɨ̀Ꞌa nkaa a Yesò zia ndziꞋne, bɔ wua nkɨ̀Ꞌa eye a Lazalɔ̀s wu tà li mpfə Yesò yù̧ù̧me atò la. 
JHN.12.10	Ale, bètǎt bèntsìà mèpɨ̧̀ Mbɔ̧ɔ̧mà e me taŋke ebùŋe a Lazalɔ̀s mɨ̧̂, 
JHN.12.11	nkàà nê ànəa a ghɨ ane tò la, a ghɨ̂ Bèjuê nyaŋ e me sa wɔb ngà ndzìà èntɨ̧ɨ̧ wɔb ane Yesò.
JHN.12.12	ÈtsəꞋ e li ntsi taꞋa ènɔ̧̂ bòt bu aà kɨꞋɨ àdziꞋa èpà̧ wu la, e zə nê Yesò nàà nkɨ̀Ꞌa Jèlusalèm. 
JHN.12.13	Ale, bɔ nɨ ètsə maŋ ngà alu̧ ekwene ane tò. Me ghǎ ŋȩ̀a shua nê “MèngùꞋte wu abua Mbɔ̧ɔ̧mà; Mbɔ̧ɔ̧mà lɔ̀ɔ̀le a wòt wu nkɨ̀Ꞌa ane èlen tò la; Mbɔ̧ɔ̧mà lɔ̀ɔ̀la Fɔ̧̀ bòt Izəèlȩê.” 
JHN.12.14	Yesò ghɨ̀ ale, ndzè wajàkâ kǒ nkɔꞋ ntsèke a ègwet wuê mbɨ̀Ꞌɨ̀ bɔ shɨ a èbem Àkata Mbɔ̧ɔ̧mà la nê,
JHN.12.15	“Bòt Zayɔ̀n, bɨ ka mbɔ̀a; bɨ̀ ye,
JHN.12.15	Fɔ̧̀ wɨ̧ nàà nkɨ̀Ꞌa,
JHN.12.15	tà tseke a ègwet wajàkâ.”
JHN.12.16	Ànəê yaa aà ngɨ̀à ale bɔkatè Yesò e ka zîꞋ nko lə ayùà. Mbɔ̧ɔ̧mà tseke tê tà li tà yu̧u̧me atò ane èwuu èlɨ̀ ko e bê ntsea waa waa la, ka bɔ bɔ̂ nkù̧ù̧te nê àghɨa bɔ ghɨ ane tò la wu ànəa Àkata Mbɔ̧ɔ̧mà a shu ane èlen tò la.
JHN.12.17+JHN.12.18	Àghɨa a li ngɨ̀ ka bòt e me dzəa nga ekwene ane tò la wu nê, bɔ li ndzaŋe ezə ànəa kà ye àfəa yu tà li ngɨ ane Lazalɔ̀s la. Bɔ li ndzə nkàà nê bòt bu bɔ li ngu bɔ̂ Yesò ba àfɨꞋa Lazalɔ̀s li mpfə, tà kɨ̀Ꞌɨ̂ ntɔ atò a èbem èsî njù̧ù̧me atò la, e li ndzaŋe wua ntsɔ̀tà ànəa mbɔŋ abua waa waa. Eyaa wu àghɨa a li ngɨ̀ ka bòt e me taa nga eye a Yesò la. 
JHN.12.19	Bèfalèsiì e ye ale nê, “Àghɨa ko bàa mèe ko ghɨ̀ la a te ntsě. Ye ndɨ àlaꞋ àgème a tsiꞋa nkuŋa wuê atò la.”
JHN.12.20	Bòt Glɨ̂k ko e li ngu àyɔb ayɔɔ bòt bu bɔ kɔꞋ ngà a Jèlusalèm àdziꞋa èpǎ̧ wu ewùꞋte a Mbɔ̧ɔ̧mà la. 
JHN.12.21	Ale, bɔ kɨꞋɨ abua Filìb wu tà dzəa Bèsedà a Galìlî la, shua abua tò nê, “Tê, baa nkɨ eye a Yesò.” 
JHN.12.22	Bɔ làꞋ ale Filìb ghà shua Andùlù bɔ̂ tò efɔte ngà shu a Yesò.
JHN.12.23	Yesò shu abua yɔb nê “AfɨꞋa Mbɔ̧ɔ̧mà nàa nyɨꞋte ènɨ̧ Waã Wòt la a kuêꞋ. 
JHN.12.24	Ane nkûŋ, tsiꞋ è shu awɨ̧ nê bɔ bakà nyɔꞋɔ kèmbèm ntsəè a si tè kea tuu, kèmbèm fu kea fì, ko kea tèꞋà wuê kemɔꞋ. Mbə kè tu kèmbèm fu kè fia ka ke shɨꞋ ndzì tèbèmtsə nyaŋ. 
JHN.12.25	Wòt tàa nkɔ̀ŋkà mèntsèke mi la, naa saãaã mùà. È wu ewe tàa ka kɔ̀ŋke mèntsèke mi a sitsǎꞋ ŋàa la, ko taa li bɔ mèmpème kàlìà. 
JHN.12.26	Wòt me kɨ ewu wafàꞋ am, tà bɔ̌ ndɨ tàa me kùŋè am la mbɨ̀Ꞌɨ̀ àdziꞋa màa və la, ŋut wu àzi abot mɨ̧̂. Wòt me fàꞋa abua am ko Tǎt am naa me ŋa kènuke abua tò.”
JHN.12.27	Yesò nê, “Èntɨ̧ɨ̧ am aà mbɨ̀a àfɨ̀Ꞌ yaa. È ngu anè laꞋnê ghà à? ‘Tè betsiꞋa e nê Tǎt am tsì am a èbem ngoꞋ yaa?’ ChaꞋ è nka shu ale a, nkàà nê e ndi nkɨ̀Ꞌɨ̂ a sitsǎꞋ ŋàa mbɨ̀Ꞌɨ̀ eye ngoꞋ yaa. 
JHN.12.28	Lefɨ̀Ꞌ lɔ̀kè èlen lê ntsaa ègwet.”
JHN.12.28	Tà làꞋ ale, àtɔŋ a tse a ègwet nê, “Mâ lɔ̀kè èlen laã tè ndɔ̀Ꞌ mè mbèle elɔ̀ke.” 
JHN.12.29	Ènɔ̧̂ bòt bu e tɨ̧ɨ̧ abot la e zə àtɔŋ yu ale nê wu èfâŋ e gwele la. Èbeko e nê, wu wantu̧ Mbɔ̧ɔ̧mà tà làꞋa abua tò la.
JHN.12.30	Yesò bɨ̀ɨ̀lè nê, “Àtɔŋ yaa à ka laꞋa ambo yaã, a làꞋa ambo yɨ̧. 
JHN.12.31	Eyaa wu àfɨꞋa Mbɔ̧ɔ̧mà nàa saꞋa ngɔ̀ŋ yaa la. Eyaa mè ngu àfɨꞋa Mbɔ̧ɔ̧mà nàa tsɔꞋɔ wòt wu tà wua àtsəa ngɔ̀ŋ yaa la emàꞋa àbȩ la. 
JHN.12.32	È me wu am, ko àfɨꞋa bɔ lɔ̀kè am a si ntsaa ègwet la maa ghɨ̌ bòt bàgème aa kɨꞋɨ abua am.” 
JHN.12.33	Tàà ndàꞋ àyaa ale ngua nyɨ̀Ꞌta èwuu èvə lu yèa pfə lùà la.
JHN.12.34	Ale, ènɔ̧̂ bòt bu e bɨ̀ɨ̀lè èngǎ̧ tò nê, “Ba ko aya nê, Àkata Mbɔ̧ɔ̧mà a laꞋnê Fɔ̧̀ wu Mbɔ̧ɔ̧mà li ndzɔꞋ etsàà la naa li ewu ane àlia nè àlia. Ale, à ghɨ̀ na ka nê bɔɔ lɔ̀kè Waã Wòt a si etsoŋa ègwet à? Waã Wòt nàa ně ngu wà à?”
JHN.12.35	Yesò bɨ̀ɨ̀lè nê “ÈkaꞋà e bele nè nɨ̧̀ ane ketem àfɨ̀Ꞌ àko. Bɨ̀ me ghȩȩne àfɨ̀Ꞌ yaa èkaꞋà è bele la, mbɨ̀Ꞌɨ̀ ka ndzěm kwene ane yɨ̧. Wòt nàa ngɨ̀ tà me ghȩ̀ȩ̀ne a èbem ndzěm tà kà ko àdziꞋa ye ghà la. 
JHN.12.36	Bɨ̀ zǐ èntɨ̧ɨ̧ wɨ̧ ane wòt wu tàa ngɨ̀à èkaꞋà e wua la, àfɨ̀Ꞌ yaa bɨ̀ wu ne tò la, mbɨ̀Ꞌɨ̀ etsiꞋi bòt bɔ̀ɔ ntsèka a èbem èkaꞋà la.” Yesò laꞋà èngà̧ waa abua bòt ale, ndɔ̀Ꞌ abot ngà ndò̧ò̧tè àwɔb.
JHN.12.37	Yesò batè ngɨ̀ tèwuute ènəê kà ye fɨ̀Ꞌ ayɔɔ bòt baa ale, ka bɔ̀ ka lem ndzì èntɨ̧ɨ̧ wɔb ane tò. 
JHN.12.38	A li ngu anè mbɨ̀Ꞌɨ̀ ànəa ndàꞋàtɔŋ Mbɔ̧ɔ̧mà Àsayà li shu la aa wu nkûŋ, nê,
JHN.12.38	“Tê, wa bɨ̧ɨ̧ne ntu̧ yu ba tsɔ̀tè la à?
JHN.12.38	Wòt wu Mbɔ̧ɔ̧mà nyɨꞋte mètàŋ mi abua tò la wu wà à?”
JHN.12.39	Àghɨa ko a li mè ngɨ̀ ka bòt bu è ka zi mèntɨ̧ɨ̧ mɔb ane Yesò la wu nê Àsayà li mè shu nê,
JHN.12.40	“Mbɔ̧ɔ̧mà liime àghɨ ayɔb,
JHN.12.40	mè ngɨ̀ bɔ ka wua nkoa èdziꞋ,
JHN.12.40	mbɨ̀Ꞌɨ̀ ka bɔ gha ghɨ̌ nɨ̀ àghɨ ayɔb ndze,
JHN.12.40	mè nɨ ètû̧ bɔb ndzə,
JHN.12.40	ndɔ̀Ꞌ nko ane mèntɨ̧ɨ̧ mɔb,
JHN.12.40	ngèble awɔb nkɨ̀Ꞌɨ̂ maa bə awɔb.”
JHN.12.41	Àsayà me shu ayaa ale ngu ndɨ tà ye ènɨ̧ Yesò ka ndàꞋ ànəa tò la.
JHN.12.42	A li mbàte ngu anè ale, ka bɔɔjuŋ nyaŋ ayɔɔ Bèjuê bu e bɔ̂ ndzì èntɨ̧ɨ̧ wɔb ane Yesò ka ndɨ̀ wu bɔ̀ɔ mbɔ̀a Bèfalèsiì la, bɔ̀ ka nɨ ètsəê wɔb elàꞋa bòt aa zə, mbɨ̀Ꞌɨ̀ ka bɔ fəè àwɔb a èbem lob Mbɔ̧ɔ̧mà yɔb. 
JHN.12.43	Bɔ me ghɨ ale ngu ndɨ bɔ̀ɔ nkɨà mèngùꞋte è dzə abua wɔ̀bȩ̂ la tè ntsè è me è dzə abua Mbɔ̧ɔ̧mà la.
JHN.12.44	ÀfɨꞋa mbɔŋ Yesò ŋȩ nê, “Wòt tà zǐ èntɨ̧ɨ̧ vi ane yaã la ka zia wuê ane yaã, tà wua ndzìà fɔɔle ane wòt wu tà tsàà am la. 
JHN.12.45	Wòt tà ye am la ko nê ye ye wòt wu tà tsàà am la mɨ̧̂. 
JHN.12.46	Mâ kɨꞋɨ a ngɔ̀ŋ ŋaa mbɨ̀Ꞌɨ̀ wòt tàa ngɨ̀à èkaꞋà e beꞋa la, mbɨ̀Ꞌɨ̀ wòt ègème tà zi èntɨ̧ɨ̧ vi ane yaã la ka tsi tseke a èbem ndzěm a.
JHN.12.47	“Wòt zəa mèngǎ̧ mɔ̧ mbakà ghɨ mbɨ̀Ꞌɨ̀ nàa shua la ko è nka saꞋa tò a, nkàà nê e ndi è nka wua nkɨ̀Ꞌa saꞋa bòt ngɔ̀ŋ, e ndi ngua nkɨ̀Ꞌa ŋa wɔb mèmpème. 
JHN.12.48	Àghɨ aa və àa li saꞋa waa waa tà tu̧ am, mè ntu̧ ànəa mâ shu la. Mèngǎ̧ mâ làꞋà la ka nàa li esaꞋa ŋut àlia ngɔ̀ŋ nàa li elìà la. 
JHN.12.49	Aa ale nkàà nê è nka laꞋà mènəè è dzəâ àtsəa am la; Tǎt am wu tà tsàà am la ka tà shu am ànəa màa me làꞋa ntsɔ̀tà la. 
JHN.12.50	Mâ ko mɨ̧̂ nê èngǎ̧ wu tà li nê è me làꞋà la aa ŋǎ mèmpème kàlìà. Ale, ànəa e ndàꞋà la wu wuê ànəa Tǎt am è shu nê è ndaꞋa la.”
JHN.13.1	È li ntsìꞋi àli yeamɔꞋ, àlia èpǎ̧ Màntsea a ègwet a kùꞋ, Yesò ko nê, àfɨꞋa ye bɔ ndɨ yèa sǎ sitsǎꞋ yàa e ghǎ ekwene ane tǎt vi la a tsiꞋa nkùꞋà. Mbɨ̀Ꞌɨ̀ tà yaŋe wua nkɔ̀ŋkà bòt bu è wu bi a ngɔ̀ŋ ŋaa la, tà pàa nyɨ̀Ꞌte èkɔŋ vi ane yɔb tè ngà ndìà.
JHN.13.2	È tseke tè ngu àfɨꞋa nyèmtèsi ane àlia ngaa, bɔ̂ tò ba e tseke a si me jɨ èghɨjɨ, Satàn ko nê ye ghɨ̂ Judàs wu è wu waã Simùn Iskaliòt la me mɨ̀ɨ̀te ndɨ yea fɨ̧̀ɨ̧̀ne a Yesò la. 
JHN.13.3	Yesò me wu azi ale nko nê, tǎt vi zǐ èghɨ ègème a tèkitebu ti, mè nko nê ye dzə abua Mbɔ̧ɔ̧mà, mè me wu anè ngua ntsiꞋa ngwèna abua tò. 
JHN.13.4	Ale, tà lɔꞋɔ àdziꞋa èghɨjɨ bu, ntsì ndǐ ègwet zi nɔŋe a si, ngwia tawèꞋ nkùùle a èloŋ li. 
JHN.13.5	Tà ghɨ̀ ale, mbɔ̂ ndzì mèleb a èbem èpfəèꞋ mbùꞋ me shùù èka bɔkatè bi bu, nɨa tawèꞋ wu tà kuule a èloŋ li la nɨa ndzòà.
JHN.13.6	Mbɨ̀Ꞌɨ̀ tà shùù tê nkɨ̀Ꞌɨ̂ ndzə ane Simùn wu èlen tò ko wu Pità la, tà bììte a Yesò nê, “À kɨ shùù èka bɔ̧ a Tê?”
JHN.13.7	Yesò bɨ̀ɨ̀lè nê, “À bakà zìꞋ nko àghɨa è ngua ngɨ̀à la àfɨ̀Ꞌ yaa, ka àfɨ̀Ꞌ àko aa me wu à koê.”
JHN.13.8	Pità shu abua tò nê, “BetsiꞋa à ka lɔꞋ àlia shùù èka bɔ̧.” Yesò nê, “E mbakà shuu èka bê, à kà wu wakatè am.”
JHN.13.9	Simùn Pità shu abua tò nê, “È wu ale, à ka shùù wuê ndàꞋ èka bɔ̧ a Tè, shua fɔ̀ɔ̀lè èbu bɔ̧ nè àtsə am.”
JHN.13.10	Yesò bɨ̀ɨ̀lè nê, “Wòt tà shùù àvi la, è bɔ ndɨ tàa tsiꞋi shùù wuê ndàꞋa èka bi la, ènyit tò ègème e lɔ̂Ꞌ. Ale, ènyit yɨ̧ e lɔ̂Ꞌ, ka è kà wu wòt ègème, ènyit tò e lɔ̀Ꞌɔ̀ la.” 
JHN.13.11	Yesò nàà ndàꞋ ale ngu ndɨ tà ko wòt wu nga efɨ̧̀ɨ̧̀nè àvi la. Eyaa wu àghɨa a li ngɨ̀ ka tà nê, “È ntsě wòt ègème ane yɔb ènyit tò e lɔ̀Ꞌɔ̀ la.”
JHN.13.12	Mbɨ̀Ꞌɨ̀ tà shùù èka bɔb tè mpàâ, ngwi ndǐ zi nkwaã, ngà ntsèke adzìꞋ yu tà yaã ngu la, tà bììte awɔb nê, “Tè bɨ ko àghɨa mâ ghɨ̌ ane yɨ̧ la à? 
JHN.13.13	Bɨa ntɔ am ane nyɨꞋtà, mè ntɔ am ane tǎt wɨ̧ mbɔ̂ ngua shua nkûŋ, nkàà nê e ye wu àghɨa è ngu yùà la. 
JHN.13.14	Ndɨ̀ wu mmɔ̌ wu è ngu tǎt wɨ̧ mè ngu nyɨꞋtà wɨ̧, mâ shùù èka bɨ̧ la, bɨ bɔ ndɨ bɨ̀a me ghɨ̌ a èlɨ mbɔŋ, wòt naa me shùù èka wanyɨ vi la. 
JHN.13.15	Mâ nyɨꞋte awɨ̧ ndɨ bɨ̀a me ghɨ̀ àghɨa mâ ghɨ̀ la, nê, bɨ̀ me ghɨ̀ wuê mbɨ̀Ꞌɨ̀ mâ ghɨ̌ ane yɨ̧ la mɨ̧̂. 
JHN.13.16	KwàꞋ ane nkûŋ tsiꞋ è shua wɨ̧ nê, WafàꞋ bakà tse a tǎt àfàꞋ vi, wantu̧ ka tsè a wòt wu tà tu̧a tò la. 
JHN.13.17	Bɨ koa èghɨ bàa, mè me ghɨ̌ bùà ko ntsɔ̧̀ wu bɨ̀a.
JHN.13.18	“È nka laꞋà ŋǎ abua yɨ̧ bɨ̀agème, mâ ko èwuu bòt bu mâ tɔ awɔb la. Ka èngǎ̧ Mbɔ̧ɔ̧mà e bɔ ndɨ àa wu nkûŋ la nê, ‘Wòt ba tò e fɔtè èghɨjɨ la, è gheble te ntsìꞋa nùa am’.
JHN.13.19	“E ngua shua wɨ̧ àghɨa àa ghɨ̀ la, ka aa lɔ̀Ꞌɔ te, mbɨ̀Ꞌɨ̀ à ghɨa à te, bɨ ko nê e ngu wòt è ngu wùà la. 
JHN.13.20	Ane nkûŋ, tsiꞋ è shua wɨ̧ nê, wòt sèe wòt mâ tsǎ atò la, tà ko nê, ye sèà am, èwe tà sèe am la ko nê, ye sèe atò wu tà tsàà am la.”
JHN.13.21	Mbɨ̀Ꞌɨ̀ Yesò làꞋ ale la, a me ŋa atò ngoꞋ a èntɨ̧ɨ̧ tò tè tà ghaꞋa ètsəê vi nê, “Ane nkûŋ, tsiꞋ è shua wɨ̧ nê, wòt kǒ ane yɨ̧ nàà fɨ̧̀ɨ̧̀nè am.”
JHN.13.22	Waa waa ane bɔkatè tò ghèble avi ndɨ̀ŋkè wanyɨ vi, màkà wòt tà làꞋa ŋǎ abua tò la. 
JHN.13.23	Wakatè wu Yesò taꞋa wua nkɔ̀ŋkà tò la ko nê ye wu kwàꞋ a ngèt tò tà tseke la, 
JHN.13.24	ale Simùn Pità ŋùꞋù èghɨ abua tò nê, tà biite a Yesò tà shu wòt tà làꞋa èngà̧ wu ŋǎ abua tò la.
JHN.13.25	Wakatè wu bɔ̧̀ɔ̧̀nè àvi nga a ngèt àtû̧ a Yesò mbììte atò nê, “Tê, wu wàà?”
JHN.13.26	Yesò bɨ̀ɨ̀lè nê, “Wu wòt wu màa ŋa kèpȩ bled faa mâ tsèbè la abua tò la.” Tà tsèbè kèpȩ bled fu, tà ŋǎ abua Judàs, waã Simùn Iskaliòt. 
JHN.13.27	Mbɨ̀Ꞌɨ̀ Judàs bê nɨa bled wu la Satàn nyi a èntɨ̧ɨ̧ tò.
JHN.13.27	Ale, Yesò shu abua Judàs nê “Ghɨ̀ àghɨa à kɨ eghɨ̀ la chàba.” 
JHN.13.28	Tàà ndàꞋà ale, wòt kǒ ka wuê ane yɔb wu njɨ̀a èghɨjɨ la, tà ko lə èngà̧ waa Yesò laꞋa abua tò la. 
JHN.13.29	Èbeko e me mɨ̀ɨ̀te nê Yesò shu abua Judàs nê, tà gha nju̧ èghɨ bɔ̀ɔ baãaãte àdziꞋa èpà̧ wu la, mbə tà ŋà àghɨa ko abua bòt ntseb, na tà li ngu wòt tàa mpàŋa ambè èkab la. 
JHN.13.30	Judàs bê nɨa bled wu ale, ndzəè ngà àbȩ, me ghǎ ndzěm kwen.
JHN.13.31	ÀfɨꞋa Judàs gha àbȩ la, Yesò nê, “Bòt aa ye ènɨ̧ Waã Wòt àfɨ̀Ꞌ yaa, e mě eye ènɨ̧ Mbɔ̧ɔ̧mà ane tò. 
JHN.13.32	Bɔ wu etsě ane tò eye ènɨ̧ Mbɔ̧ɔ̧mà, ko Mbɔ̧ɔ̧mà wu naa ghɨ̌ bɔɔ ye ènɨ̧ Waã Wòt ane zi zìambɔŋ, mbɔ̂ mbê ngu ghɨ̀ wuê kwàꞋ àfɨꞋa ngaa.
JHN.13.33	“Bɔ̧ bɔ̧, è nka tsi tseke ba nɨ̧̀ ba ane àfɨ̀Ꞌ à seè a. Bɨa me kɨ am, ka tsiꞋ è shua wɨ̧ àfɨ̀Ꞌ yaa àghɨa e ndi shu abua Bèjuê la nê, ‘BetsiꞋa bɨ̀ ka kɨꞋɨ àdziꞋa e ngà la’.
JHN.13.34	“Mâ ŋa awɨ̧ mbɨ̧ fi nê, bɨ̀ me kɔ̀ŋkè bɔnyɨ bɨ̧. Mbɨ̀Ꞌɨ̀ ndɨ maa wua nkɔ̀ŋkà àwɨ̧ la, bɨ̀ me kɔ̀ŋkè bɔnyɨ bɨ̧ mɨ̧̂. 
JHN.13.35	Bɨ me kɔ̀ŋkè bɔnyɨ bɨ̧ anè, ko bòt bàgème aa ko nê bɨ wu bɔkatè bɔ̧.”
JHN.13.36	Simùn Pità bììte atò nê, “Tê, à ghà anè nèŋaà?”
JHN.13.36	Yesò bɨ̀ɨ̀lè nê, “BetsiꞋa à kà kuŋe am àdziꞋa e ngà la àfɨ̀Ꞌ yaa la, mbɔ̂, à bele ka lɔ̀Ꞌɔ ekùŋe am.”
JHN.13.37	Pità nê, “Tê, mâ ghɨ̀ na ka è nka wu ko ekùŋè àwê àfɨ̀Ꞌ yaa? Maa ŋa àtsə am ane ànəa yê.”
JHN.13.38	Yesò bììtè atò nê, “Tè aa pfə ane ànəa am a? KwàꞋ ane nkûŋ tsiꞋ è shu awê nê, lu̧nkɔ̀Ꞌ naa me laꞋ nê yea ntɔa, à tû̧ ngò̧ tetat, nê ye bakà ko am.”
JHN.14.1	Yesò mè shu abua bɔkatè bi nê, “Mbɨ̀Ꞌɨ̀ ànəa a me saa wɨ̧ a èntɨ̧ɨ̧ wɨ̧. Bɨ̀ zǐ èntɨ̧ɨ̧ wɨ̧ ane Mbɔ̧ɔ̧mà, mè ndzì èntɨ̧ɨ̧ wɨ̧ ane yaã. 
JHN.14.2	Lob Tǎt am taꞋa bɔ mèntàŋ. E tsiꞋa nga anè etaŋke àdziꞋ abua yɨ̧. A ghɨ̂ à ka wu anè ko e mbakà shu awɨ̧ ale. 
JHN.14.3	Maa me ghɨ̀ tê ngà ntàŋke àdziꞋ abua yɨ̧, mbɔ̂ nkua akwèn nkɨ̀Ꞌɨ̂ nɨa wɨ̧ ba ghà nɔ̂, mbɨ̀Ꞌɨ̀ bɨa tseke ayɨ̧ àdziꞋa e ngu la mɨ̧̂. 
JHN.14.4	Bɨ ko èlu̧ àdziꞋa e nga la.”
JHN.14.5	Tɔmasì nê, “Tê, ba bakà ko àdziꞋa à ghà la; ale ba wu ghɨ̀ na ka ko èlu̧ à?”
JHN.14.6	Yesò shu abua tò nê, “E ngu alu̧, è ngu nkûŋ, è ngu mèmpème. BetsiꞋa wòt kà gha abua Tǎt am, kà tse abua am. 
JHN.14.7	Bɨ me wu ale nko am, ko bɨ ko a Tǎt am mɨ̧̂. EbuꞋu àfɨ̀Ꞌ yaa me ghà ne mbì, bɨ ko atò, mè ndze atò.”
JHN.14.8	Filìb shu abua tò nê, “Tè nyɨꞋte awa a tǎt wè wu ko aa kùꞋù àwa.”
JHN.14.9	Yesò shu abua tò nê, “Nko nê à bele kà ziꞋ nko am ane àfɨ̀Ꞌ à seè yaa mâ tseke ba nɨ̧̀ ba la a Filìb? Wòt tà ye am la ko nê, ye ye Tǎt am. À ghɨ̀ na ka nê è nyɨꞋte awɨ̧ a Tǎt am à? 
JHN.14.10	À bakà bɨ̧ɨ̧ne laꞋnê e ngu àghɨ yeamɔꞋ nè Tǎt am, Tǎt am mè ngu àghɨ yeamɔꞋ nè nà̧? Mèngǎ̧ maa e ndàꞋà abua yɨ̧ la ka dzə àtsə am. Wu Tǎt am wu ba tò è wu àghɨ yeamɔꞋ la ka tàa ngɨ̀à e ngɨ̀à mènəè tò la. 
JHN.14.11	Bɨ̀ bɨ̧ɨ̧ne nê, e ngu àghɨ yeamɔꞋ nè Tǎt am, tǎt am mè ngu àghɨ yeamɔꞋ nè nà̧. Bɨ màà mbakà wu ebɨ̧ɨ̧ne, bɨ bɨ̧ɨ̧ne nkàà mènəè maa è ngua ngɨ̀à la. 
JHN.14.12	Ane nkûŋ, tsiꞋ è shua wɨ̧ nê, wòt tà zǐ èntɨ̧ɨ̧ vi ane yaã la naa me ghɨ̀ mènəè maa e ngɨ̀à la mɨ̧̂, e meè ghɨ̌ fɔɔle me è tsě màa la, nkàà nê e tsiꞋa nga ekwene ane tǎt am. 
JHN.14.13	Ale, àghɨ àgème bɨ̀a lo̧o̧ abua Tǎt am ane èlen laã la, maa ghɨ̌, mbɨꞋɨ̀ e ghɨ̌ bòt aa wùꞋte a Tǎt am nkàà èghɨ bu mmɔ̌ Waã tò màa ngɨ̀à la. 
JHN.14.14	Bɨ màà ndò̧a wuê ghǎ ane èlen laã leꞋ, ko maa ghɨ̀ àghɨa mbɔŋ.
JHN.14.15	“Bɨ me kɔ̀ŋkè am, ko bɨa me ghɨ̀ àghɨa mâ shu nê bɨ̀ ghɨa la, 
JHN.14.16	e mè ngu eshu̧u̧te a Tǎt am, taa ŋa wòt tsa taa me tseke bɨ tò ba ane àlia nè àlia ntɨ̀ŋa wɨ̧ la. 
JHN.14.17	Ŋut wu Fo Mbɔ̧ɔ̧mà yu nàa nyɨ̀Ꞌta mènəè nkûŋ la. BetsiꞋa bòt ngɔ̀ŋ yaa è ka bɨ̧ɨ̧nê Fo mbɔŋ kɨꞋɨ̀ ngu nè nɔb, nkàà nê bɔɔ kà ye atò bɔ̀ ka ko atò. Ka bɨ ko atò ndɨ̀ wu tàa ntsèka bɨ tò ba, mè ngua nga ewu a mèntɨ̧ɨ̧ mɨ̧ la. 
JHN.14.18	BetsiꞋa è nka sa wɨ̧ bɨ me chɨ̀ŋke, maa mèe kɨꞋɨ ekwene ane yɨ̧. 
JHN.14.19	AdzìꞋ naa me wù̧ù̧ne bòt ngɔ̀ŋ yaa è ka tsi ndze am, ka bɨ bɔ̂ ngu eye am, nkàà nê ndɨ̀ wu màa və àfɨ̀Ꞌ àgème la, bɨa wu a yɨ̧ mɨ̧̂. 
JHN.14.20	Naa li ngu ane àlia mbɔŋ bɨ ko nê, e ngu àghɨ yeamɔꞋ nè Tǎt am, bɨ wu àghɨ yeamɔꞋ nè nà̧, e mè ngu àghɨ yeamɔꞋ nè nɨ̧. 
JHN.14.21	Wòt tà ko mbɨ̧ taã mè me ghɨ̀ mbɨꞋɨ̀ te kɨa la wu wòt tàa kɔ̀ŋkè am la. Tǎt am mè ngu me kɔ̀ŋkè wòt wu tàa nkɔ̀ŋkè am la mɨ̧̂, mmɔ̌ mbɔŋ e mè ngu me kɔ̀ŋkè atò te enyɨꞋte atò wòt è ngu wùà la.”
JHN.14.22	Judàs kǒ (kà wu Iskaliòt) bììte atò nê, “Tê, à ghɨ̀ na ka me kɨ enyɨꞋte awê nè abua ya ka à kà wua nkɨ enyɨꞋte awê abua bòt ngɔ̀ŋ à?”
JHN.14.23	Yesò bɨ̀ɨ̀lè nê, “Wòt me kɔ̀ŋkè am, ko taa me ghɨ̌ àghɨa mâ shu nê tà me ghɨ̀ la, Tǎt am mè ngu me kɔ̀ŋkè atò, ba Tǎt am e mè ngu ekɨꞋɨ tseke ba tò ba. 
JHN.14.24	Wòt tàa ka kɔ̀ŋkè am la, nàà kà ghɨ àghɨa màa shua la, mbɔ̂ mèngà̧ maa bɨ zəa la ka dzə àtsə am, wu me Tǎt am wu tà tsàà am la.
JHN.14.25	“Mâ shua wɨ̧ mènəè maa àfɨ̀Ꞌ yaa è mbele ba nɨ̧̀ ba la. 
JHN.14.26	Ka wòt wu tàa kɨꞋɨ me tɨŋe awɨ̧ la, Fo Kèfə yu tǎt am nàà tsàà ane èlen laã la, naa kɨꞋɨ̀ e nyɨꞋte awɨ̧ èghɨ ègème, mè ngɨ̀ bɨ ku̧u̧tè èghɨ ègème mâ shu abua yɨ̧ la. 
JHN.14.27	Mâ sa àlàŋkè abua yɨ̧, mâ ŋa àlàŋkè am abua yɨ̧, ka è nka ŋa mbɨ̀Ꞌɨ̀ bòt ngɔ̀ŋ àa ŋǎ la. Mbɨ̀Ꞌɨ̀ mèntɨ̧ɨ̧ mɨ̧ me bente, bɨ̀ ka mbɔa.
JHN.14.28	“Bɨ zə ndɨ mâ laꞋnê, e tsiꞋa ngà ghǎ, mbɔ̂ ngua nga mèe ekɨꞋɨ abua yɨ̧ la. Bɨa ghɨ̀ ale ngua nkɔ̀ŋkè am, ko bɨa me wùꞋtè àwɨ̧ nê, e tsiꞋa nga abua Tǎt am, nkàà nê tà tsè am. 
JHN.14.29	Mâ shu wɨ̧ mènəè maa àfɨ̀Ꞌ yaa ka naa ghɨ̌ te, mbɨ̀Ꞌɨ̀ è ghɨa è te bɨ bɨ̧ɨ̧nè nê ànəa e shua la wu nkûŋ. 
JHN.14.30	È nka tsi làꞋà ba nɨ̧̀ ba ane àfɨ̀Ꞌ à seè à, nkàà nê Satàn wu, tà wu àtsəa ngɔ̀ŋ yaa la nàà nkɨ̀Ꞌa. Tà bakà bɔ mètàŋ a ègwet laã. 
JHN.14.31	Ka mâ ghɨ̀ wuê mbɨ̀Ꞌɨ̀ Tǎt am è shu nê, è ngɨa la, mbɨ̀Ꞌɨ̀ bòt ngɔ̀ŋ yaa aa ko nê maà nkɔ̀ŋkà atò.
JHN.14.31	“Bɨ̀ lɔ̀Ꞌɔ a si bà lɔꞋɔ.”
JHN.15.1	Yesò mè nê, “E ngu ngule àyɨt vȩn, Tǎt am wu wòt wu tàa nèèta àyɨt vȩn mbɔŋ la. 
JHN.15.2	Tàa ngɨ̀ tà fààtè mèntaãaã ègème, è wu àdziꞋa ènyit yaã nàa ka kɔɔle tètaãaãtsə la ntsì, mbɔ̂ ntsènè nèètè è me nàa nkɔ̀ɔ̀lâ la, mbɨ̀Ꞌɨ̀ naa tsène ekɔɔle ntsɔ̧̀. 
JHN.15.3	Eyaa wu ndɨ èngǎ̧ wu mâ làꞋa abua yɨ̧ la, e nèètè àwɨ̧ tè bɨ bɔ̀ŋ la. 
JHN.15.4	Bɨ̀ wu àghɨ yeamɔꞋ nè nà̧, è mě ngu àghɨ yeamɔꞋ nè nɨ̧̀ mɨ̧̂. Ndɨ̀ wu betsiꞋa èntaãaã àyɨt è ka koê nkɔ̀ɔ̀le tètaãaãtsə zia ndziꞋne kà wu a mbɨ̧̀ àyɨt la, wu ndɨ betsiꞋa bɨ̀ambɔŋ è ka ko ngɨ̀ àghɨ kà wu àghɨ yeamɔꞋ nè nà̧ la.
JHN.15.5	“E ngu àyɨt vȩn, bɨ wu mèntaãaã. Wòt tà wu àghɨ yeamɔꞋ nè nà̧, e mè ngu àghɨ yeamɔꞋ nè tò la, wu mbɨ̀Ꞌɨ̀ èntaãaã àyɨt àa nkɔ̀ɔ̀la ntsɔ̧̀ la. Tà bakà wu nè nà̧ tà kà koê ngɨ̀ àghɨ. 
JHN.15.6	Wòt bakà wu àghɨ yeamɔꞋ nè nà̧, tà ko nê ye wu mbɨ̀Ꞌɨ̀ èntaãaã àyɨt yu bɔ̀ɔ ngɨ̀ bɔ lo ngwaꞋ e yu̧ la. Bɔ̀ɔ ngɨ̀ bɔ fetè èwuu mèntaãaã màa, maꞋa èwet ntò̧. 
JHN.15.7	Bɨ wu àghɨ yeamɔꞋ nè nà̧, mèngǎ̧ mɔ̧ mè ngu a mèntɨ̧ɨ̧ mɨ̧, ko bɨa biite a Tǎt am àghɨ àgème bɨ kɔ̀ŋkè la, taa ŋa. 
JHN.15.8	Bɨ me ghɨ̀ èghɨ ntsɔ̧̀ nyaŋ ko bòt aa ye nê bɨ wu bɔkatè bɔ̧ e lɔ̀kè èlen Tǎt am e tsaa ègwet.
JHN.15.9	“Mbɨ̀Ꞌɨ̀ Tǎt am nàa nkɔ̀ŋkà am la, wu, wuê a èlɨ mbɔŋ màa nkɔ̀ŋkà àwɨ̧ la mɨ̧̂. Bɨ̀ zìa wɨ̧ ane yaã, mbɨ̀Ꞌɨ̀ maa me kɔ̀ŋkè àwɨ̧. 
JHN.15.10	Bɨ me ghɨ̀ èghɨ mâ shu la, ko maa me kɔ̀ŋkè àwɨ̧ nɨa ngà nè mbì, wuê mbɨ̀Ꞌɨ̀ Tǎt am nàa nkɔ̀ŋkà am nkàà nê maa ngɨ̀à èghɨ tàa nkɨà la. 
JHN.15.11	E shua wɨ̧ mènəè maa ègème mbɨ̀Ꞌɨ̀ èntɨ̧ɨ̧ wɨ̧ aa me bɔ̌ mbɨꞋɨ̀ è wɔ̧, mèngùꞋte naa mèe lu̧u̧ a mèntɨ̧ɨ̧ mɨ̧. 
JHN.15.12	Mbɨ̧ yaã è ngua ŋǎ abua yɨ̧ la wu nê, wòt me kɔ̀ŋkè wanyɨ vi mbɨ̀Ꞌɨ̀ màa nkɔ̀ŋkè àwɨ̧ la. 
JHN.15.13	BetsiꞋa, wòt kà nyɨꞋte èkɔŋ ane bèshu̧ bi tè ntsè ndɨ tàa ŋǎ àtsəa zi ane yɔb la. 
JHN.15.14	Bɨ me ghɨ̀ àghɨa e shua la, ko bɨa wu bèshu̧ bɔ̧. 
JHN.15.15	È nka tsi tɔ awɨ̧ ane bɔ̧ àfàꞋ bɔ̧a, nkàà nê wafàꞋ nàà kà ko ntsèmte tǎt àfàꞋ vi, ka mâ tsiꞋa ntɔ awɨ̧ ane bèshu̧ bɔ̧ nkàà nê, mâ shua wɨ̧ ànəa àgème mâ zə abua Tǎt am la. 
JHN.15.16	È ntsě bɨa ka bɨ li ndȩ̀ am la, wu mmɔ̌ mbɔŋ ka e ndi ndȩ̀ awɨ̧ ntsàà nê, bɨ̀ ghǎ ngɨ̀ mènəè ntsɔ̧̀, è wù mènəè ntsɔ̧̀ mu nàa taꞋa tseke la. Bɨ ghɨ̀ ale, ko Tǎt am naa ŋa awɨ̧ àghɨ àgème bɨ lo̧ abua tò ane èlen laã la. 
JHN.15.17	Àghɨa e shua nê bɨ̀ me ghɨ̀ la wu nê, bɨ̀ me kɔ̀ŋkè bɔnyɨ bɨ̧.
JHN.15.18	“Bòt sitsǎꞋ e me pààbè àwɨ̧, bɨ ko nê, mbù̧ mbɔŋ yaã mbùꞋ ane yaã. 
JHN.15.19	Bɨ ghɨ̀ ale ngu àghɨ yeamɔꞋ nè bòt ngɔ̀ŋ yaa, ko bòt ngɔ̀ŋ mbɔŋ aa me kɔ̀ŋkè àwɨ̧, mbɨ̀Ꞌɨ̀ bòt bɔb. Ka ndɨ̀ wu bɨ ntsě bòt ngɔ̀ŋ yaa, e mbɔ̂ ndàà àwɨ̧ ntsì a kètsìà wɔb la, bɔ tsiꞋa mpààbà àwɨ̧ pààbe. 
JHN.15.20	Bɨ̀ ku̧u̧te èngǎ̧ wu mâ yaã shu abua yɨ̧ la, wafàꞋ bakà tse a tǎt àfàꞋ vi. È wu nê bɔ li ngua nkɨà àtsəa am enɨ, ko bɔɔ me kɨa ayɨ̧ enɨ mɨ̧̂. È wu nê, bɔ li ngɨ̀ mbɨ̀Ꞌɨ̀ èngǎ̧ am e shua la, ko bɔɔ̀ me ghɨ̌ mbɨꞋɨ̀ bɨ shu la mɨ̧̂. 
JHN.15.21	Ka bɔ̀ɔ ghɨ̧̀ɨ̧̀nè àwɨ̧ anè ndɨ̀ wu bɨ̀ wu bòt bɔ̧ la, nkàà nê, bɔ bakà ko wòt tà tsàà am la. 
JHN.15.22	Mâ ghɨ̀ ale, è nka kɨꞋɨ elaꞋa abua yɔb, ko bɔ bakà ko laꞋ nê bɔ wu bòt kàbɔ̀ŋ, ka nè àfɨ̀Ꞌ yaa betsiꞋa bɔ ka tsi nkoê shu nê, àghɨa bɔ ghɨ̀ la ntsě kàbɔ̀ŋ. 
JHN.15.23	Wòt me pààbè am, tà ko nê, yeà mpaaba Tǎt am mɨ̧̂. 
JHN.15.24	Mâ ghɨ̀ ale, è nka ghɨ èghɨ kà wòt tsa li mè ghɨ̌ a kètsìà wɔb, ko bɔ bakà ko laꞋ nê, bɔ wu bòt mènəè kàbɔ̀ŋ, ka nè àfɨ̀Ꞌ yaa, bɔ ye èghɨ mbɔŋ, mbɔ̂ me pààbè awa ba Tǎt am. 
JHN.15.25	Mènəè maà tsè anè mbɨ̀Ꞌɨ̀ e ghɨ̌ ànəa bɔ li shɨ a èbem Àkata Mbɔ̧ɔ̧mà yu bɔ̀ɔmbɔŋ àa ntɔ la aa wu nkûŋ nê, ‘Bɔ li mpààbe am kà ye lə’.
JHN.15.26	“Ka wòt tàa tɨŋe awɨ̧ la nàà kɨꞋa. Tà dzə abua tǎt am, ngu Fo tò yu nàa nyɨ̀Ꞌta mènəè mu è wu nkûŋ la. Maa ghɨ̌ Tǎt am naa tsǎ atò abua yɨ̧, taa kɨꞋɨ làꞋa ànəa ye ko ane yaã la. 
JHN.15.27	Bɨ̀a mbɔŋ e bɔ ndɨ bɨ̀a laꞋa ànəa bɨ ko ane yaã la, nkàà nê bɨ li ngu ba nɨ̧̀ ba kwàꞋ àfɨ̀Ꞌ yu e ndi mbùꞋ me nyɨꞋte mènəè maa la.
JHN.16.1	“E shua wɨ̧ mènəè maa ègème anè mbɨ̀Ꞌɨ̀ bɨ tsì mèntɨ̧ɨ̧ mɨ̧ ane yaã. 
JHN.16.2	Bòt aa kɨ̀ŋè àwɨ̧ a èbem lobte Mbɔ̧ɔ̧mà etsǎ àbȩ. Ane nkûŋ, àfɨ̀Ꞌ àko aa nkɨ̀Ꞌa wòt bùŋà wɨ̧ ko taa mɨ̀ɨ̀te nê ye wua nkùkta Mbɔ̧ɔ̧mà ane àghɨa ye ghɨ̀à la. 
JHN.16.3	Bɔɔ ghɨ̧̀ɨ̧̀nè àwɨ̧ anè nkàà nê bɔ bakà li mè ko a Tǎt am, bɔ̀ ka meè nko am. 
JHN.16.4	Ka e shu awɨ̧ mènəè maa mbɨ̀Ꞌɨ̀ è lɔ̀Ꞌɔ è te bɨ ku̧u̧tè nê mâ yaŋe làꞋa ànəa mùà abua yɨ̧. E ndi è nka shu awɨ̧ mènəè maa àfɨ̀Ꞌ yu bɨ li mbùꞋ me kùŋè am la, nkàà nê ba nɨ̧̀ ba e li ngu nɔ̂.
JHN.16.5	“E ngu anè ngà abua wòt wu tà li ntsàà am la, mbɔ̂ wòt wɨ̧ ka lem mbììte laꞋnê, ‘À ghǎ nè ŋà?’ 
JHN.16.6	Ka ndɨ̀ wu mâ shua wɨ̧ mènəè maa la, tèsȩ te lu̧u̧ a mèntɨ̧ɨ̧ mɨ̧. 
JHN.16.7	E ngua shua wɨ̧ nkûŋ nê, è ngà, ko naa wu ànəa ntsɔ̧̀ abua yɨ̧, nkàà nê e mbakà ghà, wòt wu tàa tɨŋe awɨ̧ la ka kɨꞋɨ, ka e ngà ko maa tsǎ atò abua yɨ̧. 
JHN.16.8	Taa me ghɨ̀ tê nkɨ̀Ꞌɨ̂ nyɨ̀Ꞌte bòt ngɔ̀ŋ nê bɔ fà̧ àghɨa bɔ̀ɔ mɨ̀ɨ̀tà nê kàbɔ̀ŋ wu yùà la, ndɔ̀Ꞌ fà̧ àyea bɔ̀ɔ mɨ̀ɨ̀tà nê wòt tàa ngɨ̀à àghɨa Mbɔ̧ɔ̧mà nàa nkɨà la wu wùà la, mè fà̧ ane ndɨ bɔ̀ɔ mɨ̀ɨ̀tà nê Mbɔ̧ɔ̧mà naa li saꞋa bòt la. 
JHN.16.9	Taa li nyɨ̀Ꞌte nê bɔɔ ngɨa kàbɔ̀ŋ nkàà nê, bɔ bakà zi mèntɨ̧ɨ̧ mɔb ane yaã. 
JHN.16.10	Bɔɔ li eye àghɨa màngɨa àghɨa Mbɔ̧ɔ̧mà nàa nkɨà la wu yùà la, nkàà nê, e tsiꞋa nga abua Tǎt am, kà bɨ wu tsi eye am. 
JHN.16.11	Bɔɔ li mě eye èsaꞋa Mbɔ̧ɔ̧mà nkàà nê, Mbɔ̧ɔ̧mà saꞋa wòt wu tà wu àtsəa ngɔ̀ŋ yaa la tè ndɔ̀Ꞌ.
JHN.16.12	“E mbela mbɔ̌ mènəè nyaŋ màa shua wɨ̧ la, ka bɨ̀ ka wu ko enɔ̀ŋe mùà ègème àtsəa yɨ̧ àfɨ̀Ꞌ yaa. 
JHN.16.13	Fo Mbɔ̧ɔ̧mà yu nàa nyɨ̀Ꞌta nkûŋ la naa me ghɨ̀ tê nkɨ̀Ꞌɨ̂, ngɨ̀ bɨ ko nkûŋ ègème è dzə abua Mbɔ̧ɔ̧mà la, nkàà nê tà kà gha elàꞋa ànəa zi zìambɔŋ. Taa làꞋà wuê ànəa ye zə la, mè shu awɨ̧ mènəè nàa li ghɨ̀ la. 
JHN.16.14	Taa kɨꞋɨ elɔ̀kè èlen laã a ègwet, nkàà nê taa zə ànəa mâ shu la e shu awɨ̧. 
JHN.16.15	Àghɨ àgème Tǎt am bɔ la wu àyaã. Eyaa wu lə yu mâ laꞋ nê taa zə ànəa mâ shu la, e shu awɨ̧ la.
JHN.16.16	“AdzìꞋ naa me wù̧ù̧ne bɨ̀ ka tsi ndzè am; ka àdziꞋ mè ngu me wù̧ù̧ne bɨa ye am.”
JHN.16.17	Tà làꞋ ale bɔkatè tò ko e biite bɔnyɨ bɔb nê, “Tàa anè nko nê ye shua ne ghàà? Tà laꞋnê, adzìꞋ naa me wù̧ù̧ne bà kà tsi ndzèa vi, ka àdziꞋ bɔ̂ ngu mèe me wù̧ù̧ne baa ye avi. Tàa mè shua nê, ‘Ye tsiꞋa nga abua tǎt vi ale nko nê ye shua nê ghà à?’ 
JHN.16.18	AdzìꞋ naa me wù̧ù̧ne wàà tà shua la wu ne ghà à? Baa bakà lem nko ànəa tà shua la.”
JHN.16.19	Bɔɔ ndàꞋa ale, Yesò ko na bɔ̀ kɨ ebiite avi la. Ale, tà bììtè awɔb nê, “Tè bɨ wua ndàꞋà a kètsìà wɨ̧ anè nkɨ eko ànəê yu mâ yaã shu nê, ‘AdzìꞋ naa me wù̧ù̧ne bɨ̀ ka tsi ndzè am, ka àdziꞋ bɔ̂ ngu mèe me wù̧ù̧ne bɨa ye am la à?’ 
JHN.16.20	Ane nkûŋ, tsiꞋ è shua wɨ̧ nê, bɨ bele me dɨ̌ mè shùà mèsi, ka bòt ngɔ̀ŋ e bɔ̂ ngu me wùꞋtè àwɔb; mèntɨ̧ɨ̧ mɨ̧ mè ngu me bɨɨ, ka mbɔ̂ ngu elɔ̀Ꞌɔ gheble etsiꞋa mbɔ̀. 
JHN.16.21	Àvi nàa ngɨ̀ tà me lu̧u̧te a me saa atò, nkàà nê àfɨꞋa tò a kuêꞋ, ka tà me ghɨ̀ tê tà bi, tà kà tsi nkù̧ù̧te nê a wua saa avi, nkàà mèngùꞋte mu nàa a èntɨ̧ɨ̧ tò nê tà bi waã vi a ngɔ̀ŋ ŋaa la. 
JHN.16.22	Wu wuê ndɨ bɨ̀ wu ane tèsȩ àfɨ̀Ꞌ yaa la. Ka maa me ghɨ̀ tê mè ndzè àwɨ̧, mèntɨ̧ɨ̧ mɨ̧ lu̧ ne mèngùꞋte. Eyaa èwuu mèngùꞋte mu betsiꞋa wòt kà ko ntsì mùà a mèntɨ̧ɨ̧ mɨ̧ la. 
JHN.16.23	Àlia mbɔŋ aa li nkùꞋ bɨ̀ ka tsi mbììte ànəê nè abua am. Ane nkûŋ, tsiꞋ è shua wɨ̧ nê, àghɨ àgème bɨ lo̧ abua tǎt la, taa ŋa abua yɨ̧ ane èlen laã. 
JHN.16.24	E kɨꞋɨ dzəè àfɨ̀Ꞌ yaa bɨ bakà lo̧ àghɨa ane èlen laã. Bɨ̀ lo̧, ko Mbɔ̧ɔ̧mà naa ŋa, tê mèngùꞋte naa lu̧ a mèntɨ̧ɨ̧ mɨ̧.
JHN.16.25	“Maa ndàꞋà mènəè maa ane mèngà̧teme, ka àfɨ̀Ꞌ àko aa me kùꞋu è nka tsi ngua ndaꞋa abua yɨ̧ ane mèngà̧teme. ÀfɨꞋa ngaa maa tsiꞋi me ghaꞋte mènəè ane ànəa Tǎt am è shua wɨ̧. 
JHN.16.26	Naa li ngu ane àlia mbɔŋ bɨ lo̧ àghɨa bɨ lo̧a la ane èlen laã. E ntsea shua abua yɨ̧ nê, maa li me lo̧ àghɨa ko abua Tǎt am ambo yɨ̧, 
JHN.16.27	nkàà nê Tǎt am yaŋe wua nkɔ̀ŋkà àwɨ̧, ndɨ̀ wu bɨ̀a mbɔŋ ekɔ̀ŋkè am, mè mbɨ̧̀ɨ̧̀ne nê e ndzəa abua tò la. 
JHN.16.28	E ndi ndzə abua Tǎt am ka nkɨ̀Ꞌɨ̂ a sitsǎꞋ, mè ngu anè ntsìꞋa sà sitsǎꞋ ewène abua tò.”
JHN.16.29	Bɔkatè tò e shu abua tò nê, “E wu la, à tsiꞋa ngàꞋta mènəè àfɨ̀Ꞌ yaa shua wa, àà kà tsi ndàꞋ ane mèngà̧teme; 
JHN.16.30	Ba ko àfɨ̀Ꞌ yaa nê à ko èghɨ ègème, tè wòt kà lem tsi mbɔ̌ ndɨ tàa mèe me biite àwê ànəa ko kà à shu atò la. Àyaa a ghɨ̂ ba bɨ̧ɨ̧nè nê, à dzəa abua Mbɔ̧ɔ̧mà.”
JHN.16.31	Yesò bɨ̀ɨ̀lè nê, “Tè bɨ zì mèntɨ̧ɨ̧ mɨ̧ ane yaã àfɨ̀Ꞌ yaa à? 
JHN.16.32	Àfɨ̀Ꞌ a bele kùꞋu, a bɔ̂ kùꞋ tè ndɔ̀Ꞌ, bɨ̀a lùùlà am bàgème e ghǎ a èpfəè bɨ̧ tè maa tsiꞋi mmɔ̌ ndziꞋne la, ka è nka wu mmɔ̌ ndziꞋne nkàà nê e ngu ba Tǎt am.
JHN.16.33	“E shu awɨ̧ mènəè maa ègème mbɨ̀Ꞌɨ̀ bɨa bɔ àlàŋkè a mèntɨ̧ɨ̧ mɨ̧ ndɨ̀ wu ba nɨ̧̀ ba è tsiꞋi àghɨ yeamɔꞋ la. Ngɔ̀ŋ naa ghɨ̌ bɨa ye ngoꞋ kèkweelè. Ka mèntɨ̧ɨ̧ mɨ̧ ka mbèntê nkàà nê mâ nù tè ntsòkè mètàŋ ngɔ̀ŋ yaa.”
JHN.17.1	Mbɨ̀Ꞌɨ̀ Yesò làꞋà mèngà̧ maa la, tà lɔ̀kè àvi ndȩ̀ ègwet nê:
JHN.17.1	“Tê, àfɨ̀Ꞌ yu a kuêꞋ, ghɨa bòt è ye ènɨ̧ Waã wè, mbɨ̀Ꞌɨ̀ Waã wè naa ghɨ̌ bòt aa ye ènɨ̧ wê mɨ̧̂. 
JHN.17.2	Ghɨ̀ ale nkàà nê, à ŋa atò mètàŋ a ègwet bòt bàgème, nê tà ŋa mèmpème kàlìà abua bòt bu bàgème à ŋa abua tò la. 
JHN.17.3	Mèmpème kàlìà maa wu nê, bòt è ko awê, àwɔ̀ wu à wu ndàꞋà Mbɔ̧ɔ̧mà tà wu yû̧ la, mè nkoa Yesò Klistò wu à tsàà la. 
JHN.17.4	Mâ ghɨ̂ bòt e ye ènɨ̧ wê a sitsǎꞋ, na mâ paa àfàꞋ yu à li ŋa nê è ngɨa la. 
JHN.17.5	È wu ale a Tè, ghɨa àfɨ̀Ꞌ yaa è mbɔ ènɨ̧ wu a ngèt yê, è wù ènɨ̧ wu e ndi mbɔŋ ka ngɔ̀ŋ naa li ewu la.
JHN.17.6	“Mâ ghɨ̂ bòt bu à làà wɔb ayɔɔ bòt ngɔ̀ŋ ŋǎ abua am la e ko awê. Bɔ li ngu bòt bê, ka à ŋà wɔb abua am, bɔ zə èngǎ̧ wè, mbê mè mbɨ̧ɨ̧nê nè èntɨ̧ɨ̧ wɔb wemɔꞋ. 
JHN.17.7	Bɔ ko àfɨ̀Ꞌ yaa nê, ànəê àgème à zi a tèkitebu taã la a dzə abua yê. 
JHN.17.8	Mâ shu awɔb mènəè mu à li ndzi a tèkitebu taã la, bɔ zə mùà nɔŋe a mèntɨ̧ɨ̧ mɔb, mè nko ane nkûŋ nê, e ndzə abua yê, mè mbɨ̧̀ɨ̧̀ne nê, àwɔ̀ ka à tsàà am la. 
JHN.17.9	E ntsàꞋtà àwê anè, ane ànəa bòt bu à ŋa abua am la, nkàà nê bɔ wu bòt bê. È nka tsaꞋtà ane ànəa bòt ngɔ̀ŋ. 
JHN.17.10	Bòt bu bàgème bɔ̀ wu èbɔ̧ la, wu èbê, è bu è wù bê la mè ngu èbɔ̧. Wu bɔ̀ɔ waa ka bɔ̀ɔ nyɨ̀Ꞌta àghɨa ènɨ̧ am è wu yùà la. 
JHN.17.11	E ngu anè ntsiꞋa sà ngɔ̀ŋ yaa ekɨꞋɨ kwene ane yê, ka bɔ bɔ̂ ngu àyɔb a si nga etèꞋa a ngɔ̀ŋ ŋaa. Lefɨ̀Ꞌ, àwɔ̀ wu à tsè bètǎt bàgème la leꞋ, baabe awɔb wu à ŋa abua am la ane mètàŋ mê, è wu mètàŋ mu à ŋa abua am la, mbɨ̀Ꞌɨ̀ bɔɔ tsiꞋi àghɨ yeamɔꞋ, mbɨ̀Ꞌɨ̀ ba nè è wu àghɨ yeamɔꞋ mɨ̧̂ la. 
JHN.17.12	Mâ nɨ mètàŋ mu à ŋa abua am la mbààbe awɔb ane àfɨ̀Ꞌ yu maa wu ba tò ba la. Maa bà̧à̧ wɔb ntsɔ̧̀ tè wòt ane yɔb ka nyɔ̂, tè è bəa wòt wu tà bɔ ndɨ tàa nyɔ la, mbɨ̀Ꞌɨ̀ e ghɨ̌ ànəa bɔ shɨ a èbem Àkata Mbɔ̧ɔ̧mà la aa te.
JHN.17.13	“E tsiꞋi alu̧ àfɨ̀Ꞌ yaa nkɨ̀Ꞌa abua yê, mbɔ̂ mbele a sitsǎꞋ ndàꞋà mènəè maa, mbɨ̀Ꞌɨ̀ mèngùꞋte naa nèète èlu̧ a mèntɨ̧ɨ̧ mɔb, mbɨ̀Ꞌɨ̀ è lu̧u̧ a wɔ̧ la. 
JHN.17.14	Mâ shua wɔb èngǎ̧ wê ale, bòt ngɔ̀ŋ e me pààbè àwɔb ndɨ̀ wu bɔ ntsě àghɨ yeamɔꞋ nè bòt ngɔ̀ŋ wuê mbɨ̀Ꞌɨ̀ e ntsě àghɨ yeamɔꞋ nè bòt ngɔ̀ŋ la. 
JHN.17.15	È nka shu̧u̧ta wê nê, tsì àwɔb a èbem ngɔ̀ŋ yaa, e shu̧u̧tà wuê nê baabe awɔb mbɨ̀Ꞌɨ̀ bɔ kwene a tèkitebu Satàn Wòt Kàbɔ̀ŋ. 
JHN.17.16	Bɔ ntsě àghɨ yeamɔꞋ nè bòt ngɔ̀ŋ yaa wuê mbɨ̀Ꞌɨ̀ mmɔ̌ mbɔŋ e ntsě àghɨ yeamɔꞋ nè bòt ngɔ̀ŋ la. 
JHN.17.17	TsiꞋ èngǎ̧ wê wu è wu nkûŋ la è ghɨa awɔb bɔ̀ tsiꞋi mbɨ̀Ꞌɨ̀ àwɔ̀ nkûŋ nkûŋ. 
JHN.17.18	Mbɨ̀Ꞌɨ̀ à li ntsàà am a ngɔ̀ŋ la, wu ndɨ mmɔ̌ mbɔŋ mâ tsàà wɔb a ngɔ̀ŋ la mɨ̧̂. 
JHN.17.19	Mâ ŋa am nènkèm abua yê ambo yɔb, mbɨ̀Ꞌɨ̀ èngǎ̧ wè wu è wû nkûŋ la aa ghɨ̌ bɔɔ tsiꞋi mbɨ̀Ꞌɨ̀ àwɔ̀ nkûŋ nkûŋ.
JHN.17.20	“È nka tsàꞋte awê anè wu ane ànəa bòt bɔ̧ baa bɔ̀ɔ ndziꞋne. E ntsàꞋtà fɔ̀ɔ̀le ane ànəa bòt bu, bɔ̀ɔ zǐ èntɨ̧ɨ̧ wɔb ane yaã nkàà ànəa bòt bɔ̧ àa shu awɔb la. 
JHN.17.21	Lefɨ̀Ꞌ, e ntsàꞋtà anè mbɨ̀Ꞌɨ̀ bɔ̀ɔgème aa tsiꞋi àghɨ yeamɔꞋ wuê mbɨ̀Ꞌɨ̀ à wu àghɨ yeamɔꞋ nè nà̧ e mè ngu àghɨ yeamɔꞋ nè nè la. Ghɨa bɔ̀ wu àghɨ yeamɔꞋ nè nà mbɨ̀Ꞌɨ̀ bòt ngɔ̀ŋ aa bɨ̧ɨ̧ne nê, àwɔ̀ ka à tsàà am la. 
JHN.17.22	Mâ ghɨ̂ bɔ bɔ èwuu ènɨ̧ wu à li ŋǎ abua am la, mbɨ̀Ꞌɨ̀ bɔɔ tsiꞋi àghɨ yeamɔꞋ mbɨ̀Ꞌɨ̀ ba nè è wu àghɨ yeamɔꞋ la. 
JHN.17.23	Ndɨ̀ wu è ngu àghɨ yeamɔꞋ nè nɔ̀b, à mè ngu àghɨ yeamɔꞋ nè nà̧ la, tsiꞋ bɔ̀ paa ngu àghɨ yeamɔꞋ, mbɨ̀Ꞌɨ̀ e ghɨ̌ bòt ngɔ̀ŋ aa ko nê, àwɔ̀ ka à tsàà am la, e mě ko nê àà nkɔ̀ŋkà àwɔb, mbɨ̀Ꞌɨ̀ àa nkɔ̀ŋkà am la.
JHN.17.24	“Lefɨ̀Ꞌ, maà nkɨà nê, bòt baa à ŋa abua am la, è li nkɨ̀Ꞌɨ̂ adzìꞋ yaa e nga la, mbɨ̀Ꞌɨ̀ eye ènɨ̧ am, è wu ènɨ̧ wu à li ŋa abua am, nkàà nê à li nkɔ̀ŋkè am, ka ngɔ̀ŋ naa li ebùꞋu la.
JHN.17.25	“Lefɨ̀Ꞌ, àwɔ̀ wu mènəè mê tɨ̧ɨ̧ ndɨŋndɨ̀ŋ la, bòt ngɔ̀ŋ e bakà ko awê, ka e mbɔ̂ nko awê, bòt bɔ̧ baa e mè nko nê, àwɔ̀ ka à tsàà am la. 
JHN.17.26	Mâ ghɨ̌ bɔ ko wòt à wu wùà la, mè ngu ghɨ̌ bɔɔ me koa nɨa ngà nè mbì, mbɨ̀Ꞌɨ̀ bɔɔ me kɔ̀ŋkà am wuê a èlɨ̀ wu àa nkɔ̀ŋkà am la, e mě ghɨ̌ maa tsiꞋi àghɨ yeamɔꞋ nè nɔ̀b.”
JHN.18.1	AfɨꞋa Yesò tsàꞋta Mbɔ̧ɔ̧mà tè mpàa la, bɔ̂ bɔkatè bi elɔ̀Ꞌ ngà ntù̧ àfuꞋ àko bɔ̀ɔ ntɔ ane Kidèlòn la nga aguŋ. ÀdziꞋa mbȩ ko a li ngu abot, bɔ̂ bɔkatè bi e gha a èbèm. 
JHN.18.2	Bɔɔ ngɨ̀ ale, Judàs wu tà fɨ̧̀ɨ̧̀ne atò la ko abot mɨ̧̂, nkàà nê wu àdziꞋa Yesò bɔ̂ bɔkatè bi e zìi wua mbù̧ù̧tà la. 
JHN.18.3	Judàs kɨ̀Ꞌɨ̂ abot nè àlaã bèshujà, bɔ̂ bèmbaabà lob nɨ̧ Mbɔ̧ɔ̧mà, bètǎt bèntsìà mèpɨ̧̀ Mbɔ̧ɔ̧mà nè Bèfalèsiì e tsàà wɔb la. Bɔɔ nkɨ̀Ꞌa ale mbèà mèkàꞋà bɔ̂ mbȩ̀tsə bɔ tò̧ la, nè èghɨ èbet.
JHN.18.4	Yesò li nko àghɨa nga e ghɨ̌ ane zi la, ndɔ̀Ꞌ a si nkɨ̀Ꞌɨ̂ a mbì, mbììte awɔb nê, “Bɨ̀ kɨa wà à?”
JHN.18.5	Bɔ bɨ̀ɨ̀lè nê, “Yesò wòt Nazàlet.”
JHN.18.5	Yesò shu abua yɔb nê, “E ngu tòa.” Bɔɔ ngɨ̀ ale Judàs wu tà fɨ̧̀ɨ̧̀ne a Yesò la wua abot bɔ̂ bèshujà bu tà tɨ̧ɨ̧ la. 
JHN.18.6	Mbɨ̀Ꞌɨ̀ Yesò shu abua yɔb nê wu zia la, bɔ ghà kwèn, kwèn ndèbte a si.
JHN.18.7	Tà mè mbììte awɔb nê, “Bɨ laꞋnê bɨ kɨa wà leè?”
JHN.18.7	Bɔ bɨ̀ɨ̀lè nê, “Yesò wòt Nazàlet.”
JHN.18.8	Yesò bɨ̀ɨ̀lè nê, “Ka mâ shu abua yɨ̧ nê e ngu tòà? Ale, bɨ wua nkɨà am bɨ tsiꞋ bòt baa e ghà.” 
JHN.18.9	Àyaa a li ntsè anè mbɨ̀Ꞌɨ̀ e ghɨ̌ mèngà̧ mu tà li shu abua Mbɔ̧ɔ̧mà la naa te. Tà li nê, “Ka wuê wòt wemɔ̀Ꞌ ane bòt bu à ŋa abua am la bakà nyɔ̂.”
JHN.18.10	Simùn wu èlen tò ko wu Pità la bɔ àlùmbà̧, mbê sɔ̀ŋ mì, ndo àtû̧ àbualu̧ àbùꞋ a àtsəa bèntsìà mèpɨ̧̀ Mbɔ̧ɔ̧mà. Èlen àbùꞋ mbɔŋ wu Malekusì.
JHN.18.11	Yesò shu abua Pità nê, “Zi àlùmbà̧ ayê a èbem baꞋ zi; Tè à mɨ̀ɨ̀tè nê è nka nu ndɔŋ ngoꞋ yaa Tǎt am è ŋa abua am la à?”
JHN.18.12	ÀfɨꞋa mbɔŋ àlaã bèshujà yu nè tǎt wɔb ndɔ̀Ꞌ nè bèmbaabà Bèjuê bu e baãaã Yesò nkùùle atò. 
JHN.18.13	Mbɔ̂ mbɨ̀ nɨa tò ngà a mbì Anàs wu tà wu nantsi Kefàs la. Kefàs li ngu àtsəa bèntsìà mèpɨ̧̀ Mbɔ̧ɔ̧mà a èngùꞋu mbɔŋ. 
JHN.18.14	Eyaa wu Kefàs wu tà li shu abua bɔɔjuŋ Bèjuê nê, a bɔ̂ŋ nê wòt wemɔ̀Ꞌ pfə bòt è pem la.
JHN.18.15	Bɔ me ghà ne Yesò ale, Simùn Pità bɔ̂ wakatè kǒ e baãaã kwene yɔb me kùŋà wɔb ngà. Ndɨ̀ wu wakatè waa ko àtsəa bèntsìà mèpɨ̧̀ Mbɔ̧ɔ̧mà la, tà kùŋe a Yesò ba kwat tè ngà ngu àsà̧aã èsaꞋa àtsəa bèntsìà mèpɨ̧̀ Mbɔ̧ɔ̧mà wu. 
JHN.18.16	Mbɨ̀Ꞌɨ̀ tàa nyia la, Pità wu a ètsəêkaã àbȩ tà tɨ̧ɨ̧ la. Wakatè waa àtsəa bèntsìà mèpɨ̧̀ Mbɔ̧ɔ̧mà a ko atò la ghà ndàꞋ bɔ̂ waàvi wu tàa mbààba ètsəêkaã yu la nɨa Pità nyi a èbèm.
JHN.18.17	Waàvi wu a ètsəêkaã la biite a Pità nê, “Ka à wu ayê è wekǒ ayɔɔ bɔkatè mbê via à?”
JHN.18.17	Pità nê “ChaꞋ e ntsě wakatè tò.”
JHN.18.18	ÈdziꞋ e li ngua fìa, ale bɔfàꞋ nè bèmbaabà bu e tsəꞋtè èwet ntɨ̧̀ɨ̧̀te me yɔɔ. Pità ghà ntɨ̧̀ɨ̧ àzi bɔ̂ tò ba me yɔɔ èwet mɨ̧̂.
JHN.18.19	Àtsəa bèntsìà mèpɨ̧̀ Mbɔ̧ɔ̧mà a biite a Yesò ànəa bɔkatè tò nè èghɨ tàa nyɨ̀Ꞌta la.
JHN.18.20	Yesò tsɔꞋ èngǎ̧ tò nê, “Maà wua ndaꞋa àfɨ̀Ꞌ àgème a kètsìà bòt bàgème, mè nyɨ̀Ꞌta a èbem lobte Mbɔ̧ɔ̧mà fɔ̀ɔ̀le a èbem lob nɨ̧ Mbɔ̧ɔ̧mà, adzìꞋa Bèjuê bàgème àa mbù̧ù̧ta la. E mbakà li me làꞋa ànəa ko a ntsèm. 
JHN.18.21	Ghǎ e ghɨ̂ ka à me biite am mènəè anè à? Biite bòt bu bɔ li ndzəè mèngǎ̧ mɔ̧ la. Biite awɔb àghɨa e ndi shu awɔb la, bɔ ko mèngà̧ ègème mâ làꞋa la.”
JHN.18.22	Yesò làꞋà ale, mbaabà kǒ te àbu a èsi tò nê, “À ghɨ̀ na ka ndaꞋa abua àtsəa bèntsìà mèpɨ̧̀ Mbɔ̧ɔ̧mà a èlɨ̀ wa à?”
JHN.18.23	Yesò bɨ̀ɨ̀lè nê, “È wu nê mâ làꞋ ale fà̧, à bê shu banɔ̧̀ e zə, mbə è wu nê e mbakà fà̧ à wua ndèbà am nê ghàà?” 
JHN.18.24	Anàs tsàà atò tà bele ane mèliꞋ la abua Kefàs wu tà wu àtsəa bèntsìà mèpɨ̧̀ Mbɔ̧ɔ̧mà la.
JHN.18.25	Mbɨ̀Ꞌɨ̀ Pità li mbèle abot ndzɔ̀ɔ èwet la, bòt ko e biite atò nê, “Tè à ntsě wekǒ ane bɔkatè mbê wu?”
JHN.18.25	Tà tu̧ nê, “ChaꞋ e ntsě wakatè tò.”
JHN.18.26	WafàꞋ àtsəa bèntsìà mèpɨ̧̀ Mbɔ̧ɔ̧mà kǒ, è wu wòt àndǎ̧ mbê wu Pità yaã ndo àtû̧ atò la, mè mbììte a Pità nê, “Ka mâ yaã ndzè àwê bɨ tò a èbem àdziꞋ mbȩ yu à?” 
JHN.18.27	Pità mè ntu̧ nê “ChaꞋ.” KwàꞋ àfɨꞋa mbɔŋ lu̧nkɔ̀Ꞌ bê ntɔ.
JHN.18.28	È me wu kwàꞋ a ntɔtetsɔ̌Ꞌ, bɔ nɨa Yesò ndɔꞋɔ a lob Kefàs ngà a tsâ̧ gɔvanɔ̀. Bɔɔjuŋ Bèjuê e li bɔ̀ ka nyi a èbem tsâ̧ wu mbɨ̀Ꞌɨ̀ ka bɔ gha ghɨ̌ fà̧ ànəa ko, ka ntsèke kà jɨ èpǎ̧ Màntsea a ègwet. 
JHN.18.29	Ale, gɔvanɔ̀ Pȩlèt gha àbȩ mbììte awɔb nê, “Ànəa kàbɔ̀ŋ mbê waa ghɨ̀ la wu ghà à?”
JHN.18.30	Bɔ bɨ̀ɨ̀lè nê, “Tà ghɨ̀ ale, tà kà ghɨ ànəa kàbɔ̀ŋ, ko ba bakà nɨ atò nɨ ekɨꞋɨ abua yê.”
JHN.18.31	Pȩlèt nê, “Bɨ̀ nɨ atò bɨa mbɔŋ ngà saꞋa tò ane ndɨ mbɨ̧ tɨ̧ te nyɨꞋte la.”
JHN.18.31	Bɔɔjuŋ Bèjuê bu e shu abua tò nê, “Bɨa bòt Luêm e bakà ŋa awa mètàŋ nê bà saꞋa wòt mbuŋe atò.” 
JHN.18.32	Àyaa a li ntsè anè mbɨ̀Ꞌɨ̀ e ghɨ̌ ànəa Yesò li shu ane èwuu èvə yea li epfə lùà la aa te.
JHN.18.33	Pȩlèt mè ngwènè a èbem tsâ̧ vi ntɔ a Yesò mbììte atò nê, “À wu Fɔ̧̀ Bèjuê?”
JHN.18.34	Yesò mè mbììte atò nê, “Èngà̧ waa à bììte am la e dzəa àtsəa yê, kò wu ànəa bòt tsa e shu awê ane yaã la à?”
JHN.18.35	Pȩlèt bɨ̀ɨ̀lè nê, “E ngu wòt Juê?” Bòt àlaꞋ ayê, nè bètǎt bèntsìà mèpɨ̧̀ Mbɔ̧ɔ̧mà ka bɔ zi awê a tèkitebu taã la. “Ànəa à ghɨ̀ la wu ghà à?”
JHN.18.36	Yesò bɨ̀ɨ̀lè nê, “Kèfɔ̧̀ am è ntsě we sitsǎꞋ. Kèfɔ̧̀ am è ghɨ̀ ale, ngu we sitsǎꞋ, ko bɔfàꞋ bɔ̧ aa nû ekele nê mbɨ̀Ꞌɨ̀ bɔ zì am a tèkitebu Bèjuê. Ka Kèfɔ̧̀ am è ntsě we sitsǎꞋ ŋàa.”
JHN.18.37	Pȩlèt bììte atò nê, “Tè a wu Fɔ̧̀?”
JHN.18.37	Yesò bɨ̀ɨ̀lè nê, “À bê shu tè ndɔ̀Ꞌ. E ndi nkɨ̀Ꞌɨ̂ a ngɔ̀ŋ ŋaa bɔ bi am nkàà ànəê yeamɔꞋ, enyɨ̀Ꞌte bòt àghɨa nkûŋ wu yùà la. Waa waa tàa nkɔ̀ŋkà nkûŋ la nàà ndzəa ànəa màa shua la.”
JHN.18.38	Pȩlèt bììte atò nê, “Nkûŋ wu ghàà?”
JHN.18.38	Tà biite ale mè ndzəè nga àbȩ nkwene ane Bèjuê bu, shu abua yɔb nê “E mbakà yea ànəa kàbɔ̀ŋ ko tà ghɨ̀ la. 
JHN.18.39	Nàa ngɨ̀ è wu àlia èpǎ̧ Màntsea a ègwet àgème, è ntsɔꞋɔ wòt tèfȩ wemɔ̀Ꞌ sàŋ. Bɨa nkɨà nê è ntsɔꞋɔ Fɔ̧̀ Bèjuê saŋ abua yɨ̧?”
JHN.18.40	Bɔ ŋȩ nê, “ChaꞋ; à ka sa tò, sà wua Bàlabasì.” (Bàlabasì li ngu kwàꞋ tsɔŋ kèkweelè.)
JHN.19.1	ÀfɨꞋa mbɔŋ, Pȩlèt ŋǎ Yesò bɔ shu̧. 
JHN.19.2	Bèshujà bu e nɨ njɨŋtsə, mbaꞋa ntà̧ ndzi àtsəa tò, mbɔ̂ ndzì èmǎ̧ fɔ̧̀ a mbɨ̧̀ tò. 
JHN.19.3	Bɔ ghɨ̀ ale, waa waa me kɔꞋɔ shua abua tò nê, “Àtsèà bèfɔ̧̀, Fɔ̧̀ Bèjuê!” Mbɔ̂ ntè àbu a èsi tò.
JHN.19.4	Pȩlèt mè ndzəè nga àbȩ shu abua bòt bu nê, “Bɨ̀ zə, e ntsiꞋa nɨa tò nkɨ̀Ꞌa àbȩ e tsia a mbì lɨ̧, mbɨ̀Ꞌɨ̀ bɨa ko nê, e mbakà ye ànəa kàbɔ̀ŋ ko tà ghɨ̀ la.” 
JHN.19.5	Ale, Yesò dzə àbȩ, nè ntà̧ njɨŋ tu àtsəa zi nè èmà̧ fɔ̧̀ wu a mbɨ̧̀ zi. Pȩlèt shu abua bòt bu nê, “Bɨ̀ yea mbê wu.”
JHN.19.6	Mbɨ̀Ꞌɨ̀ bètǎt bèntsìà mèpɨ̧̀ Mbɔ̧ɔ̧mà bu nè bèmbaabà lob nɨ̧ Mbɔ̧ɔ̧mà e ye atò la, bɔ ŋȩ nê, “Wu̧u̧te atò a mbɨ̧̀ mbasa, wu̧u̧te atò a mbɨ̧̀ mbasa!”
JHN.19.6	Pȩlèt shu abua yɔb nê, “Bɨ̀ nɨa tò bɨ̀ambɔŋ ngù̧ù̧te a mbɨ̧̀ mbasa, e mbakà ye ànəa kàbɔ̀ŋ ko tà ghɨ̀ tê è wu àyea bɔ̀ɔ bùŋe atò la.”
JHN.19.7	Bèjuê bu e mè shu abua tò nê, “Baa bɔ mbɨ̧ kǒ nàa nyɨ̀Ꞌta nê, bɔ bɔ ndɨ bɔ̀ɔ bùŋe atò nkàà nê, tàa shua nê, ye wu Waã Mbɔ̧ɔ̧mà la.”
JHN.19.8	ÀfɨꞋa Pȩlèt zə èngǎ̧ waa la, tà paa mbɔ̀ɔ, 
JHN.19.9	tè mè ngwènè a èbem tsâ̧ vi mbììte a Yesò nê, “À dzəèà neŋàà?” Ka Yesò kà lâꞋ. 
JHN.19.10	Pȩlèt shu abua tò nê, “À tu̧u̧ làꞋa abua am kèna à? À bakà ko nê, mâ bɔ mètàŋ e ghɨ̌ bɔɔ sà àwê, mè mbɔ mètàŋ e ghɨ̌ bɔɔ wu̧u̧te awê a mbɨ̧̀ mbasa à?”
JHN.19.11	Yesò bɨ̀ɨ̀lè nê, “BetsiꞋa à kà ghɨ̌ àghɨ adù̧ yaã kà Mbɔ̧ɔ̧mà làꞋ nê, à wu ale. Ale, wòt wu tà baãaã am ŋǎ abua yê la, ghɨ ànəa kàbɔ̀ŋ tè ntsè awê.”
JHN.19.12	ÀfɨꞋa Pȩlèt e zə èngà̧ waa la, tà me nyɔ̀Ꞌta nkɨà èlu̧ esǎ Yesò, ka Bèjuê bu e me ŋȩ wuê ŋȩ shua nê, “À sa mbê waa, à ko nê, ye ntsě shu̧ Empelɔ̀ Luêm. Wòt nàa ngɨ̀ tà shu mbɨ̀Ꞌɨ̀ tòa anè nê, ye wu fɔ̧̀, tà ko nê, ye tsiꞋi wɔ̀mbù̧ Empelɔ̀ Luêm.”
JHN.19.13	Mbɨ̀Ꞌɨ̀ Pȩlèt zə mèngà̧ maa la, tà nɨa Yesò ndzə àbȩ, ntsèke a ègwet àtɨ̧ a saꞋa, àdzìꞋ àko bɔ bɔ̧ɔ̧ ane àti a ko bɔ̀ɔ ntɔ ane ndɨ̧ Ebùlù nê Gabatà la. 
JHN.19.14	Bɔɔ ngɨ̀à ale, è tsìꞋi mbɔŋe a kètsìà nèngû̧ ane àli yu bɔ̀ɔ ntàŋka ètsəꞋ aa tsi naa wu àlia èpǎ̧ Màntsea a ègwet la.
JHN.19.14	Pȩlèt shu abua Bèjuê bu nê, “Bɨ̀ yea Fɔ̧̀ wɨ̧.”
JHN.19.15	Bɔ ŋȩ nê, “Bɔ̀ Bùŋe atò! Bɔ bùŋe atò! Bɔ wu̧u̧te atò a mbɨ̧̀ mbasa.”
JHN.19.15	Pȩlèt bììte awɔb nê, “Bɨa nkɨà nê, è ngu̧u̧te Fɔ̧̀ wɨ̧ a mbɨ̧̀ mbasa à?”
JHN.19.15	Bètǎt bèntsìà mèpɨ̧̀ Mbɔ̧ɔ̧mà bu e nê, “Ba bakà bɔ fɔ̧̀ tsǎ ka nè Sisà.”
JHN.19.16	Tà zia Yesò a tèkitebu tɔb bɔɔ ewu̧u̧te atò a mbɨ̧̀ mbasa.
JHN.19.16	Ale, bɔ nɨa Yesò. 
JHN.19.17	Tà ŋèꞋe mbasa vi ngà àbȩ, adzìꞋ yu bɔ̀ɔ ntɔ nê àdziꞋa àghele àtsə la. Èlen àdziꞋa mbɔŋ ane ndɨ̧ Ebùlù li ngu Golgotà. 
JHN.19.18	Bɔ wu̧u̧te atò a mbɨ̧̀ mbasa a kètsìà bòt ko babe.
JHN.19.19	Pȩlèt shɨ èngà̧ ko ane kèba àyɨt bɔ wu̧u̧te àtsəa mbasa wu, e me shu nê, “Yesò wòt Nazàlet, Fɔ̧̀ Bèjuê.” 
JHN.19.20	Bèjuê nyaŋ e li ntɔ èngǎ̧ ngaa, nkàà nê, àdziꞋ yu bɔ li ngù̧ù̧te Yesò la, a li ngu a ngèt àpfəèa nɨ̧ a Jèlusalèm. Bɔ li shɨ̀ àghɨa mbɔŋ ane ndɨ̧ Ebùlù, nè è ye bòt Luêm, nè ndɨ̧ bòt Glɨ̂k. 
JHN.19.21	Bètǎt bèntsìà mèpɨ̧̀ Mbɔ̧ɔ̧mà e shu abua Pȩlèt nê, “À ghɨ̂ à kà wu eshɨ nê, ‘Fɔ̧̀ Bèjuê’, à ghɨ̌ ngu shɨ wuê nê, ‘Mbê waa laꞋnê, ye wu Fɔ̧̀ Bèjuê.’ ”
JHN.19.22	Pȩlèt bɨ̀ɨ̀lè nê, “BetsiꞋa è nka tsi nkùbte àghɨa mâ shɨ la.”
JHN.19.23	Mbɨ̀Ꞌɨ̀ bèshujà bu e wu̧u̧te Yesò a mbɨ̧̀ mbasa la, bɔ nɨ ndìte tò ngàbtè ane èdzìꞋ bekwì, shujà ègème nɨ àdziꞋ yeamɔꞋ. Bɔ ghɨ̀ ale, nɨ ndǐ èten tò mɨ̧̂, è wû ndǐ bɔ teme ka zi ntsəèꞋna e buꞋu àtsə e gha dzəa lə la.
JHN.19.24	Bèshujà bu e shu abua bɔnyɨ bɔb nê, “Bà ka saã, bàa tsiꞋi màꞋà wuê èbìt, ndzǐ wòt tàa nɨ la.”
JHN.19.24	A li ngu anè, mbɨ̀Ꞌɨ̀ ghɨ̌, ànəa Àkata Mbɔ̧ɔ̧mà a shu la aa te. Bɔ li shɨŋ nê, “Bɔ li ngàbtè ndǐ taã a kètsìà wɔb, è me wu ndǐ ègwet yaã, bɔ maꞋa ane èbìt.” Eyaa bê ngu àghɨa bèshujà bu e li ngɨ̀ la.
JHN.19.25	Mbɨ̀Ꞌɨ̀ bɔ̀ɔ ngɨ̀à ale la, nyɨ̌ Yesò bɔ̂ wanyɨ vi, nè Màlià vi Klopà, ndɔ̀Ꞌ nè Màlià Màdàlin, bɔ wu a ngèt mbasa Yesò bɔ tɨ̧ɨ̧te la. 
JHN.19.26	Yesò yea nyɨ̌ vi bɔ̂ wakatè wu tàa nkɔ̀ŋkè la bɔ tɨ̧ɨ̧te a ngèt abot la, shu abua nyɨ̌ vi nê, “Mè, eyaa wu waã wè!” 
JHN.19.27	Mbɔ̂ mè shu abua wakatè wu nê, “Eyaa wu nyɨ̌ wè.” E bùꞋu àfɨꞋa mbɔŋ me ghà ne mbì, wakatè wu nɨa tò, bɔ̂ tò e tsiꞋi me tseke nɔ̂.
JHN.19.28	Yesò è ko nê ànəa àgème a mî, e nɨ ghɨ̌ ànəa Àkata Mbɔ̧ɔ̧mà a shu la aa te, tà nê “Àtɔŋ am a yu̧.” 
JHN.19.29	Akɨ̀ŋ ko e wu abot nè èwuu mèlùꞋ kǒ nàa nkȩ̀ta la a èbèm. Ale, bɔ nɨ a kùcha ntsèb a èbèm mbɔ̂ ndzi àtsəa ayɨ̌t kǒ bɔ̀ɔ ntɔ ne Isɔ̀b la, nkɔ̀ke a ètsəê tò. 
JHN.19.30	Yesò sɔɔte tà nê, “A mî”, mbɔ̂ nchùŋe àtsəa zi a si mpfə.
JHN.19.31	Ndɨ̀ wu àli yu li ngu àlia bɔ̀ɔ ntàŋka ètsəꞋ aa tsi naa wu àliapfəèa nɨ̧ abua Bèjuê la, Bèjuê è ka wua nkɨà nê, bòt bu è tèꞋa mbɨ̧̀ mbasa àliapfəèa yɔb, ale bɔ shu abua Pȩlèt nê, bɔ̀ bəꞋte èka bɔb, mbɨ̀Ꞌɨ̀ shuke awɔb. 
JHN.19.32	Bèshujà bu e kɨꞋɨ mbəèꞋte èka wòt mbì, mè ntsè mbəèꞋte èka wòt kǒ wu bɔ wu̧u̧te awɔb bɔ̂ Yesò ba a mbɨ̧̀ bèmbasa la. 
JHN.19.33	Bɔ̀ kɨꞋɨ ane Yesò bɔ ye nê tà pfəè tê ndɔ̀Ꞌ, ale bɔ̀ ka tsi mbəèꞋtè èka tò. 
JHN.19.34	Ka shujà ko bɔ̂ nɨ èghɔŋ sɔ̀ɔ̀bè àbâ mbɨ̧̀ a tò, àlo̧ bɔ̂ mèleb a bê me dzəâ. 
JHN.19.35	Wòt tà li ndzě ndɨ mènəè maa tsèà la, è làꞋa ànəa mùà mbɨ̀Ꞌɨ̀ bɨa bɨ̧ɨ̧ne mɨ̧̂. Mènəè maa tà shu la wu nkûŋ, tà mè nko nê, ye làꞋà nkûŋ mɨ̧̂. 
JHN.19.36	Mènəè maa li ngɨ̀ anè mbɨ̀Ꞌɨ̀ ànəa bɔ shɨ a èbem Àkata Mbɔ̧ɔ̧mà la aa te. Bɔ li shɨŋ nê, “Bɔ̀ ka li bəꞋə ka wuê àkwȩ atò yeamɔꞋ a.” 
JHN.19.37	Àkata Mbɔ̧ɔ̧mà a mê shu àdziꞋa ko nê, “Bɔɔ me eye atò wu bɔ sɔ̀ɔ̀bè la.”
JHN.19.38	Mbɨ̀Ꞌɨ̀ mènəè maa tsè la, Jòsêb, wòt Àlimàtià kɨ̀Ꞌɨ̂ shu abua Pȩlèt nè yea nkɨ enɨ àpfəꞋte Yesò. Jòsêb waa li ngu wakatè Yesò, ka me lò̧ò̧te, nkàà nê tà li ngua mbɔ̀ɔ bɔɔjuŋ Bèjuê. Tà shu ale, Pȩlèt bɨ̧̀ɨ̧̀ne, tà ghà shuke àpfəꞋta Yesò yu nɨŋ ngà etu. 
JHN.19.39	Nìkòdemòs wu tà li ngà ètsəꞋ ndzea Yesò la li ngà bɔ̂ Jòsêb mɨ̧̂. Me ghǎ mbèà èghɨbə ko bɔ ghɨ ane tèfəꞋte məə bɔ̂ alɔ̀s la. Èghɨbə mbɔŋ li ngu mbɔ̀ŋè bèkilò èghem yetat ntsɔ̀b batat. 
JHN.19.40	Bɔ̂ Jòsêb enɨ ndǐ ndèbte àpfəꞋta Yesò yu nè èghɨbə bu, mbɨ̀Ꞌɨ̀ Bèjuê àa ngɨ̀à ka ntua bèmpfəà bɔb la. 
JHN.19.41	ÀdziꞋa mbȩ ko a li ngu a ngèt adzìꞋ yu bɔ wu̧u̧te a Yesò a mbɨ̧̀ mbasa la, nè èsî fi, kà bɔ li me zi wòt a èbèm. 
JHN.19.42	Ndɨ̀ wu è li ngu àli yu bɔ̀ɔ ntàŋka ètsəꞋ aa tsi naa wu àliapfəèa Bèjuê, èsî lu è mè ngu a ngèt la, bɔ zì àpfəꞋta Yesò a èbèm.
JHN.20.1	È li ngu àlia mbì ane nkàb, kwàꞋ a ntɔtetsɔ̌Ꞌ, Màlià Màdàlin ghà àtsəasì yu, me ye èti lu a ètsəê la è ka tsi ngu. 
JHN.20.2	Tà lùùla ngà shu abua Simùn wu èlen tò ko wu Pità la bɔ̂ wakatè wu Yesò li ntaꞋa wua kɔ̀ŋkà tò la nê, “Bɔ tsì àpfəꞋta Yesò Lefɨ̀Ꞌ a èbem èsî lu ka bà ka ko àdziꞋa bɔ nɔ̀ŋe à yùà la.”
JHN.20.3	Pità bɔ̂ wakatè kǒ wu e ghà àtsəasì yu. 
JHN.20.4	Bɔ li ngua ndùùlà, ka wakatè kǒ wu lùùlà ntsea Pità, mbɨ̀ àtsəasì yu. 
JHN.20.5	Tà bɨ̀ ale ŋɔ̀Ꞌne a si ndɨ̀ŋkè èbem èsî lu ndzě èdziꞋi ndǐ bu bɔɔ nɨŋ ndèbte àpfəꞋte Yesò la e nɔ̀ŋke la, ka tà kà nyi a èbèm. 
JHN.20.6	Simùn wu èlen tò ko wu Pità la kɨ̀Ꞌɨ̂ akwene tò, ntɔɔ nyi a èbem èsî lu ndzè èdziꞋi ndǐ bu bɔɔ nɨŋ ndèbte àpfəꞋte Yesò adù̧ la e nɔ̀ŋkè la. 
JHN.20.7	Mè ndzè àyu bɔɔ nɨŋ nkùùlè àtsəa tò adù̧ la azi ne àdzìꞋa. 
JHN.20.8	Wakatè kǒ wu tà yaã mbɨ̀ nkɨ̀Ꞌɨ̂ àtsəasì yu la nyi ndzè àzi mɨ̧̂, mè mbɨ̧̀ɨ̧̀ne nê Yesò yu̧u̧mè. 
JHN.20.9	È li me wu àfɨ̀Ꞌ yaa bɔ̀ ka ziꞋ nko ànəa àdziꞋa Àkata Mbɔ̧ɔ̧mà yu a laꞋnê Yesò naa li epfə e mě yu̧u̧me la, a shua la. 
JHN.20.10	Ale, bɔkatè bu e wènè àdziꞋa bɔ̀ɔ ntsèka la.
JHN.20.11	Bɔ me ghà ale, Màlià tɨ̧ àtsəasì yu me dɨ̌, tè ŋɔ̀Ꞌne a si elȩ̂ èbem èsî lu, 
JHN.20.12	me ko ndzè bɔntu̧ Mbɔ̧ɔ̧mà babe bɔ kwaã ndìte kèfə ntsèke adzìꞋ yu àpfəꞋte Yesò aa wu la. WemɔꞋ tseke àdziꞋa àtsəa Yesò aa wu la, nè wekǒ àdziꞋa èka tò aa wu la.
JHN.20.13	Bɔntu̧ Mbɔ̧ɔ̧mà bu e biite atò nê, “À dɨa gha a mè?”
JHN.20.13	Tà shu abua yɔb nê, “E ndɨ̀à nê, bɔ tsì àpfəꞋte Lefɨ̀Ꞌ am ka è nka ko àdziꞋa bɔ nɔ̀ŋe yùà la.” 
JHN.20.14	Tà làꞋ ale ngèble avi ndzě a Yesò tà tɨ̧ɨ̧ la. È li ngu Yesò ka tà kà lem nko laꞋ nê wu tòà.
JHN.20.15	Yesò bììte atò nê, “À dɨa gha a mè? À kɨa wàà?”
JHN.20.15	Tà biite ale Màlià tsìꞋa tanda nê wu wòt wu tàa faꞋa a èbem mbȩ yu la, shu abua tò nê, “Tê, è wu nê, àpfəꞋte atò nɨ àwɔ̀, à shu am àdziꞋa à nɔ̀ŋè la, e ngà nɨŋ me ghǎ.”
JHN.20.16	Yesò tɔ atò nê, “Màlià!”
JHN.20.16	Tà gheble avi ntɔ atò ane ndɨ̧ Ebùlù nê, “Labɔnì!” (Ngua shua nê NyɨꞋtà).
JHN.20.17	Yesò shu abua tò nê, “Ka mbà̧à̧te am nkàà nê e mbakà ziꞋ nkɔꞋɔ te ghǎ ekwene ane Tǎt am. Ghǎ shu abua bɔnyɨ bɔ̧ nê, e ngua nga ekwene ane Tǎt am wu tà wu Tǎt wɨ̧ mɨ̧̂ la, ye wu tà wu Mbɔ̧ɔ̧mà am mè ngu Mbɔ̧ɔ̧mà wɨ̧ la.”
JHN.20.18	Màlià Màdàlin ghà shu abua bɔkatè bu nê, “Mâ ye a Yesò.” Mbɔ̂ ntsɔ̀tè ntu̧ yu Yesò tsɔ̀tè la.
JHN.20.19	È tseke te me wu àfɨꞋa nyèmtèsi ane àlia mbɔŋ, è wu àlia mbì ane nkàb la, bɔkatè Yesò e wua lob bɔ bù̧ù̧tè ngàbtè mètsələèꞋ ntsèke a èbèm, bɔ̀ɔ mbɔ̀a Bèjuê la. Yesò pùùlà è ntɨ̧ a mbì lɔb nê, “Àlàŋkè à wu ne nɨ̧̀.” 
JHN.20.20	Tà làꞋ ale nyɨ̀Ꞌte awɔb èbu bi bɔ̂ àbâ mbɨ̧̀ àzi. Bɔkatè bu e wùꞋtè àwɔb mbɨ̀Ꞌɨ̀ bɔ ye a Yesò Lefɨ̀Ꞌ la.
JHN.20.21	Yesò mè shu abua yɔb nê, “Àlàŋkè à wu nè nɨ̧̀. Mbɨ̀Ꞌɨ̀ Tǎt am li ntsàà am a ngɔ̀ŋ la, wuê wu a èlɨ mbɔŋ mâ tsàà wɨ̧ àfɨ̀Ꞌ yaa la.” 
JHN.20.22	Tà làꞋ ànəê yaa ale, mbɔ̂ ndzèène a ègwet lɔb, shu abua yɔb nê, “Bɨ̀ kò Fo Kèfə.” 
JHN.20.23	Bɨ waꞋa a kàbɔ̀ŋ wòt, ko Mbɔ̧ɔ̧mà naa waꞋa mɨ̧̂, mbə bɨ̀ baka waꞋ, Mbɔ̧ɔ̧mà kà waꞋ.
JHN.20.24	Yesò nàà nkɨ̀Ꞌa ale Tɔmasì wu bɔ̀ɔ ntɔ atò ane wabenyì la ka wu a si. Tɔmasì waa wu wakatè ko ayɔɔ bɔkatè Yesò bu tsɔ̀b babe la. 
JHN.20.25	Tà kɨ̀Ꞌɨ̂ bɔkatè ko bu e shu abua tò nê, “Baa ye a Tè Yesò.”
JHN.20.25	Bɔ shu ale, Tɔmasì nê, “E mbakà ye atò, te ye èlȩê tèfɨŋke mpì tu ane èbu tò, e mèe zì kèti fɔ̧̀ a èbem mèləèꞋə mbɔŋ, ebɔ zì àbu am àbâ mbɨ̧̀ a tò, è nka bɨ̧ɨ̧nè.”
JHN.20.26	Nkàb è tem, bɔkatè Yesò bu e mè mbù̧ù̧te a èbem lob, Tɔmasì wu bɔ̂ tò ba mɨ̧̂. Bɔ tseke ale mbɔ̂ ngàbtè mètsələèꞋ, ka Yesò bɔ mpùùla ntɨ̧ a kètsìà yɔb nê, “Àlàŋkè a wu ne nɨ̧̀.” 
JHN.20.27	Tà làꞋ ale mbɔ̂ shu abua Tɔmasì nê, “Zì kèti fê a si ŋàa mbɔ̂ ndȩ̀ èbu bɔ̧ ndze, mè ntsàà àbu ayê mbà̧à̧te àbâ mbɨ̧̀ am. Bɨ̧ɨ̧ne, à ka tsi màkè.”
JHN.20.28	Tɔmasì tɔ atò nê, “Lefɨ̀Ꞌ am, Mbɔ̧ɔ̧mà am!”
JHN.20.29	Yesò nê, “À bɨ̧ɨ̧nè àfɨ̀Ꞌ yaa ambo na à ye am la à? Ntsɔ̧̀ wu bòt bu bɔ baka ye mbɔ̂ mbɨ̧̀ɨ̧̀ne la.”
JHN.20.30	Yesò li ngɨ̀ ale, mè ntaꞋa ghɨ̀ tèwuute ènəê kà ye fɨ̀Ꞌ ko a mbì bɔkatè bi bɔ yea ènɨ̧ tò. Bɔ bakà shɨ me mbɔŋ a èbem àkatè yaa. 
JHN.20.31	Ka bɔ shɨa maa mbɨ̀Ꞌɨ̀ bɨa bɨ̧ɨ̧ne nê, Yesò wu Fɔ̧̀ wu Mbɔ̧ɔ̧mà li ndzɔꞋ etsàà la, mè ndɔ̀Ꞌ ngu Waã Mbɔ̧ɔ̧mà. Bɨ bɨ̧ɨ̧nà ndzìà èntɨ̧ɨ̧ wɨ̧ ane Yesò ko taa ghɨ̌ bɨa bɔ mèmpème.
JHN.21.1	Àfɨ̀Ꞌ a me wu, Yesò mè mpuula a mbì bɔkatè bi ko a ngèt èdzî Tìbelìàs. Ye ndɨ tà li mpùùlà la. 
JHN.21.2	Bɔkatè tò ko e li ngu abot bɔ bù̧ù̧tè la. Bèŋût li ngu Simùn wu èlen tò ko wu Pità la, bɔ̂ Tɔmasì wu bɔ̀ɔ ntɔ ane wabenyì la, nè Nàtanìà wu tà dzəa Kanà a èbem àlaꞋ a Galìlî la, bɔ̂ bɔ̧ Zebèdiì, ndɔ̀Ꞌ nè bɔkatè Yesò ko babe. 
JHN.21.3	Simùn Pità shu abua yɔb nê, “E tsiꞋa nga me baãaã basə bɔ̧.” Bɔkatè ko bu e nê, “Ba nè ba aa ghà nɔ̂.” Ale, bɔ dzəè ngà nyi a èbem ànkànuꞋ, ka ètsəꞋ e me laꞋ nê aà ntsìa, bɔ̀ ka baãaã ka wuê asəâ wemɔ̀Ꞌ.
JHN.21.4	Mbɨ̀Ꞌɨ̀ ètsəꞋ àa ntsia la, Yesò kɨ̀Ꞌɨ̂ ntɨ̧ aguŋ, a ngèt èdzî wu, ka bɔkatè tò bu è ka lem nko nê wu tòà.
JHN.21.5	ÀfɨꞋa mbɔŋ, Yesò bììte awɔb nê, “Bɨ bakà baãaã basə a bɔ̧ bà?”
JHN.21.5	Bɔ nê “ChaꞋ ba bakà baãaã àghɨ.”
JHN.21.6	Yesò mè shu abua yɔb nê, “Bɨ̀ màꞋa tasat wu àbâ àbualu̧ ko bɨa baãaã basə.” Ale, bɔ màꞋà tasat wu, basə e nyi a èbèm, tè bɔ tsiꞋa səa a màntsàà a èbem ànkànuꞋ yu kekaŋ.
JHN.21.7	ÀfɨꞋa mbɔŋ, wakatè wu Yesò taꞋa wua nkɔ̀ŋkà tò la shu abua Pità nê, “Wu Tè Yesò!” Mbɨ̀Ꞌɨ̀ Simùn Pità è zə nê wu Tè Yesò la, tà vi ndǐ ègwet zi tà ghɨ̂ me fàꞋa ale ntsì nɔŋe a si la, nkwaã mbɔ̂ nkȩ nteme a èbem *èdzî wu. 
JHN.21.8	Tà kȩ ale, bɔkatè ko bu e me səa tasat wu è lu̧u̧ ne basə la nɨa nkɔꞋɔ aguŋ a èbem ànkànuꞋ yu. Bɔ li bɔ ka tsi ngua èndɨ̌, è li ntsìꞋi wuê mbɔ̀ŋè èmaꞋà èghem yetà̧â̧ bɔ puula aguŋ. 
JHN.21.9	MbɨꞋɨ bɔ kɔꞋɔ tê ndzə aguŋ la, bɔ ye èwet bɔ tsəꞋte ane tènkìtewèt la, nè asəâ a ègwet bɔ̂ bled.
JHN.21.10	Yesò shu abua yɔb nê, “Bɨ̀ nɨ basə ko bɨ baãaã àfɨ̀Ꞌ yaa la nɨŋ nkɨ̀Ꞌɨ̂.”
JHN.21.11	Ale, Simùn Pità kɔꞋ nga a èbem ànkànuꞋ yu, səa tasat wu è lu̧u̧ ne basə nɨ̧ la nɨŋ nkɔꞋɔ aguŋ. Basə mbɔŋ e li ngu ènkɨ̀ nè èghem yetà̧â̧ ntsɔ̀b batat, mbàte me yaãaã ale, ka tàsat wu ka saalà. 
JHN.21.12	ÀfɨꞋa mbɔŋ Yesò shu abua yɔb nê, “Bɨ̀ kɨꞋɨ ntsàb.” Tà làꞋ ale, wòt kǒ ka wu ane bɔkatè tò bu tà baãaã èntɨ̧ɨ̧ vi tè mbììte atò nê, tà wu wàà leꞋ la. Bɔɔ ntù̧a kà bììte ale ngu ndɨ̀ wu bɔ ko nê wu Tè Yesò la. 
JHN.21.13	Ale, Yesò səèꞋtè àvi nkɨ̀Ꞌɨ̂ nɨa bled wu ŋǎ abua yɔb, mbɔ̂ mè nɨ̀ asəâ wu, ngɨ̀ wuê a èlɨ mbɔŋ. 
JHN.21.14	Eyaa li ngu ngò̧ tetat, Yesò pùùla a mbì bɔkatè bi mbɨ̀Ꞌɨ̀ tà yu̧u̧me la.
JHN.21.15	Mbɨ̀Ꞌɨ̀ bɔ jɨ èghɨjɨ bu tè ndɔ̀Ꞌ la, Yesò bììte Simùn Pità nê, “Simùn waã Jɔ̌n, tè à kɔ̀ŋke am tè ntsè bòt ba à?”
JHN.21.15	Pità shu abua tò nê, “Oò a Tè, à ko nê, maà nkɔ̀ŋkà awê.”
JHN.21.15	Yesò shu abua tò nê, “Me jɨɨ bɔɔnjɨ̀ bɔ̧.”
JHN.21.16	Yesò mè mbììte atò nê, “Simùn waã Jɔ̌n, tè àà nkɔ̀ŋkà am?”
JHN.21.16	Pità shu abua tò nê, “Oò a Tê, à ko nê, maà nkɔ̀ŋkè awê.”
JHN.21.16	Yesò shu abua tò nê, “Me baabe njɨ̀ taã.”
JHN.21.17	Yesò mè nkwetê mbììte atò nê, “Simùn waã Jɔ̌n, tè àà nkɔ̀ŋkà am?”
JHN.21.17	Tà biite ale, a saa Pità nkàà nê tàà mbììta ale è wu ngò̧ tetat tà biite atò nê, “tè àa nkɔ̀ŋkè am” la. Tà ghɨ̀ ale mbɔ̂ shu abua Yesò nê, “Tê, à ko ànəa àgème, à ko nê, maà nkɔ̀ŋkà wê.”
JHN.21.17	Yesò shu abua tò nê, “Me jɨɨ njɨ̀ taã. 
JHN.21.18	Ane nkûŋ, tsiꞋ è shu awê nê, è li ngu àfɨꞋa à bèlè wakèsà la, à ghɨ̀ à kwǎ̧ ndǐ tê, nga àdziꞋa à kɔ̀ŋkè la, ka aa me ghɨ̀ tê ndèn, ntsìꞋa nyààbà èbu bê, ka bòt tsa e zìà ndǐ a mbɨ̧̀ yê, mbɔ̂ nɨa wê nɨa nga àdziꞋa kà à kɔ̀ŋke eghǎ.” 
JHN.21.19	(Yesò nàà ndàꞋà anè ale, ngua shua èwuu èvə Pità nàa pfə lùà enɨ nyɨꞋte ènɨ̧ Mbɔ̧ɔ̧mà la.) Yesò ghɨ̀ ale, mbɔ̂ shu abua tò nê, “Kùŋe am.”
JHN.21.20	Pità ghèble avi ndzè wakatè kǒ wu Yesò taꞋa wua nkɔ̀ŋka tò la tàa nkùŋà àwɔb la. Eyaa wu wakatè wu tà li ntsèke a ngèt Yesò àfɨꞋa bɔ̀ɔ jɨa èghɨjɨ nyèmtèsi la, mbɔ̧̀ɔ̧̀nè àvi, mbììte atò nê, “Tê wòt wu nga efɨ̧ɨ̧ne àwê la wu wàà?”
JHN.21.21	Mbɨ̀Ꞌɨ̀ Pità ye atò la, tà bììte a Yesò nê, “Tê àa wu na ane mbê wa à?” 
JHN.21.22	Yesò bɨ̀ɨ̀lè nê, “E nkɔ̀ŋkè nê, tà tseke yû̧ tè e ndi nkɨ̀Ꞌɨ̂, àyê adù̧ wu ghà à? Kùŋè am.” 
JHN.21.23	Èngà̧ waa Yesò shu la e bùà a kètsìà bɔnyɨ bu nê, tà laꞋnê wakatè waa ka li tsi epfəa, mbɔ̂ me làꞋ ale, Yesò kà lem nê, wakatè mbɔŋ ka li epfəa. Tà li shu wuê nê, “E kɔ̀ŋkà nê tà tseke yû̧ tè è ndi nkɨ̀Ꞌɨ̂, àyê adù̧ wu ghà à?”
JHN.21.24	Wu wakatè Yesò waa ka tà ye mènəè maa, ndàꞋà ànəa mùà la; è mè ngu tòà ka tà shɨ mùà a èbem àkatè yaa la. Ba ko nê ànəa tà shɨ la wu nkûŋ.
JHN.21.25	Mbɔ̂ èghɨ ko tsa e taꞋa wu Yesò li ngɨ̀ la. Mâ ye nê bɔ li ngɨ̀ ale shɨ bùà ègème, ko betsiꞋa ngɔ̀ŋ yaa kà bɔ àdziꞋa nàa nɔ̀ŋè èkatè ngaa la.
ACT.1.1	Wòt èkɔŋ am Tìofilɔ̀s, e ndi shɨ̀ mènəè Yesò li ngɨ̀ mè nyɨ̀Ꞌte àfɨꞋa tà li mbùꞋa àfàꞋ àzi la, 
ACT.1.2	eghǎ wu ane àlia Mbɔ̧ɔ̧mà li nɨ atò ngà a ègwet la a èbem àkata mbì am. Mbɔ̧ɔ̧mà li me laꞋ nê yea nɨ atò nga ègwet ale, tà nɨ̌ èyǐ Fo Kèfə nkɨ̀ɨ̀te bòt bu tà li ndàà àwɔb ane bɔntu̧ bi la. 
ACT.1.3	Mbɨ̀Ꞌɨ̀ bɔ ghɨ̧̀ɨ̧̀ne a Yesò tè tà pfə mè njù̧ù̧mê la, tà nèètè nyɨ̀Ꞌte avi abua bɔntu̧ bi bu ane ndɨ bɔ̀ɔ ko nkûŋ nkûŋ nê Tà yù̧ù̧mè la. Tà li ntaꞋa pùùla a mbì lɔb ane èlibȩ èghem yekwì, ndaꞋa abua yɔb ndɨ Mbɔ̧ɔ̧mà nàa mbà̧aã kèfɔ̧̀ vi la. 
ACT.1.4	È li ngu àfɨ̀Ꞌ àko, Yesò bɔ̂ bɔntu̧ bi bu bɔ bu̧u̧te a si bɔ̀ɔgème, tà shu abua yɔb nê, “Bɨ̀ ko mbɨ̀Ꞌɨ̀ bɨ sà àpfəèà nɨ̧ a Jèlusalèm yaa nga adzìꞋ ako. Bɨ̀ chɨ̀Ꞌɨ àghɨ yu e ndi shu awɨ̧ nê Tǎt am e kaꞋ nê yea ŋa abua yɨ̧ la. 
ACT.1.5	Jɔ̌n li ngua ndzìà bòt a èdzî, ka èli ko aa me tsě, Mbɔ̧ɔ̧mà naa zǐ Fo Kèfə ane yɨ̧.”
ACT.1.6	Yesò bɔ̂ bɔntu̧ bi bu e tseke a si àfɨ̀Ꞌ àko, bɔ biite atò nê, “Tê, tè à bèle vəèəè a kèfɔ̧̀ abua bòt Izəèlȩê?”
ACT.1.7	Yesò tsɔ̀Ꞌɔ èngǎ̧ wɔb nê, “Wu Tǎt am zìambɔŋ ka tàa nyɨꞋte àfɨꞋa èghɨ bàa àa li me ghɨ̀ la. BetsiꞋa bɨ̀ ka koê. 
ACT.1.8	È me wu awɨ̧ ko Fo Kèfə naa zǐ mètàŋ ane yɨ̧, bɨa ghǎ e me shu ànəa bɨ ye mè nko ane yaã la abua bòt Jèlusalèm, nè bòt àlaꞋ a Jùdià nè Sàmalìà, mè nè bòt èlaꞋ ko tsa a sitsǎꞋ ŋàa.”
ACT.1.9	Mbɨ̀Ꞌɨ̀ tà làꞋa tê ndɔ̀Ꞌ la, bɔ me ye bɔ ŋeꞋe atò me kɔꞋɔ ngà a ègwet, mbàꞋ kɔꞋ nkèlè àwɔb mbɨ̀Ꞌɨ̀ bɔ me ye atò.
ACT.1.10	Bɔ bela ndɨ̀ŋkà ègwelebuule ndɨ Yesò ghà la, me ko bòt babe bɔ kwaãaã ndìte kèfə la, e saꞋa a ngèt yɔb, 
ACT.1.11	è shu nê, “Bòt Galìlî, bɨ̀ ka tsi ndzě ngoꞋ yɨ̧ ndɨ̀ŋkè ègwelebuule. Èlɨ Mbɔ̧ɔ̧mà nɨ Yesò waa, abua yɨ̧ nɨŋ nga a ègwet la, wu wuê ndɨ tàa li mě kɨꞋɨ la.”
ACT.1.12	Mbɨ̀Ꞌɨ̀ Yesò ghǎ a ègwet tè ndɔ̀Ꞌ la, bɔntu̧ tò e lɔ̀Ꞌɔ ègwet èbȩ Olìf, ngȩ̀ȩ̀nè mbɔ̀ŋè ane ànəa lèghȩ̀ȩ̀nè àliapfəèa Bèjuê, ngwènè a Jèlusalèm. 
ACT.1.13	Bɔ ghà ale nkɔꞋ nga àtsəa lob a ègwet yu bɔɔ wua ndìa a èbèm la. Bɔntu̧ baa li ngu Pità, bɔ̂ Jɔ̌n, nè Jimsì nè Andùlù, nè Filìb bɔ̂ Tɔmasì, nè Bàtòlomiò nè Màtìù ndɔ̀Ꞌ nè, Jimsì waã Alfeɔ̀, bɔ̂ Simùn wu tà li ntàꞋa wua nùà mènəè àlaꞋ la, nè Judàs waã Jimsì. 
ACT.1.14	Bɔ li ntaꞋa wua mbu̧u̧ta adzìꞋ yeamɔꞋ ntsàꞋta Mbɔ̧ɔ̧mà bɔ̀ɔgème fɔ̀ɔ̀le ne bèzi, nè Màlià nyɨ̌ Yesò, ndɔ̀Ꞌ nè bɔnyɨ tò.
ACT.1.15	Èli ko e li ntsè, bòt bu bɔ zì mèntɨ̧ɨ̧ mɔb ane Yesò la, bɔ bù̧ù̧te a si mbɔ̀ŋè ènkɨ̀ nè èghem yebe. Pità lɔ̀Ꞌɔ a si ndàꞋ èngà̧ waa abua yɔb, nê, 
ACT.1.16	“Bɔnyɨ bɔ̧, èngǎ̧ Mbɔ̧ɔ̧mà wu Fo Kèfə li ngɨ̀ Fɔ̧̀ Dàbid làꞋà ane ànəa Judàs la, e li mbɔ̌ ndɨ àa wu nkûŋ la. Fɔ̧̀ Dàbid li shu ndɨ Judàs wu wòt tàa li tɨ̧ɨ̧ a mbì e ghɨ̌ ka bɔɔ baãaã a Yesò la. 
ACT.1.17	Tà li ngu wòt kǒ ayɔɔ aya, ngu ndɨ Yesò li ndȩ atò nê ba tò ba è me ghɨ̌ àfaꞋa Mbɔ̧ɔ̧mà nɔ̂ la.”
ACT.1.18	(Judàs nɨ èkab kàbɔ̀ŋ wu tà ghɨ̀ nɨŋ la, njù̧ èbaꞋ, mbɨ̀ŋke èbem tò ebùꞋà, èghɨ èbem tò e dzəè. 
ACT.1.19	Bòt bɔ li ngua ntsèke a Jèlusalèm la e li ndzə ànəa ngaa bɔ̀ɔgème, ntsiꞋi me tɔ àdziꞋa ngaa nê “Àkeldamà”, ngua shua ane ndɨ̧ yɔb nê “ÈbaꞋ Àlo̧.”)
ACT.1.20	“Bɔ shɨ a èbem Àkata Mèkù̧ nê:
ACT.1.20	‘Tè lob tò tsiꞋi fəâ kà ye wòt tàa ntsèka a èbèm la.’
ACT.1.20	Mê nê,
ACT.1.20	‘Tè wòt tsa jɨ àdziꞋa àfaꞋa atò.’
ACT.1.21+ACT.1.22	Mbɨ̀Ꞌɨ̀ àa anè la, wòt kǒ bɔ̂ ndɨ tàa nyi ayɔɔ aya mbɨ̀Ꞌɨ̀ me shu abua bòt mɨ̧̂ ànəa ye ye mè nko nê Yesò Lefɨ̀Ꞌ yu̧u̧me la. Ŋut bɔ̂ ndɨ tàa wu wòt ane bòt bu bɔ li ngu ayɔɔ aya àfɨꞋa ba Yesò Lefɨ̀Ꞌ ba e li ngua ngȩ̀ȩ̀nà nɔ̂ la. Tà bɔ ndɨ tàa wu wòt tà li ngu ayɔɔ aya e bùꞋu àfɨ̀Ꞌ yu Jɔ̌n li ngua ntsɔ̀tà Ntu̧ Ntsɔ̧̀ Mbɔ̧ɔ̧mà, mè ndzìà bòt a èdzî la, eghǎ wu àfɨ̀Ꞌ yu Mbɔ̧ɔ̧mà li nɨ a Yesò abua ya nga a ègwet la.”
ACT.1.23	Ale, bɔ ŋa tèlente bòt babe. Bòt mbɔŋ li ngû Jòsêb wu bòt ko e li ngua ntɔ̌ nê Bàsabàs, (èbeko e tɔ nê Justùs) la, nè Màtiàs. 
ACT.1.24	AfɨꞋa mbɔŋ bɔ tsaꞋte a Mbɔ̧ɔ̧mà nê, “Tê, à ko èntɨ̧ɨ̧ waa waa. NyɨꞋte awa wòt à lȩ̀ 
ACT.1.25	nê tà nɨ àdziꞋ afàꞋa yaa mbɨ̀Ꞌɨ̀ wantu̧ wê, ndɨ̀ wu Judàs li sàŋ ngà adzìꞋa bɔ̀ɔ ntsɔ̀Ꞌɔ àfaꞋa bòt kàbɔ̀ŋ la.” 
ACT.1.26	AfɨꞋa bɔ tsàꞋte a Mbɔ̧ɔ̧mà tè ndɔ̀Ꞌ la, bɔ màꞋà èbìt ane tèlen tu tebe la e baãaã Màtiàs. Ale, bɔ nɨ atò nkwèꞋne ayɔɔ bɔntu̧ Yesò bu ntsɔ̀b wemɔ̀Ꞌ la.
ACT.2.1	Àlia Pentekɔ̀s a li me kɨꞋɨ, bòt bu bɔ zì mèntɨ̧ɨ̧ mɔb ane Yesò la e bu̧u̧te adzìꞋ yeamɔꞋ. 
ACT.2.2	Bɔ bê me zə àghɨ ako a làꞋ a ègwelebuule mbɨ̀Ꞌɨ̀ àfeme àkekweelè aa ntsèà. ÀdziꞋ me wù̧ù̧ne, bɔ tsiꞋ zə ngaa mbɨ̀Ꞌɨ̀ àghɨ yu a wua ntsèà nè èbem lob yu bɔ̀ wu a èbèm la. 
ACT.2.3	Bɔ tsiꞋi ye èghɨ ko mbɨ̀Ꞌɨ̀ ètem èwet e sàbte a ègwet mbà̧à̧te a waa waa tà wu abot la. 
ACT.2.4	AfɨꞋa mbɔŋ Fo Kèfə nyi a mèntɨ̧ɨ̧ mɔb tè waa waa tsiꞋi me làꞋà ane ndɨ̧te èlaꞋ tsa tsa, mbɨ̀Ꞌɨ̀ Fo Kèfə è ŋa wɔb mètàŋ la.
ACT.2.5	Bèjuê è le wuê a Jèlusalèm, bòt bɔ̀ɔ̀ nkùkta Mbɔ̧ɔ̧mà bɔ dzəa èlaꞋ ègème a ngɔ̀ŋ ŋaa la. 
ACT.2.6	AfɨꞋa bòt baa e zə ndɨ bòt bu bɔ zì mèntɨ̧ɨ̧ mɔb ane Yesò la, e tsiꞋa ndàꞋa ndɨ̧te èlaꞋ tsa tsa la, taꞋà ènɔ̧̂ bòt e bu̧u̧te abot. Ènyit bòt ngaa bàgème e taꞋa bɔ̌ nkàà nê bɔ zə ndɨ bòt Yesò bu e làꞋà ane ndɨ̧ tɔb la. 
ACT.2.7	Ànəa ngaa a bê ntsè àwɔb tè bɔ tsiꞋi laꞋnê, “Ka bòt baa ndàꞋà anè la wu bòt Galìlî à? 
ACT.2.8	Bɔ chɨɨmè ngɨ̀ na ka ntsìꞋa ndàꞋà ndɨ̧te èlaꞋ ta à? 
ACT.2.9	ÀbəèꞋ àya a dzə a Patìà, Medìà, nè Elàm; èbeko e dzəè a Mèsòpòtamìà, Jùdià, nè Kàpàdosìà; nè èbe be dzə a Pontùs, ndɔ̀Ꞌ nè Esìà, 
ACT.2.10	nè bòt bɔ ndzəè fɔ̀ɔ̀le a Fligìà nè Pàmfilìà, ka ŋè èbe Ejìb, nè Libìà a ngèt àpfəèa Silenè, mè nè èbe be dzəè a Luêm la, 
ACT.2.11	Bèjuê nè bòt kà wu Bèjuê, bɔ gheblè tê ntsìꞋa nkùkta Mbɔ̧ɔ̧mà mbɨ̀Ꞌɨ̀ Bèjuê la. ÀbəèꞋ àko ane yɔb li ngu bòt Klît, nê bòt Àlabìà. AfɨꞋa mbɔŋ bòt ngaa e biitè nê, ‘Ghǎ ghɨ̂ ka ba me zə bòt baa bɔ zì mèntɨ̧ɨ̧ mɔb ane Yesò la e tsiꞋa ndàꞋà ane ndɨ̧ ta shua taꞋa mènəè Mbɔ̧ɔ̧mà ghɨ̀ la à’?” 
ACT.2.12	Ànəa ngaa a li mbê ntsè àwɔb tè waa waa ane yɔb tsiꞋi me biite wanyɨ vi nê, “Àyaa à nyɨꞋta ne ghà à?”
ACT.2.13	Ka bòt ko e me wȩ̀ȩ̀te bòt Yesò bu shua nê, “Bòt baa e be mèlùꞋ.”
ACT.2.14	AfɨꞋa mbɔŋ, Pità lɔ̀Ꞌɔ a si a kètsìà bɔntu̧ Yesò ko bu ntsɔ̀b wemɔ̀Ꞌ la, ndɔ̀kè àtɔŋ azi mbùꞋ èngǎ̧ waa me làꞋa abua ènɔ̧̂ bòt bu è wu abot la. Tà li nê, “Bɔnyɨ bɔ̧ Bèjuê, nè waa waa tàa ntsèka a Jèlusalèm la, bɨ̀ yute è shu awɨ̧ àghɨa mènəè maa bɨ ye àfɨ̀Ꞌ yaa la nyɨꞋtà la. 
ACT.2.15	Bòt baa è bakà be mèlùꞋ mbɨ̀Ꞌɨ̀ bɨ kwàꞋtà la. Àfɨ̀Ꞌ yaa bele wu nyèm tebəèꞋa a ntɔtetsɔ̌Ꞌ. 
ACT.2.16	Eyaa wu àghɨa ndàꞋàtɔŋ Mbɔ̧ɔ̧mà, Jòl li shu la nê:
ACT.2.17	‘Mbɔ̧ɔ̧mà laꞋnê,
ACT.2.17	eyaa àghɨa màa li ghɨ̌
ACT.2.17	ane èli mèndìa la.
ACT.2.17	Maa li zǐ Fo yaã adù̧ waa waa,
ACT.2.17	bɔ̧ bɨ̧ aa me làꞋà mèngǎ̧ ane àtɔŋ Mbɔ̧ɔ̧mà,
ACT.2.17	bɔngwàꞋ bɨ̧ e ye ètsə,
ACT.2.17	ndente bòt tɨ̧ te mè ndzě ndzò̧tsə.
ACT.2.18	Ooê, maa li zǐ Fo yaã fɔ̀ɔ̀le a ègwet bɔfàꞋ bɔ̧,
ACT.2.18	àvi nè mbâ̧ àfɨꞋa mbɔŋ tè bɔɔ
ACT.2.18	me làꞋa mèngǎ̧ ane àtɔŋ Mbɔ̧ɔ̧mà.
ACT.2.19	Maa li ghɨ̀ ngɨŋa mènəè a ègwelebuule
ACT.2.19	e mě èghɨ ènəê kà ye fɨ̀Ꞌ àa nyɨ̀Ꞌta
ACT.2.19	mètàŋ mɔ̧ la a sitsǎꞋ.
ACT.2.19	Bɨa li ndzè àlo̧, ndzě èwet, mè ndzè ndiꞋ kèfen,
ACT.2.20	àtaãnyèm a fen,
ACT.2.20	èŋu e tsiꞋi me beꞋe mbɨ̀Ꞌɨ̀ àlo̧,
ACT.2.20	ka ngule àlia nɨ̧ Lefɨ̀Ꞌ a kùꞋ.
ACT.2.21	AfɨꞋa mbɔŋ,
ACT.2.21	waa waa tà tɔ èlen Tǎt wa la, naa peme.’ ”
ACT.2.22	Pità ghɨ̀ ale, mè shu abua yɔb nê, “Bòt Izəèlȩê, bɨ̀ yute èngǎ̧ waa. Yesò wòt Nazàlet li ngu wòt Mbɔ̧ɔ̧mà yɔꞋ mè ngɨ̀ bɨ ko atò ane mènəè kà ye fɨ̀Ꞌ mu tà li ngua ngɨ̀à mè ngɨ̀à ngɨŋa mènəè, ngɨ̀à èghɨ àa nyɨ̀Ꞌta mètàŋ Mbɔ̧ɔ̧mà la. Bɨ̀a mbɔŋ bɨ koê mènəè maa nkàà nê bɨ li ngu a si àfɨꞋa mbɔŋ. 
ACT.2.23	Mbɔ̧ɔ̧mà zìambɔŋ li ndzaŋe làŋke mè nko ndɨ bòt kàbɔ̀ŋ aa li ŋa Yesò abua yɨ̧ la. Bɨ li ngɨ̀ bòt kàbɔ̀ŋ e wu̧u̧te atò a mbɨ̧̀ mbasa, mbùŋè. 
ACT.2.24	Ka Mbɔ̧ɔ̧mà li ngɨ̀ tà yù̧ù̧me. Mbɔ̧ɔ̧mà li mè ngɨ̀ ngoꞋte kekweelè tu tà li ndze ka mpfə la, te sa atò nkàà nê èvə e li è ka wu ko ebaãaã atò ekuule adzìꞋ yu bòt àa mpfəèa ngà la. 
ACT.2.25	Dàbid li shu èngà̧ waa ane Yesò nê,
ACT.2.25	‘Maà ndzèa Tǎt am àfɨ̀Ꞌ àgème a ngèt yaã.
ACT.2.25	Tà wu àbâ àbualu̧ am, ale è nka wu me bɔɔ àghɨa ko.
ACT.2.26	Mbɨ̀Ꞌɨ̀ àa anè la, maà ndàꞋà ngùꞋtà am
ACT.2.26	nkàà nê èntɨ̧ɨ̧ am aa mbɔ̀.
ACT.2.26	Mâ batè ngû nyà̧ sitsǎꞋ mbɨ̀Ꞌɨ̀ bɔbȩ bàgème ale,
ACT.2.26	mbɔ̂ ndzì èntɨ̧ɨ̧ am ane àghɨa tàa li ghɨ̌ abua am la.
ACT.2.27	Mâ ko nê, betsiꞋa àwɔ̀ Tǎt am,
ACT.2.27	à ka waꞋa am àlaꞋ a bèmpfəà.
ACT.2.27	BetsiꞋa à ka waꞋa waã wè
ACT.2.27	tàa ndzəèa awê ntsɔ̧̀ la, tà fì.
ACT.2.28	À nyɨꞋte am alu̧ màa ghȩ̀ȩ̀ne
ACT.2.28	tè ye ngule mèmpème kàlìà la.
ACT.2.28	Ndɨ̀ wu à wu ba nè la,
ACT.2.28	aa ghɨ̌ maa bɔ taꞋa mèngùꞋte.’
ACT.2.29	“Bɔnyɨ bɔ̧, maà làꞋa tê bɨa ko ndɨ tǎt nyaꞋ wa Dàbid li ngu la. Tà li mpfə bɔ tu atò, tè àtsəasì atò a bele nè laane waa ba yea. 
ACT.2.30	Tà li ngu ndàꞋàtɔŋ Mbɔ̧ɔ̧mà mè nko àghɨa Mbɔ̧ɔ̧mà wu e kâꞋ nê yea ghɨ̌ abua zi la. Mbɔ̧ɔ̧mà li ndzì nkà̧ nê yea li yɔꞋɔ wòt àndǎ̧ Dàbid kǒ ane fɔ̧̀, taa wu mbɨ̀Ꞌɨ̀ Dàbid li nguê la. 
ACT.2.31	Dàbid li nko àghɨa Mbɔ̧ɔ̧mà nàa nkɨ̀ li ghɨ̌ la. Tà ko ale, tà nɨ èngà̧ waa nɨŋ shu ndɨ Fɔ̧̀ wu Mbɔ̧ɔ̧mà li ndzɔꞋ etsàà la, nàa li eyu̧u̧me la, nê,
ACT.2.31	‘Mbɔ̧ɔ̧mà li tà kà sa atò àlaꞋ a bèmpfəà.
ACT.2.31	Nyà̧te ènyit tò te li tè ka fî.’
ACT.2.32	Bàa mbɔŋ ba yè nê àghɨ aya mè nko nê, Mbɔ̧ɔ̧mà ghɨ̂ Yesò waa yù̧ù̧me. 
ACT.2.33	Mbɔ̧ɔ̧mà yu̧u̧me atò ntsìà àbâ àbualu̧ azi, mè ndzì Fo Kèfə ane tò, mbɨ̀Ꞌɨ̀ Tǎt tò Mbɔ̧ɔ̧mà wu zìambɔŋ li nkàꞋ la. Èghɨ bàa bɨ ye àfɨ̀Ꞌ yaa mè ndzəèa la, wu èghɨ Yesò ghɨ̌ ane ya la. 
ACT.2.34	Dàbid zìambɔŋ li tà kà gha a ègwet. Tà li ntsìꞋi shu nê,
ACT.2.34	‘Mbɔ̧ɔ̧mà Lefɨ̀Ꞌ li shu abua Lefɨ̀Ꞌ am nê,
ACT.2.34	tseke àbâ àbualu̧ am,
ACT.2.35	tè è ngɨ̀a ŋà èlu̧
ACT.2.35	à tsite èka bê a ègwet bɔmbù̧ bê.’
ACT.2.36	“Bɨ̀a bòt Izəèlȩê bàgème, bɨ ko nkûŋ nkûŋ nê, Mbɔ̧ɔ̧mà lȩ̂ a Yesò wu bɨ li ngù̧ù̧te atò a mbɨ̧̀ mbasa la ane Tǎt wa, mè ndzɔ̀Ꞌɔ atò mbɨ̀Ꞌɨ̀ Fɔ̧̀ wu ye tsàà la.”
ACT.2.37	Mbɨ̀Ꞌɨ̀ bòt bu abot la e zə èngà̧ waa la, e baãaãte awɔb a mèntɨ̧ɨ̧ mɔb. Bɔ biitè a Pità nè bɔntu̧ Yesò ko bu nê, “Bɔnyɨ ba, baa chɨɨme ghɨ̀ naà?”
ACT.2.38	Pità bɨ̀ɨ̀lè èngǎ̧ wɔb nê, “Waa waa ane yɨ̧ waꞋa mènəè kàbɔ̀ŋ mi, bɔ zì atò a èdzî ane èlen Yesò Klistò. Bɨ ghɨ̌ ale, ko Mbɔ̧ɔ̧mà naa waꞋa mènəè kàbɔ̀ŋ mɨ̧ e mě zǐ Fo Kèfə ane yɨ̧. 
ACT.2.39	Mbɔ̧ɔ̧mà kàꞋà mènəè maa abua yɨ̧ nè bɔ̧ bɨ̧ bàgème. Tà kàꞋà mènəè maa mɨ̧̂ abua bòt bɔ bele a endɨ̌ la, nè waa waa tàa tɔ atò nê tà kɨꞋɨ nkùŋe àvi la.”
ACT.2.40	Pità làꞋà mènəè nyaŋ nɨŋ shù̧ù̧te awɔb, mè səèŋkè ètû̧ bɔb nê, bɔ̀ kubte ane mènəè kàbɔ̀ŋ mɔb mbɨ̀Ꞌɨ̀ ngoꞋ yaa nga ekwene a ègwet bòt kàbɔ̀ŋ la, è kwene a ègwet lɔb mɨ̧̂. 
ACT.2.41	Tà làꞋa èngǎ̧ mbɔŋ ale, bòt nyaŋ abot və e bɨ̧ɨ̧nè tè bɔ zì àwɔb a èdzî. Bòt mbɔ̀ŋè bètɔsì batat e nkwèꞋnè ane bòt Yesò bu ane àlia ngaa.
ACT.2.42	AfɨꞋa bɔ bɨ̧̀ɨ̧̀ne èngǎ̧ Yesò la, bɔ zì ètsə bɔb mbɨ̀Ꞌɨ̀ eko èghɨ bɔntu̧ Yesò bu e nyɨꞋtà la. Bɔ ghɨ̀ ale, ntsìꞋa ngɨ̀à mènəè mɔb ègème ane ètsəê wemɔꞋ, njɨ̀a èghɨjɨ bɔb mè ntsàꞋtè a Mbɔ̧ɔ̧mà adzìꞋ yeamɔꞋ. 
ACT.2.43	Mbɔ̧ɔ̧mà li ngɨ̀ bɔntu̧ Yesò bu e taꞋa ghɨ̀ ngɨŋa mènəè, nè tèwuute ènəê kà ye fɨ̀Ꞌ nɨŋ nyɨ̀Ꞌte mètàŋ tò. Wòt ègème tà ye àghɨa a ghɨ̀ la, è taꞋa bɔa. 
ACT.2.44	Bòt Yesò bu e li ngua ntsèkâ wuê mbɨ̀Ꞌɨ̀ ləlob yemɔ̀Ꞌ mè fɔ̀ta mbà̧à̧ta èghɨ bɔb ndɨŋndɨ̀ŋ. 
ACT.2.45	Wòt wɔb nàa ngɨ̀ tà me kɨ̀ŋke àghɨ, èbeko nè bòt e fɨ̧̀ɨ̧̀nè èghɨ bɔb, ngàbtè èkab wu abua bèŋût. 
ACT.2.46	Bɔ li ngua mbù̧ù̧tà ane ènɔ̧̂ wemɔꞋ a èbem lob nɨ̧ Mbɔ̧ɔ̧mà a Jèlusalèm àli àgème. Bɔ li ngua njɨ̀a èghɨjɨ bɔb adzìꞋ yeamɔꞋ a èpfəè bɔb, nè èntɨ̧ɨ̧ kèfə mè ngùꞋtà wɔb. 
ACT.2.47	Bɔ li ngua nguꞋta a Mbɔ̧ɔ̧mà tè waa waa ye nê bɔ wu bòt ntsɔ̧̀. Tè Yesò li ngua nkwèꞋnà bòt tà ŋa wɔb ngule mèmpème la ane yɔb àli àgème.
ACT.3.1	È li ngu ane àli ako, Pità bɔ̂ Jɔ̌n e me ghǎ a èbem lob nɨ̧ Mbɔ̧ɔ̧mà a Jèlusalèm ane nyèm tetat, è wû àfɨꞋa Bèjuê àa ngɨ̀ bɔ ghà ntsàꞋtè a Mbɔ̧ɔ̧mà la. 
ACT.3.2	Bɔ ghà tê bɔ̀ wua ètsələèꞋ nɨ̧ wu bɔ̀ le wua ntɔ̂ ane ndaŋe we ntsɔ̧̀ la, bɔ ye wòt kǒ tàa ŋɔ̧̀ɔ̧̀mà ebuꞋu te àfɨꞋa bɔ li mbi atò la. Bɔ li ngua ŋèꞋa atò àli àgème ngà ntsia a ètsəêkaã lob nɨ̧ Mbɔ̧ɔ̧mà a Jèlusalèm, mbɨ̀Ꞌɨ̀ taa me lo̧ èkab abua bòt nga etsàꞋte a Mbɔ̧ɔ̧mà a èbem lob nɨ̧ Mbɔ̧ɔ̧mà yu la. 
ACT.3.3	AfɨꞋa mbê ngaa è ye a Pità bɔ̂ Jɔ̌n ngà enyi a lob və la, tà shù̧ù̧te awɔb nê bɔ̀ ŋa àghɨ abua zi. 
ACT.3.4	Pità bɔ̂ Jɔ̌n e tsitè àghɨ ayɔb ane tò. Pità bɔ̂ shu abua tò nê, “Me lɨ̀ŋkè awa.” 
ACT.3.5	Ale, tà tsìte àghɨ azi ane yɔb me chɨ̀Ꞌɨ nê bɔ̀ɔ ŋa àghɨ abua zi.
ACT.3.6	Ka Pità shu abua tò nê, “E mbàkà bɔ èkab, ka maa ŋa wê àghɨa mâ bɔ la. Ane èlen Yesò Klistò wòt Nazàlet, mâ shu abua yê nê, lɔ̀Ꞌɔ a si me ghȩ̀ȩ̀ne.” 
ACT.3.7	Tà shu ale, mbɔ̂ ntsàà àbu azi mbà̧aã àbualu̧ atò, ndɔ̀kè atò tà lɔꞋɔ a si. KwàꞋ àfɨꞋa mbɔŋ, èka tò e bê nkwèèlê fɔ̀ɔ̀lè nê mbɔ̀ɔ̀latsə. 
ACT.3.8	Tà kȩ ndɔ̀Ꞌ ntɨ̧ àtatsi, mbùꞋ me ghȩ̀ȩ̀ne. Bɔ̂ tò ba e gha a èbem lob nɨ̧ Mbɔ̧ɔ̧mà a Jèlusalèm, tà me ghȩ̀ȩ̀ne nkȩta nguꞋta a Mbɔ̧ɔ̧mà. 
ACT.3.9	Bòt bàgème abot e ye atò ndɨ tà tsiꞋa ngȩ̀ȩ̀nà nguꞋta Mbɔ̧ɔ̧mà la. 
ACT.3.10	Mbɨ̀Ꞌɨ̀ bɔ lȩê me ye è wu tòà wu tà lè wua ntsèkâ a ndaŋe ètsələèꞋ ntsɔ̧̀ lob nɨ̧ Mbɔ̧ɔ̧mà ndò̧a mèkab abua bòt la, a tsè àwɔb tè bɔ bùꞋ me màkè àghɨa a ghɨ̂ ka tà pem la.
ACT.3.11	Mbê wu bɔ bə atò la ghɨ̀ ale, mbà̧aã a Pità bɔ̂ Jɔ̌n ntɨ̧̂. Ànəa ngaa a bê ntsè a waa waa, tè bɔ tsiꞋi me lùùla nga adzìꞋ yu a mbì lob nɨ̧ Mbɔ̧ɔ̧mà a Jèlusalèm bɔ̀ɔ ntɔ nê ètsələèꞋ Fɔ̧̀ Sàlemun la, eye ànəa ngaa. 
ACT.3.12	AfɨꞋa Pità ye bòt bu ndùùlà nkɨ̀Ꞌâ la, tà shu abua yɔb nê, “Bòt Izəèlȩ̀, ànəê yaa a ghɨ̀ na ka ntsè àwɨ̧ anè à? Ghǎ ghɨ̂ ka bɨ tsitè àghɨ ayɨ̧ ane ya nyaŋ anè à? Bɨ tanda nê mbê waa ghȩ̀ȩ̀nè ane mètàŋ ma, kò wu ndɨ wu bàa nkùŋà a Mbɔ̧ɔ̧mà nyaŋ la à? ÀwɔꞋ, a ntsě ale. 
ACT.3.13	Mbɔ̧ɔ̧mà wu bètǎt nyaꞋ ba Abàlàghâm bɔ̂ Asàk, nè Jàkɔ̂b e li ngua ntsàꞋtà la, è nyɨꞋtè awa ndɨ Waã vi Yesò li nchɨɨme nguê la. Ka bɨ li ŋǎ atò abua bòt bɔ̀ɔ mbà̧aã àlaꞋ ayɨ̧ la nê bɔ̀ buŋa. Bɨ li ndzì mènəè àtsəa Yesò a mbì Pȩlèt fɔ̀ɔ̀le afɨꞋa tà tu̧ nê bɔ̀ ka mbùŋè a Yesò la. 
ACT.3.14	Tà li ŋǎ èntɨ̧ɨ̧ vi wuê ndaꞋa abua Mbɔ̧ɔ̧mà, mè ntɨ̧ɨ̧ ndɨŋndɨ̀ŋ a mbì tò, ka bɨ tsi atò ayɔɔ tè ntsìꞋi shù̧ù̧te a Pȩlèt nê tà yàa wuê wòt tà wu lɨ̧̂ la sàŋ, mbɔ̂ ŋǎ a Yesò bɔ bùŋè. 
ACT.3.15	Eyaa wu ndɨ bɨ li ngɨ̀ ka mbùŋè wòt wu tàa ŋǎ bɔbȩ ngule mèmpème kàlìà la. Ka Mbɔ̧ɔ̧mà li njù̧ù̧me atò tè bàambɔŋ e ye mè nkoê. 
ACT.3.16	Wu mètàŋ èlen Yesò ka e ghɨ̂ èka mbê waa e lɔ̀Ꞌtè la. Mbê waa bɨ ye atò a si ŋàa mè nko atò ntsɔ̧̀ la, è pem nkàà èntɨ̧ɨ̧ tò tà zi ane Yesò la, mbɨ̀Ꞌɨ̀ bɨ̀ambɔŋ bɨ ye la.
ACT.3.17	“Mbɨ̀Ꞌɨ̀ àa ale la à bɔnyɨ bɔ̧, mâ ko nê àghɨa bɨ bɔɔjuŋ bɨ̧ e li ngɨ ane Yesò la, bɨ li ngɨ̀ kà koê. 
ACT.3.18	È li ngu tê afɨꞋa mbì, Mbɔ̧ɔ̧mà ghɨ̀ bèndàꞋàtɔŋ bi bàgème be tsɔ̀tè ndɨ Fɔ̧̀ wu tà li ndzɔꞋ etsàà la, nàa li ye ngoꞋ la. A li mbê mè ntè wuê mbɨ̀Ꞌɨ̀ tà li shuê la. 
ACT.3.19	È wu ale, bɨ̀ waꞋa mènəè kàbɔ̀ŋ mɨ̧, nkuŋe a Mbɔ̧ɔ̧mà mbɨ̀Ꞌɨ̀ taa waꞋa a kàbɔ̀ŋ wɨ̧, 
ACT.3.20	mbɨ̀Ꞌɨ̀ Tǎt wa Mbɔ̧ɔ̧mà naa tu̧u̧ a Yesò wu tà wu Fɔ̧̀ tà li ndzɔꞋ etsàa abua yɨ̧ la, taa kɨꞋɨ e ghɨ̌ mèntɨ̧ɨ̧ mɨ̧ naa yète. 
ACT.3.21	Tà bɔ̂ ndɨ tàa tseke ègwet tè Mbɔ̧ɔ̧mà naa gheble èghɨ ègème aa tsiꞋi be fi mbɨ̀Ꞌɨ̀ tà li ngɨ̀ ngule bèndàꞋàtɔŋ tò be làꞋ, tê àfɨꞋa mbì la. 
ACT.3.22	Musì tà wu wòt kǒ ane yɔb la li shu nê, ‘Mbɔ̧ɔ̧mà Lefɨ̀Ꞌ wɨ̧ nàa li etsàa ndàꞋàtɔŋ ko abua yɨ̧, wuê mbɨ̀Ꞌɨ̀ tà li ntsàà am la. Ŋut naa li dzəâ ayɔɔ yɨ̧. Bɨ bɔ̂ ndɨ bɨ̀a yute ànəê àgème tà shu awɨ̧ la. 
ACT.3.23	Wòt bakà yute ànəa ndàꞋàtɔŋ wu è shu la, ko Mbɔ̧ɔ̧mà naa li e tsǐ atò ayɔɔ bòt bi etsàa taa ghǎ enyɔ.’
ACT.3.24	“TsiꞋ è shu awɨ̧ nê, Mbɔ̧ɔ̧mà li ngɨ̀ bèndàꞋàtɔŋ bi bàgème, fɔɔle nè Samùèl nè èbe be li nkɨ̀Ꞌɨ̂ akwen tò la, bɔ shu mènəè nàa ghɨ̌ ane èli bàa la. 
ACT.3.25	Mbɔ̧ɔ̧mà li ngɨ̀ bèndàꞋàtɔŋ bi e kàꞋà mènəè abua yɨ̧. Tà li ngɨ̀ mènkàꞋa kèkweelè bɔ̂ bètǎt nyaꞋ bɨ̧ nkàà àwɨ̧. Tà li shu abua Abàlàghâm nê, ‘Maa li tsě ane bòt àndà̧ yê elɔ̀ɔ̀le bòt sitsǎꞋ bàgème.’ 
ACT.3.26	È wu ale, bɨ̀ ko nê, bɨ wu bòt mbì Mbɔ̧ɔ̧mà li ndȩ̀ Waã vi ntsaa abua yɨ̧ la. Tà li ntsaa atò nê tà ghɨa bɨ̀ sà mènəè kàbɔ̀ŋ mɨ̧ mbɨ̀Ꞌɨ̀ yea lɔ̀ɔ̀lè àwɨ̧.”
ACT.4.1	Pità bɔ̂ Jɔ̌n e bela ndàꞋà abua bòt bu ale, bèntsìà mèpɨ̧̀ Mbɔ̧ɔ̧mà nè Bèsadùsiì ko, nè wòt tà wua àtsəa bèmbaabà lob nɨ̧ Mbɔ̧ɔ̧mà a Jèlusalèm la ekɨꞋɨ̀ nkwène ane yɔb. 
ACT.4.2	Bɔ kɨꞋɨ ale me tsoo ane bɔntu̧ Yesò bu babe la, nkàà nê bɔɔ ndàꞋà shu abua bòt bu nê, Yesò pfə mè njù̧ù̧mê, è wu ale bòt bàgème e wu li eyu̧u̧me mɨ̧̂. 
ACT.4.3	Ale, bɔ baãaã awɔb nɨŋ ngà nkȩ̀ tè ètsəꞋ e tsi, nkàà nê àfɨꞋa li ntàꞋa tsě. 
ACT.4.4	Ka bòt nyaŋ bɔ zə èngǎ̧ Pità bɔ̂ Jɔ̌n la, e zì mèntɨ̧ɨ̧ mɔb ane Yesò. Bòt bɔ zì mèntɨ̧ɨ̧ mɔb ane Yesò la e li nkwèꞋnè tè bɔ tsiꞋi mbɔ̀ŋè bètɔsì batà̧â̧.
ACT.4.5	AfɨꞋa ètsəꞋ e tsi la, bɔɔjuŋ ayɔɔ bèntsìà mèpɨ̧̀ Mbɔ̧ɔ̧mà, nè bɔɔjuŋ ko, nè bènyɨꞋtà mbɨ̧te Musì, e bù̧ù̧tè a Jèlusalèm, 
ACT.4.6	nè Anàs wu tà wu àtsəa bèntsìà mèpɨ̧̀ Mbɔ̧ɔ̧mà la, nè Kefàs bɔ̂ Jɔ̌n, nè Àlèkzandà. Bòt ləlob àtsəa bèntsìà mèpɨ̧̀ Mbɔ̧ɔ̧mà e li ngu a si mɨ̧̂. 
ACT.4.7	Mbɨ̀Ꞌɨ̀ bɔ bù̧ù̧te a si la, bɔ tsia bɔntu̧ Yesò bu a mbì lɔb mbɔ̂ mbììte awɔb nê, “Bɨ ghɨ̀ na ka èka mbê wàa e lɔ̀Ꞌtè à? Bɨ bɔ kǎ mètàŋ à? Bɨ ghɨ̌ ane èlen wàà?”
ACT.4.8	AfɨꞋa mbɔŋ, Fo Kèfə nyi a èntɨ̧ɨ̧ Pità, tà ŋa àbɨ̀t nê, “Bètǎt ba, nè bɔɔjuŋ ba leꞋ, 
ACT.4.9	Bɨ wua saꞋa awa àfɨ̀Ꞌ yaa ane ntsɔ̧̀ ba ghɨ̂ adù̧ mbê waa èka tò e li ŋɔ̀Ꞌte la, mè nè ndɨ ba bə atò la. 
ACT.4.10	Ka, bɨ bòt Izəèlȩê bàgème è ko nê, wu ane èlen Yesò Klistò wòt Nazàlet ka tà ghɨ̂ mbê waa kwèèlê ntsɔ̧̀ tè ntɨ̧ɨ̧ a mbì lɨ̧ anè la. Wu tòà wu bɨ li ngù̧ù̧te atò a mbɨ̧̀ mbasa tà pfə, ka Mbɔ̧ɔ̧mà yù̧ù̧me atò la. 
ACT.4.11	Àkata Mbɔ̧ɔ̧mà a làꞋa èngǎ̧ ane Yesò nê,
ACT.4.11	‘Èti lu bɨ̀a bembɔ̧a lob è le tsi ngwàꞋ la,
ACT.4.11	e tsiꞋi ngule èti tɔ̀Ꞌɔ̀ lob.’
ACT.4.12	Wu ndàꞋà tòà ka tàa ŋa mèmpème kàlìà la. Mbɔ̧ɔ̧mà ŋa atò abua ya, tè èlen tsa è ka tsi nguê a èten ègwet betsiꞋa e ghɨ̀ ba bɔ mèmpème kàlìà la.”
ACT.4.13	Bòt èsaꞋa bu e ye ndɨ Pità bɔ̂ Jɔ̌n e làꞋà kà bɔ̀â la, ànəa ngaa a bê ntsè àwɔb. A ghɨ̀ ale, mè ntsè àwɔb ezə nê Pità bɔ̂ Jɔ̌n wu bòt kànəè, kà lèm ndi me ghǎ àkatè. AfɨꞋa mbɔŋ bɔ ko nê Pità bɔ̂ Jɔ̌n e li ngua ngȩ̀ȩ̀nà bɔ̂ Yesò ba. 
ACT.4.14	Ka bɔ̀ ghɨ̀ ale, bɔ̀ ka tsi mbɔ ànəa bɔ̀ɔ mèe shu la, nkàà nê mbê wu bɔ bə atò la wu abot tà tɨ̧̂ bɔ̂ Pità nè Jɔ̌n la. 
ACT.4.15	Bɔ tsiꞋi shu abua yɔb nê, bɔ̀ dzəa à lob èsaꞋa yu nga àbȩ. Bɔ dzəè tê bɔ ghǎ, bòt èsaꞋa bu e bùꞋ me kwàꞋte ànəa ngaa a kètsìà wɔb. 
ACT.4.16	Waa waa tsiꞋi me biite wanyɨ vi nê, “Bàa ghɨ̀ na nè bòt baa babe la à? Wòt ègème a Jèlusalèm ŋaà è ko nê èwuu ànəê yaa kà ye fɨ̀Ꞌ la ghɨa bòt baa, tè bà ka wu tsi ko e shu ànəa tsa. 
ACT.4.17	Ka, enɨ ekele mbɨ̀Ꞌɨ̀ ànəê yaa a ghȩ̀ȩ̀ne nyaŋ, ba bɔ̂ ndɨ bàa nèète səèŋke ètû̧ bɔb mbɨ̀Ꞌɨ̀ bɔ li ane àli ako mè ndàꞋà ane èlen Yesò abua wòt la.”
ACT.4.18	Bɔ ghɨ̀ ale, mè ntɔ awɔb a lob, shu abua yɔb nê, ko mbɨ̀Ꞌɨ̀ bɔ lɔ̀Ꞌ àlia mè ndàꞋà mènəè ane èlen Yesò abua bòt. 
ACT.4.19	Ka Pità bɔ̂ Jɔ̌n e shu abua yɔb nê, “Bɨ̀a mbɔŋ bɨ̀ kwàꞋta nê àyea ŋa àa mbɔ̀ a mbì Mbɔ̧ɔ̧mà à? Wu màndzəa abua yɨ̧, kò màndzəa abua Mbɔ̧ɔ̧mà à? 
ACT.4.20	BetsiꞋa bà ka tseke kà làꞋ àghɨa bàambɔŋ e ye mè ndzə la.”
ACT.4.21	Bòt èsaꞋa bu e shu awɔb nê, bɔ mè ndàꞋ ànəê ane ànəa Yesò, ko aa bɨɨ abà yɔb. Mbɨ̀Ꞌɨ̀ bɔ ŋȩte awɔb ale la, bɔ bɔ̂ sà àwɔb bɔ me ghǎ. Bɔ ghɨ̀ ale, bɔ̀ ka ye èlu̧ bɔ̀ɔ ŋa awɔb ngoꞋ la, ngu ndɨ wu waa waa nàa ngùꞋtà a Mbɔ̧ɔ̧mà ane ànəa a ghɨ̀ la. 
ACT.4.22	Wòt wu bɔ li nɨ mètàŋ Mbɔ̧ɔ̧mà mbə atò la li ngua ntsèà èngùꞋ èghem yekwì.
ACT.4.23	Mbɨ̀Ꞌɨ̀ bɔ bê sà a Pità bɔ̂ Jɔ̌n la, bɔ ghà kwene ane bòt bɔb, shu awɔb ànəa bètǎt bèntsìà mèpɨ̧̀ Mbɔ̧ɔ̧mà nè bɔɔjuŋ e shu la. 
ACT.4.24	AfɨꞋa bɔ zə la, bɔ̀ɔgème e fɔtè ntsàꞋtè a Mbɔ̧ɔ̧mà nê, “Mbɔ̧ɔ̧mà, wu àwɔ̀ à ghɨ̂ ègwet nè sitsǎꞋ, ngɨ̀ mèleb, nè èghɨ ègème àa tèbèm la. 
ACT.4.25	À li ndzì Fo Kèfə ane tǎt nyaꞋ wa Dàbid wu tà li ngu wɔ̀fàꞋ wê la, ngɨ̀ tà nê,
ACT.4.25	‘Ghǎ li ngɨ̀ kà bòt kà wu Bèjuê e me ghèmte anè à?
ACT.4.25	Ghǎ ghɨ̂ ka bòt e me kwàꞋtè mènəè àku à?
ACT.4.26	Bèfɔ̧̀ ngɔ̀ŋ ŋaa nè bòt bɔ̀ɔ mbà̧aã èlaꞋ la
ACT.4.26	e li ntàŋkê mbù̧ù̧tè a si, nê
ACT.4.26	bɔ kɨ tsɔꞋɔ a Tǎt wa Mbɔ̧ɔ̧mà
ACT.4.26	bɔ̂ Fɔ̧̀ tò wu tà li ndzɔꞋ etsàà la.’
ACT.4.27	Ane nkûŋ, Fɔ̧̀ Elɔ̀d bɔ̂ Pontìùs Pȩlèt nè bòt kà wu Bèjuê e li ngɨ̀ tè mbù̧ù̧tè àpfəèà nɨ̧ ŋàa, bɔ̂ bòt Izəèlȩê nê, bɔ kɨ etsɔꞋɔ Ngule Waã wè wu è wu Fɔ̧̀ wu à li ndzɔꞋ ntsà la. 
ACT.4.28	Bɔ li mbù̧ù̧tè eghɨ̀ àghɨa à li ndzàŋe ntàŋke nê aa li ghɨ̌ ane mètàŋ mê la. À li nkàꞋ nê aa li wu ale nkàà nê à li nkɔ̀ŋkè. 
ACT.4.29	È wu ale, a Tǎt wa, ye ndɨ̀ waa bɔ kàà àwa la, è ŋa bɔfàꞋ bê mètàŋ bɔ̀ me làꞋa èngǎ̧ wè kà bɔ̀â. 
ACT.4.30	Sà̧à̧mè àbu ayê mbəâ bòt, è ŋà àwa mètàŋ bà nɨ èlen Ngule Waã wè Yesò nɨŋ ngɨ̀ ngɨŋa mènəè nè tèwuute ènəê kà ye fɨ̀Ꞌ.”
ACT.4.31	ÀfɨꞋa bɔ tsàꞋte a Mbɔ̧ɔ̧mà tè ndɔ̀Ꞌ la, àdziꞋa mbɔŋ a nyìꞋnè, Fo Kèfə kɨꞋɨ nyi a mèntɨ̧ɨ̧ mɔb, bɔ bùꞋ mè làꞋa èngǎ̧ Mbɔ̧ɔ̧mà kà bɔ̀â.
ACT.4.32	Bòt bu bɔ zì mèntɨ̧ɨ̧ mɔb ane Yesò la e li ngua fɔ̀ta ngɨ̀à àghɨ àgème nè èntɨ̧ɨ̧ wɔb wemɔꞋ. Wòt kǒ ane yɔb li tà kà shuê nê àghɨa ye bɔ la a wu abua zi zìa ndziꞋne. Waa waa li ngua ngàbtà àghɨa ye bɔ la, ŋǎ àyea wanyɨ vi. 
ACT.4.33	Bɔntu̧ Yesò bu e li ngua ndaꞋa ane mètàŋ nê, bɔ ye mè nko nê Yesò Lefɨ̀Ꞌ è yu̧u̧mè. Mbɔ̧ɔ̧mà mè ndzì ngule èlɔ̂t vi adù̧ yɔb. 
ACT.4.34	Wòt kǒ ane bòt Yesò bu li tà kà wua mbùa àghɨ. Bòt bɔ li mbɔ mbȩtsə, nè bòt bɔ li mbɔ lobtsə la, e li fɨ̧̀ɨ̧̀nè nɨ̀ èkab wu 
ACT.4.35	nkɨ̀Ꞌɨ̂ nɔ̀ŋè a èten èbèm bɔntu̧ Yesò bu. Bɔntu̧ bu e ghàbtè èkab mbɔŋ abua waa waa mbɨ̀Ꞌɨ̀ tàa nkɨ̀ŋkà la.
ACT.4.36	Eyaa wu ndɨ Jòsêb wu tà li ngu wòt àndǎ̧ Levì bɔ bi atò àlaꞋ a Sȩplùs la, li ngɨ̀ la. Bɔntu̧ Yesò e li ngua ntɔ atò nê Bànabasì (ngua shua nê, “Wòt tàa ndzìà èntɨ̧ɨ̧ bɔnyɨ bi la”). 
ACT.4.37	Tà li fɨ̧̀ɨ̧̀nè àdziꞋa mbȩ zi, nɨ èkab wu nkɨ̀Ꞌɨ̂ ŋǎ abua bɔntu̧ bu.
ACT.5.1	Ka a li à ka wuê a èlɨ̀ waa ane wòt kǒ èlen tò lè wu Ànàniàs la, bɔ̂ vi vi Sàfilà. Bɔ̂ tò e li mbɔ̀ àdziꞋa si yɔb fɨ̧̀ɨ̧̀nè nɨ èkab. 
ACT.5.2	Bɔ fɨ̧̀ɨ̧̀ne ale, bɔ̂ vi vi elàŋkè ndò̧ àbəꞋa èkab wu ka mbɔ̂ ŋa àbəèꞋ abua bɔntu̧ Yesò.
ACT.5.3	Pità bììte a Ànàniàs nê, “Ànàniàs, ghǎ ghɨ̂ ka a ghɨ̀ Satàn nyi a èntɨ̧ɨ̧ wê, tè ngɨ̀ à làꞋà mèfà̧ abua Fo Kèfə, kwat tè ndò̧ àbəèꞋ ane èkab wu bɨ fɨ̧̀ɨ̧̀nè àdziꞋa si yu nɨŋ la à? 
ACT.5.4	Ka è lè wu yê ka aa fɨ̧̀ɨ̧̀ne à? Mbɨ̀Ꞌɨ̀ à fɨ̧̀ɨ̧̀nè tê ndɔ̀Ꞌ la, èkab mbɔŋ à nɨ la, wu èkab wê. Ale, àghɨ yu a ghɨ̂ ka à kwàꞋte a èntɨ̧ɨ̧ wê ngɨ̀ èwuu ànəê ya la wu ghà à? À kà laꞋà àfɨte abua wɔ̀bȩ̂, à laꞋa abua Mbɔ̧ɔ̧mà.”
ACT.5.5	Mbɨ̀Ꞌɨ̀ Ànàniàs è zə ànəê yaa la, tà bê ndèbe a si kwàꞋ afɨꞋa mbɔŋ mpfəè tê fi. Bòt bàgème bɔ zə àghɨa a ghɨ̀ la, e bɔ̀ɔ̂ kwàꞋ ànyaꞋne. 
ACT.5.6	Bɔtèsà ko e lɔꞋ àbȩ nkɨ̀Ꞌɨ̂ nyi a lob ndèbte àpfəꞋte atò a èbem ndǐtsə ŋèꞋe nɨŋ ngà ntuê.
ACT.5.7	Nyèm te me tsě mbɔ̀ŋè tetat, vi tò kɨ̀Ꞌɨ̂ àzi. Mbɔ̂ me kɨꞋɨ ale tà kà ko àghɨa a ghɨ̀ la. 
ACT.5.8	Pità è bììte atò nê, “Shu am, eyaa wu ètsəkab wu bɨ lu̧ wê e fɨ̧̀ɨ̧̀nè àdziꞋa si yu nɨŋ la à?”
ACT.5.8	Vi tò wu bɨ̧̀ɨ̧̀nê nê, “Oò, wu wùà.”
ACT.5.9	Ale, Pità è bììte atò nê, “Ghǎ ghɨ̂ ka bɨ lu̧ wê e kwàꞋtè nê bɨa fɨte Fo Mbɔ̧ɔ̧mà à?” Mbɔ̂ mè shu abua tò nê, “Bòt bu bɔ nɨ lu̧ wê ngà ntuê la, bɔ kɨꞋɨ tê ngu a ètsələèꞋ. Bɔɔ ŋeꞋe awê àfɨ̀Ꞌ yaa enɨ ghǎ etu mɨ̧̂.”
ACT.5.10	Mbɨ̀Ꞌɨ̀ Pità shu ale la, tà bê ndèbe a si kwàꞋ afɨꞋa mbɔŋ a mbì tò mpfəè àzi mɨ̧̂. Bɔtèsà bu àbȩ la e bê mè nyi a lob ndzě ndɨ tà pfə tê fi la, ŋèꞋe atò nɨŋ ngà ntuê a ngèt lu̧ tò wu. 
ACT.5.11	Bòt chɔsì bàgème nè waa waa tà zə àghɨa a ghɨ̀ la, e bɔ̀â kwàꞋ ànyaꞋne.
ACT.5.12	Bɔntu̧ Yesò bu e li ntàꞋa ghɨ̀ tèwuute ènəê kà ye fɨ̀Ꞌ nɨŋ nyɨ̀Ꞌte mètàŋ Mbɔ̧ɔ̧mà, mè ngɨ̀ ngɨŋa ènəê a kètsìà bòt. Bòt bu bɔ zì mèntɨ̧ɨ̧ mɔb ane Yesò la, e li ngua mbù̧ù̧tà ane ènɔ̧̂ wemɔꞋ adzìꞋ yu a mbì lob nɨ̧ Mbɔ̧ɔ̧mà a Jèlusalèm bɔ̀ le wua ntɔ nê wu ètsələèꞋ Fɔ̧̀ Sàlemun la. 
ACT.5.13	Bòt e li mbatè ngua shua nê bòt Yesò ba wu bòt ntsɔ̧̀ ale, ka bɔ ghɨ̀ bɔ̀ bu̧u̧ta, wòt tsa ka bê nkwèꞋnê ane yɔb. 
ACT.5.14	Ka àfɨ̀Ꞌ a tsekè me wu, mbâ̧tsə nè bèzi e taꞋa zì mèntɨ̧ɨ̧ mɔb ane Tǎt wa, tè nkwèꞋnê ènɔ̧̂ bòt bu. 
ACT.5.15	Bɔntu̧ Yesò bu e li ngɨ̀ tèwuute ènəê kà ye fɨ̀Ꞌ tè bòt e tsiꞋa ŋeꞋa bèngo̧o̧na bɔb ngà nɔ̀ŋà a ègwet tèku̧tsə nè bèmatà a balu̧. Me ghɨ̀ ale, ngua nkɨà mbɨ̀Ꞌɨ̀ Pità me tsě, àlɨ̀ŋkè atò a kà̧ ntsè a ègwet àbəèꞋ àyɔb, mbɨ̀Ꞌɨ̀ ebə awɔb. 
ACT.5.16	Bòt nyaŋ e li ndɔꞋɔ a èpfəè bu a ngèt àpfəèà nɨ̧ a Jèlusalèm la, ŋèꞋe bòt àghɔ̧ bɔb nè bòt fote kàbɔ̀ŋ tèa ŋǎ awɔb ngoꞋ la, nkɨ̀Ꞌɨ̂ bɔ bə awɔb bàgème.
ACT.5.17	ÀfɨꞋa mbɔŋ àtsəa bèntsìà mèpɨ̧̀ Mbɔ̧ɔ̧mà nè bèshu̧ bi bu be li ngu a ènɔ̧̂ Bèsadùsiì la, e me ghòꞋnè bɔntu̧ Yesò bu tè nê bɔ ghɨ ànəê. 
ACT.5.18	Bɔ shu ale mbà̧à̧ àwɔb àfɨꞋa ngaa ngà nkȩ̀ adzìꞋa bɔ̀ɔ nkȩ̀à bòt bɔ ghɨ̀ mènəè kàbɔ̀ŋ la. 
ACT.5.19	ÈtsəꞋ ngaa wantu̧ kǒ Mbɔ̧ɔ̧mà tsàà la kɨ̀Ꞌɨ̂ ntsɔ̀Ꞌɔ ètsələèꞋ lob tèfȩ yu, ngɨ̀ bɔntu̧ bu e dzəè nga àbȩ. Mbɔ̂ shu abua yɔb nê, 
ACT.5.20	“Bɨ̀ ghǎ a èbem lob nɨ̧ Mbɔ̧ɔ̧mà a Jèlusalèm, shu wòt ègème abot ànəa mèmpème fi maa.”
ACT.5.21	Bɔntu̧ bu e zə ànəa wantu̧ Mbɔ̧ɔ̧mà wu è shu la, ètsəꞋ e tsi, bɔ ghà a èbem lob nɨ̧ Mbɔ̧ɔ̧mà a Jèlusalèm, mbùꞋ me làꞋa èngǎ̧ tò wu.
ACT.5.21	Àtsəa bèntsìà mèpɨ̧̀ Mbɔ̧ɔ̧mà bɔ̂ bòt bi e tɔ bɔɔjuŋ Bèjuê nê bɔ̀ kɨꞋɨ, bɔ̀ɔ wu bɔ̀ wu bòt èsaꞋa la è tseke a si, nkwàꞋtè àghɨa bɔ̀ɔ ghɨ̌ ane bɔntu̧ bu la. Bɔ kɨꞋɨ tê bɔ tseke a si, bɔ tsàà bòt ko nê bɔ̀ gha ngɨ̀ bɔ̀ tsì bɔntu̧ bu a lob fȩ̀ nɨŋ nkɨ̀Ꞌɨ̂. 
ACT.5.22	Bɔkefen bu e ghà a lob tèfȩ yu, bɔ̀ ka tsi ndze bɔntu̧ bu a èbèm. Ale, bɔ kua akwèn ngà shu abua bòt èsaꞋa bu nê, 
ACT.5.23	“Ba ghà ale, me ko bɔ nèètè nkȩ̀ mètsələèꞋ lob tèfȩ yu, bèmbaabà bàgème e mè ngua abot. Ka àfɨꞋa ba tsɔꞋɔ mètsələèꞋ mu la, ba ka tsi ndze bòt bu a èbèm.” 
ACT.5.24	AfɨꞋa tǎt bèmbaabà lob nɨ̧ Mbɔ̧ɔ̧mà a Jèlusalèm, nè bɔɔjuŋ ayɔɔ bèntsìà mèpɨ̧̀ Mbɔ̧ɔ̧mà e zə ànəê yaa la, a bê ntsè àwɔb tè bɔ tsiꞋi me màkè nê kò ghǎ a ghɨ̂ ane bɔntu̧ bu leꞋ?
ACT.5.25	Bɔ bele màkà ale, wòt kǒ nyi a lob, shu abua yɔb nê, “Bɨ̀ zə. Bòt bu bɨ̀ li ndzì àwɔb a tèfȩ la e wu a èbem lob nɨ̧ Mbɔ̧ɔ̧mà a Jèlusalèm kwàꞋ àfɨ̀Ꞌ yaa ndàꞋà èngǎ̧ Yesò.” 
ACT.5.26	Tǎt bèmbaabà wu lɔꞋɔ àfɨꞋa mbɔŋ nɨ bòt bi bɔ gha nɨ bɔntu̧ bu nɨŋ nkɨ̀Ꞌɨ̂ ka bɔ̀ ka baãaã awɔb ane ètɨ̧̂, nkàà nê bɔ li ngua mbɔ̀ɔ̂ mbɨ̀Ꞌɨ̀ ènɔ̧̂ bòt bu abot la a temte awɔb ane àti.
ACT.5.27	Bèmbaabà bu e ghɨ̀ ale, nɨ bɔntu̧ bu nkɨ̀Ꞌɨ̂ ntsia awɔb a mbì èsaꞋa wu, àtsəa bèntsìà mèpɨ̧̀ Mbɔ̧ɔ̧mà a ŋȩte awɔb. 
ACT.5.28	Nê, “Ba li bà ka səèŋkè ètû̧ bɨ̧ nê bɨ̀ ka tsi ndàꞋà èngà̧ ane èlen mbê waa à? Bɨ ye àghɨa bɨ ghɨ̀ la à? Bɨ ghɨ̀ èngǎ̧ wɨ̧ e saŋe a Jèlusalèm ègème tè waa waa zə. Bɨ kɨ zì èvə tò àtsəa ya à?”
ACT.5.29	Pità bɔ̂ bɔntu̧ ko bu e bɨ̀ɨ̀lè nê, “Ba bɔ̂ ndɨ bàa ghɨ ànəa Mbɔ̧ɔ̧mà shu la. BetsiꞋa bà ka sa àyea tò, ngɨ̀ wuê àyea wɔ̀bȩ̂. 
ACT.5.30	Bɨ li ngù̧ù̧te a Yesò a mbɨ̧̀ mbasa mbùŋe atò, ka Mbɔ̧ɔ̧mà bètǎt ba yu̧u̧mè atò. 
ACT.5.31	Mbɔ̧ɔ̧mà li ndɔke atò ntsìà àbâ àbualu̧ azi mbɨ̀Ꞌɨ̀ Fɔ̧̀ nè Mpemnà. Tà li ndɔ̀ke atò mbɨ̀Ꞌɨ̀ eŋa bòt Izəèlȩê èlu̧ bɔ̀ɔ kubte ane mènəè kàbɔ̀ŋ mɔb yea waꞋa a kàbɔ̀ŋ wɔb mɨ̧̂. 
ACT.5.32	Ba Fo Kèfə ba e ye, mè nkoê mènəê maa. Mbɔ̧ɔ̧mà è tsàa Fo zi yaa abua bòt bu bɔ̀ɔ ndzəèa tò la.”
ACT.5.33	AfɨꞋa bòt èsaꞋa bu e zə èngǎ̧ waa la, mèsi mɔb fen bɔ tsoo kwàꞋ ànyaꞋne tè me kɨ e ghɨ̌ bɔɔ bùŋè bɔntu̧ Yesò bu. 
ACT.5.34	Ka wòt Falèsiì kǒ ane yɔb, èlen tò wû Gàmalìà, tàa nyɨ̀Ꞌta mbɨ̧te Musì, bɔ mè ntaꞋa wua nkùkta atò la, lɔ̀Ꞌɔ a si a kètsìà èsaꞋa wu, ŋȩ nê, bɔ̀ nɨ bɔntu̧ bu nga àbȩ. 
ACT.5.35	Mbɔ̂ shu abua bòt èsaꞋa wu nê, “Bòt Izəèlȩê, bɨ̀ nɨ àfɨ̀Ꞌ àyɨ̧ ane àghɨa bɨ kɨ ghɨ̌ ane bòt baa la. 
ACT.5.36	È li ndɔ̀Ꞌ ngu àfɨ̀Ꞌ àko, Tìodà kǒ lɔ̀Ꞌ me fɨta shua nê, ye wu wòt nɨ̧, tè bòt mbɔ̀ŋè ènkɨ̀ yekwì e kuŋe atò. AdzìꞋ me wù̧ù̧ne, bɔ kɨ̧ɨ̧mè atò, bòt tò bu bàgème e taatè, èngǎ̧ tò wu e mî. 
ACT.5.37	Àfɨ̀Ꞌ a mè me wu, Judàs kǒ tà lè wu wòt àbâ àlaꞋ a Galìlî la mè ndɔ̀Ꞌ àzi àfɨ̀Ꞌ yu bɔ le wua mpà̧à̧ bòt la. Ènɔ̧̂ bòt e nkuŋe atò mɨ̧̂, ka bɔ tsekè tè nkɨ̧̀ɨ̧̀me atò, bòt tò bu e taatè. 
ACT.5.38	È wu ale, ane ayaa àfɨ̀Ꞌ yaa la, mâ shu̧u̧te awɨ̧ nê, bɨ̀ ka ngɨ̀ àghɨ ane bòt baa. Bɨ̀ sà àwɔb nkàà nê, àfàꞋ yaa bɔ fàꞋà la, è wu àghɨa wɔ̀bȩ̂ è taŋke la, ko à ka tseke a. 
ACT.5.39	Mbə è wu àghɨa Mbɔ̧ɔ̧mà taŋke la, ko betsiꞋa bɨ̀ ka tsokè. Bɨ me kɨ e ghɨ̌ ale, ko bɨa ye nê, bɨ wua nua a Mbɔ̧ɔ̧mà zìambɔŋ.”
ACT.5.39	Gàmalìà làꞋ ale bòt èsaꞋa wu e bɨ̧ɨ̧nè nkɨ̀à yu tà ŋa abua yɔb la.
ACT.5.40	AfɨꞋa mbɔŋ, bɔ tɔ bɔntu̧ Yesò bu a lob, ngɨ̀ bɔ nèètè shu̧u̧ awɔb, mbɔ̂ mè səèŋkè ètû̧ bɔb nê, ko mbɨ̀Ꞌɨ̀ bɨ lɔ̀Ꞌ àlia mè ndàꞋà èngà̧ ane èlen Yesò. Bɔ ghɨ̀ ale, mbɔ̂ sà àwɔb.
ACT.5.41	Bɔntu̧ bu e sà lob èsaꞋa yu me ghȩ̀ȩ̀na ngùꞋtà awɔb nê, Mbɔ̧ɔ̧mà ye nê bɔ kùꞋù èbe bɔ̀ɔ jɨ àkù ane èlen Yesò la. 
ACT.5.42	E bùꞋu àfɨꞋa ngaa eghǎ ne mbì, bɔ me ghà àli àgème a èbem lob nɨ̧ Mbɔ̧ɔ̧mà a Jèlusalèm nè èpfəè bòt, ndàꞋà mè ntsɔ̀tà Ntu̧ Ntsɔ̧̀ nê Yesò wu Fɔ̧̀ wu Mbɔ̧ɔ̧mà li ndzɔꞋ etsàà la.
ACT.6.1	Àfɨ̀Ꞌ àko a tsè, bɔkatè Yesò e me kwèꞋne, àyɔ̀ŋ a dzə a kètsìà Bèjuê bu bèa ndàꞋà wuê ndɨ̧ Glɨ̂k la, nè Bèjuê bu è wù bèlèkɔꞋasi la. Èbu bèa ndàꞋà wuê ndɨ̧ Glɨ̂k la e me tsoo nê, bɔ̀ɔ ngɨ̀ bɔ̀ me ghàbtè èghɨ àli àgème bɔ̀ ka ŋa be bènempfə bɔb. 
ACT.6.2	Mbɨ̀Ꞌɨ̀ èngà̧ waa e dzəè a si la, bɔntu̧ bu èghem ntsɔ̀b babe la, e tɔ bɔkatè Yesò bu bàgème adzìꞋ yeamɔꞋ, shu abua yɔb nê, “E ntsě ànəa ntsɔ̧̀ nê bà sa àfàꞋa màndaꞋa èngǎ̧ Mbɔ̧ɔ̧mà me zə wuê ànəa màngabta èghɨ. 
ACT.6.3	È wu ale, bɔnyɨ ba, bɨ lȩ̀ bòt basà̧à̧mbe a kètsìà wɨ̧ bɨ ko nê bòt aa ndaꞋa ntsɔ̧̀ ane tèlen tɔb, Fo Mbɔ̧ɔ̧mà mè ndù̧u̧ a mèntɨ̧ɨ̧ mɔb, bɔ mè mbɔ èyì la, bà zi ànəa yaa a tèkitebu tɔb. 
ACT.6.4	Bɨ ghɨ̀ ale, ko bàambɔŋ aà nga tsiꞋi baãaã wuê àfaꞋa màntsaꞋta a Mbɔ̧ɔ̧mà nè màndaꞋa èngǎ̧ tò.”
ACT.6.5	Bɔ làꞋ ale bòt Yesò bu bàgème e kɔ̀ŋkè ànəê yu bɔntu̧ tò bu e shu la. Bɔ lȩ̀ a Stifèn wu tà li ntaꞋa zǐ èntɨ̧ɨ̧ vi ane Yesò, Fo Kèfə mè ntaꞋa wu ane tò la, mè ndȩ̀ a Filìb bɔ̂ Plòkolùs nè Nikanɔ̀, bɔ̂ Timɔ̀n, nè Pàmenàs, ndɔ̀Ꞌ nè Nikòlâs, wòt Antìɔ̀k, tà kubtè ntsìꞋi wòt Juê la. 
ACT.6.6	Bɔ làa ale nkɔ̀ke àwɔb a mbì bɔntu̧ bu, bɔ nɔ̀ŋè èbu bɔb adù̧ yɔb, ntsàꞋte a Mbɔ̧ɔ̧mà àtsə ayɔb.
ACT.6.7	Ale, èngǎ̧ Mbɔ̧ɔ̧mà e me paa nga a èdziꞋ èdziꞋ. Bɔkatè Yesò e mè ntaꞋa kwèꞋne a Jèlusalèm tè bèntsìà mèpɨ̧̀ Mbɔ̧ɔ̧mà nyaŋ e zə ndzì mèntɨ̧ɨ̧ mɔb ane Yesò mɨ̧̂.
ACT.6.8	Stifèn li ngu wòt Mbɔ̧ɔ̧mà tàꞋa lɔ̀ɔ̀le atò mè ntàꞋa ŋa atò mètàŋ tà nɨŋ ngɨ̀ tèwuute ènəê kà ye fɨ̀Ꞌ bɔ̂ ngɨŋa ènəê nɨŋ nyɨ̀Ꞌte mètàŋ Mbɔ̧ɔ̧mà a kètsìà bòt la. 
ACT.6.9	Tàà ngɨ̀ ale, ka bòt ko e bɔ̂ me làꞋa, ntu̧a mènəè mu tà ghɨ̀à la. Bòt ngaa li ngu bòt lob Mbɔ̧ɔ̧mà yu bɔ li ngua ntɔ nê wu lob Mbɔ̧ɔ̧mà bòt bu bɔ li ngu èbùꞋ ka ndɔ̀Ꞌ ndzə a ngoꞋ la. ÀbəèꞋ àyɔb a li ngu Bèjuê be dzəèa èpfəè Silenè nè Àlèkzandìà la. Bɔ̀ɔ waa nè beko be dzə àlaꞋ a Sìlisìà nè àlaꞋ a Esìà la, e li mbùꞋ me kàànè bɔ̂ Stifèn ba. 
ACT.6.10	Fo Mbɔ̧ɔ̧mà li ŋǎ a Stifèn èyì, tè tà ghɨ̀ tà laꞋa, bòt bu è ka tsi nkoê ntsɔ̀Ꞌɔ èngǎ̧ tò.
ACT.6.11	Mbɨ̀Ꞌɨ̀ àa ale la, bɔ tsiꞋi gha ne kwèn shu abua bòt ko nê bɔ̀ fɨte nê bɔ zə ndɨ Stifèn nàa ndaꞋa kàbɔ̀ŋ adù̧ Musì bɔ̂ Mbɔ̧ɔ̧mà la.
ACT.6.12	Ale, mèfà̧ mbɔŋ sɔ̀ɔ̀bè mèntɨ̧ɨ̧ banɔ̧̀ bɔ̂ bɔɔjuŋ nè bènyɨꞋtà mbɨ̧te Musì bɔ ghà mbà̧aã a Stifèn nɨa tò nga a mbì bòt lob èsaꞋa. 
ACT.6.13	Mbɨ̀Ꞌɨ̀ bɔ ghà te ngu a lob èsaꞋa yu la, bɔ nɨ bòt ko nê bɔ̀ kɨꞋɨ ndzì mènəè àtsəa tò. Bòt ngaa e kɨꞋɨ nê, “Mbê waa bê nge tàa ntsèka ndàꞋà mènəè kàbɔ̀ŋ adù̧ lob nɨ̧ Mbɔ̧ɔ̧mà yu Jèlusalèm bàa ntsàꞋtà tò a èbèm la, mè nè mbɨ̧ tu Mbɔ̧ɔ̧mà ghɨ̂ Musì tsaa abua ya la. 
ACT.6.14	Ba li ndzə tà me shu nê Yesò wòt Nazàlet naa li tsòkè lob nɨ̧ Mbɔ̧ɔ̧mà a Jèlusalèm, e mě kubte mènəè mu Musì li ntsaa abua ya la.”
ACT.6.15	AfɨꞋa mbɔŋ, bòt bu a lob èsaꞋa yu la, e tsitè àghɨ a yɔb ane Stifèn me ko, èsi tò e kubtè ntsìꞋi mbɨ̀Ꞌɨ̀ èsi wantu̧ Mbɔ̧ɔ̧mà.
ACT.7.1	Àtsəa bèntsìà mèpɨ̧̀ Mbɔ̧ɔ̧mà a biite a Stifèn nê tè mènəè maa bɔ shua la wu nkûŋ? 
ACT.7.2	Stifèn bɨ̀ɨ̀lè nê, “Bɔnyɨ bɔ̧ nè bètǎt bɔ̧, bɨ̀ yute èngǎ̧ am. Mbɔ̧ɔ̧mà wu ènɨ̧ tò e ghe la li saꞋa a mbì tǎt nyaꞋ wa Abàlàghâm, afɨꞋa tà li ngua ntsèka àlaꞋ a Mèsòpòtamìà ka li eghǎ me tseke àpfəèà nɨ̧ a Alàn la. 
ACT.7.3	Tà saꞋa ale shu abua tò nê, ‘Sà àlaꞋ a yê nè bòt bê nga àlaꞋa màa nyɨꞋte awê la’.
ACT.7.4	“Mbɨ̀Ꞌɨ̀ Mbɔ̧ɔ̧mà è shu ale la, tà sà àlaꞋ a Chaldià ngà me tseke a Alàn. È tseke tè ngu àfɨꞋa tǎt Abàlàghâm è pfə la, Mbɔ̧ɔ̧mà ghɨ̀ tà kɨꞋɨ me tseke adzìꞋ yaa bɨ̀ wu abot àfɨ̀Ꞌ yaa la. 
ACT.7.5	Mbɔ̧ɔ̧mà li tà kà lem ŋà àdziꞋ ako ane si yaa ane ye Abàlàghâm, ka wuê kètȩmè. Tà li nkàꞋ wuê nê, yea li ŋa si yaa abua tò, tè naa tsiꞋi ngule ye tò bɔ̂ àndǎ̧ tò yu àa li lɔ̀Ꞌɔ a si la. Mbɔ̧ɔ̧mà li me kàꞋà ànəê yaa ale, Abàlàghâm ka bɔ bɔ̧ afɨꞋa ngaa. 
ACT.7.6	Mbɔ̧ɔ̧mà li shu abua tò nê, ‘Bòt àndà̧ yê aa li tseke mbɨ̀Ꞌɨ̀ èbùꞋ àlaꞋ a wòt tsa tè bɔɔ ghɨ̧̀ɨ̧̀nè àwɔb ane èngùꞋ ènkɨ̀ yekwì. 
ACT.7.7	Ka, maa li ŋa ngoꞋ abua bòt bu bɔ̀ɔ li nɔ̀ŋè àwɔb mbɨ̀Ꞌɨ̀ èbùꞋ bɔb la, tè àfɨ̀Ꞌ aa me wu bɔɔ dzəa àlaꞋ və ekɨꞋɨ me wùꞋte èlen laã adzìꞋ yaa.’ 
ACT.7.8	AfɨꞋa mbɔŋ Mbɔ̧ɔ̧mà shu abua Abàlàghâm nê, tà me naŋe bɔmbâ̧ bàgème mbɨ̀Ꞌɨ̀ àlȩê mènkàꞋa kèkweelè mu ye ghɨ̀ la. Mbɨ̀Ꞌɨ̀ tà shu ale la, Abàlàghâm bi a Asàk èli befà̧aã e me tsě, tà nàŋe tò. Asàk nàŋe a Jàkɔ̂b, Jàkɔ̂b nàŋe bètǎt nyaꞋ ba bu ntsɔ̀b babe la.
ACT.7.9	“Bètǎt nyaꞋ ba mbɔŋ e li ngua ngòꞋnà wanyɨ wɔb Jòsêb, tè fɨ̧ɨ̧ne atò nê tà ghǎ ngu àbùꞋ àlaꞋ a Ejìb. Ka Mbɔ̧ɔ̧mà bɔ ngu nè tò, 
ACT.7.10	tè ntsì atò a èbem ngoꞋ tègème. AfɨꞋa Jòsêb pùùla a mbì Felɔ̀ wu tà lè wu fɔ̧̀ Ejìb la, Mbɔ̧ɔ̧mà ŋa atò ètsəê ntsɔ̧̀ nè èyì. Felɔ̀ me ye tè ndzɔ̀Ꞌɔ a Jòsêb ane gɔvanɔ̀ vi a ègwet àlaꞋ və nè lobte ntɔꞋ tègème.
ACT.7.11	“Àfɨ̀Ꞌ a me wu, èchɨɨ e nyi a Ejìb ègème nè àlaꞋ a Kenǎn tè bòt e taꞋa ye ngoꞋ. Bètǎt nyaꞋ ba e li bɔ̀ kà bê ngùa ndzèa èghɨjɨ. 
ACT.7.12	Jàkɔ̂b me ghɨ̀ tê ndzə nê èghɨjɨ aa Ejìb, ntsàà bɔ̧ bi, bètǎt nyaꞋ ba nê bɔ̀ gha abaꞋ və njù̧ èghɨjɨ. 
ACT.7.13	Bɔ li bɔ̀ ghǎ a ngò̧ kwèn, Jòsêb shu bɔnyɨ bi wòt ye wu wùà la, Felɔ̀ mè ndzə ànəa bɔnyɨ Jòsêb bu. 
ACT.7.14	Mbɨ̀Ꞌɨ̀ aa ale la, Jòsêb tsɔ̀tè ntu̧ abua tǎt vi Jàkɔ̂b nê, bɔ̂ bòt ləlob zi bàgème è kɨꞋɨ a Ejìb. Ləlob yu ègème li ngu bòt èghem yesà̧à̧mbe ntsɔ̀b batà̧â̧. 
ACT.7.15	Jàkɔ̂b lɔ̀Ꞌɔ àfɨꞋa mbɔŋ nchu nga Ejìb, àdziꞋa bɔ̂ bètǎt nyaꞋ ba e li mpfəèꞋtê la. 
ACT.7.16	Bɔ li nɨ̀ èpfəꞋte bɔb ngwènè Shekèm ntu a èbem èsî lu Abàlàghâm li ndɔ̀Ꞌ nju̧ abua bòt àndǎ̧ Amɔ̀ ane èkab la.
ACT.7.17	“È li me kùꞋu àfɨꞋa Mbɔ̧ɔ̧mà nàa ghɨ̌ ànəê yu tà li nkaꞋa Abàlàghâm la, bòt bu a Ejìb la e taꞋa yaãaã. 
ACT.7.18	A li me lìà, wòt kǒ kà ko a Jòsêb ntsɔ̧̀ è jɨ àtɨ̧ fɔ̧̀ Ejìb. 
ACT.7.19	Tà jɨ àtɨ̧ yu ale, me ghɨɨle bòt ba mè ngɨ̧̀ɨ̧̀nà bètǎt nyaꞋ ba bu, ŋwèèlè àwɔb nê bɔ̀ me nɔ̀ŋè bɔkefi bɔb àbȩ mbɨ̀Ꞌɨ̀ bea pfəꞋte.
ACT.7.20	“Eyaa wu àfɨ̀Ꞌ yu bɔ li mbi a Musì la. Tà li ngu ngule waã. Tà li ntsə àpfəè ayɔb ane èŋu yetat. 
ACT.7.21	Bɔ̀ li bɔ̀ nɔŋa atò àbȩ, waàvi Felɔ̀ nɨ atò ngà ndi atò mbɨ̀Ꞌɨ̀ waã vi. 
ACT.7.22	Bɔ li nyɨ̀Ꞌte atò èyǐ bòt Ejìb ègème, tè tà tsìꞋi wòt nɨ̧ ane mènəè tà li ngua ndàꞋà me ngɨ̀à la.
ACT.7.23	“È li ngu afɨꞋa Musì è lu̧u̧ èngùꞋ èghem yekwì la, tà nê yea ghǎ eye bɔnyɨ bi bòt Izəèlȩê. 
ACT.7.24	Tà ghǎ, tà ye ndɨ wòt àlaꞋ a Ejìb è lena wòt Izəèlȩê kǒ la, tà ghà fàà wòt Izəèlȩê wu, nkɔ̀Ꞌ ndzèm atò, ntsɔ̀ wòt Ejìb wu mbùŋè. 
ACT.7.25	(Tà li ngua nkwàꞋtà nê, bòt bi bu aa ko nê, Mbɔ̧ɔ̧mà naa nkɨ̀ enɨ avi ghɨ̌ bɔɔ dzəa a èbem ngoꞋ tɔb, ka bɔ̀ ka ko ale.) 
ACT.7.26	ÈtsəꞋ e tsi, tà ye bòt Izəèlȩê ko babe nùà la, nê ye kɨ ètsəꞋne àyɔ̀ŋ àyɔb, shu abua yɔb nê, ‘Bɨ̀ zə, bɨ ghɨ̀ na ka me nû, bɨ wu bɔnyɨ la à?’
ACT.7.27	“È wu nè wòt tà wua ndèna wanyɨ vi la paa Musì ntsi ane yɔb. Mbɔ̂ mbììte atò nê ‘Wàa yɔꞋɔ awê nê à me saꞋa wa à? 
ACT.7.28	À kɨ bùŋè am mbɨ̀Ꞌɨ̀ àà bùŋè wòt Ejìb wu tesi la à?’ 
ACT.7.29	Mbɨ̀Ꞌɨ̀ èngà̧ waa e dzəè a si la, Musì luula a Ejìb ngà me tseke àlaꞋ a Midìàn, tè mbɔ̀ bɔ̧ bi babe.
ACT.7.30	“ÈngùꞋ èghem yekwì e tsè, wantu̧ Mbɔ̧ɔ̧mà saꞋa a mbì Musì. Tà li saꞋa abàꞋ kǒ è le wua nkòòla àbâ àlaꞋ àyuube yu a ngèt Èbȩ Sinȩ̀ la. 
ACT.7.31	Musì me ye tê a bê ntsè atò. Tà gha abot eneete ye, me ko, ntsiꞋi zə àtɔŋ Mbɔ̧ɔ̧mà shua nê, 
ACT.7.32	‘E ngu Mbɔ̧ɔ̧mà wu bètǎt nyaꞋ bê Abàlàghâm bɔ̂ Asàk nè Jàkɔ̂b e li ngùa ntsàꞋtà la.’ Kèbɔɔ ke baãaã a Musì, ènyit tò e bentè, tè tà kà lem ntsi ndɨ̀ŋkè abot.
ACT.7.33	“Mbɔ̧ɔ̧mà mè shu abua tò nê, ‘Tsǐ gùb tê nkàà nê àdziꞋ yu à tɨ̧ɨ̧ abot la wu àdziꞋa màa abot və la. 
ACT.7.34	Mâ lâ ndze ndɨ bòt bɔ̧ àa ndzèa ngoꞋ nyaŋ a Ejìb la. Mâ zə èdɨ̂ wɔb tè nchu etsǐ àwɔb a èbem ngoꞋ tɔb. KɨꞋɨ àfɨ̀Ꞌ yaa, è ntu̧u̧ awê, à kua akwèn nga a Ejìb.’ ”
ACT.7.35	“Musì waa e shua la, wu wòt wu bòt Izəèlȩê e li ntû̧ eyute èngǎ̧ tò la. Bɔ̀ li ngɨ̀ tè ntsìꞋa mbììta atò nê, ‘Wàa yɔꞋɔ àwê nê me saꞋa awa à?’ Wu tòà wu Mbɔ̧ɔ̧mà li ntsaa nê, tà wu àtsəa ya mè ntsì awa a èbem ngoꞋ ta la. Mbɔ̧ɔ̧mà li ngɨ̀ wantu̧ vi laꞋa abua to a èbem abàꞋ wu è le wua ngòꞋà la. 
ACT.7.36	Tà li me nɨ bòt bi è ndzəè a Ejìb, ntàꞋa ghɨ̀ ènəê kà ye fɨ̀Ꞌ nè ngɨŋa mènəè nɨŋ nyɨ̀Ꞌte mètàŋ mi a Ejìb və, mè ngɨ ane *Èdzî Mèmbaŋ. Tà li mè ngɨ̀ tèwuute ènəê mbɔŋ àbâ àlaꞋ àyuube ane èngùꞋ èghem yekwì.
ACT.7.37	“Musì wu wòt wu tà li shu abua bòt Izəèlȩê nê, Mbɔ̧ɔ̧mà naa li tsàà àwɔb a ndàꞋàtɔŋ kǒ wuê mbɨ̀Ꞌɨ̀ tà li ntsàà avi la. Tà li nê, ŋut naa li wu wòt tà dzəè ayɔɔ ayɔb la. 
ACT.7.38	Wu Musì mbɔŋ tà li ngu bɔ̂ bòt Izəèlȩê àfɨ̀Ꞌ yu bɔ li ngu ane ènɔ̧̂ àbâ àlaꞋ àyuube la. Tà li ngua abot və bɔ̂ bètǎt nyaꞋ ba, nè wantu̧ Mbɔ̧ɔ̧mà wu tà li ndàꞋà abua tò àfɨ̀Ꞌ yu tà li ngu a ègwet Èbȩ Sinȩ̀ la. Tà li ndzəâ ntu̧u̧te mèmpème kàlìà abua Mbɔ̧ɔ̧mà mbɨ̀Ꞌɨ̀ esǎ abua ya.
ACT.7.39	“Bètǎt nyaꞋ ba e li ntu̧ zə ànəa tà shua la, mpaa atò ntsì ane yɔb, mèntɨ̧ɨ̧ mɔb wènè a Ejìb. 
ACT.7.40	Bɔ̀ ghɨ̀ ale, bɔ shu abua Alɔ̀n wu tà li ngua ntɨ̀ŋe a Musì la nê, ‘Kɔ̧ àghɨ ako ba nɨ mbɨ̀Ꞌɨ̀ nàmbəa wa, à me baabe awa. Ba bakà ko àghɨa a ghɨ̀ ane Musì wu tà li nɨ awa ndzəè a Ejìb la.’ 
ACT.7.41	Eyaa wu àfɨ̀Ꞌ yu bɔ li ngɨ̀ àghɨ ako mbɨ̀Ꞌɨ̀ wampɔ̀ŋ ane nàmbəa wɔb la. Ngɨ̀ ale, me ntsì mèpɨ̧̀ ŋa abua tò, tè njɨ fɔ̀ɔ̀le èpǎ̧ adù̧ àghɨa bɔ nɨ èbu bɔb ngɨ̀ la. 
ACT.7.42	Mbɨ̀Ꞌɨ̀ bɔ ghɨ̀ ale la, Mbɔ̧ɔ̧mà teme kwene zi ŋa abua yɔb, mbɔ̂ sà àwɔb nê bɔ̀ me kukte tènto̧ tu a ègwet la. Bɔ shɨ a èbem àkata bèndàꞋatɔŋ Mbɔ̧ɔ̧mà nê,
ACT.7.42	‘Bòt Izəèlȩê! Bɨ li bɨ̀ ka wua nkɨ̧̀ɨ̧̀ma banyà̧
ACT.7.42	ŋǎ nè abua am,
ACT.7.42	ane èngùꞋ yaa èghem yekwì bɨ li ngu àbâ àlaꞋ àyuube la.
ACT.7.43	Bɨ li ngua mbòꞋà àyo nàmbəa wɨ̧ wu è wu Molòk la,
ACT.7.43	nè àlɨ̀ŋka kěnto̧ nàmbəa wɨ̧ wu è wu Lefàn la.
ACT.7.43	Èghɨ mbɔŋ wu èghɨ bɨ li nɨŋ
ACT.7.43	ngɨ ane bɨ̧ ne bèmbɔ̧ɔ̧mà me wùꞋte la.
ACT.7.43	Ale, maa fəè awɨ̧ etsàa bɨa ghà
ACT.7.43	te emɨ̀ɨ àpfəèa nɨ̧a Babilɔ̀n.’
ACT.7.44	“Bètǎt nyaꞋ ba e li ngu àbâ àlaꞋ àyuube, nè àyò yu àa nyɨ̀Ꞌta nê Mbɔ̧ɔ̧mà wu nè nɔ̀b la. Bɔ li ngɨ̀ ayùà, wuê mbɨ̀Ꞌɨ̀ Mbɔ̧ɔ̧mà li nyɨ̀Ꞌte a Musì la, mè ngɨ̀ ayùà, wuê mbɨ̀Ꞌɨ̀ tà li ndze la. 
ACT.7.45	Bɔ̧ bɔb e tsekè tê nɨ abua bètǎt nyaꞋ ba ŋèꞋê nɨŋ nkɨ̀Ꞌɨ̂ adzìꞋ yaa. Àfɨ̀Ꞌ yaa li ngu àfɨ̀Ꞌ yu bɔ̂ Joshùà ba e li nɨ si yaa abua bòt bu bɔ̀ le lɔꞋ ngua ntsèka abot ka Mbɔ̧ɔ̧mà li fəè àwɔb la. Àyò mbɔŋ a li ntsèke abot tè ngà ngu àfɨꞋa Dàbid lè wu fɔ̧̀ la. 
ACT.7.46	Mbɔ̧ɔ̧mà li kɔ̀ŋkè àghɨa fɔ̧̀ Dàbid li ngua ngɨ̀à la, tè Dàbid wu shu abua tò nê, tà tsiꞋ yè vəèəè lob bɔ̀ɔ me tsàꞋte atò a èbèm la, ndɨ̀ wu tà wu Mbɔ̧ɔ̧mà wu tǎt nyaꞋ vi Jàkɔ̂b lè wua ntsàꞋtà la. 
ACT.7.47	Tà làꞋ ale, Fɔ̧̀ Sàlemun ka tà tsiꞋi vəèəè lob yu abua Mbɔ̧ɔ̧mà la.
ACT.7.48	“A batè ngu ale, ka ndàꞋàtɔŋ Mbɔ̧ɔ̧mà bɔ̂ nê, Mbɔ̧ɔ̧mà Àtsèàngɔ̀ŋ nàà kà tseke a èbem lobte bɔbȩ e vəèəè la. 
ACT.7.49	Mbɔ̧ɔ̧mà li nê,
ACT.7.49	‘Ègwet wu àdziꞋa mâ tsia àtɨ̧ kèfɔ̧̀ am la,
ACT.7.49	SitsǎꞋ wu àdziꞋa mâ tsite èka bɔ̧ la.
ACT.7.49	BetsiꞋa bɨ vəèəè ka èwuu lob abua am à?
ACT.7.49	ÀdziꞋa màa tseke abot və eyètè la àa ya à?
ACT.7.50	Èghɨ bàà ègème ka ghɨa mmɔ̌?’ ”
ACT.7.51	Stifèn làꞋ ale mè nê, “Bɨ ghɨ̀ na ka me kweele àtsə anè à? Mèntɨ̧ɨ̧ mɨ̧ ghɨ̀ na ka nkwèèle tè bɨ bê ntû̧ eyute èngǎ̧ Mbɔ̧ɔ̧mà à? Bɨ bê ngu wuê mbɨ̀Ꞌɨ̀ bètǎt nyaꞋ bɨ̧. Bɨ̀a mbɔŋ e taꞋa wua ntu̧a eyute ànəa Fo Kèfə nàa shua la. 
ACT.7.52	Ngule ndàꞋàtɔŋ Mbɔ̧ɔ̧mà kǒ nàà və bètǎt nyaꞋ bɨ̧ e li bɔ̀ ka wua nkɨà àtsəa tò enɨ la à? Bɔ li mbùŋè bòt bu Mbɔ̧ɔ̧mà li ntsàà nê bɔ̀ kɨꞋɨ ntsɔ̀tè ànəa mènkɨ̀Ꞌɨ̂ WafaꞋ vi wu tàa ndzəa vi ntsɔ̧̀ la. Bɨ me wu àfɨ̀Ꞌ yaa ko nê bɨ jɨ mènàŋ tò mbùŋe atò. 
ACT.7.53	Wu bɨ̀a bɨ ko mbɨ̧te Mbɔ̧ɔ̧mà, mbɨ̀Ꞌɨ̀ bɔntu̧ tò e li ŋǎ abua yɨ̧ la, ka bɨ̀ ka wua fàꞋà mbɨ̀Ꞌɨ̀ mbɨ̧te mbɔŋ te nyɨꞋte la.”
ACT.7.54	Mbɨ̀Ꞌɨ̀ bòt èsaꞋa bu ezə èngǎ̧ Stifèn la, mèsi mɔb fen, bɔ tsoo kwàꞋ ànyaꞋne, tè ntsìꞋa ndzea tò nkwèla àsɔŋ yɔb. 
ACT.7.55	Ka Stifèn waa Fo Kèfə lu̧u̧ a èntɨ̧ɨ̧ tò la, lɔ̀kè àvi, ndȩ̀ ègwet, ndzè ènɨ̧ Mbɔ̧ɔ̧mà, nè Yesò àbâ àbualu̧ a Mbɔ̧ɔ̧mà tà tɨ̧ɨ̧ la. 
ACT.7.56	Tà nê, “Bɨ̀ ye àghɨa ko; Mâ ye ègwet e ghaꞋa la, mè ndzè Waã Wòt tà tɨ̧ɨ̧ àbâ àbualu̧ a Mbɔ̧ɔ̧mà la.”
ACT.7.57	Tà shu ale, bòt èsaꞋa bu e ŋȩ, nɨ̀ èbu bɔb nkàbte ètû̧ bɔb. Ènɔ̧̂ bòt bu e le a si ngwi atò, 
ACT.7.58	səèŋne atò ndzəè a èbem àpfəèà nɨ̧ yu ntèmte atò ane àti. Bòt bu aà ngà a màntemta Stifèn ale, sɔ̀tè mèmà̧ mɔb ŋǎ abua wakèsà kǒ bɔ̀ɔ ntɔ atò ane Sɔ̂l la.
ACT.7.59	Mbɨ̀Ꞌɨ̀ bɔ̀ɔ ntèmte a Stifèn la, tà tɔ Waã Mbɔ̧ɔ̧mà nê, “Yesò Lefɨ̀Ꞌ, nɨ àlɨ̀ŋkè am.” 
ACT.7.60	Tà ntèm tènjûŋ ti a si ŋȩ̂ ane àtɔŋ nɨ̧ nê, “Lefɨ̀Ꞌ, ko mbɨ̀Ꞌɨ̀ à bèà ànəa kàbɔ̀ŋ yaa bɔ ghɨ̀ la a èntɨ̧ɨ̧ wê.” Tà shu ale, mbɔ̂ mpfə.
ACT.8.1	Sɔ̂l li mbɔ̂ mbɨ̧̀ɨ̧̀ne nê bɔ̀ bùŋe atò mbɨ̀Ꞌɨ̀ bɔ li ngɨ̀ la.
ACT.8.1	EbuꞋu ane àlia ngaa bɔ bùꞋ me ŋa ngoꞋ kèkweelè abua chɔsì wu a Jèlusalèm la. Bòt chɔsì bu bàgème e taatè ngà àbâ àlaꞋ a Jùdià bɔ̂ Sàmalìà tè è tsìꞋi wuê bɔntu̧ tò bu a Jèlusalèm. 
ACT.8.2	Stifèn pfə ale, bòt Mbɔ̧ɔ̧mà ko e tu atò mbɔ̂ ndɨ̀ atò kwàꞋ ànyaꞋne. 
ACT.8.3	Ka è me wu a Sɔ̂l tà nyɔ̀Ꞌte nê yea me tseke a si ntaa chɔsì wu. Tà me ghǎ a lobtsə səèŋnà mbâ̧ ègème nè àvi tà zì èntɨ̧ɨ̧ vi ane Yesò la nɨa wɔb ngà maꞋa a tèfȩ.
ACT.8.4	Bòt Yesò bu e li ntààte me ghȩ̀ȩ̀na ntsɔ̀tà Ntu̧ Ntsɔ̧̀ yu a èdzìꞋ ègème. 
ACT.8.5	Filìb gha a èbem taꞋa àpfəèà nɨ̧ ako a Sàmalìà me tsɔ̀tè mènəè Fɔ̧̀ wu Mbɔ̧ɔ̧mà li ndzɔꞋ ntsà la, abua bòt bu abot la. 
ACT.8.6	Mbɨ̀Ꞌɨ̀ ènɔ̧̂ bòt bu e zə ànəa Filìb shua la, mè ndzè tèwuute ènəê kà ye fɨ̀Ꞌ tu tà ghɨ̀ la, bɔ nèètè ngàꞋte ètû̧ bɔb njùte èngǎ̧ tò. 
ACT.8.7	Fote kàbɔ̀ŋ tèa ŋǎ bòt ngoꞋ la te sà bòt nyaŋ, tà mè mbəâ e fɔɔle bòt nyaŋ èba ènyit bɔb e pfəꞋte la, nè èbe èka bɔb e ŋɔꞋte la. 
ACT.8.8	Ale, bòt Sàmalìà bàgème e taꞋa wùꞋtè àwɔb.
ACT.8.9	Wòt kǒ li ngu àpfəa nɨ̧ və bɔ me tɔ atò nê Simùn. Tà ghɨ̀ tà lute tèkaŋtsə tè ànəa ngaa a bê ntsè wòt ègème a Sàmalìà. Simùn waa ghɨ̀ tà me wu̧u̧ nkùꞋ zi shua nê ye ghe. 
ACT.8.10	Waa waa ebuꞋu ane wɔ̀jûŋ e ghǎ wu ane watèchɨɨle tsiꞋa njùta wuê ànəa tà shua la, tè ntsìꞋa shua nê mbê waa bê nguê wuê Mbɔ̧ɔ̧mà wu bɔ̀ɔ ntɔ nê “Mètàŋ Kèkweelè” la. 
ACT.8.11	Bɔɔ̀ shua ale ngu ndɨ tà lute tèkaŋtsə ane àfɨ̀Ꞌ à sèe tè ànəa ngaa a bê ntsè àwɔb tè bɔ tsiꞋa njùta wuê ànəa tà shua la. 
ACT.8.12	Mbɨ̀Ꞌɨ̀ bɔ zə Ntu̧ Ntsɔ̧̀ kèfɔ̧̀ Mbɔ̧ɔ̧mà ane èlen Yesò Klistò lu Filìb làꞋà la, wòt ègème, mbâ̧ nè àvi bɨ̧ɨ̧nè, bɔ zì atò a èdzî. 
ACT.8.13	Simùn wu mɨ̧ bɨ̧ɨ̧nè èngǎ̧ Filìb, tà zì atò a èdzî mɨ̧̂, mbùꞋ me ghȩ̀ȩ̀nè bɔ̂ Filìb. Mbɨ̀Ꞌɨ̀ bɔ̀ɔ ngȩ̀ȩ̀nà la, Filìb wu ghɨ̀ tèwuute ènəê kà ye fɨ̀Ꞌ nè ngɨŋa mènəè tè a bê ntsè atò.
ACT.8.14	ÀfɨꞋa bɔntu̧ Yesò bu a Jèlusalèm e zə nê bòt Sàmalìà e zə èngǎ̧ Mbɔ̧ɔ̧mà tè mbɨ̧̀ɨ̧̀ne la, bɔ tsaa Pità bɔ̂ Jɔ̌n nê bɔ ghǎ kwene ane yɔb. 
ACT.8.15	Mbɨ̀Ꞌɨ̀ bɔ̂ ghà tê nyî la, bɔ tsàꞋtè nê Mbɔ̧ɔ̧mà zi Fo Kèfə adù̧ bòt fi bu bɔ zì mèntɨ̧ɨ̧ mɔb ane Yesò la. 
ACT.8.16	Bɔɔ ngɨ̀à ale ngu ndɨ wòt ndzìꞋ ntsě ane yɔb Fo Mbɔ̧ɔ̧mà chu adù̧ tò la. Bɔ le yaã ndzì àwɔb a èdzî wuê ane èlen Yesò Lefɨ̀Ꞌ. 
ACT.8.17	Pità bɔ̂ Jɔ̌n e nɔ̀ŋè èbu bɔb àtsəa bèŋût, àfɨꞋa mbɔŋ Fo Kèfə nyi a mèntɨ̧ɨ̧ mɔb.
ACT.8.18	Simùn ye ndɨ bɔntu̧ bu e nɔ̀ŋè èbu bɔb àtsəa bòt bu Fo Mbɔ̧ɔ̧mà kɨꞋɨ ane yɔb la, me kɨ ŋa èkab abua yɔb 
ACT.8.19	nê, bɔ̀ ŋa avi mètàŋ maa mɨ̧̂, mbɨ̀Ꞌɨ̀ wòt ègème ye nɔ̀ŋè èbu bi àtsəa tò la naa bɔ Fo Kèfə mɨ̧̂.
ACT.8.20	Pità bɨ̀ɨ̀lè nê, “Tè bɨ èkab wê wu è lem, ndɨ̀ wu à kwaꞋtè nê betsiꞋa bɔ yu̧ mètàŋ Mbɔ̧ɔ̧mà ane èkab la. 
ACT.8.21	À bakà bɔ ànəê ane àfàꞋ yaa, nkàà nê èntɨ̧ɨ̧ wê e ntsě ndɨŋndɨ̀ŋ e mbì Mbɔ̧ɔ̧mà. 
ACT.8.22	È wu ale, kubte èntɨ̧ɨ̧ wê ane ànəa kàbɔ̀ŋ yaa à mɨ̀ɨ̀tè la, mè shù̧ù̧te a Mbɔ̧ɔ̧mà mbɨ̀Ꞌɨ̀ ateko tà wu waꞋa èwuu ànəê yaa à mɨ̀ɨ̀te a èntɨ̧ɨ̧ wê la. 
ACT.8.23	Ghɨ̀ ale nkàà nê mâ ye nê à taꞋa wua ngɔ̀Ꞌnà àghɨ, mènəè kàbɔ̀ŋ mê mè nkùùla awê mbɨ̀Ꞌɨ̀ wòt tèfȩ.”
ACT.8.24	Simùn shu abua Pità bɔ̂ Jɔ̌n nê, “Bɨ̀ tsàꞋte a Mbɔ̧ɔ̧mà àtsə am mbɨ̀Ꞌɨ̀ ka àghɨa ko ane èghɨ bàa bɨ shu la a ghɨ̀ ane yaã.”
ACT.8.25	ÀfɨꞋa Pità bɔ̂ Jɔ̌n e shu ànəa bɔ ko ane Yesò mè ndàꞋ èngǎ̧ tò la, bɔ wene a Jèlusalèm. Mbɨ̀Ꞌɨ̀ bɔ̀ɔ ngà la, bɔ me ghȩ̀ȩ̀na ntsɔ̀tà Ntu̧ Ntsɔ̧̀ yu a èpfəè nyaŋ àlaꞋ a bòt Sàmalìà.
ACT.8.26	Wantu̧ Mbɔ̧ɔ̧mà ko li shu abua Filìb nê, “Lɔ̀Ꞌɔ a si nchu ngà ane alu̧ wu nàa ndɔꞋa Jèlusalèm ntsèa àbâ àlaꞋ àyuube nchu a ngà a Gazà la.” 
ACT.8.27+ACT.8.28	Filìb dzəè mbà̧à̧ èlu̧, ngà kwene ane wòt nɨ̧ ko tà dzə àlaꞋ a Ètìopìà tàa nkua akwèn nga àlaꞋ yɔb la. Mbê waa li ngu wòt nɨ̧ àtsəa lob èkab Kàndasì è wu àvi tà li ngu fɔ̧̀ àlaꞋ a Ètìopìà la. Tà li ndzəè nè Jèlusalèm ewùꞋte a Mbɔ̧ɔ̧mà, mbɔ̂ ngu a ègwet èwuu àkàt ako bɔ ghɨ̂ ndzì mèliꞋ bèloà be me səè la. Tà tseke ale me ghȩ̀ȩ̀na ntɔ àdziꞋa ko a èbem àkatè yu Àsayà ndàꞋàtɔŋ Mbɔ̧ɔ̧mà li shɨŋ la. 
ACT.8.29	Fo Mbɔ̧ɔ̧mà shu abua Filìb nê, “Dù àlia me ghȩȩne a ngèt àkàt zia.”
ACT.8.30	Filìb lùùlà ngà me zə mbê wu wua ntɔ àdziꞋ ako a èbem àkatè Àsayà ndàꞋàtɔŋ Mbɔ̧ɔ̧mà, tà bììte atò nê, “Tè àà nkoa àghɨa à tɔ la à?”
ACT.8.31	Wɔ̀jûŋ wu bɨ̀ɨ̀lè nê, “Wòt bakà ghaꞋte e shu am e ngɨ̀ na ka nko à?” Tà làꞋ ale mbɔ̂ shu abua Filìb nê tà kɔꞋ ntsèke a èbem àkàt yu bɔ̂ nì.
ACT.8.32	ÀdziꞋa èngǎ̧ yu tà li ngua ntɔ a èbem Àkata Mbɔ̧ɔ̧mà yu la a li ngua shua nê,
ACT.8.32	“Tà li ngu mbɨ̀Ꞌɨ̀ njɨ̀ bɔ̀ɔ nɨa atò nga ekɨ̧ɨ̧me la,
ACT.8.32	mè ngu mbɨ̀Ꞌɨ̀ wanjɨ̀
ACT.8.32	bɔ̀ɔ ndoota nyemte tò kà tà wua ŋȩ̀a la.
ACT.8.32	Tà li tà kà bê shu ànəê.
ACT.8.33	Bɔ loo èkuê tò wòt kà bê ngu tàa tɨ̧ɨ̧ akwèn tò la.
ACT.8.33	Wòt kǒ ntsě tàa li laꞋa ànəa bɔ̧ tò la,
ACT.8.33	nkàà nê bɔ ghɨ àyea tò a sitsǎꞋ a kùꞋ ale.”
ACT.8.34	Wɔ̀jûŋ wu biite a Filìb nê, “Shu am wòt wu ndàꞋàtɔŋ waa làꞋ ànəê yaa ane tò la. Tà làꞋa ane zi zìambɔŋ, kò wuê ane wòt kǒ tsa à?” 
ACT.8.35	Filìb è bùꞋ ane àdziꞋa àkatè yu mbê wu wua ntɔ la shu atò Ntu̧ Ntsɔ̧̀ yu ane Yesò la.
ACT.8.36	Mbɨ̀Ꞌɨ̀ bɔ̀ɔ ngȩ̀ȩ̀nà aa alu̧ və nchua ngà la, bɔ ye àtɨ̀ŋ a mèleb adzìꞋ ako, wɔ̀jûŋ wu shu abua tò nê, “Ye mèleb, e ghǎ àa kele am nê ko mbɨ̀Ꞌɨ̀ bɔ zì am a èdzî à?” 
ACT.8.37	[Filìb shu abua tò nê, “À nàŋa tè ndzia èntɨ̧ɨ̧ wê ègème ane Yesò ko betsiꞋa bɔ zì àwê a èdzî.” Tà nê, “Oò mâ bɨ̧̀ɨ̧̀nè nê Yesò Klistò wu Waã Mbɔ̧ɔ̧mà.”] 
ACT.8.38	Ale, wɔ̀jûŋ wu ghɨ̀ àkàt yu a tɨ̧̂, bɔ̂ Filìb e chu nga a èbem àtɨ̀ŋ yu tà zì atò a èbèm. 
ACT.8.39	ÀfɨꞋa bɔ dzə a èbem àtɨ̀ŋ yu la, Fo Mbɔ̧ɔ̧mà nɨa Filìb ngà, wɔ̀jûŋ wu ka tsi ndze atò, tà tsiꞋi me ghà ne mbì ngȩ̀ȩ̀nà ngùꞋtà àvi. 
ACT.8.40	Filìb me ye ntsìꞋa a èbem àpfəèà nɨ̧a Azotùs. Ngà me ghȩȩna ntsɔ̀tà Ntu̧ Ntsɔ̧̀ Yesò a èpfəè nɨ̧ ègème tè ngà ngu a Sìsalìà.
ACT.9.1	Mbɨ̀Ꞌɨ̀ mènəè maa nàa ntsèà la, Sɔ̂l me ghǎ wuê nè mbì nkàà, nkɨ ekɨɨme wuê bɔkatè bu bɔ zì mèntɨ̧ɨ̧ mɔb ane Yesò la. Tà li ngà fɔ̀ɔ̀le abua àtsəa bèntsìà mèpɨ̧̀ Mbɔ̧ɔ̧mà 
ACT.9.2	nê tà ŋa mèkatè nàa nyɨ̀Ꞌta wòt ye wu wùà la, ye nɨŋ nga a lobte Mbɔ̧ɔ̧mà àpfəèà nɨ̧ a Dàmaskɔ̀s. Mbɨ̀Ꞌɨ̀ ye gha abàꞋ və, yè ye bòt bɔ̀ɔ nkùŋà alu̧ Yesò la, ye ko mbà̧à̧ àwɔb, mbâ̧ nè àvi nɨŋ nkua akwèn nkɨ̀Ꞌɨ̂ a Jèlusalèm. 
ACT.9.3	Mbɨ̀Ꞌɨ̀ tà ghà tê ntsìꞋa nkɨ enyi a Dàmaskɔ̀s la, me ko àbȩ a kàꞋ a ègwelebuule nchu a si adù̧ tò. 
ACT.9.4	Tà debe a si me zə àtɔŋ ako a shu abua tò nê, “Sɔ̂l, Sɔ̂l, ghǎ ghɨ̂ ka à me ghɨa kàbɔ̀ŋ ane yaã à?”
ACT.9.5	Tà bììte nê, “À wu wàà a Tè?”
ACT.9.5	Àtɔŋ yu a nê, “E ngu Yesò wu àa nkɨà àtsəa tò enɨ la. 
ACT.9.6	Ka, lɔ̀Ꞌɔ a si nga a èbem àpfəèà nɨ̧ yu, ko bɔɔ shu awê àghɨa à bɔ̂ ndɨ àa ghɨ̌ la.”
ACT.9.7	Bòt bu ngȩ̀ȩ̀nà bɔ̂ Sɔ̂l ba la e tɨ̧̂, èngǎ̧ e tsè àwɔb. Bɔ li ndzə àtɔŋ yu ka bɔ̀ ka ye wòt. 
ACT.9.8	Sɔ̂l lɔ̀Ꞌɔ a si, ngàꞋtè àghɨ azi, ka tà kà ntsi ndzě èdziꞋ. Mbɨ̀Ꞌɨ̀ àghɨ atò a leme la, bɔ baãaã àbu atò, nɨ atò nga a Dàmaskɔ̀s. 
ACT.9.9	Èli e me tsè betat, tà kà ye èdziꞋ, tà kà jɨ àghɨ, ko enu mèleb leꞋ.
ACT.9.10	Wakatè Yesò kǒ li ngu a Dàmaskɔ̀s və èlen tò wû Ànàniàs la. Tà li ndzè àtsə, Yesò shu abua tò nê, “Ànàniàs à?”
ACT.9.10	Tà nê, “Ye am e wàà a Tè.”
ACT.9.11	“Lɔ̀Ꞌɔ a si nga a lob Judàs a alu̧ wu bɔ̀ɔ ntɔ nê wu Alu̧ Ndɨŋndɨ̀ŋ la. À gha abot, à bììte wòt kǒ tà dzə àpfəèà nɨ̧ a Tasɔ̀s, èlen tò wu Sɔ̂l, tàa ntsàꞋta Mbɔ̧ɔ̧mà la. 
ACT.9.12	Tà ye àtsə, wòt kǒ èlen tò wu Ànàniàs la kɨꞋɨ̀ nɔ̀ŋè èbu bi àtsə atò mbɨ̀Ꞌɨ̀ e ghɨ̌ taa mě me ye èdziꞋ.”
ACT.9.13	Ànàniàs bɨ̀ɨ̀lè nê, “Tè Yesò, bòt nyaŋ e taꞋa làꞋa ànəa mbê waa, e dzə. Bɔ shu èwuu èbɨꞋte èghɨ ègème tà ghɨ ane bòt Mbɔ̧ɔ̧mà a Jèlusalèm la mɨ̧̂. 
ACT.9.14	Ko nê, bètǎt bèntsìà mèpɨ̧̀ Mbɔ̧ɔ̧mà e tu̧u̧ atò, nê tà kɨꞋɨ a Dàmaskɔ̀s ŋaa mbà̧aã bòt bɔ̀ɔ ntsàꞋtà awê la.”
ACT.9.15	Tè Yesò mè shu abua Ànàniàs nê, “Ghà wuê ghǎ, nkàà nê mâ lȩ̀ atò nê tà faꞋa àfàꞋ am. Nê tà tɨŋe bòt kà wu Bèjuê bɔ̂ bèfɔ̧̀ bɔb, nè bòt Izəèlȩê bàgème bɔ ko wòt è ngu wùà la. 
ACT.9.16	Mmɔ̌ mbɔŋ, maa nyɨꞋte atò ngoꞋ tàa ye mbɨ̀Ꞌɨ̀ e ghɨ̌ bòt àa ko am la.”
ACT.9.17	Mbɨ̀Ꞌɨ̀ tà shu ale la, Ànàniàs è gha a lob və, ndze a Sɔ̂l, nɔ̀ŋè èbu bi àtsə atò. Mbɔ̂ shu nê, “Wanɔ̧ Sɔ̂l, Yesò Lefɨ̀Ꞌ wu tà lè saꞋa a mbì lê a alu̧ mbɨ̀Ꞌɨ̀ à lè wua nkɨ̀Ꞌa abàꞋ ŋaa la è tsàà am. Tà tsàà am mbɨ̀Ꞌɨ̀ aa mě me ye edziꞋ, Fo Kèfə naa mě nyi a èntɨ̧ɨ̧ wê.” 
ACT.9.18	KwàꞋ àfɨꞋa mbɔŋ, àghɨ ako mbɨ̀Ꞌɨ̀ èfaa asəâ a dzəè àghɨ a Sɔ̂l nkwènte a si, tà bùꞋ mè me ye èdziꞋ. Mbɨ̀Ꞌɨ̀ àghɨ atò a ghaꞋtè la, tà lɔ̀Ꞌɔ a si bɔ zì atò a èdzî. 
ACT.9.19	Tà jɨ èghɨjɨ tè tà lɔꞋɔ, mètàŋ tò nkuà.
ACT.9.19	Sɔ̂l ghɨ̀ ale, ntsèke èli mbɔ̀ŋè besòꞋà leꞋ a Dàmaskɔ̀s bɔ̂ bɔkatè Yesò bu abot və la. 
ACT.9.20	Tà li ndɔ̀Ꞌɔ abot mbê ngà nè lob Mbɔ̧ɔ̧mà Bèjuê mbùꞋ me làꞋà mènəè Yesò, shua nê, “Tà wu Waã Mbɔ̧ɔ̧mà.” 
ACT.9.21	Bòt bàgème bɔ zə ndɨ tà làꞋà la, e ghaꞋa mètsəê mɔb ànəê a tsè awɔb la, me biite a kètsìà awɔb nê, “Ka mbê waa wu wòt wu a Jèlusalèm tàa mbùŋa a waa waa tàa ntsàꞋtà a Yesò la à? Ka tà ghɨ̂ me chu a si ŋàa ale ngua nchua mbɨ̀Ꞌɨ̀ ebaãaã bòt enɨ awɔb eghǎ vəèə abua bètǎt bèntsìà mèpɨ̧̀ Mbɔ̧ɔ̧mà à?” 
ACT.9.22	Sɔ̂l li ndàꞋà mènəè Yesò ane èlɨ kekweelè tè Bèjuê bu a Dàmaskɔ̀s la e ka tsi nko ntsɔ̀Ꞌɔ èngǎ̧ tò. A li me wu ale, ngû ndɨ̀ wu èghɨ tà nɨŋ nyɨ̀Ꞌte nê, Yesò wu Fɔ̧̀ wu Mbɔ̧ɔ̧mà li ndzɔꞋ etsàà la, wu èghɨ betsiꞋa wòt kà ko ntu̧ la.
ACT.9.23	Èli ko e mè nyaꞋa ntsè, Bèjuê ko e bù̧ù̧tè ntàŋke nê bɔ kɨ ebùŋe a Sɔ̂l. 
ACT.9.24	Ka bòt ko e kùùtè atò è shuê Sɔ̂l àghɨa bɔ taŋkè me kɨ e ghɨ̀ la. Bɔ me nyaꞋa màꞋtà àghɨ yɔb àli àgème, nèngû̧ bɔ̂ nyèmtèsi ndɨ̀ŋkà ètsəêkaã yu bɔ kut ndzì àpfəèà nɨ̧ yu a èbèm la, mbɨ̀Ꞌɨ̀ tà me tsě bɔ bùŋe atò. 
ACT.9.25	Ka è wu ètsəꞋ ane àli ako, bèshu̧ Sɔ̂l bɔ̂ tò ba e zì mèntɨ̧ɨ̧ mɔb ane Yesò la, e zi atò a èbem ankà̧ ntsaa ane èləèꞋ ko e ghaꞋa a mbɨ̧̀ àkaã yu la, tà me ghǎ.
ACT.9.26	Sɔ̂l ghɨ̀ ale, ngwènè a Jèlusalèm me kɨ enyɔ̀Ꞌte enyi ayɔɔ bɔkatè Yesò, ka bɔ̀ ka wua mbɨ̧̀ɨ̧̀nâ nê tà wu bɔ̂ tò ba nɔ̂. 
ACT.9.27	Ka wòt kǒ ane yɔb bɔ̀ɔ ntɔ atò nê Bànabasì la tɨŋe atò nɨ atò nga a mbì bɔntu̧ Yesò bu, shu awɔb ndɨ Sɔ̂l li ndze a Tè Yesò alu̧ Dàmaskɔ̀s la, mè shu awɔb ndɨ Tè Yesò li ndaꞋa abua tò la. Tà ghɨ̀ ale, shu fɔ̀ɔ̀le ndɨ Sɔ̂l li ndàꞋà ane èlen Yesò a Dàmaskɔ̀s kà bê mbɔ̀ɔ̂ la. 
ACT.9.28	Mbɨ̀Ꞌɨ̀ Bànabasì è làꞋ ale la, Sɔ̂l tsèke bɔ̂ bɔntu̧ ko bu, me ghȩ̀ȩ̀na ndàꞋà èngǎ̧ Yesò a èdzìꞋ ègème a Jèlusalèm kà bê mbɔ̀â. 
ACT.9.29	Tà ghɨ̀ tà làꞋa, tà me kààne bɔ̂ Bèjuê bu bèa ndàꞋà wuê a Glɨ̂k la, ka bɔ bɔ me kɨ wuê atò ebùŋe. 
ACT.9.30	ÀfɨꞋa bɔnyɨ bu e zə nê, bɔɔ̀ nkɨ ebùŋe a Sɔ̂l la, bɔ nɨ atò nchu nga a Sìsalìà, ntsàà nê tà me ghǎ a Tasɔ̀s.
ACT.9.31	Eyaa wu ndɨ a li tsè ka chɔsì wu a èlaꞋ a Jùdià, bɔ̂ Galìlî, nè Sàmalìà la e nyaꞋa ntsèke ntsɔ̧̀ la. Bɔ̀ li nkwèèlê, nkwèꞋnê ntàꞋa yaãaã, mbɨ̀Ꞌɨ̀ bɔ li ngua ntsèkâ ntsàꞋta a Tè Yesò la. A li ngu a èlɨ̀ waa nkàà nê Fo Kèfə li ngu ane yɔb.
ACT.9.32	Mènəè maa li me tsè ale, Pità taꞋa wua ngȩ̀ȩ̀nà a èdzìꞋ nyaŋ. È li ngu ane àli ako, tà nê ye gha eye bòt Mbɔ̧ɔ̧mà a Lidà. 
ACT.9.33	Tà ghà ale, ndzě wòt kǒ èlen tò wu Enìàs la. Ènyit ŋut e ko nê e pfə tê tà nɔ̀ŋke a ègwet èku̧ ane èngùꞋebȩ yefà̧aã kà lɔꞋɔ a si. 
ACT.9.34	Pità shu abua tò nê, “Enìàs, mâ shu awê nê Yesò Klistò naa ghɨ̌ awê aa peme àfɨ̀Ꞌ yaa. È wu ale, lɔ̀Ꞌɔ a si nkààle a matà wê nɨŋ me ghǎ.” Mbɨ̀Ꞌɨ̀ tà shu ale la, ŋut bê ndɔ̀Ꞌ a si. 
ACT.9.35	Bòt bàgème a Lidà nè àlaꞋ a Shalɔ̀n e ye atò, ndɨ tà peme la, nkùbte ane mènəè kàbɔ̀ŋ mɔb, ntsìꞋi me kùŋe a Yesò.
ACT.9.36	Àvi kǒ li ngu a Jopà, èlen tò wu Tàbità, tà wu wakatè Yesò la. (Ane ndɨ̧ Glɨ̂k èlen tò lu wu Dɔkàs, ngua shua nê tà wu èmvə.) Tà li ntàꞋa wua ngɨ̀à ntsɔ̧̀ mè ntɨ̀ŋa bòt ntseb àfɨ̀Ꞌ àgème. 
ACT.9.37	È me wu àfɨ̀Ꞌ àko tà kwen àghɔ̧ mpfə. Bɔ shuu atò, nɔ̀ŋe a èbem àtsəa lob a ègwet. 
ACT.9.38	Èndɨ̌ e li è ka wua saa elɔ̀Ꞌɔ a Jopà eghǎ a Lidà. AfɨꞋa bòt Yesò a Jopà e zə nê Pità wu a Lidà la, bɔ lɔ̀kè bòt babe ntù̧ awɔb nê, bɔ̀ gha shù̧ù̧te atò nê tà kɨꞋɨ kwàla ndzè àwɔb.
ACT.9.39	Pità bê ndɔ̀Ꞌ a si ngà bɔ̂ tò ba. AfɨꞋa tà tà nyi abot la, bɔ nɨ atò nkɔꞋ ngà àtsəa lob a ègwet yu bɔ̀ le nɔŋa mpfəà wu a èbèm la. Bènempfə be li ntaꞋa kɨꞋɨ̀ ngààle atò abot, me dɨ̀a nyɨ̀Ꞌta atò ndìte èten tɔb bɔ̂ te ègwet, è wù te Dɔkàs wu le ghɨ àfɨꞋa tà bele ka pfə la.
ACT.9.40	Pità fəè bòt bàgème ntsaa àbȩ, mbɔ̂ ntem tènjûŋ ti a si ntsàꞋte a Mbɔ̧ɔ̧mà, mbɔ̂ ngèble avi è shu abua mpfəà wu nê, “Tàbità, lɔ̀Ꞌɔ a si.” Tà ghàꞋa àghɨ azi ndze Pità me lɔ̀Ꞌɔ a si. 
ACT.9.41	Pità tsàà àbu azi ntɨ̀ŋe atò, tà lɔ̀Ꞌɔ a si. Tà tɔ bòt Mbɔ̧ɔ̧mà nè bènempfə bu ŋa atò tà yu̧u̧me la abua yɔb. 
ACT.9.42	Ànəê yaa a bùà a èdziꞋ ègème a Jopà. ÀfɨꞋa mbɔŋ bòt nyaŋ e zì mèntɨ̧ɨ̧ mɔb ane Tè Yesò. 
ACT.9.43	Pità ghɨ ale nteꞋa a Jopà a lob Simùn wu tà wû wòt tàa faꞋa ane gubtenyà̧ la.
ACT.10.1	Wòt kǒ li ngu àpfəè ako bɔ̀ɔ ntɔ nê Sìsalìà la, èlen tò wu Kɔ̀nilìà. Tà wu tǎt bèshujà à Luêm. Bɔ li ngua ntɔ bèshujà tò nê, “Àlaã 
ACT.10.2	Ta li ngu wòt Mbɔ̧ɔ̧mà, me wùꞋtè a Mbɔ̧ɔ̧mà bɔ̂ bòt bi bàgème, mè ntàꞋa wua ntɨ̀ŋa bòt ntseb ayɔɔ Bèjuê, mè ntsàꞋtà a Mbɔ̧ɔ̧mà àfɨ̀Ꞌ àgème. 
ACT.10.3	È me wu ane nyèm tetat ane àlia ko tà yè àtsə, mbê ndâ me ye wantu̧ Mbɔ̧ɔ̧mà kǒ nyi a lob, shu abua tò nê “Kɔ̀nelìà!”
ACT.10.4	Tà tsitè àghɨ azi ane tò, ènyit tò e kȩ. Tà bɔ̂ mbììte a wantu̧ wu nê, “Tê, à kɨa ghà à?”
ACT.10.4	Wantu̧ wu bɨ̀ɨ̀lè nê, “Ntsɔ̧̀ wu àa ngɨa ane bòt ntseb la, nè ndɨ̀ wu àa ntsàꞋta Mbɔ̧ɔ̧mà la e ghɨ̂ tà kù̧ù̧te awê. 
ACT.10.5	TsɔꞋɔ bòt ko àfɨ̀Ꞌ yaa ntù̧ àwɔb a Jopà nê, bɔ̀ gha ntɔ a Simùn wu bɔ̀ɔ ntɔ̀ atò nê Pità la, nê tà kɨꞋɨ. 
ACT.10.6	Pità wu nàà ntsèka a lob Simùn wu tà wu wòt tàa fàꞋa ane gubtenyà̧ la. Lob tò wu a ngèt *èdzî.”
ACT.10.7	Wantu̧ Mbɔ̧ɔ̧mà wu tà wua ndàꞋa abua tò la è ghǎ, Kɔ̀nelìà tɔ ndaŋe bɔfàꞋ bi babe nè shujà kǒ, tà kǒ a Mbɔ̧ɔ̧mà mè ngu wòt tàa fàꞋà ngule mènəè Kɔ̀nelìà la. 
ACT.10.8	Tà tɔ àwɔb shu ànəa a ghɨ̀ la, mbɔ̂ ntù̧ awɔb a Jopà.
ACT.10.9	MbɨꞋɨ ètsəꞋ e tsi, bɔ ghà tè ntsìꞋa nkɨ enyi a Jopà la, kwàꞋ àfɨꞋa mbɔŋ a kètsìà nèngû̧ Pità ko nê ye wu a èbem lob kǒ nkɔꞋ ngà a ègwet lob 
ACT.10.10	Mbɨ̀Ꞌɨ̀ tàa tsàꞋta Mbɔ̧ɔ̧mà la, ndzìtsə te baãaã atò, tà me kɨ àghɨa yèa jɨ la. Bɔ bela ntàŋkâ èghɨjɨ tò, tà yè àtsə, 
ACT.10.11	me ko ègwet e ghaꞋa, tà ye àghɨ ako mbɨ̀Ꞌɨ̀ taꞋà ndǐ, nchua ngaa mbɨ̀Ꞌɨ̀ bòt e baãaã ane betɔ̀Ꞌɔ̀ bakwì me shuke a si. 
ACT.10.12	Tà ye tèwuute banyà̧, èbe bèa ntsèka èdzî mè ntsèka àbȩ la, nè banɨ̧̀ bu bèa ndèa a ègwet la adù̧. 
ACT.10.13	Àtɔŋ ko a shu abua Pità wu nê, “Lɔ̀Ꞌɔ a si mbùŋè banyà̧ baa, nkwèt.”
ACT.10.14	Pità nê, “ÀwɔꞋ à Lefɨ̀Ꞌ, e mbakà li tè mè jɨ àghɨa mèshɨ̀kè.”
ACT.10.15	Àtɔŋ yu a mè shu abua tò nê, “Ko mbɨ̀Ꞌɨ̀ à me nɨ èghɨjɨ Mbɔ̧ɔ̧mà zìambɔŋ naŋè nê bɔ me jɨ la, nê wu èghɨjɨ mèshɨ̀kè.”
ACT.10.16	A li ngɨ̀ anè ngò̧ tetat, ndǐ yu wènè a ègwet.
ACT.10.17	Pità me màkè àghɨa àtsə yu tà ye la a nyɨꞋte atò la. Tà bela màkà ale, bòt bu Kɔ̀nelìà è tu̧u̧ awɔb la, e me biite te ndzəè àdziꞋa lob Simùn è wu la, ngà ntɨ̧ɨ̧ a ètsələèꞋ və. 
ACT.10.18	Bɔ tɔ mbììta nê, “Gɨ̧̀ kǒ naa a lob ŋaa èlen tò wu Simùn Pità la à?”
ACT.10.19	Mbɨ̀Ꞌɨ̀ Pità bèla nkwàꞋtà àghɨa àtsə yu tà ghɨ̂ ndze la a shu atò la, Fo Mbɔ̧ɔ̧mà è tɔ atò nê, “Zə, bòt batat e kɨꞋɨ̀ adzìꞋ yaa me kɨ awê. 
ACT.10.20	È wu ale, à tàŋkê nchu a si ngà bɨ tò ba kà bɔ̀ɔ̂. Ghɨ̀ ale nkàà nê wu mmɔ̌ ka mâ tu̧u̧ awɔb la.”
ACT.10.21	Pità wu chu a si shu abua yɔb nê, “E ngu wòt wu bɨ kɨa atò la. Ghǎ a nɨ awɨ̧ nkɨ̀Ꞌɨ̂ adzìꞋ ya à?”
ACT.10.22	Bɔ bɨ̀ɨ̀lè nê, “Kɔ̀nelìà, tǎt bèshujà è tu̧u̧ awa. Tà wu wòt tàa nguꞋta Mbɔ̧ɔ̧mà la. Bèjuê bàgème e taꞋa wua nkùkta atò. Wantu̧ Mbɔ̧ɔ̧mà kǒ shu abua atò nê, tà kàꞋà àwê à kɨꞋɨ a lob tò, mbɨ̀Ꞌɨ̀ taa zə ànəa àa shu la.” 
ACT.10.23	Pità nê, bɔ̀ nyi a lob bɔ̂ tò ba è li.
ACT.10.23	ÈtsəꞋ e tsi tà tàŋkê ngà bɔ̂ tò ba. ÀbəèꞋ àko ane bɔnyɨ bu bɔ dzəèa a Jopà la e gha bɔ̂ tò ba nɔ̂. 
ACT.10.24	ÈtsəꞋ e mè me tsi, tà kɨ̀Ꞌɨ̂ tè ndzə a Sìsalìà, àdziꞋ yu Kɔ̀nelìà bɔ̂ bòt bi nè bèshu̧ bi è lè wua nchɨ̀Ꞌà atò la. 
ACT.10.25	Mbɨ̀Ꞌɨ̀ Pità nàa nkɨ eghǎ a lob la, Kɔ̀nelìà kɨ̀Ꞌɨ̂ nkwène ane tò ŋɔꞋne a si a mbì tò, e kukta tò. 
ACT.10.26	Pità ghɨ̀ tà lɔꞋɔ a si. Tà shu abua tò nê, “Lɔ̀Ꞌɔ a si, nkàà nê e ngu wɔ̀bȩ̂ mbɨ̀Ꞌɨ̀ àwɔ̀.”
ACT.10.27	Bɔ̂ Kɔ̀nelìà e me ghȩ̀ȩ̀ne ndàꞋà tè nga nyi a lob ndzè ènɔ̧̂ bòt e bù̧ù̧te a èbèm və la. 
ACT.10.28	Tà shu abua yɔb nê, “Bɨ̀a mbɔŋ bɨ ko ntsɔ̧̀ ntsɔ̧̀ nê, mbɨ̧te Bèjuê te bakà bɨ̧̀ɨ̧̀ne nê wòt nyi ayɔɔ bòt kà wu Bèjuê. Ka Mbɔ̧ɔ̧mà è nyɨꞋte am nê, è nka nkwàꞋtê nê wòt kǒ bakà kùꞋu wòt màa bɔ lèmù ba tò la. 
ACT.10.29	Ale, mbɨ̀Ꞌɨ̀ à ntu̧u̧ bòt nê bɔ̀ kɨꞋɨ ntɔ am la, e mbê nkɨ̀Ꞌɨ̂ kà tàŋne. Maà mbììta awê nê, ghǎ ghɨ̂ ka à tu̧u̧ bòt abua am à?”
ACT.10.30	Kɔ̀nelìà bɨ̀ɨ̀lè nê, “Nàà lɔ̀Ꞌ ngu àfɨ̀Ꞌ yaa anè, ane èli batat, e ngua ntsàꞋtà a Mbɔ̧ɔ̧mà a lob yaã ane nyèm tetat àfɨꞋa nèngû̧. AfɨꞋa mbɔŋ wòt kǒ kwaãaã ndìte tèa nkàꞋtà la, mbê nkɨ̀Ꞌɨ̂ ntɨ̧ɨ̧ a mbì laã 
ACT.10.31	nê, ‘Kɔ̀nelìà! Mbɔ̧ɔ̧mà è zə àtsàꞋtè ayê, mè nkù̧ù̧te àfaꞋa ntsɔ̧̀ àyê adù̧ bòt ntseb. 
ACT.10.32	Tu̧u̧ wòt a Jopà, tà ghǎ ntɔ a wòt wu èlen tò wu Simùn Pità la. Tà wu gɨ̧̀ àpfəèa Simùn wu tàa fàꞋa ane gubtenyà̧ la. Àpfəè atò a wu a ngèt *èdzî.’ 
ACT.10.33	Ale, e mbê ntu̧ ntɔ awê. À ghɨ̌ ntsɔ̧̀ na à kɨꞋɨ la. Bàa gème e wu anè adzìꞋ yaa a mbì Mbɔ̧ɔ̧mà nkɨ ezə ànəa tà tu̧u̧ awê nê à kɨꞋɨ shu awa la.”
ACT.10.34	Pità bùꞋ me làꞋà nê, “Maà ndzèa àfɨ̀Ꞌ yaa nê, wu nkûŋ nê Mbɔ̧ɔ̧mà nàà mbà̧à̧tâ wòt ègème kà lȩ èsi. 
ACT.10.35	Waa waa tàa ngùꞋtà atò mè ngɨ̀à àghɨa tàa nkɨà la, ka tà màà ndzəèà wuê a ka àbâ àlaꞋ leꞋ, ko Mbɔ̧ɔ̧mà naa bɨ̧ɨ̧ne atò. 
ACT.10.36	Bɨ koê ntu̧ yu tà lè tsaa abua bòt Izəèlȩê la. Ntu̧ Ntsɔ̧̀ mbɔŋ nàà shua ndɨ baa bɔ àlàŋkè nè Mbɔ̧ɔ̧mà mbɨ̀Ꞌɨ̀ ba zì mèntɨ̧ɨ̧ ma ane Yesò Klistò wu, tà wu Fɔ̧̀ àtsəa bòt bàgème a sitsǎꞋ ŋàa la. 
ACT.10.37	Bɨ koê taꞋa ànəê yu a li ngɨ̀ a èbem àlaꞋ a Jùdià la, e bùꞋ àlaꞋ a Galìlî, afɨꞋa Jɔ̌n li ndàꞋ èngǎ̧ ànəa màndzia a èdzî la. 
ACT.10.38	Bɨ koê ndɨ Mbɔ̧ɔ̧mà ŋa mètàŋ Fo Kèfə abua Yesò wu tà wû wòt Nazàlet la, mè nkoê ndɨ Yesò lè wua ngà̧aã a èdzìꞋ ègème ngɨa a ntsɔ̧̀ ane bòt, mè mbəèa bòt bàgème Satàn lè wua mbà̧à̧ta awɔb la. Tà lè wua ngɨ̀à ale nkàà ndɨ mètàŋ Mbɔ̧ɔ̧mà lè wu ane tò la.
ACT.10.39	“Bà le ye mè nkoê àghɨ àgème tà ghɨ a èbem àpfəèa Jèlusalèm, nè àlaꞋ a Bèjuê la. Bɔ li ngù̧ù̧tè atò a mbɨ̧̀ mbasa mbùŋè atò. 
ACT.10.40	Ka èli e me tsè betat Mbɔ̧ɔ̧mà yù̧ù̧me atò, ngɨ̀ tà kɨ̀Ꞌɨ̂ nyɨ̀Ꞌte avi abua ya. 
ACT.10.41	Tà lè kaꞋa nyɨ̀Ꞌte avi abua waa waa, ka mbɔ̂ nyɨ̀Ꞌte avi abua ya wu Mbɔ̧ɔ̧mà laa nê bà ye, mè nkoê nê tà pfə mè njù̧ù̧me la. Baa li njɨ mè nu ne tò àfɨꞋa tà yu̧u̧me la. 
ACT.10.42	Tà li shu abua ya nê, bà gha ntsɔ̀tè Ntu̧ Ntsɔ̧̀ Mbɔ̧ɔ̧mà abua bòt bàgème, me shu abua yɔb nê ye wu wòt wu Mbɔ̧ɔ̧mà è laa nê taa li esaꞋa bòt yu̧ nè bèmpfəà la. 
ACT.10.43	BèndàꞋàtɔŋ nyaꞋ Mbɔ̧ɔ̧mà bàgème è le laꞋa ànəa tò nê, wòt ègème tà zi èntɨ̧ɨ̧ vi ane tò la, Mbɔ̧ɔ̧mà naa waꞋa a kàbɔ̀ŋ ŋut ane mètàŋ èlen Yesò.”
ACT.10.44	Pità bela ndàꞋà ale, Fo Kèfə nyi ane bòt bu bɔ̀ wua njùtâ ntu̧ yu tà tsɔ̀tà la. 
ACT.10.45	Bòt Yesò bu bɔ̀ wu Bèjuê, bɔ li ndzə a Jopà nkɨ̀Ꞌɨ̂ bɔ̂ Pità ba la, e ye ndɨ Mbɔ̧ɔ̧mà zi Fo Kèfə ane bòt kà wu Bèjuê la, a taꞋa tsè àwɔb. 
ACT.10.46	Ngu ndɨ bɔ zə bɔ me làꞋà ane èwuu ndɨ̧te ko tsa nɨa ngùꞋtà ènɨ̧ Mbɔ̧ɔ̧mà la.
ACT.10.46	Pità shu nê, 
ACT.10.47	“Mbɔ̧ɔ̧mà ŋa Fo Kèfə abua bòt bàa mbɨ̀Ꞌɨ̀ tà li ŋǎ abua ya la. Ale, betsiꞋa wàa kele awɔb nê, bɔ̀ ka ndzì àwɔb a èdzî à?” 
ACT.10.48	Ale, tà nê bɔ̀ zì àwɔb a èdzî ane èlen Yesò Klistò. Mbɨ̀Ꞌɨ̀ bɔ ghɨ̀ tè ndɔ̀Ꞌ la, bɔ shu abua tò nê tà tseke bɔ̂ tò ba ane èli ko ka ngà.
ACT.11.1	Bɔntu̧ Yesò nè bɔnyɨ ba adzìꞋ àgème àlaꞋ a Jùdià e li ndzə nê bòt kà wu Bèjuê e zə èngǎ̧ Mbɔ̧ɔ̧mà tè mbɨ̧̀ɨ̧̀nê mɨ̧̂. 
ACT.11.2	AfɨꞋa Pità e kɔꞋ nga a Jèlusalèm la, bòt Yesò bu bɔ̀ɔ ndzìà ètsəê nê bɔ wu me naŋe bòt kà wu Bèjuê la, e fèèle atò nê, 
ACT.11.3	“À li ngà a lob wòt kà wu Juê tè ngà njɨ fɔ̀ɔ̀le èghɨjɨ bɨ tò ba.”
ACT.11.4	Ale, Pità bùꞋ a lə, ngàꞋte mènəè ègème ndɨ è li ntsè la, shu awɔb: 
ACT.11.5	“E ndi me tsàꞋtè a Mbɔ̧ɔ̧mà àpfəèà nɨ̧ yu è wu Jopà la, ndze àtsə. Àghɨ ako mbɨ̀Ꞌɨ̀ taꞋà ndǐ a me chua a ègwet ngaa mbɨ̀Ꞌɨ̀ bòt e baãaã ane bètɔ̀Ꞌa bakwì me shuke tê a chu nɔ̀ŋkè a ngèt yaã. 
ACT.11.6	E nèètè ndȩ̀ me ko ndzě tèwuute banyà̧, banyaãbàꞋ, nè banyà̧ bèa ntsèka àbȩ mè ntsèka a èdzî la nè banɨ̧̀ bu bèa ndèa a ègwet la, a èbèm və. 
ACT.11.7	E ndzə àtɔŋ ko a shu abua am nê ‘Lɔ̀Ꞌɔ a si a Pità, mbùŋè banyà̧ baa nkwèt.’
ACT.11.8	“Ka e nê, ‘Ngaŋ à Lefɨ̀Ꞌ, àghɨa mèshɨ̀kè a te bakà nyi a ètsəê am.’
ACT.11.9	“Àtɔŋ yu a mè ndàꞋ a ègwet nê, ‘Ko mbɨ̀Ꞌɨ̀ à me nɨ èghɨjɨ Mbɔ̧ɔ̧mà zìambɔŋ naŋè nê bɔ̀ me jɨ la nê wu èghɨjɨ bɔ̀ɔ shɨ̀kà la.’ 
ACT.11.10	A li ngɨ̀ anè ngò̧ tetat, bɔ səè àghɨa ngaa ngwènè a ègwet.
ACT.11.11	“KwàꞋ àfɨꞋa mbɔŋ, bòt ko batat bɔ tu̧u̧ awɔb a Sìsalìà nê bɔ̀ kɨꞋɨ ntɔ am la, e kɨꞋɨ̀ a lob yu màa ntsèka la. 
ACT.11.12	Fo Mbɔ̧ɔ̧mà è shu abua am nê è nga ba tò ba kà lȩ̀ȩ̀tè. Bɔnyɨ ba baa bantùa a Jopà la, e gha a Sìsalìà ba tò ba nyi a lob Kɔ̀nelìà. 
ACT.11.13	Tà shu ndɨ yèa lɔ̀Ꞌ ndze wantu̧ Mbɔ̧ɔ̧mà kǒ tà kɨꞋɨ nyi a lob zi la, shu abua zi nê, ‘Tsaa wòt ko a Jopà tà ghǎ ntɔ Simùn wu bɔ̀ɔ ntɔ atò nê Pità la. 
ACT.11.14	Taa làꞋa èngǎ̧ àa ghɨ̌ bɨ bòt bê bàgème aa peme la.’
ACT.11.15	“AfɨꞋa mâ bùꞋ me làꞋa la, Fo Kèfə e nyi a mèntɨ̧ɨ̧ mɔb wuê mbɨ̀Ꞌɨ̀ e li mbɨ̀ nyi a mèntɨ̧ɨ̧ ma la. 
ACT.11.16	Ale, e ku̧u̧tè àghɨa Tè Yesò lè shuê la nê, ‘Jɔ̌n li ngua ndzìà bòt a èdzî, ka Mbɔ̧ɔ̧mà naa tsiꞋi ŋa awɨ̧ Fo Kèfə.’ 
ACT.11.17	Ale, a nyɨꞋte nê Mbɔ̧ɔ̧mà è ŋa Fo zi yu abua bòt kà wu Bèjuê wuê mbɨ̀Ꞌɨ̀ tà li ŋa abua ya àfɨ̀Ꞌ yu ba li ndzì mèntɨ̧ɨ̧ ma ane Yesò Klistò Lefɨ̀Ꞌ la. E ndi ngu wàa e me kɨ kele Mbɔ̧ɔ̧mà à?”
ACT.11.18	ÀfɨꞋa bɔ zə èngǎ̧ waa la, bɔ̀ ka tsi feele a Pità. Bɔ bùꞋ ntsiꞋi me wùꞋte a Mbɔ̧ɔ̧mà shua nê, “Ale Mbɔ̧ɔ̧mà ghɨ̀ ndɨ bòt kà wu Bèjuê àa waꞋa mènəè kàbɔ̀ŋ mɔb ebɔ mèmpème mɨ̧̂ la.”
ACT.11.19	Bòt Yesò bu e li ntààte afɨꞋa bɔ li mbùŋe a Stifèn me kɨ àtsəa yɔb enɨ la. ÀbəèꞋ àko ane yɔb a li ngà tè ngu àlaꞋ a Fònisìà, nè àlaꞋ a Sȩplùs, nè Antìɔ̀k, ngȩȩna a èdzìꞋ baa ntsɔ̀tà Ntu̧ Ntsɔ̧̀ yu wuê abua Bèjuê. 
ACT.11.20	Ka bòt ko, bɔ dzəa Sȩplùs nè Silenè la, e gha a Antìɔ̀k me tsɔ̀te Ntu̧ Ntsɔ̧̀ Yesò Lefɨ̀Ꞌ abua bòt kà wu Bèjuê mɨ̧̂. 
ACT.11.21	Mbɨ̀Ꞌɨ̀ bɔ̀ɔ ntsɔ̀tà la, mètàŋ Mbɔ̧ɔ̧mà wu ane yɔb tè bòt nyaŋ e taꞋa bɨ̧ɨ̧ne a Yesò, mè ndzì mèntɨ̧ɨ̧ mɔb ane tò.
ACT.11.22	AfɨꞋa chɔsì wu a Jèlusalèm la e zə ànəê yaa la, bɔ tsɔꞋɔ a Bànabasì ntu̧ a Antìɔ̀k. 
ACT.11.23	Tà ghà abàꞋ və ndze ndɨ Mbɔ̧ɔ̧mà è nyɨꞋte a ntsɔ̧̀ vi ane bòt ngaa la, ànəa mbɔŋ a bɔ̀ atò, tà kààtè àwɔb nê bɔ̀ zì àtsə me kùŋè wuê a Yesò nkûŋ nkûŋ ngà nè mbì kà lɨŋke kwèn. 
ACT.11.24	Bànabasì li ngu wòt ntsɔ̧̀ tà taꞋa zì èntɨ̧ɨ̧ vi ane Yesò la, Fo Kèfə mè ntàꞋa lu̧u̧ a èntɨ̧ɨ̧ tò tè tà ghɨ̀ bòt nyaŋ e taꞋa zi mɔb ne mèntɨ̧ɨ̧ ane Yesò mɨ̧̂.
ACT.11.25	Bànabasì li nga a Tasɔ̀s, ekɨ a Sɔ̂l. 
ACT.11.26	Tà ye atò, ta nɨ atò nkɨ̀Ꞌɨ̂ a Antìɔ̀k. Ane èngùꞋebȩ ngaa ègème, bɔ̀ɔ̀ wu babe la e me fàꞋà nɔ̂ nè bòt chɔsì mè nyɨ̀Ꞌta mènəè Yesò abua ènɔ̧̂ bòt. È li ndɔ̀Ꞌ ngu a Antìɔ̀k və bɔ li mbɨ̀ ntɔ bɔkatè Yesò nê wu Bèklɨtèn la.
ACT.11.27	ÀfɨꞋa mbɔŋ wu àfɨꞋa bèndàꞋàtɔŋ Mbɔ̧ɔ̧mà ko e li ndɔ̀Ꞌ a Jèlusalèm nchu nga a Antìɔ̀k la. 
ACT.11.28	Bɔ ghà ale, Fo Mbɔ̧ɔ̧mà ghɨ̀ wòt kǒ ane yɔb èlen etò wu Àgabùs la lɔ̀Ꞌɔ a si nê, èchɨɨ kekweelè aà nkɨ ekɨꞋɨ a èlaꞋ ègème. (Èchɨɨ mbɔŋ e li ngɨ̀ ale nkɨ̀Ꞌɨ̂ àfɨꞋa Klɔdìàs lè wu empelɔ̀ a Luêm la). 
ACT.11.29	Bɔkatè Yesò bu e làŋkè nê waa waa ane yɔb chùbtè àghɨa ye bɔ la, bɔ tsaa nɨŋ ntɨ̀ŋe bɔnyɨ bɔb bu a Jùdià la. 
ACT.11.30	Bɔ chùbtè èghɨ mbɔŋ ale, ntsaa Bànabasì bɔ̂ Sɔ̂l, nê bɔ̀ gha ŋǎ abua bɔɔjuŋ ayɔɔ bòt Yesò bu bɔ̀ ghabta.
ACT.12.1	È li ngu àfɨꞋa ngaa, Elɔ̀d bùꞋ me ghɔɔ àbəꞋa bòt chɔsì ako. 
ACT.12.2	Tà li ngɨ̀ bɔ sɔɔbe a Jimsì wanyɨ Jɔ̌n mbùŋè. 
ACT.12.3	Mbɨ̀Ꞌɨ̀ ta bùŋe atò me ko ànəa ngaa a bɔ̀ Bèjuê la, tà mè ngɨ̀ bɔ baãaã a Pità (Àyaa a li ngɨ ane èli bu bɔ li ngua njɨ̀a èpà̧ wu bɔ̀ɔ ntɔ nê èpǎ̧ bled kà wua nkɔ̀Ꞌɔ la). 
ACT.12.4	Bɔ baãaã a Pità ale ndzi atò a tèfȩ mbɔ̂ ngɨ̀ bèshujà bakwì bakwì e me baabe atò ane èlaã bekwì. Elɔ̀d ghɨ̀ ale, me kwàꞋte nê, bɔɔ jɨ èpǎ̧ Màntsea a ègwet yea saꞋa atò a kètsìà banɔ̧̀.
ACT.12.5	Mbɨ̀Ꞌɨ̀ Pità wu a tèfȩ la, bòt chɔsì e me ntsàꞋta Mbɔ̧ɔ̧mà àtsə atò kwàꞋ ànyaꞋne.
ACT.12.6	È li ngu ètsəꞋ wu ètsəꞋ àa tsi Elɔ̀d naa tsǐ a Pità esaꞋa atò la, tà wu a kètsìà bèmbaabà babe tà nɔ̀ŋkè me li la. Bɔ kùùle atò ane fȩ tebe ngà èsele ane bèmbaabà bu babe la. Bèmbaabà ko e bɔ̂ ngu a ètsəê lob tèfȩ yu bɔ tɨ̧ɨ̧te la. 
ACT.12.7	KwàꞋ àfɨꞋa mbɔŋ, wantu̧ Lefɨ̀Ꞌ saꞋ abot, èkaꞋà ko e bùꞋ me beꞋe a lob tèfȩ yu. Wantu̧ wu nyiꞋtè a Pità ane èkwȩ tò, ndɔ̀ke atò, mbɔ̂ è shu abua tò nê, “Lɔ̀Ꞌɔ a si kwàla.” Fȩ tu bɔ nɨŋ nkùùle èbu Pità la, te bê ndòòtê.
ACT.12.8	Wantu̧ wu mè nê, “Nèète nkùùlè nkànda yê mbɔ̂ nkwà̧aã gùb tê.” Pità ghɨ̀ wuê mbɨ̀Ꞌɨ̀ wantu̧ wu è shu la. Tà mè nê, “MàꞋà taꞋà ndǐ mbɨ̧̀ yê mbɔ̂ nkùŋè am.” 
ACT.12.9	Pità kuŋe atò, bɔ dzə a lob tèfȩ yu. Bɔ me ghà ale, Pità mɨ̀ɨ̀tè nê wu àtsə ye ye la. Tà kà lem nko nê àghɨa wantu̧ Mbɔ̧ɔ̧mà wu ghɨ̀ la a wu ayaã. 
ACT.12.10	Bɔ tsè àdzìꞋa màmbaaba mbì, mè ntsè àyea kwèn. Bɔ tsě èdziꞋ baa, bɔ̀ kɨꞋɨ ane ètsələèꞋ wu bɔ ghɨ ane ètɨ̧ɨ̧na àa ntsèa nga àpfəèà nɨ̧ yu la, bɔ̀ me ko, ètsələèꞋ wu e tsɔꞋɔ zìa ndzìꞋne bɔ dzəè nga àbȩ. Mbɨ̀Ꞌɨ̀ bɔ̀ɔ ngȩ̀ȩ̀nà nchua nga a alu̧ la, Pità me ko, tà kà tsi ndzè wantu̧ Lefɨ̀Ꞌ wu.
ACT.12.11	ÀfɨꞋa mbɔŋ, Pità ko àghɨa a ghɨ̂ ngɨ ane zi la, mbɔ̂ nê, “Ye am e wàa ka mâ koê nê ànəê yaa wu nkûŋ la. Mbɔ̧ɔ̧mà è tsàà wantu̧ vi nê tà kɨꞋɨ ntsì am àbu fɔ̧̀ Elɔ̀d nè mènəè mu Bèjuê aà wua ntàŋka e ghɨ̌ ane yaã la.”
ACT.12.12	Tà ko àghɨa a ghɨ ane zi la, tà gha a lob Màlià nyɨ̌ Jɔ̌n Mak. Bòt nyaŋ li ngu abot və ntsàꞋte a Mbɔ̧ɔ̧mà. 
ACT.12.13	Pità è lùꞋte ètsələèꞋ nàbȩ̂, waàvi àfàꞋ lob və kǒ, èlen tò wu Lodà la kɨꞋɨ etsɔꞋɔ. 
ACT.12.14	Tà kɨꞋɨ ale me zə, àtɔŋ yu wu àtɔŋ Pità, ànəa ngaa a bɔ atò tè tà lùùlà ngwènè a lob, kà lem ntsɔ̀Ꞌɔ ètsələèꞋ wu. Tà ghà shu nê Pità wu àbȩ tà tɨ̧ɨ̧ la.
ACT.12.15	Bɔ shu abua tò nê “À be”, ka tà me shu wuê shu nê wu nkûŋ. Ale, bɔ tsiꞋi bɨ̀ɨ̀le nê, “Naa wu wantu̧ Mbɔ̧ɔ̧mà tò.”
ACT.12.16	Mbɨ̀Ꞌɨ̀ bɔ̀ɔ ndàꞋà ale la, Pità me luꞋte ètsələèꞋ wuê luꞋte. Bɔ me ghɨ̀ tê ntsɔꞋ me ko, ndze a Pità, ànəa ngaa a bê ntsè àwɔb. 
ACT.12.17	Tà mɨ̀Ꞌtè àbu azi nê bɔ̀ ka tsi ndàꞋ, mbɔ̂ shu awɔb ndɨ Mbɔ̧ɔ̧mà è ghɨ̂ ka ntsì àvi a tèfȩ la. Mbɔ̂ mè nê, “Bɨ̀ shu a Jimsì bɔ̂ bɔnyɨ ba ko bu nê, mâ dzəè a tèfȩ tu.” Mbɔ̂ ngà adzìꞋa tsa.
ACT.12.18	AfɨꞋa ètsəꞋ e tsi la, àtsəa bèmbaabà bu a bê mbɨ ane àghɨa a ghɨ ane Pità la. 
ACT.12.19	Elɔ̀d zə ànəa ngaa nê bɔ̀ kɨ atò, ka bɔ kɨ kekaŋ. Tà mè mbììte bèmbaabà bu àdziꞋa Pità è ghà la bɔ̀ ka shu, tà nê bɔ bùŋè àwɔb a nkub.
ACT.12.19	Mbɨ̀Ꞌɨ̀ mènəè maa e tsè la, Elɔ̀d è lɔ̀Ꞌɔ a Jùdià ngà ntsèke ane àfɨ̀Ꞌ àko àpfəèà nɨ̧ yu è wu Sìsalìà la.
ACT.12.20	Elɔ̀d li taꞋa tsoo ane bòt Tȩê nè Sidɔ̀n. Ale, bɔ gha ane ènɔ̧̂ nê bɔ gha eye atò. Bɔ me bùꞋu, mbɨ̀ ngɨ̀ Blatùs wu tà wù àtsəa ntɔꞋ la ye nè nɔ̀b, bɔ ghà abua Elɔ̀d nê bɔ̂ tò ba è làŋkè laŋke, nkàà na àlaꞋ ayɔb àa nɨ̀a èghɨjɨ ne abua bòt àlaꞋ a Elɔ̀d la.
ACT.12.21	Àlia bɔ kàꞋà la a tseke tê nkùꞋ, Elɔ̀d zì ndìte lèfɔ̧̀ ti ngà ntsèke a ègwet atɨ̧ lèfɔ̧̀ zi, mbɔ̂ ndàꞋ èngà̧ abua bòt bu. 
ACT.12.22	Bòt bu e lete èngùŋ nê “Eyaa ntsě wɔ̀bȩ̂ ndàꞋà. Tàà ndàꞋà mbɨ̀Ꞌɨ̀ a mbɔ̧ɔ̧mà.” 
ACT.12.23	KwàꞋ àfɨꞋa mbɔŋ, wantu̧ Mbɔ̧ɔ̧mà kǒ ghɨ̀ àghɔ̧ a baãaã atò nkàà nê, tòà zìambɔŋ è nɨ mèngùꞋte è wu ghà ne abua Mbɔ̧ɔ̧mà la. Bèwâm be kwele atò tè tà pfə.
ACT.12.24	Mbɨ̀Ꞌɨ̀ tà pfə la, èngǎ̧ Mbɔ̧ɔ̧mà e me tsəa ngà wuê nè mbì adzìꞋ àgème.
ACT.12.25	AfɨꞋa mbɔŋ, Bànabasì bɔ̂ Sɔ̂l e paà àghɨa bɔ̀ le wua ngà e ghɨ̌ a Jèlusalèm la, mbɔ̂ nkua akwèn. Me kua ale, nɨa Jɔ̌n wu bɔ li ngua ntɔ atò nê Mak la, bɔ̂ tò ba e kua nɔ̂.
ACT.13.1	BèndàꞋàtɔŋ nè bènyɨꞋtà èngǎ̧ Mbɔ̧ɔ̧mà e li ngu ayɔɔ bòt chɔsì bu àpfəèà nɨ̧ yu è wu Antìɔ̀k la. Bòt ngaa li ngu Bànabasì, nè Simiòn (wu bɔ̀ le wua ntɔ̀ atò nê wòt kèfen la), nè Lusiɔ̀s (wu tà lè dzəa àpfəè yu è wu Silenè la), nè Manèn (wu tà li ntsə àpfəa fɔ̧̀ Elɔ̀d la), nè Sɔ̂l. 
ACT.13.2	Mbɨ̀Ꞌɨ̀ bɔ̀ɔ ntsèka kà jɨ èghɨjɨ mè ntsàꞋta Mbɔ̧ɔ̧mà la, Fo Kèfə shu abua yɔb nê “Bɨ̀ tsàa a Bànabasì bɔ̂ Sɔ̂l bɔ̀ ghǎ me ghɨ̌ àfàꞋ yaa mâ nɔ̀ŋe abua yɔb la.” 
ACT.13.3	Bɔ mè ntsàꞋte a Mbɔ̧ɔ̧mà kà jɨ èghɨjɨ, mbɔ̂ nɔ̀ŋè èbu bɔb àtsə ayɔb ntsàà àwɔb bɔ me ghǎ.
ACT.13.4	Mbɨ̀Ꞌɨ̀ Fo Kèfə è tu̧u̧ a Bànabasì bɔ̂ Sɔ̂l la, bɔ chu nga àpfəèà nɨ̧ yu è wu Sèlesìà la. Bɔ gha abot, bɔ nyi a èbem ànkànuꞋ nga àlaꞋ Sȩplùs yu a èbem èdzî la. 
ACT.13.5	Bɔ ghà tê bɔ̀ nyi àpfəèà nɨ̧ yu è wu Sàlamì la, bɔ làꞋ èngǎ̧ Mbɔ̧ɔ̧mà a èbem lobte tò. Bɔ me gha ale nɨa Jɔ̌n Mak nê tà ghǎ me tɨŋe awɔb.
ACT.13.6	Bɔ lɔꞋɔ àbâ àlaꞋ və, nga àpfəèà nɨ̧ Pafɔ̀s, nkwene ane wòt Juê kǒ tàa ndùta tèkaŋtsə, èlen tò wu Ba-Yesò la. Wòt ngaa me fɨta shua nê ye wu ndàꞋàtɔŋ Mbɔ̧ɔ̧mà. 
ACT.13.7	Tà li ngu shu̧ gɔvanɔ̀ wu abàꞋ və la. Èlen gɔvanɔ̀ wu li ngu Segiɔs Pàɔlùs, è wu wòt tà taꞋa bɔ èyì la. Gɔvanɔ̀ mbɔŋ tɔ a Bànabasì bɔ̂ Sɔ̂l nê bɔ̀ kɨꞋɨ ndàꞋa èngǎ̧ Mbɔ̧ɔ̧mà yè zə. 
ACT.13.8	Ka wòt tèkàŋ wu bɔ̀ɔ ntɔ atò ane ndɨ̧ Glɨ̂k nê Èlimàs la me kɨ ekele a gɔvanɔ̀ wu nê mbɨ̀Ꞌɨ̀ tà zì èntɨ̧ɨ̧ vi ane Yesò. 
ACT.13.9	AfɨꞋa mbɔŋ, Fo Kèfə è lù̧u̧ a èntɨ̧ɨ̧ Sɔ̂l wu èlen tò ko le wu Pɔ̂l la. Tà bê ntsìte àghɨ azi ane wòt tèkàŋ wu, 
ACT.13.10	mbɔ̂ nê, “À wu waã Satàn. À wu wɔ̀mbù̧ àghɨ a ntsɔ̧̀ àgème. Èbɨ̀Ꞌte èŋɔꞋte mènəè e lu̧u̧ a èbèm lê. Àa ntsèka nyɔ̀Ꞌtà mènəè Mbɔ̧ɔ̧mà mu è wu nkûŋ la ezi ane àfɨte. 
ACT.13.11	Mbɔ̧ɔ̧mà nàà ghɨɨle awê. Àghɨ ayê aà leme tê aa tseke ka tsi ndzě èdziꞋ ane àfɨ̀Ꞌ àko.”
ACT.13.11	KwàꞋ àfɨꞋa mbɔŋ, ndzěmtsə te kwen àghɨ a Èlimàs tè tà me ghȩ̀ȩ̀na nkɨ̀a wòt kǒ taa baãaã àbu azi enyɨꞋte èlu̧ la. 
ACT.13.12	Mbɨ̀Ꞌɨ̀ gɔvanɔ̀ wu ye àghɨa a ghɨ̀ la, tà zì èntɨ̧ɨ̧ vi ane Yesò, mè ndzè na èngǎ̧ Mbɔ̧ɔ̧mà mbɔŋ bɔ làꞋa abua zi àfɨꞋa ngaa la e ghe la.
ACT.13.13	Pɔ̂l bɔ̂ bòt bi e li ndɔ̀Ꞌɔ a Pafɔ̀s, ntu̧ a èbem ànkànuꞋ nga a Pegà, a èbem àlaꞋ a Pàmfilìà. Me ghà ale, Jɔ̌n Mak è sà àwɔb ngwènè a Jèlusalèm. 
ACT.13.14	Bɔ lɔ̀Ꞌɔ a Pegà nga a Antìɔ̀k a èbem Pìsidìà. È wu àliapfəè a Bèjuê bɔ gha a lob Mbɔ̧ɔ̧mà yɔb ntsèke a si. 
ACT.13.15	Bɔ̀ tɔ mbɨ̧te Musì, nè àkata bèndàꞋàtɔŋ Mbɔ̧ɔ̧mà, bòt àtsəa lob Mbɔ̧ɔ̧mà Bèjuê e tsàà ntu̧ abua yɔb nê, “Bɔnyɨ ba baa nkɨà nê bɨ̀ làꞋa èngà̧ abua bòt baa, na bɨ bɔ èngà̧ e kɨɨte awɔb la.”
ACT.13.16	Pɔ̂l lɔ̀Ꞌɔ a si ndèbtè èbu bi nê bɔ̀ buŋ, mbɔ̂ mbùꞋ me làꞋa.
ACT.13.16	“Bɔnyɨ bɔ̧ bòt Izəèlȩê nè bòt kà wu Bèjuê bɔ̀ɔ ngùꞋta Mbɔ̧ɔ̧mà la, bɨ̀ zə! 
ACT.13.17	Mbɔ̧ɔ̧mà bòt ba bòt Izəèlȩê li ndàà bètǎt nyaꞋ ba, ngɨ̀ bɔ yaã àfɨꞋa bɔ li ngua ntsèkâ mbɨ̀Ꞌɨ̀ bègɨ̧̀ àlaꞋ a Ejìb la. Mbɔ̧ɔ̧mà li mè nɨ̀ ngule mètàŋ mi ntsì àwɔb àlaꞋ və, 
ACT.13.18	bɔ me ghɨ̀ mènəè kà kuêꞋ, ka tà bɔ̂ nkùùle èntɨ̧ɨ̧ vi ntsèke bɔ̂ tò ba ane èngùꞋ èghem yekwì àbâ àlaꞋ àyuube. 
ACT.13.19	Tà li ndììme èlaꞋ besà̧à̧mbe a si Kenǎn, ŋǎ si yu abua bòt bi, 
ACT.13.20	ane èngùꞋ ènkɨ̀ yekwì nè èghem yetà̧â̧.
ACT.13.20	“Àli a me wu, tà mè me ŋa bèkěm be me baãaã àlaꞋ tè ngà ngu àfɨ̀Ꞌ yu tà lè ŋa awɨ̧ a Samùèl wu tà lè wu ndàꞋàtɔŋ tò la. 
ACT.13.21	Bɔ li bɔ̀ biite a fɔ̧̀, Mbɔ̧ɔ̧mà è ŋa àwɔb a Sɔ̂l waã Kish, wòt àndǎ̧ Benjamèn, nê tà wu fɔ̧̀ wɔb ane èngùꞋ èghem yekwì. 
ACT.13.22	Mbɔ̧ɔ̧mà li ntsì atò ndzɔ̀Ꞌɔ a Dàbid ane fɔ̧̀, mbɔ̂ nê, ‘Mâ ye nê Dàbid waã Jesì wu wòt màa nkɔ̀ŋkà la. Tà wu wòt tàa ghɨ̀ àghɨa màa nkɨà la.’
ACT.13.23	“E li ngu wòt àndǎ̧ Dàbid Mbɔ̧ɔ̧mà li ntsì nê tà kɨꞋɨ ngu Mpemnà bòt Izəèlȩê mbɨ̀Ꞌɨ̀ ye li nkàꞋ la. Ŋut wu Yesò à. 
ACT.13.24	Yesò li me bùꞋu àfàꞋ àzi, Jɔ̌n bɨ̀ a mbì, ndàꞋ èngǎ̧ Mbɔ̧ɔ̧mà abua waa waa àlaꞋ a Izəèlȩê nê, bɔ̀ waꞋa mènəè kàbɔ̀ŋ mɔb, bɔ̀ zì àwɔb a èdzî. 
ACT.13.25	Jɔ̌n li tà tsiꞋa nkɨ epaa àfàꞋ àzi, tà bììte bòt bu nê, ‘Bɨ mɨɨtè nê è ngu wà à? E ntsě wòt wu bɨ chɨ̀Ꞌà la. ChaꞋ, e ntsě tòà. E mbakà lem nkùꞋ wòt tàa ko etsǐ gùbtsə a èka tò la.’
ACT.13.26	“Bɔnyɨ bɔ̧, bòt àndǎ̧ Abàlàghâm, nè bòt kà wu Bèjuê a si ŋàa bɔ̀ɔ nguꞋta a Mbɔ̧ɔ̧mà la, bɨ̀ zə. Ntu̧ mèmpème kàlìà yaa wu abua ya. 
ACT.13.27	Bòt bu a Jèlusalèm la nè bɔɔjuŋ bɔb e li bɔ̀ ka ko nê Yesò wu wòt tàa ŋàa mèmpème kàlìà la. Bɔ̀ ka lem nko mèngà̧ mu bɔ̀ɔ ntɔ a èbem àkatè bèndàꞋàtɔŋ Mbɔ̧ɔ̧mà àliapfəè Bèjuê àgème la. Ka mbɔ̂ ngɨ̀ mèngà̧ mu bèndàꞋàtɔŋ Mbɔ̧ɔ̧mà è le wua ndàꞋà la è te, ndɨ̀ wu bɔ li mbuŋe a Yesò la. 
ACT.13.28	Bɔ li bɔ̀ ka lem mbɔ̀ ngule lə bɔ̀ɔ nɨ ghɨ̌ bɔɔ bùŋe a Yesò la, mbɔ̂ ŋwèèlè wuê a Pȩlèt nê tà bùŋe atò. 
ACT.13.29	AfɨꞋa bɔ paa mènəè ègème Àkata Mbɔ̧ɔ̧mà a làꞋà ane tò la, bɔ shuke atò a ègwet mbasa wu ngà ndzi a èbem èsî. 
ACT.13.30	Ka Mbɔ̧ɔ̧mà è yù̧ù̧me atò, 
ACT.13.31	tà nyɨ̀Ꞌte avi ane èli nyaŋ bua bòt bu bɔ̂ tò ba e li ngȩȩne a Galìlî nga a Jèlusalèm la. Bòt ngaa ka bɔ̀ɔ shua bòt Izəèlȩê àghɨa bɔ̀ le ye mè nkoê ane Yesò la.
ACT.13.32	“Ba wu a si ŋàa e tsɔ̀te Ntu̧ Ntsɔ̧̀ e laꞋ ànəê yu Mbɔ̧ɔ̧mà li shu abua bètǎt nyaꞋ ba nê yea ghɨ̀ la. 
ACT.13.33	Tà ghɨ̀ abua ya bàa bɔ̧ bɔb a mànju̧u̧me a Yesò mbɨ̀Ꞌɨ̀ bɔ shɨ a èbem Àkata Mèkù̧ la:
ACT.13.33	‘À wu Waã am;
ACT.13.33	Mâ tsiꞋi Tǎt wè laane.’
ACT.13.34	Eyaa wu ànəa Mbɔ̧ɔ̧mà li ndàꞋ ndɨ yèa yu̧u̧me a Yesò tè taa baka tsi fi a èbem èsî la,
ACT.13.34	‘Maà ŋa awɨ̧ ngule èlɔ̂t wu
ACT.13.34	e ndi nkàꞋ abua Fɔ̧̀ Dàbid la.’
ACT.13.35	Mbɨ̀Ꞌɨ̀ tà shu ayea ko nè àdzìꞋ la nê,
ACT.13.35	‘BetsiꞋa à kà saŋ ngule waã wè
ACT.13.35	tà fi a èbem èsî.’
ACT.13.36	“Dàbid li ngɨ̀ àfàꞋa Mbɔ̧ɔ̧mà li shu nê tà ghɨa la azi nè àfɨ̀Ꞌ, ndi mpfə bɔ tu atò a ngèt bètǎt nyaꞋ tò, tà fì. 
ACT.13.37	Ka wòt wu Mbɔ̧ɔ̧mà li njù̧ù̧me atò la li tà kà fî.
ACT.13.38	“Bɔnyɨ bɔ̧, bɨ̀ ko nkûŋ nê, èngà̧ waa bɔ̀ɔ ndàꞋà nê Mbɔ̧ɔ̧mà naa li waꞋa a kàbɔ̀ŋ bòt la, e wua nkàà àghɨa Yesò ghɨ̀ la. 
ACT.13.39	Bɨ ko nê, waa waa tà zǐ èntɨ̧ɨ̧ vi ane Yesò la, Mbɔ̧ɔ̧mà naa waꞋa a kàbɔ̀ŋ tò, è wù àghɨa mbɨ̧te Musì te li tè ka wu ko e ghɨ̌ la. 
ACT.13.40	Bɨ̀ me ko awɨ̧ mbɨ̀Ꞌɨ̀ mènəè maa bèndàꞋàtɔŋ Mbɔ̧ɔ̧mà e li shuê la ghɨ ane yɨ̧. Bɔ li nê,
ACT.13.41	‘Bɨ̀a wu bɨa ngwȩȩta Mbɔ̧ɔ̧mà la,
ACT.13.41	bɨ̀ ye! Bɨ̀ chɨŋka mpfəèꞋte!
ACT.13.41	Nkàà nê àghɨa màa ngɨ̀à àli ayɨ̧ la,
ACT.13.41	wu àghɨa wòt màà ngaꞋtè nyɨꞋte awɨ̧
ACT.13.41	ko bɨ̀ ka bɨ̧ɨ̧ne la a.’ ”
ACT.13.42	Mbɨ̀Ꞌɨ̀ Pɔ̂l bɔ̂ Bànabasì e sà lob Mbɔ̧ɔ̧mà Bèjuê me ghǎ la, bòt bu e kàꞋ àwɔb nê bɔɔ li a nkàb àliapfəè yɔb bɔ mè nkɨ̀Ꞌɨ̂ ndàꞋ èngǎ̧ Mbɔ̧ɔ̧mà abua yɔb. 
ACT.13.43	Bɔ̀ taate abot bòt e me ghǎ, Bèjuê nyaŋ nè bòt kà wu Bèjuê bɔ kubtè me wùꞋte a Mbɔ̧ɔ̧mà kùŋè a Pɔ̂l bɔ̂ Bànabasì. Bɔntu̧ bu e laꞋ abua yɔb nê, bɔ̀ me baãaã èngǎ̧ Mbɔ̧ɔ̧mà ngà wuê nè mbì ngȩ̀ȩ̀ne a èten ntsɔ̧̀ tò.
ACT.13.44	È li mè ngu àliapfəè, bòt bàgème àpfəè və e bù̧ù̧tè ezə èngǎ̧ Mbɔ̧ɔ̧mà. 
ACT.13.45	Mbɨ̀Ꞌɨ̀ Bèjuê e ye ènɔ̧̂ bòt bu la, bɔ tsiꞋi me làꞋa ane ghòꞋnà, shua mènəè kàbɔ̀ŋ, ngèbtâ ànəê àgème Pɔ̂l nàa shua la.
ACT.13.46	Ale, Pɔ̂l bɔ̂ Bànabasì e bê mpàa ndàꞋ kà bɔɔ̀. “À nyɨꞋtè nê bà bɨa ndàꞋ èngǎ̧ Mbɔ̧ɔ̧mà abua yɨ̧. Ka ndɨ̀ wu bɨ tu̧ èngǎ̧ wu la, bɨ̀ ka meè nɨ awɨ̧ mbɨ̀Ꞌɨ̀ bòt betsiꞋa bɔ̀ ka bɔ mèmpème kàlìà la, baa sà àwɨ̧ etsiꞋi eghǎ me tsɔ̀te ntu̧ yaa abua bòt kà wu Bèjuê. 
ACT.13.47	Ale, eyaa wu mbɨ̧ Mbɔ̧ɔ̧mà è ŋa abua ya la,
ACT.13.47	‘Mâ tsàà awê nê à wu mbɨ̀Ꞌɨ̀
ACT.13.47	èkaꞋà abua bòt kà wu Bèjuê.
ACT.13.47	Nê nyɨꞋte alu̧ mèmpème kàlìà
ACT.13.47	abua bòt ngɔ̀ŋ yaa ègème.’ ”
ACT.13.48	AfɨꞋa bòt kà wu Bèjuê e zə ayaa la, mèntɨ̧ɨ̧ mɔb bɔ̀ŋ, bɔ wùꞋtè èngǎ̧ Mbɔ̧ɔ̧mà. AfɨꞋa mbɔŋ, bòt bu Mbɔ̧ɔ̧mà è làà àwɔb nê bɔɔ li ebɔ mèmpème kàlìà la, e zì mèntɨ̧ɨ̧ mɔb ane Yesò.
ACT.13.49	Èngǎ̧ Mbɔ̧ɔ̧mà e ghȩȩne a èdzìꞋ àgème àbâ àlaꞋ və. 
ACT.13.50	Ka Bèjuê e tsòkè ètsə bɔɔjuŋ bu àpfəèà nɨ̧ və la, fɔ̀ɔ̀lè ne bèzi kekweelè bu kà wu Bèjuê bɔ̀ɔ nkùkta Mbɔ̧ɔ̧mà la. Bɔ bùꞋ me kɨ̀ŋe a Pɔ̂l bɔ̂ Bànabasì tè fəè àwɔb àlaꞋ və. 
ACT.13.51	Bɔntu̧ bu e yò àbeb àpfəè və ntsì ane èka bɔb, me gha Èkonìòm. 
ACT.13.52	Bɔkatè Yesò bu a Antìɔ̀k la e me wùꞋtè àwɔb, Fo Kèfə lû̧ a mèntɨ̧ɨ̧ mɔb.
ACT.14.1	Pɔ̂l bɔ̂ Bànabasì e li nga a Èkonìòm ale, mènəè bê nguê mbɨ̀Ꞌɨ̀ è li ntse a Antìɔ̀k la. Bɔ li nyi a èbem lob Mbɔ̧ɔ̧mà ndàꞋ èngǎ̧ e kweelè tè Bèjuê nyaŋ nè bòt kà wu Bèjuê e zì mèntɨ̧ɨ̧ mɔb ane Yesò. 
ACT.14.2	Ka Bèjuê bu bɔ tu̧ ezə èngǎ̧ Mbɔ̧ɔ̧mà la e lute bòt kà wu Bèjuê tè ntsòkè ètsə bɔb bɔ tsiꞋi me pààbe bɔnyɨ ba bu. 
ACT.14.3	Bɔntu̧ Yesò bu e bɔ̂ ngɨ̀ ale ntsèkê abàꞋ və ane àfɨ̀Ꞌ à seè, me làꞋà ka bɔ̌, shua bòt bu ndɨ Mbɔ̧ɔ̧mà nàa nkɔ̀ŋkà àwɔb la. Mbɔ̧ɔ̧mà li mè ŋà àwɔb mètàŋ bɔ me nɨa ngɨ̀à tèwuute ènəê kà ye fɨ̀Ꞌ nɨa nyɨ̀Ꞌta mètàŋ tò mè ngɨ̀à ngɨŋa mènəè nɨa nyɨ̀Ꞌta nê ànəa bɔ làꞋà la wu nkûŋ. 
ACT.14.4	Ènɔ̧̂ bòt bu àpfəèà nɨ̧ yu la e ghàbtè èbà bebe, bòt ko e tɨ̧ɨ̧ akwene Bèjuê, èbeko e tɨ̧ɨ̧ akwene bɔntu̧ Yesò bu. 
ACT.14.5	Bɔ lɔ̀Ꞌɔ àfɨꞋa mbɔŋ, Bèjuê bɔ̂ bɔɔjuŋ ayɔɔ yɔb nè bòt kà wu Bèjuê e làŋkè nê bɔ̀ ghɨ̧̀ɨ̧̀nè bɔntu̧ Yesò bu ntèmte awɔb ane àti. 
ACT.14.6	Bɔntu̧ bu e me ghɨ̀ tê ndzə ànəa ngaa ndùùlà ngà àwɔb àlaꞋ a Lȩ̀konià a èbem èpfəè bu è wu Lislà nè Debì là, fɔ̀ɔ̀le a èdzìꞋ bu a ngèt èpfəè nɨ̧ ngaa la. 
ACT.14.7	Bɔ gha abot ale, me tsɔ̀te Ntu̧ Ntsɔ̧̀ Yesò.
ACT.14.8	Wòt kǒ li ngu a Lislà èka tò e ŋɔꞋte la. Mbɨ̀Ꞌɨ̀ bɔ̀ le bi atò la, tà me ŋɔ̧̀ɔ̧̀mè ŋɔ̧ɔ̧me, kà li mè ghȩ̀ȩ̀ne àtatsi. 
ACT.14.9	È li ngu ane àli ako tà wu a si tà tsekè me yute Ntu̧ Ntsɔ̧̀ yu Pɔ̂l tsɔ̀tà la. Pɔ̂l ye nê, betsiꞋa tà zì èntɨ̧ɨ̧ vi ane Yesò tè tà bə atò. Ale, tà tsìte àghɨ azi ane tò, 
ACT.14.10	mbɔ̂ ŋȩ nê, “LɔꞋɔ ntɨ̧ àtatsi.” Mbê wu bê nkȩ ndɔ̀Ꞌ a si me ghȩ̀ȩ̀ne.
ACT.14.11	AfɨꞋa ènɔ̧̂ bòt bu e ye àghɨa Pɔ̂l è ghɨ̀ la, bɔ bùꞋ me ŋȩa shua ane ndɨ̧ yɔb bɔ̀ɔ bòt àlaꞋ a Lȩ̀konià nê, “Bèmbɔ̧ɔ̧mà e tsiꞋi chu a kètsìà wa mbɨ̀Ꞌɨ̀ bɔbȩ!” 
ACT.14.12	Mbɔ̂ ntsì èlen Bànabasì ane Ziyù 
ACT.14.13	Ntsìà mèpɨ̧̀ lob mbɔ̧ɔ̧mà Ziyù yu mpɨ̀Ꞌne tò wu a ngèt àpfəèà nɨ̧ yu la, li nɨ bèlu̧ mpɔ̀ŋ, ndzì tèfəꞋte èyɨt ane yɔb nkɨ̀Ꞌɨ̂ èsele ètsələèꞋ wu bòt àa ntsèà la. Bɔ̂ ènɔ̧̂ wu e li ngua nkɨ tsǐ èpɨ̧̀ eŋa abua bɔntu̧ Yesò bu.
ACT.14.14	Bànabasì bɔ̂ Pɔ̂l e zə àghɨa bɔ kɨ e ghɨ̌ la, ànəa ngaa a sàà awɔb tè bɔ saãaãtè ndǐ tɔb me ŋȩa ndùùlà nga a kètsìà ènɔ̧̂ bòt bu. 
ACT.14.15	Bɔ̀ gha abot bɔ biite bòt bu nê, “Bèshu̧ ba, bɨ ghɨ̀ na ka me ghɨ̀ èwuu ànəê yaa à? Ba wu bɔbȩ mbɨ̀Ꞌɨ̀ bɨ̀a mbɔŋ? Ba wu a si ŋàa nkɨ etsɔ̀te Ntu̧ Ntsɔ̧̀ Yesò abua yɨ̧, mbɨ̀Ꞌɨ̀ bɨa kubte ane ejuke ènəê baa, etsiꞋi me kùŋè wuê a Mbɔ̧ɔ̧mà yu̧ wu tà ghɨ̀ ègwet nè sitsǎꞋ, mè ngɨ̀ mèleb nè èghɨ ègème aa tèbèm la. 
ACT.14.16	È li ngu àfɨꞋa mbì, tà sà àlaꞋ ègème a me sààla nga a vi ne alu̧. 
ACT.14.17	Ka tà bɔ̂ me ghɨ̀ wuê èghɨ ntsɔ̧̀ nɨa nyɨ̀Ꞌta àlȩê nê yea və. Tàa ngɨ̀ tà shuke mbɨ̀ŋ a ègwet è chu, tà ghɨ̀ èghɨjɨ bɨ̧ e kɔꞋɔ àfɨꞋa bɨ̀a nkɨà la, tà ŋàa awɨ̧ èghɨjɨ mè ngɨ̀à mèntɨ̧ɨ̧ mɨ̧ lu̧a nè mèngùꞋte.” 
ACT.14.18	Bɔntu̧ Yesò bu e li mbàtê ndàꞋ èngà̧ wa ale, ka mbɔ̂ ntaꞋa eye ngoꞋ ka ngɨ̀ ènɔ̧̂ bòt bu e tseke kà tsì èpɨ̧̀ wu abua yɔb.
ACT.14.19	Bèjuê ko e li ndɔ̀Ꞌ a Antìɔ̀k wu a Pìsidìà la, nè Èkonìòm nkɨ̀Ꞌɨ̂ ntsòkè àtsəa bòt bu, bɔ temte a Pɔ̂l ane àti, səŋne atò nɨŋ ndzə àpfəèà nɨ̧ yu ntanda nê tà pfə tê ndɔ̀Ꞌ. 
ACT.14.20	Ka àfɨꞋa bòt Yesò e bu̧u̧te a mbɨ̧̀ tò ntsàꞋte a Mbɔ̧ɔ̧mà la, tà bê ndɔ̀Ꞌ a si, ngwènè a pfəè və. ÈtsəꞋ e sàꞋà ntsi, bɔ̂ Bànabasì e ghà àwɔb a Debì.
ACT.14.21	Pɔ̂l bɔ̂ Bànabasì e li ntsɔ̀tè Ntu̧ Ntsɔ̧̀ yu a Debì tè bòt nyaŋ e tsiꞋi bɔkatè Yesò. Bɔ lɔꞋɔ abot nkua akwèn nga a Lislà, ndɔ̀Ꞌ nga a Èkonìòm, mbɔ̂ ntsè nga a Antìɔ̀k è wu a Pìsidìà la. 
ACT.14.22	Ngà ale, me ghȩ̀ȩ̀ne a èdziꞋ baa ègème, ndɔ̀ktà mèntɨ̧ɨ̧ bɔkatè Yesò nê bɔ̀ me nɨ èngǎ̧ tò nɨa ngà wuê nè mbì. Bɔ ghɨ̀ bɔ nê, “Ba bɔ̂ ndɨ bàa taꞋa eye ngoꞋ ka enyi Kèfɔ̧̀ Mbɔ̧ɔ̧mà la.” 
ACT.14.23	AdzìꞋ àgème bɔ ghà la, bɔ yɔꞋɔ bɔɔjuŋ àtsəa bòt chɔsì bu. Bɔ ghɨ̀ ale, bɔ tsaꞋte a Mbɔ̧ɔ̧mà kà jɨ èghɨjɨ mbɔ̂ ndzì bòt mbɔŋ a tèkitebu Yesò wu bɔ zì mèntɨ̧ɨ̧ mɔb ane tò la. 
ACT.14.24	Mbɨ̀Ꞌɨ̀ bɔ ghȩ̀ȩ̀ne àbâ àlaꞋ a Pìsidìà tè ndɔ̀Ꞌ la, bɔ gha a Pàmfilìà. 
ACT.14.25	Bɔ li ndàꞋà èngǎ̧ Mbɔ̧ɔ̧mà a Pegà nchu nga a Àtalìà.
ACT.14.26	Bɔ̀ lɔ̀Ꞌɔ abot, bɔ nyi a èbem ànkànuꞋ ngwènè a Antìɔ̀k, è wù àdziꞋa bɔ̀ le zi awɔb a tèkitebu Mbɔ̧ɔ̧mà nê tà baabe awɔb bɔ̀ gha ngɨ̀ àfàꞋ yaa bɔ wu anè mpààtâ la. 
ACT.14.27	ÀfɨꞋa bɔ nyi a Antìɔ̀k la, bɔ fetè bòt chɔsì bàgème adzìꞋ yeamɔꞋ. Mbɔ̂ shu awɔb ndɨ Mbɔ̧ɔ̧mà li ngɨ̀ nè nɔ̀b a lèghȩ̀ȩ̀nè wu la, mè shu awɔb ndɨ Mbɔ̧ɔ̧mà ghaꞋa alu̧ tè bòt kà wu Bèjuê e zì mèntɨ̧ɨ̧ mɔb ane Yesò la. 
ACT.14.28	Bɔ̂ bɔkatè Yesò bu e ntsèke abàꞋ və ane àfɨ̀Ꞌ à seè.
ACT.15.1	Bòt ko e li ndɔ̀Ꞌɔ àlaꞋ a Jùdià nkɨ̀Ꞌɨ̂ a Antìɔ̀k me nyɨꞋte bɔnyɨ ba ko bu nê, “Bɔ bakà naŋe wòt mbɨ̀Ꞌɨ̀ mbɨ̧te Musì tèa nyɨ̀Ꞌta la, Mbɔ̧ɔ̧mà kà nɨa ŋut ane wòt vi.” 
ACT.15.2	Pɔ̂l bɔ̂ Bànabasì e taꞋa kààne ànəê yaa mè ndzɔ̀ŋ bɔ̂ tò ba. Mbɨ̀Ꞌɨ̀ àyɔ̀ŋ yu a dzə a si la, bɔ làŋkè nê Pɔ̂l bɔ̂ Bànabasì nè èbeko nè bòt Yesò a Antìɔ̀k e gha a Jèlusalèm ndzè bɔntu̧ Yesò ko bu nè bɔɔjuŋ ayɔɔ bòt Yesò ane ànəa ngaa.
ACT.15.3	Bòt chɔsì bu e nɨa awɔb ngà ntsaa alu̧. Mbɨ̀Ꞌɨ̀ bɔɔ ntsea àlaꞋ a Fònisìà nè Sàmalìà la, bɔ me shu bòt ndɨ bòt kà wu Bèjuê e kubte tê ntsìꞋi bòt Mbɔ̧ɔ̧mà la. ÀfɨꞋa bɔnyɨ bu bàgème e zə ntu̧ yaa la, ànəa ngaa a taꞋa bɔ̀ àwɔb. 
ACT.15.4	Bɔ ghà tê bɔ̀ nyi a Jèlusalèm, bòt chɔsì, nè bɔntu̧ tò, nè bɔɔjuŋ ayɔɔ bòt Yesò bu e sèè àwɔb. Bɔ bɔ̂ shu awɔb àghɨ àgème Mbɔ̧ɔ̧mà li ngɨ̀ bɔ ghɨ̀ la.
ACT.15.5	Ka àbəꞋa bòt Yesò ko è wu bòt ènɔ̧̂ Bèfalèsiì la e lɔ̀Ꞌɔ a si nê, “Bɔ bɔ̂ ndɨ bɔ̀ɔ naŋe bòt bu kà wu Bèjuê la, bɔɔ mě me nɔ̀ŋe mbɨ̧te Musì.”
ACT.15.6	Bɔɔjuŋ ayɔɔ bòt Yesò nè bɔntu̧ tò bu e bù̧ù̧te a si mbɨ̀Ꞌɨ̀ ebaãaãte èngǎ̧ mbɔŋ. 
ACT.15.7	Bɔ bù̧ù̧te a si ale, ndaꞋ ane àfɨ̀Ꞌ à seè, ka àtsə à ka wuê. Pità tseke tè ndɔ̀Ꞌ a si nê, “Bɔnyɨ bɔ̧, bɨ ko nê è li ngu te àfɨ̀Ꞌ àko Mbɔ̧ɔ̧mà e lȩ̀ am a kètsìà wɨ̧ nê è ntsɔ̀te Ntu̧ Ntsɔ̧̀ abua bòt kà wu Bèjuê mbɨ̀Ꞌɨ̀ bɔɔ zə e zì mèntɨ̧ɨ̧ mɔb ane Yesò. 
ACT.15.8	Mbɨ̀Ꞌɨ̀ àa ale la, Mbɔ̧ɔ̧mà wu tà ko èntɨ̧ɨ̧ waa waa la, nyɨꞋtè nê, betsiꞋa bòt kà wu Bèjuê e ko ndzì mèntɨ̧ɨ̧ mɔb ane Yesò mɨ̧̂. Tà lè nyɨꞋtè àyaa ane Fo Kèfə yu tà li ndzì ane yɔb wuê mbɨ̀Ꞌɨ̀ tà lè lɔ̂Ꞌ mbɨ̀ ŋa abua ya la. 
ACT.15.9	Tà li nyɨ̀Ꞌte nê ba tò ba e tsiꞋi àghɨ yeamɔꞋ, ndzòò mèntɨ̧ɨ̧ mɔb, ndɨ̀ wu bɔ zì mèntɨ̧ɨ̧ mɔb ane Yesò la. 
ACT.15.10	Ale, bɨ ghɨ̀ na ka me kɨ nyɔ̀Ꞌte a Mbɔ̧ɔ̧mà ezǐ àbòꞋà yaa a kɔ̧̀ bɔkatè Yesò bu à? Eyaa wu àbòꞋa bètǎt nyaꞋ ba, kò bàambɔŋ leꞋ e li è ka wuê ko eŋeꞋe ayùà la. 
ACT.15.11	A ntsě ale! Baa zì mèntɨ̧ɨ̧ ma ane Yesò, Mbɔ̧ɔ̧mà ghɨ̀ ba bɔ mèmpème wuê mbɨ̀Ꞌɨ̀ bɔ̀ɔ̀ba, nkàà ntsɔ̧̀ Yesò Lefɨ̀Ꞌ.”
ACT.15.12	Pità làꞋa ale ènɔ̧̂ bòt bu e buŋ ntsiꞋi me yute ndɨ Pɔ̂l bɔ̂ Bànabasì e shua tèwuute ènəê kà ye fɨ̀Ꞌ bɔ̂ mènəè ngɨŋa Mbɔ̧ɔ̧mà eŋa wɔb mètàŋ bɔ ghɨ̀ a kètsìà bòt kà wu Bèjuê la. 
ACT.15.13	ÀfɨꞋa bɔ paa èngǎ̧ wɔb la, Jimsì lɔ̀Ꞌɔ a si nê, “Bɔnyɨ bɔ̧, bɨ̀ yute èwɔ̧ ne èngà̧. 
ACT.15.14	Simùn bê nyɨ̀Ꞌte awɨ̧ ndɨ Mbɔ̧ɔ̧mà li mbɨ̀ ndȩ̀ bòt ayɔɔ bòt kà wu Bèjuê ane bòt bi, nɨŋ nyɨ̀Ꞌte nê, yeà nkɔ̀ŋkà àwɔb bàgème la. 
ACT.15.15	Àyaa a bê mbù̧ù̧mè nè èngǎ̧ wu bèndàꞋàtɔŋ Mbɔ̧ɔ̧mà e li ndàꞋ la. ÈdziꞋ èkatè Mbɔ̧ɔ̧mà e laꞋnê,
ACT.15.16	‘Mbɔ̧ɔ̧mà è laꞋnê,
ACT.15.16	naa li me wu àfɨ̀Ꞌ àko, maa kua akwèn,
ACT.15.16	mvəè lob Fɔ̧̀ Dàbid yu è li mbùà la.
ACT.15.16	Maa li mbɔ̧ èdziꞋ bu e bɨɨ la,
ACT.15.16	mè ndɔ̀kè yùà.
ACT.15.17	A wu ale, mbɨ̀Ꞌɨ̀ bòt sitsǎꞋ ŋàa bàgème aa kùŋè
ACT.15.17	Mbɔ̧ɔ̧mà, bòt kà wu Bèjuê bu mâ tɔ awɔb nê
ACT.15.17	bɔ̀ kɨꞋɨ ngu bòt bɔ̧ la.
ACT.15.18	Eyaa wu ànəa Mbɔ̧ɔ̧mà li shu
ACT.15.18	mè ngɨ̀ bòt e ko tê àfɨꞋa mbì la.’ ”
ACT.15.19	Jimsì mè nê, “È wu nè mmɔ̌, ko ba bakà ŋa ngoꞋ abua bòt kà wu Bèjuê bu bɔ gheble tê ntsìꞋi bòt Mbɔ̧ɔ̧mà la. 
ACT.15.20	Ba wu eshɨ wuê àkatè eŋa abua yɔb nê, bɔ̀ ka tsi njɨ̀ èghɨ bɔ nɨŋ ntsì èpɨ̧̀ la, nkàà nê wu èbɨꞋte èghɨ; bɔ̀ ka tsi nɔ̀ŋkè nè bèzi kà wu e bɔb; bɔ̀ ka tsi nkwèle nyà̧ bɔ tɨ̀ŋè la, kò njɨ̀ àlo̧ leꞋ. 
ACT.15.21	Ngu nê ebuꞋu te àlia mbì bɔ taꞋa wua ntɔ mbɨ̧te Musì a èbem lobte Mbɔ̧ɔ̧mà àliapfəè Bèjuê àgème mè mbèla ntɔ wuê tùà a èpfəè nɨ̧ ègème.”
ACT.15.22	AfɨꞋa mbɔŋ, bɔntu̧ bu nè bòt chɔsì bàgème, fɔ̀ɔ̀lè ne bɔɔjuŋ ayɔɔ ayɔb, e làŋkè nê, bɔ̀ tsi bòt ko ayɔɔ ayɔb ntù̧ àwɔb a Antìɔ̀k bɔ̂ Pɔ̂l ba nè Bànabasì. Bɔ li ndȩ a Judàs wu bɔ̀ le wua ntɔ nê Bàsabàs la, nè Sȩlàs è wu bòt bɔnyɨ ba e li ngua ntsènà nkùkta wɔb la. 
ACT.15.23	Bɔ li ntsàà àkatè yaa abua yɔb nê,
ACT.15.23	Bàa bòt Yesò nè bɔɔjuŋ ayɔɔ aya nè bɔntu̧ tò, aà ntsàꞋtà
ACT.15.23	awɨ̧ bɨ̀a bòt Yesò bu bɨ̀ wu bɔnyɨ ba a Antìɔ̀k, nè Silìà, nè
ACT.15.23	Sìlisìà kà wu Bèjuê la.
ACT.15.24	Ba zə nê bòt ko e li ndzə ayɔɔ aya kà ba tu̧u̧ awɔb nkɨ̀Ꞌɨ̂ ndàꞋà èbɨꞋte mèngǎ̧ kǒ nɨŋ ntsòkè mèntɨ̧ɨ̧ mɨ̧. 
ACT.15.25	Ale, baa tsèke a si, ndàŋkè bàgème nê, bà lȩ̀ bòt babe è ntsà bɔ̀ kɨꞋɨ nkwène ane yɨ̧. Bòt ngaa e ghȩ̀ȩ̀nè ne ngule bɔnyɨ ba Bànabasì bɔ̂ Pɔ̂l, 
ACT.15.26	wu bɔ ŋa ènyit yɔb ane àfaꞋa Yesò Klistò Lefɨ̀Ꞌ wa la. 
ACT.15.27	Ale, ba tsàa a Judàs bɔ̂ Sȩlàs nê bɔ̀ kɨꞋɨ shu awɨ̧ bɔ̀ɔmbɔŋ mèngà̧ maa ba shɨ a si la. 
ACT.15.28	Ba Fo Kèfə ba e kwaꞋtè nê, bà ka nɔ̀ŋè àbòꞋà ko tsa àtsə ayɨ̧, kà wu mbɨ̧ tàa wòt Yesò ègème e bɔ̂ ndɨ tàa me nɔ̀ŋè la. 
ACT.15.29	Bɨ̀ ka tsi njɨ̀ èghɨ bɔ nɨŋ ntsì èpɨ̧̀ la. Bɨ̀ ka tsi nkwèle nyà̧ bɔ tɨ̀ŋè la. Bɨ kà mè ntsi njɨ̀ àlo̧. Bɨ̀ ka me nɔ̀ŋkè ne bèzi kà wu èbɨ̧. Bɨ paŋà mbɨ̧ tàa ntsɔ̧̀, ko bɨa taꞋa mě ètsə a èbem èngǎ̧ Mbɔ̧ɔ̧mà.
ACT.15.29	Bɨ̀ tseke ntsɔ̧̀ bà tsiꞋi àfɨ̀Ꞌ àko.
ACT.15.30	Bɔ tsàà bɔntu̧ bu, bɔ gha a Antìɔ̀k, èfète bòt Yesò bàgème adzìꞋ yeamɔꞋ, ŋǎ àkatè yu abua yɔb. 
ACT.15.31	Bòt ngaa e tɔ, ntàꞋa wùꞋtè àwɔb nkàà nkɨ̀àte ntsɔ̧̀ tu bɔ zə a èbèm la. 
ACT.15.32	Judàs bɔ̂ Sȩlàs wu bɔ̀ le wu bèndàꞋàtɔŋ Mbɔ̧ɔ̧mà bɔ̀ɔ mbɔŋ la e li ntàꞋa làꞋà mèngǎ̧ nɨŋ nkààtè bɔnyɨ ba bu. 
ACT.15.33	ÀfɨꞋa bɔ tseke nyaŋ abàꞋ və la, bɔnyɨ ba bu e làꞋnè àwɔb nè èntɨ̧ɨ̧ wɔb wemɔ̀Ꞌ nê, bɔ̀ wèna abua bòt bu bɔ li ntsàà àwɔb la. 
ACT.15.34	[Ka Sȩlàs è tsèke avi wuê abàꞋ və.] 
ACT.15.35	Pɔ̂l bɔ̂ Bànabasì e li nyaꞋa ntsèke a Antìɔ̀k, bɔ̂ bòt ko nyaŋ e me làꞋa mè nyɨ̀Ꞌta èngǎ̧ Lefɨ̀Ꞌ.
ACT.15.36	Àfɨ̀Ꞌ àko a li me tsě, Pɔ̂l shu abua Bànabasì nê, “Ghɨa bà wèna mù èpfəè nɨ̧ bu ègème ba li ntsè ndàꞋà èngǎ̧ Mbɔ̧ɔ̧mà la, ndzě ndɨ bɔnyɨ ba bu àa la.” 
ACT.15.37	Tà shu ale, Bànabasì è bɨ̧ɨ̧nè mbɔ̂ me kɨ nê bɔ̀ nɨ a Jɔ̌n Mak, 
ACT.15.38	ka Pɔ̂l kwàꞋtè nê, a bakà bɔ̂ŋ nê bɔ̀ nɨ atò, ngu ndɨ̀ wu tà li sà àwɔb a Pàmfilìà nkua akwèn, tà kà lem ntsèke bɔ̂ tò ba aa paa àfàꞋ yu nɔ̂ la. 
ACT.15.39	Àyɔ̀ŋ kekweelè a lɔ̀Ꞌɔ a kètsìà awɔb adù̧ ànəa mbɔŋ tè bɔ sàbtè. Bànabasì nɨ a Mak bɔ̂ tò e nyi a èbem ànkànuꞋ ngà nè àlaꞋ a Sȩplùs. 
ACT.15.40	Pɔ̂l bɔ̂ nɨ a Sȩlàs, bɔnyɨ ba bu e zì àwɔb a tèkitebu Mbɔ̧ɔ̧mà, bɔ bɔ̂ sà abot. 
ACT.15.41	Pɔ̂l ba e lɔ̀Ꞌ ale, ntsè èlaꞋ Silìà nè Sìlisìà me ghȩ̀ȩ̀na ndɔ̀ktà bèchɔsì bu.
ACT.16.1	Pɔ̂l ba e li ngȩ̀ȩ̀nè ntse àpfəèà nɨ̧ a Debì, nga a Lislà. Wakatè Yesò kǒ li ngua ntsèka abot, èlen tò wu Tɔ̀màtià. Nyɨ̌ tò wu wòt Yesò mɨ̧̂, mbɔ̂ ngu wòt Juê, ka tǎt tò wu wòt Glɨ̂k. 
ACT.16.2	Bɔnyɨ ba bu a Lislà nè Èkonìòm la e li ntàꞋa wua ndàꞋà mènəè ntsɔ̧̀ ane Tɔ̀màtià mbɔŋ. 
ACT.16.3	Bɔ làꞋa ale, Pɔ̂l me kɨ enɨ atò, bɔ̂ tò ba aa ghà nɔ̂, mbɔ̂ nàŋe tò. Me naŋe Tɔ̀màtià ale ngu ndɨ̀ wu Bèjuê bàgème bɔ̀ le wua ntsèka a èdziꞋ ngaa la, e li nko nê tǎt tò li ngu wòt Glɨ̂k la. 
ACT.16.4	Mbɨ̀Ꞌɨ̀ bɔ̂ tò àà ntsea a èpfəè nɨ̧ ngà la, bɔ me shu bòt Yesò bu mbɨ̧ tu bɔntu̧ nè bɔɔjuŋ ayɔɔ bòt tò e li ntsìte a Jèlusalèm la, mbɔ̂ nê bɔ̀ me nɔ̀ŋe mbɨ̧te ngaa ntsɔ̧̀. 
ACT.16.5	A ghɨ̀ bèchɔsì bu e paa nkwèèlê ane èngǎ̧ Mbɔ̧ɔ̧mà, tè bòt nyaŋ e me zì mèntɨ̧ɨ̧ mɔb ane Yesò àli àgème.
ACT.16.6	Bɔ li ngȩ̀ȩ̀nè ntse adzìꞋ yu a kètsìà èlaꞋa Fligìà bɔ̂ Gàlashìà la, nkàà nê Fo Kèfə li è kà sa awɔb nê, bɔ̀ làꞋa èngǎ̧ Yesò àlaꞋ a Esìà. 
ACT.16.7	ÀfɨꞋa bɔ ghà tê ngu a èlɨ àlaꞋ a Misìà la, bɔ nyɔ̀Ꞌtè nê bɔ kɨ eghǎ àbâ àlaꞋ a Bìtinìà, ka Fo Yesò kà sa awɔb. 
ACT.16.8	Ale, bɔ ghȩ̀ȩ̀nè tè ngà ngu a Misìà, ntsè nchu nga àpfəè yu è wu Tloas la. 
ACT.16.9	Pɔ̂l lɔꞋ a nyèmtèsi ndzě ndzò̧ me ko, wòt àlaꞋ a Màsèdonìà kǒ tɨ̧̂ me tɔ atò, shua nê, “Tu̧ nkɨ̀Ꞌɨ̂ a Màsèdonìà ntɨ̀ŋe awa.” 
ACT.16.10	Mbɨ̀Ꞌɨ̀ Pɔ̂l è ye ndzò̧ yu la, ba bê ntàŋkê a mànga a Màsèdonìà, ngu ndɨ̀ wu Mbɔ̧ɔ̧mà è shu awa nê bà gha ntsɔ̀tè Ntu̧ Ntsɔ̧̀ yu abua bòt bu abàꞋ və la. 
ACT.16.11	Ba li nyi a èbem taꞋà ànkànuꞋ ndɔ̀Ꞌ a Tloas mbê ngà ndɨŋndɨ̀ŋ nè àlaꞋ a Sàmotìlà. ÈtsəꞋ e tsi, ba gha àpfəèà nɨ̧ yu è wu Nìàpolìs la. 
ACT.16.12	Ndɔ̀Ꞌɔ abàꞋ və, ngȩ̀ȩ̀ne a si nga a Filìpȩ, è wu àpfəèà nɨ̧ a kekweelè àbâ àlaꞋ a Màsèdonìà, mbɔ̂ mè ngu a èten àlaꞋ a bòt Luêm la. Ba ghà ale ntsèke abàꞋ və ane èli nyaŋ.
ACT.16.13	È wu àliapfəèa Bèjuê, ba dzə àpfəèà nɨ̧ yu, nga a ngèt èdzî, adzìꞋa ba kwaꞋtè nê Bèjuê aà ntsàꞋta Mbɔ̧ɔ̧mà abot la. Ngà abot ale, ntsèke a si, ndàꞋ èngǎ̧ Mbɔ̧ɔ̧mà abua bèzi ko bɔ̀ le bu̧u̧te abot la. 
ACT.16.14	Wekǒ ayɔɔ bèzi bu bɔ̀ɔ njùtâ èngǎ̧ Mbɔ̧ɔ̧mà wu la, li ngu Lidìà, tà wu wòt tàa ntâ ndìte èkab la. Tà li ndzəè àlaꞋ a Tȩ̀tilà, mbɔ̂ ngu wòt tàa ngùꞋtà Mbɔ̧ɔ̧mà la. Ale, Mbɔ̧ɔ̧mà wu ghaꞋa èntɨ̧ɨ̧ tò nê tà yute mè mbɨ̧̀ɨ̧̀nê èngà̧ wu Pɔ̂l è làꞋà la. 
ACT.16.15	Bɔ zì atò a èdzî bɔ̂ bòt lob tò, tà kàꞋ awa nê “Ndɨ̀ wu bɨ laꞋnê e ntsiꞋi ngule wòt Yesò la, bɨ̀ kɨꞋɨ me tseke a lob yaã.” Èngǎ̧ tò wu e ŋwèèlè awa ngɨ̀ ba gha a lob və.
ACT.16.16	ÈtsəꞋ e li ntsi ane àli ako, ba me ghǎ adzìꞋa màntsaꞋta Mbɔ̧ɔ̧mà, ndzè waàvi kǒ tà wû àbùꞋ la. Fo kàbɔ̀ŋ wu ane tò, nàa ngɨ̀à tà shua mènəè nàa li lɔ̀Ꞌɔ ewu la. Tà ghɨ̀ tà shu mènəè maa, bòt e taꞋa ŋa mèkab abua tò, tà ŋa abua bòt bu bɔ bɔ atò la. 
ACT.16.17	Waàvi mbɔŋ me kùŋè àwa ba Pɔ̂l ba, ngȩ̀ȩ̀nà ŋȩ̀a shua nê, “Bòt ba wu bɔfàꞋ a Mbɔ̧ɔ̧mà Àtsèàngɔ̀ŋ. Bɔɔ̀ ngȩ̀ȩ̀nà shu awɨ̧ ndɨ bɨ̀a ghɨ̌ ka Mbɔ̧ɔ̧mà naa tsì àwɨ̧ a èbem kàbɔ̀ŋ wɨ̧ eŋa wɨ̧ mèmpème kàlìà la.” 
ACT.16.18	Tà ghɨ̀ ale, tà me zia shua wuê èngà̧ waa, tè è li ngu ane àli ako, ntɨ̧ɨ̧ Pɔ̂l e bɨ. Tà ghèble avi, shu abua fo kàbɔ̀ŋ yu nê, “Ane èlen Yesò Klistò, mâ shu awê nê, sà waàvi wàa a si, ndù.” Fo kàbɔ̀ŋ yu bê sà waàvi wu kwàꞋ àfɨꞋa mbɔŋ.
ACT.16.19	AfɨꞋa bòt bu bɔ bɔ waàvi wu la e ye nê àyɨt a èkab ayɔb a ghà la, bɔ baãaã a Pɔ̂l bɔ̂ Sȩlàs səèŋnè nga a mbì bèkěm àsà̧aã èwen. 
ACT.16.20	Bɔ səèŋnè àwɔb bɔ gha a mbì bèkěm bòt Luêm bu, bɔ nê, “Bòt baa wu Bèjuê mbɔ̂ me lɔ̀ke ngoꞋtsə àpfəèà nɨ̧ ŋàa, è wu aya la. 
ACT.16.21	Bɔɔ̀ nyɨ̀Ꞌta awa nê bà me ghɨ̀ mènəè kà mbɨ̧ ta te bɨ̧ɨ̧nè. Ba wu bòt Luêm, bà ka wu ko ebɨ̧ɨ̧ne me fàꞋà mbɨ̀Ꞌɨ̀ bɔ shua la.”
ACT.16.22	Mbɨ̀Ꞌɨ̀ bɔ làꞋ ale la, ènɔ̧̂ bòt bu e fȩ a si me kɨ elene bɔntu̧ Yesò bu. Bèkěm bu e saãaãtè ndìte Pɔ̂l bɔ̂ Sȩlàs, mbɔ̂ nê bɔ̀ shu̧u̧ awɔb. 
ACT.16.23	Bɔ̀ tsenta bɔ̀ shu̧u̧ awɔb, bɔ màꞋà awɔb a tèfȩ, mbɔ̂ shu abua mbaabà lob tèfȩ yu nê, tà neeta nkȩ̀ ètsələèꞋ. 
ACT.16.24	Mbaabà wu zə ale, màꞋà àwɔb a èbem àtsəalob yu a kètsìà lob tèfȩ yu la, mbɔ̂ fate èka bɔb ane taꞋà ètem èyɨt.
ACT.16.25	È lɔ̀Ꞌ me wu a èntɨ̧ɨ̧ ètsəꞋ Pɔ̂l bɔ̂ Sȩlàs e me tsàꞋtè a Mbɔ̧ɔ̧mà, mè nkɔ̧̀ɔ̧ mètsəkù̧ abua tò. Bɔtefȩ ko bu e me yute ndɨ bɔ kɔ̧ɔ̧ la. 
ACT.16.26	AdzìꞋ bê me wù̧ù̧ne, sitsǎꞋ ben ane ètɨ̧̂ fɔ̀te lob tèfȩ yu bɔ̂ àtetsi nyìꞋ. KwàꞋ àfɨꞋa mbɔŋ, mètsələèꞋ mu tsɔꞋtè, fȩ tu bɔ nɨŋ kùùle bɔtefȩ bu bàgème la, te lootè. 
ACT.16.27	Wòt wu tàa nkȩ̀ ètsəê lob tèfȩ yu la lɔ̀Ꞌɔ a si me ko ètsələèꞋ wu e wu jìa, tà tanda nê bɔtefȩ bu bàgème e luulà. Ale, tà sɔ̀ anyǐ vi nê, ye kɨ esɔ̀ɔ̀bè àvi. 
ACT.16.28	Ka Pɔ̂l è ŋȩ ane ètɨ̧̂ nê, “Ka mbùŋè awê. Ba bele a si ŋàa bàagème.”
ACT.16.29	Mbê mbɔŋ lo̧o̧ èkaꞋà, nde ndèbà a èbem lob tèfȩ yu, nkwen a tèkate Pɔ̂l bɔ̂ Sȩlàs ntsìꞋa mbènta bente. 
ACT.16.30	Tà ghɨ̀ ale, tà nɨ̀ àwɔb nga àbȩ mbɔ̂ mbììte nê, “Tê, màa ghɨ̀ na ka ebɔ mèmpème à?”
ACT.16.31	Bɔ nê, “Bɨ̧ɨ̧ne abua Yesò Lefɨ̀Ꞌ, ko Mbɔ̧ɔ̧mà naa ghɨ̌ bɨ bòt bê bàgème aa peme.” 
ACT.16.32	Bɔ ghɨ̀ ale, mbɔ̂ ntsɔ̀tè Ntu̧ Ntsɔ̧̀ Yesò abua tò nè waa waa a lob tò. 
ACT.16.33	KwàꞋ àfɨꞋa mbɔŋ ètsəꞋ ngaa, mbaabà lob tèfȩ yu nɨ awɔb ngà shùù tèfɨŋ tu ane yɔb la, mbɔ̂ ndzì àwɔb bɔ̂ bòt bi bàgème a èdzî wuê àfɨꞋa mbɔŋ. 
ACT.16.34	Ta nɨ a Pɔ̂l bɔ̂ Sȩlàs nga a lob zi ŋà àwɔb èghɨjɨ bɔ jɨ, bɔ̂ bòt bi e taꞋa wùꞋtè àwɔb nkàà nê bɔ̀ɔgème e zì mèntɨ̧ɨ̧ mɔb ane Mbɔ̧ɔ̧mà.
ACT.16.35	ÈtsəꞋ etsi, bèkěm Luêm bu e tsàà bɔkefen nê, bɔ̀ gha ngɨ̀ mbaabà wu yàa bòt bu sàŋ. 
ACT.16.36	Tà shu abua Pɔ̂l àfɨꞋa mbɔŋ nê, “Bèkěm bu e tsɔ̀te ntu̧ nê bɔ̀ sà àwɨ̧ bɨ Sȩlàs bɨ̀ me ghǎ. È wu ale, bɨ me ghà àwɨ̧ bò̧ bò̧.”
ACT.16.37	Ka Pɔ̂l è shu abua bɔkefen bu nê, “Ba li bà ka ghɨ̂ ànəa kàbɔ̀ŋ ako, bɔ bɔ̂ shù̧ù̧ awa a kètsìà ndzɔ̀ŋ bòt, ba bɔ̂ ngu anè ntsìꞋi bòt Luêm mɨ̧̂. Bɔ li màꞋ awa a tèfȩ, ka nè àfɨ̀Ꞌ yaa bɔ wua nkɨ etsàà àwa baa me ghǎ ka bòt e koê. ChaꞋ, bà ka ghǎ àdziꞋ a. Bèkěm Luêm bu e bɔ̂ ndɨ bɔ̀ɔ kɨꞋɨ a si ŋàa bɔ̀ɔmbɔŋ ka etsàà àwa àbȩ la.”
ACT.16.38	Bɔkefen bu e ghà è shu ànəê yaa abua bèkěm bu. ÀfɨꞋa bɔ zə nê Pɔ̂l bɔ̂ Sȩlàs wu bòt Luêm mɨ̧̂ la, kèbɔa ke baãaã awɔb. 
ACT.16.39	Bɔ ghà shù̧ù̧te awɔb, ntsì awɔb a lob tèfȩ yu mbɔ̂ shu awɔb nê, bɔ̀ sa àpfəèà nɨ̧ yu me ghǎ. 
ACT.16.40	Pɔ̂l bɔ̂ Sȩlàs e dzə a lob tèfȩ yu nga a lob Lidìà, nkwene ane bɔnyɨ bɔb bu abot la ndàꞋa abua yɔb nê bɔ̀ me nɨ èngǎ̧ Mbɔ̧ɔ̧mà ngà wuê nè mbì, mbɔ̂ ndzə àpfəèà nɨ̧ yu me ghà àwɔb.
ACT.17.1	Pɔ̂l bɔ̂ Sȩlàs e ghɨ̀ ale, me ghȩ̀ȩ̀na ngà nè mbì, ntsè èpfəè nɨ̧ bu è wu Àmfipolìs bɔ̂ Àpòlonià la, ngà nyi a Tèsàlonikà, è wu àdziꞋa lob Bèjuê àa ntsàꞋta Mbɔ̧ɔ̧mà la, nàa abot la. 
ACT.17.2	Bɔ ghà ale, Pɔ̂l nyi a èbem lob Mbɔ̧ɔ̧mà Bèjuê yu, mbɨ̀Ꞌɨ̀ tàa ndzìà ngɨ̀à la. Nɨ̀ èliapfəè betat abàꞋ və, bɔ̂ bòt bu abot la e taꞋa kàànè mènəè è dzəa a èbem èdziꞋ èkatè Mbɔ̧ɔ̧mà la. 
ACT.17.3	Tà ghɨ̀ ale, tà me ghaꞋte mè nyɨ̀Ꞌte awɔb èlȩê nê, Fɔ̧̀ wu Mbɔ̧ɔ̧mà li ndzɔꞋ etsàà la, li mbɔ̌ ndɨ tàa ye ngoꞋ te epfə ka eyu̧u̧me la. Mè nê, “Yesò waa è ngua ndàꞋà ànəa tò la, wu Fɔ̧̀ wu Mbɔ̧ɔ̧mà è yɔꞋ ntsà la.” 
ACT.17.4	ÀbəèꞋ àko ane yɔb a bɨ̧ɨ̧nè ànəa Pɔ̂l shua la tè fɔ̀te awɔb bɔ̂ Sȩlàs. Èngǎ̧ wu e ghɨ̀ tè bòt Glɨ̂k nyaŋ bɔ̀ɔ ngùꞋtà Mbɔ̧ɔ̧mà la nè bèzi kekweelè ko e fɔte ane Pɔ̂l ba mɨ̧̂.
ACT.17.5	Ànəa mbɔŋ a lɔ̀ke a ghòꞋnà a èbem Bèjuê ko, tè bɔ fete bayo̧o̧te bòt ko a balu̧, bɔ̂ tò ba e ghɨ̀ àbɨꞋta ndzɔ̀ŋ ko. ÀbɨꞋta ndzɔ̀ŋ yu a lɔ̀kè ngoꞋ àpfəè və tè mbəꞋ fɔ̀ɔ̀le àpfəèa Jasɔ̀n, nê bɔ kɨa Pɔ̂l ba bɔ̂ Sȩlàs etsàà àwɔb àbȩ bòt aa ghɔɔ awɔb. 
ACT.17.6	Ka mbɨ̀Ꞌɨ̀ bɔ bəꞋə àpfəè yu nkɨ awɔb kekaŋ la, bɔ səèŋnè a Jasɔ̀n bɔ̂ bɔnyɨ ba ko nga a mbì bɔɔjuŋ àpfəèà nɨ̧ və mbɔ̂ ŋȩ nê, “Bòt baa e lɔ̀ke ngoꞋ adzìꞋ àgème, 
ACT.17.7	tè Jasɔ̀n nɨ̀ àwɔb nɔŋe a lob zi. Bɔɔ̀ mbea ŋɔ̀Ꞌta mbɨ̧te Empelɔ̀ Luêm è shua nê, fɔ̧̀ kǒ tsa nàà və, èlen tò wu Yesò la.” 
ACT.17.8	Èngǎ̧ wu, e loo mèntɨ̧ɨ̧ ènɔ̧̂ bòt bu nè bɔɔjuŋ bu abàꞋ və la. 
ACT.17.9	Bɔɔjuŋ bu e ghɨ̀ Jasɔ̀n bɔ̂ bòt ko bu e tsə àtsɔb, bɔ bɔ̂ sà àwɔb bɔ me ghǎ.
ACT.17.10	Nyèm lɔ̀Ꞌ mbê me fene, bɔnyɨ ba bu e tsaa a Pɔ̂l bɔ̂ Sȩlàs àpfəèà nɨ̧ yu è wu Belìà la. Bɔ ghà tê bɔ̀ nyi abàꞋ və, bɔ tsè nga a lob Mbɔ̧ɔ̧mà. 
ACT.17.11	Bèjuê bu adzìꞋ yaa la e li ngu bòt bɔ̀ɔ nkɨ eyute èngǎ̧ Mbɔ̧ɔ̧mà la, tè ntsè bòt Tèsàlonikà. Bɔ̀ɔ ngɨ̀, bɔ me nèèta njùta èngǎ̧ Mbɔ̧ɔ̧mà wu, tè è ghɨ̀ è wu àli àgème, bɔ me ghaꞋte èdziꞋ èkatè Mbɔ̧ɔ̧mà ndɨ̀ŋkà nê tè èngǎ̧ wu Pɔ̂l è làꞋa la lâ ngu nkûŋ leꞋ. 
ACT.17.12	Bòt nyaŋ ane yɔb e li ndzì mèntɨ̧ɨ̧ mɔb ane Yesò, fɔ̀ɔ̀le bèzi Glɨ̂k kekweelè nè mbâ̧tsə mɨ̧̂.
ACT.17.13	Ka àfɨꞋa Bèjuê bu a Tèsàlonikà la e zə nê Pɔ̂l wua Belìà ndàꞋà èngǎ̧ Mbɔ̧ɔ̧mà la, bɔ kɨꞋɨ abot mbùꞋ me tsòkè àtsəa ndzɔ̀ŋ bòt yu. 
ACT.17.14	KwàꞋ àfɨꞋa mbɔŋ bɔnyɨ ba bu e nɨ a Pɔ̂l ngà ntsaa a ngèt *èdzî. Sȩlàs bɔ̂ Tɔ̀màtià e bɔ̂ ntsèke awɔb a Belìà. 
ACT.17.15	Bòt bu bɔ ghâ etsàa Pɔ̂l la, e ghà tè ngu àpfəèà nɨ̧ yu è wu Atèns la ka ntsaa atò. Bɔ̀ me kua akwèn ngwènè a Belìà, Pɔ̂l shu abua yɔb nê, bɔɔ ghǎ bɔ shu abua Sȩlà bɔ̂ Tɔ̀màtià nê bɔ̀ kɨꞋɨ kwàla nkwène ane zi.
ACT.17.16	Mbɨ̀Ꞌɨ̀ Pɔ̂l nàa nchɨꞋa Sȩlàs bɔ̂ Tɔ̀màtià àpfəèà nɨ̧ yu è wu Atèns la, tà taꞋa ye mpɨ̀Ꞌnetsə abàꞋ və, tè èbem tò e lu̧u̧mè kwàꞋ ànyaꞋne ane ànəa ngaa. 
ACT.17.17	Ànəa mbɔŋ a ghɨ̀ bɔ̂ Bèjuê nè bòt kà wu Bèjuê bu bèa nkùkta Mbɔ̧ɔ̧mà la, e taꞋa kààne a èbem lob Mbɔ̧ɔ̧mà. Tà bɔ̂ mè me gha àsà̧aã èwen àli àgème nkàànà mènəè nè waa waa ntsèà tsě abot la. 
ACT.17.18	BènyɨꞋtà Èpikulìa nè èbe Stoik 
ACT.17.18	Èbeko e nê, “A fəə ngaa mbɨ̀Ꞌɨ̀ tà làꞋ ànəa bènàmbəa ètu̧ ko tsa.” Bɔ̀ me làꞋà mènəè ale ngu ndɨ Pɔ̂l nàa ndàꞋà mèngà̧ ane Yesò mè nè ndɨ bòt àa pfə e mě yu̧u̧me la. 
ACT.17.19	Bɔ ghɨ̀ ale, bɔ nɨ a Pɔ̂l nga a mbì èsaꞋa wu bɔ̀ le wua ntɔ̀ nê Àliopagùs la mbɔ̂ nê, “Baà nkɨ ko èngà̧ fi wàa à nyɨ̀Ꞌta la. 
ACT.17.20	Mènəè kǒ bàa ndzəa à làꞋà la wu mènəè kà ba li tè mè zə. È wu ale, ba me kɨ ezə ləte mèngǎ̧ mbɔŋ.” 
ACT.17.21	(Bɔɔ̀ mbììta ale ngu ndɨ bòt Atèns bàgème nè bègɨ̧̀ abàꞋ və, e li ntàꞋa wua nkɔ̀ŋkà e me shu mè ndzəa mènəè fi la.)
ACT.17.22	AfɨꞋa mbɔŋ, Pɔ̂l è lɔ̀Ꞌɔ a si a kètsìà èsaꞋa Àliopagùs nê, “Bòt Atèns, mâ ye nê, ane balu̧ bàgème, bɨ taꞋa wua ngùꞋtà bèmbɔ̧̀ɔ̧̀mà. 
ACT.17.23	Nkàà nê mâ me ghȩ̀ȩ̀ne àpfəèà nɨ̧ yɨ̧ yaa è ndzè èdziꞋi bɨ̀a ngùꞋtà bèmbɔ̧̀ɔ̧̀mà la, ndze fɔ̀ɔ̀le alob kǒ bɔ shɨŋ adù̧ nê, ‘Alob Mbɔ̧ɔ̧mà kà ba ko atò.’ Mbɔ̧ɔ̧mà wu bɨ̀a nkùkta kà lem nko atò la, wu tòà wu è nkɨ shu awɨ̧ mènəè tò àfɨ̀Ꞌ yaa la.
ACT.17.24	“Wu tòà tà lè ghɨ ngɔ̀ŋ nè àghɨ àgème àa a èbèm la, è mè ngu tòà tà bɔ ègwet nè sitsǎꞋ la. Tàà kà tseke a èbem mpɨ̀Ꞌnetsə bɔbȩ e ghɨ̀ la. 
ACT.17.25	Tà kà lem ngua nkɨà àghɨ ako betsiꞋa ba ghɨ̀ ŋǎ abua tò la. A wu a èlɨ̀ waa nkàà nê wu tòà tàa ngɨ̀à wòt ngɔ̀ŋ ègème tseka a sitsǎꞋ ŋàa mè ndzèènà la. 
ACT.17.26	Tà li mbɨ̀ ngɨ̀ mbâ̧ yemɔꞋ mbɔ̂ ndɔ̀Ꞌ nɨ atò ngɨ̀ tèwuute bòt àlaꞋ ègème àa ngɔ̀ŋ ŋaa la. Tà li me laꞋ nê yea ngɨ̀ àwɔb, ndzaŋe nɔ̀ŋè ngule èfɨ̀Ꞌ nè mèlɨ̀ èdziꞋi bɔ̀ɔ li me tseke la. 
ACT.17.27	Tà li me ghɨ̀ ale, ngua nkɨà mbɨ̀Ꞌɨ̀ bɔɔ me kɨ avi, te ateko e ye avi mbɨ̀Ꞌɨ̀ bɔ̀ɔ mɔ̧̀ɔ̧̀tà nkɨ̀a la. A batè ngu anè, ka Mbɔ̧ɔ̧mà kà lem ngu a endɨ̌ abua wòt ko ane ya, 
ACT.17.28	wuê mbɨ̀Ꞌɨ̀ wòt kǒ è làꞋà la nê: ‘Wu mètàŋ tò ka è ghɨ̂ ba wu yû̧, mè me ghȩ̀ȩ̀nè la.’ A wu mbɨ̀Ꞌɨ̀ bɔ̧ màshɨa bɨ̧ ko, e shɨ a si la nê, ‘Bàa mɨ̧̂ e wu bɔ̧ tò.’
ACT.17.29	“Ndɨ̀ wu bà wu bɔ̧ Mbɔ̧ɔ̧mà la, bàà kà mɨ̀ɨ̀tè laꞋ nê, bɔ̀ kɔ̧ɔ̧ atò mbɨ̀Ꞌɨ̀ wòt nàa ngɨ̀ tà nèètè nkɔ̧̀ kèbaa èti, kò wuê èfe silbà, kò wuê èfe goêl la leꞋ. Bɔ bakà kɔ̧ɔ̧ atò a èlɨ̀ wu wɔ̀bȩ̂ nàa nkɔ̧̀ɔ̧ èghɨ bi la. 
ACT.17.30	Mbɔ̧ɔ̧mà è waꞋ mè ndèènè èfɨ̀Ꞌ bu bɔbȩ e li bɔ̀ ka ko atò la. Ka nè àfɨ̀Ꞌ yaa, tàa nkɨà nê waa waa adzìꞋ àgème waꞋa èwuu mènəè kàbɔ̀ŋ maa. 
ACT.17.31	Aà ale nkàà nê, tà tsia àlia tàa li tsě ane wòt kǒ tà yɔꞋ la, esaꞋa ngɔ̀ŋ yaa ane ndɨ a kùꞋù la. Tà nyɨꞋte a waa waa nê ànəê yaa aa li tsè mbɨꞋɨ̀ ye kàꞋà la, nkàà nê tà ghɨ̂ ŋut pfə mè njù̧ù̧mê.”
ACT.17.32	ÀfɨꞋa bɔ zə ndɨ Pɔ̂l làꞋa ànəa mànju̧u̧ma la, bòt ko ane yɔb e wȩȩte atò. Ka èbeko e nê, “À bèle li mě làꞋa èngà̧ waa baa zə.” 
ACT.17.33	Mbɨ̀Ꞌɨ̀ a tsè ale la, Pɔ̂l sà àbù̧ù̧tè yu ngà àvi. 
ACT.17.34	Bòt ko e kuŋe atò, ntsìꞋi bòt Yesò. ÀbəèꞋ àko ane bòt ngaa li ngu Dìònisɔ̀s kǒ tà lè wu wòt èsaꞋa Àliopagùs wu la, nè àvi kǒ èlen tò lè wu Dàmàlìs la, ka nè bòt ko tsa.
ACT.18.1	Mbɨ̀Ꞌɨ̀ àyaa a tsè la, Pɔ̂l è lɔ̀Ꞌɔ Atèns nga Kɔlìn. 
ACT.18.2	Tà ghà ale, tà kwene ane wòt Juê kǒ èlen tò wu Àkwilà, bɔ bɔ̂ mbì atò àbâ àlaꞋ a Pontùs la, tà bela nkɨ̀Ꞌa kɨꞋɨ nè àlaꞋ a Itàlì bɔ̂ vi vi Plìsilà la. Tàa nkɨ̀Ꞌa ale, ngu ndɨ̀ wu Klɔdìàs wu, è wu empelɔ̀ la è laꞋ nê Bèjuê bàgème è sa Luêm me ghǎ la. Ale, Pɔ̂l gha eye awɔb, 
ACT.18.3	ngà ntsèke me fàꞋà bɔ̂ tò ba, ndɨ̀ wu tà lè wu wòt tàa nɨa gubtenyà̧ ngɨ̀à bayò mbɨ̀Ꞌɨ̀ bòt ngaa la. 
ACT.18.4	È ghɨ̀ è wu àliapfəèa àgème tà gha a lob Mbɔ̧ɔ̧mà me mù mènəè tò, nê ye kɨ e ghɨ̌ Bèjuê nè bòt kà wu Bèjuê aa zì mèntɨ̧ɨ̧ mɔb ane Yesò.
ACT.18.5	Sȩlàs bɔ̂ Tɔ̀màtià e li ndɔ̀Ꞌ a Màsèdonìà nkɨ̀Ꞌɨ̂, Pɔ̂l tsiꞋi ŋa àfɨ̀Ꞌ àzi àgème a màntsɔta Ntu̧ Ntsɔ̧̀ yu, nèètà nyɨ̀Ꞌta Bèjuê nê, Yesò wu Fɔ̧̀ wu Mbɔ̧ɔ̧mà li ndzɔꞋ etsàà la. 
ACT.18.6	AfɨꞋa bɔ ntu̧ ànəa Pɔ̂l shua la, mè me làꞋà mènəè kàbɔ̀ŋ ane tò la, tà ŋȩ̀ àwɔb, nyìꞋì àbeb ntsi ane ndǐ ti ndèb kwen zi. Me shua wɔb nê, “Bɨ lia nyɔ̂, ko à yu a ye awɨ̧. È ntsě èsaꞋa am.” E bùꞋu àfɨ̀Ꞌ yaa me ghà ne mbì, maa sà àwɨ̧ eghǎ me làꞋa èngǎ̧ Mbɔ̧ɔ̧mà abua bòt kà wu Bèjuê.
ACT.18.7	Tà làꞋ ale, tà ghà me tseke avi a lob wòt kà wu Juê kǒ, tàa nkùkta Mbɔ̧ɔ̧mà, èlen tò wu Tȩtɔ̀s Justùs la. Lob ŋut bê ngu kwàꞋ a ngèt lob Mbɔ̧ɔ̧mà. 
ACT.18.8	Klipùs wu tà lè wu àtsəa lob Mbɔ̧ɔ̧mà Bèjuê yu la li ndzì èntɨ̧ɨ̧ vi ane Tè Yesò bɔ̂ bòt bi bàgème. Bòt ko nyaŋ a Kɔlìn e li ndzəâ èngǎ̧ Pɔ̂l ale, e ghɨ̀ bɔ tsiꞋi bòt Yesò tè bɔ zì àwɔb a èdzî.
ACT.18.9	È wu ètsəꞋ ane àli ako, Pɔ̂l ye àtsə, Mbɔ̧ɔ̧mà shu abua tò nê, “Ko mbɨ̀Ꞌɨ̀ à bɔ̀â, me làꞋa èngà̧ wu ngà wuê nè mbì. Ko mbɨ̀Ꞌɨ̀ à tsèke kà tsi ndàꞋ, 
ACT.18.10	nkàà nê e ngu baa nè. BetsiꞋa wòt ko ka ghɨ àghɨ ane yê. Ko nê mâ taꞋa làa bòt a èbem àpfəè ŋaa ane èbɔ̧.” 
ACT.18.11	Mbɨ̀Ꞌɨ̀ Mbɔ̧ɔ̧mà è làꞋ ale la, Pɔ̂l tsèke abàꞋ və ane èngùꞋebȩ wemɔꞋ nè àtem, me nyɨꞋte bòt èngǎ̧ tò.
ACT.18.12	È li ngu àfɨꞋa bòt Luêm e yɔꞋɔ a Galiò ane gɔvanɔ̀ bòt àlaꞋ a Akayà la, Bèjuê e bù̧ù̧tè mbǎ̧ a Pɔ̂l nɨŋ nga a mbì èsaꞋa. 
ACT.18.13	Bɔ̀ ghà ale bɔ nê, “Mbê waa nàà nyɔ̀Ꞌtà nkɨ eŋwèèle bòt ba, bɔɔ me wùꞋte a Mbɔ̧ɔ̧mà ane èwuu èlɨ̀ ko kà mbɨ̧tsə te bɨ̧ɨ̧nè.”
ACT.18.14	Pɔ̂l nê ye kɨ etsɔꞋɔ èngǎ̧ mbɔŋ, ka Galiò shu abua Bèjuê bu nê, “Ànəê yaa a ghɨ̀ ale ngû mbɨ̧ kǒ Pɔ̂l è fà̧ la, kò wuê ànəa kàbɔ̀ŋ ako tà ghɨ̀ la leꞋ, ko a nyɨꞋte ane èyì nê, è njute èngǎ̧ wɨ̧ bɨa Bèjuê. 
ACT.18.15	Ka ndɨ̀ wu è wu ànəa bɨ kaana adù̧ mèngà̧, nè tèlentsə, nè mbɨ̧ tɨ̧ bɨ̀ambɔŋ la, bɨ bɔ̂ ndɨ bɨ̀a tsɔꞋte ayea ngaa bɨ̀ambɔŋ la. BetsiꞋa è nka saꞋa èwuu mènəè ale.” 
ACT.18.16	Tà làꞋ ale, tà fəè àwɔb nê bɔ̀ dzəa lob èsaꞋa yu. 
ACT.18.17	ÀfɨꞋa mbɔŋ, bɔ̀ɔgème e baãaã a Sostènès wu, tà lè wu àtsəa lob Mbɔ̧ɔ̧mà yɔb la, ndène atò a mbì èsaꞋa wu. Ka ànəa ngaa à ka lem mbùꞋ kèmbǎ̧ ane Galiò.
ACT.18.18	Pɔ̂l li ntsèke bɔ̂ bɔnyɨ ba ko bu ane èli nyaŋ a Kɔlìn. Tà lɔ̀Ꞌɔ ebàꞋ və, bɔ̂ Plìsilà nè Àkwilà e nyi a èbem ànkànuꞋ me ghà ne àlaꞋ a Silìà. Me laꞋnê yea ngà ale, ndzì nkà̧ a mbì Mbɔ̧ɔ̧mà a Sènkliyà, tè mù fɔ̀ɔ̀lè àtsə azi. 
ACT.18.19	Bɔ̀ ghà tê bɔ̀ nyi a Efesɔ̀s, è wû àpfəè yu tàa lɔ̀Ꞌɔ ntɔ a Plìsilà bɔ̂ Àkwilà abot la, tà ntsè nga a lob Mbɔ̧ɔ̧mà Bèjuê me kàànè bɔ̂ tò ba. 
ACT.18.20	Bɔ shu abua tò nê, tà tseke bɔ̂ tò ba ane àfɨ̀Ꞌ à seè ka tà tu̧, 
ACT.18.21	mbɔ̂ shu abua yɔb wuê nê, “Mbɔ̧ɔ̧mà è bɨ̧̀ɨ̧̀nâ nê e mě nkɨ̀Ꞌɨ̂, ko maa kɨꞋɨ.” Tà làꞋ ale, tà nyi a èbem ànkànuꞋ a Efesɔ̀s və me ghǎ. 
ACT.18.22	Tà ghà tê tà nyi Sìsalìà, tà tsiꞋi ghȩ̀ȩ̀ne a èka nga a Jèlusalèm, ntsàꞋtè bòt chɔsì abàꞋ və, mbɔ̂ ntsè ngà nè Antìɔ̀k.
ACT.18.23	Tà tseke ane àfɨ̀Ꞌ àko abàꞋ və, tà bɔ̂ ndɔ̀Ꞌ mè me ghȩ̀ȩ̀na ntsea àbâ àlaꞋ a Fligìà bɔ̂ Gàlashìà ndɔ̀ktà bɔkatè Yesò bu bàgème a èdziꞋi mbɔŋ la.
ACT.18.24	Wòt Juê kǒ li nkɨ̀Ꞌɨ̂ a Efesɔ̀s èlen tò wû Àpolòs la. Bɔ̀ le bi atò a Àlèkzandìà, tà bɔ̂ ntaꞋa ko a màndaꞋa, mè ntaꞋa ko mènəè bɔ shɨ a èbem èdziꞋi èkatè Mbɔ̧ɔ̧mà la. 
ACT.18.25	Tà li nko mènəè Yesò mbɨ̀Ꞌɨ̀ bɔ nyɨꞋte atò la, tè me nèèta ndàꞋà mènəè mbɔŋ mbɨ̀Ꞌɨ̀ wòt tà ko nê ànəa ye làꞋà la wu ngule ànəê la. Mbàte ngɨ̀ ale, ka nko wuê mènəè mu Jɔ̌n li ngua ndaꞋa ane Yesò àfɨ̀Ꞌ yu tà li ngua ndzìà bòt a èdzî la. 
ACT.18.26	Mbɨ̀Ꞌɨ̀ tà kɨꞋɨ a Efesɔ̀s ale la, tà bùꞋ me làꞋa èngǎ̧ Mbɔ̧ɔ̧mà a èbem lob tò. AfɨꞋa Plìsilà bɔ̂ Àkwilà e zə mènəè tà làꞋà la, bɔ nɨ atò nga àpfəa yɔb me paa nèètà ngàꞋte alu̧ Mbɔ̧ɔ̧mà nyɨ̀Ꞌta tò.
ACT.18.27	Àpolòs tsèkê tè nê yea ghǎ Akayà, ale bɔnyɨ ba bu a Efesɔ̀s la e tɨŋe atò, è shɨ àkatè ntsaa abua bòt bu a Glɨ̂k və la nê bɔ̀ baãaã atò ntsɔ̧̀. AfɨꞋa tà nyi abàꞋ və la, tà wu taꞋà ètɨŋe abua bòt bu Mbɔ̧ɔ̧mà è kɔ̀ŋkè àwɔb tè ngɨ̀ bɔ tsiꞋi bòt Yesò la. 
ACT.18.28	Bɔ̂ Bèjuê e li ngua nkàànà mènəè Yesò àsà̧aã èwen, tà tɔ èdziꞋ èkatè Mbɔ̧ɔ̧mà nyɨ̀Ꞌte awɔb ndɨ Yesò wu Fɔ̧̀ wu Mbɔ̧ɔ̧mà li ndzɔꞋ ntsà la, tè mètsəê mɔb lem.
ACT.19.1	Àpolòs li ngu a Kɔlìn ale, Pɔ̂l me ghȩ̀ȩ̀nè àzi a èbem àlaꞋ a Esìà tè ngà nyi a Efesɔ̀s. Tà nyi abàꞋ və, tà ye bɔkatè ko, 
ACT.19.2	mbììte awɔb nê, “Bɨ li ndzì mèntɨ̧ɨ̧ mɨ̧ ane Yesò ale, Fo Kèfə kɨꞋɨ adù̧ yɨ̧?”
ACT.19.2	Bɔ nê, “Ba bakà lem ndzə nê àghɨ ako aa və è wû Fo Kèfə la.”
ACT.19.3	Pɔ̂l è bììte nê, “Ɔɔ̀, bɔ li ndzì àwɨ̧ ale wuê a kǎ màndzia èdzî à?”
ACT.19.3	Bɔ nê, “A mèndzǐ mu Jɔ̌n li ngua ndzìà la.”
ACT.19.4	Pɔ̂l shua abua yɔb nê, “Jɔ̌n li ngua ndzìà wuê bòt bu bɔ waꞋa mènəè kàbɔ̀ŋ mɔb la a èdzî. Tà me zì ale, tà me shu abua bòt Izəèlȩê nê bɔ̀ zì mèntɨ̧ɨ̧ mɔb ane wòt wu nga ekɨꞋɨ akwen ezi la, tàa shu ale a Yesò la.” 
ACT.19.5	Mbɨ̀Ꞌɨ̀ bɔ zə èngà̧ waa la, bɔ zì àwɔb a èdzî ane èlen Yesò Lefɨ̀Ꞌ. 
ACT.19.6	Pɔ̂l mè nɔ̀ŋè èbu bi a ètsə bɔb, Fo Kèfə kɨꞋɨ adù̧ yɔb tè bɔ tsiꞋa ndaꞋa ane èwuu ndɨ̧te ko tsa, mè ndàꞋà mèngǎ̧ ane àtɔŋ Mbɔ̧ɔ̧mà. 
ACT.19.7	Bòt ngaa bɔ̀ɔgème e li ngu ntsɔ̀b babe.
ACT.19.8	Pɔ̂l me ghǎ a èbem lob Mbɔ̧ɔ̧mà Bèjuê ndàꞋà kà bɔ̌, bɔ̂ bòt ane èŋu yetat. Tà ghɨ̀ tà ghǎ, tà me kàànè bɔ̂ tò ba, nkɨ e ghɨ̌ tê bɔɔ ko, e mě ye àghɨa Kèfɔ̧̀ Mbɔ̧ɔ̧mà wu yùà la. 
ACT.19.9	Ka bòt àtsə àkekweelè ko ane yɔb è ka wua nkɨ ebɨ̧ɨ̧ne, bɔ tsiꞋi me làꞋà mènəè kàbɔ̀ŋ ane Alu̧ Yesò waa a mbì ndzɔ̀ŋ bòt yu. Ale, Pɔ̂l sà bèŋût, ntsìꞋi nɨ wuê bɔkatè Yesò bu. Àli àgème bɔ̂ tò ba e me baãaãte èngǎ̧ Mbɔ̧ɔ̧mà a èbem tsâ̧ wu Tìlanùs li ngua ndàꞋà abua bòt la. 
ACT.19.10	Bɔ li ngɨ̀ àyaa ane èngùꞋebȩ yebe, tè Bèjuê bɔ̂ bòt Glɨ̂k bàgème bɔ̀ɔ ntsèka àbâ àlaꞋ a Esìà la e zə mènəè Yesò.
ACT.19.11	Mbɔ̧ɔ̧mà li ngua ngɨ̀à Pɔ̂l ghɨ̀à tèwuute ènəê kà ye fɨ̀Ꞌ te tsě bòt la. 
ACT.19.12	Bɔ ghɨ̀ bɔ̀ nɨ edziꞋi ndǐ bɔ̀ baãaãte ènyit tò, bɔ̀ ghǎ bɔ̀ nɔ̀ŋe adù̧ bòt àghɔ̧, bɔ kweelè. Fote kàbɔ̀ŋ te sà àwɔb.
ACT.19.13	Bèjuê ko e li ngua ngȩ̀ȩ̀nà ndùta tèkaŋtsə fəèà fote kàbɔ̀ŋ tèa ŋǎ bòt ngoꞋ la, me nyɔ̀Ꞌtè nkɨ enɨ èlen Yesò Lefɨ̀Ꞌ ka nɨ ghɨ̌ a èlɨ mbɔŋ. Bɔ ghɨ̀ bɔ shu abua fote kàbɔ̀ŋ tu nê, “Ane èlen Yesò wu Pɔ̂l nàa ndàꞋà la, mâ laꞋ nê, dù, ka tsi ŋǎ wòt waa ngoꞋ.” 
ACT.19.14	Bòt baa bɔ li ngua ngɨ̀à anè la li ngu bɔ̧ Skevà wu, tà lè wu wòt Juê, mè ngu àtsəa bèntsìà mèpɨ̧̀ Mbɔ̧ɔ̧mà la. Bɔ̀ɔ̀ waa bɔ li ngu bɔ̀ɔ sà̧à̧mbe. 
ACT.19.15	Wòt kǒ ane yɔb ghɨ̀ ale ndaꞋa èlɨ̀ waa, fo kàbɔ̀ŋ yu shu abua yɔb nê, “Mâ koê a Yesò, mè me zə èlen Pɔ̂l; è wu awɨ̧ bɨ wu wà baà?” 
ACT.19.16	Mbê wu nè fo kàbɔ̀ŋ yu la nù àwɔb ane èwuu ètɨ̧̂ ko tè ndèn àwɔb bàgème. Bɔ tsiꞋi dzəâ a lob tò ndùùlà nè tèfɨŋtsə ane yɔb, ndǐ tɔb te bɔ̂ sà̧à̧tê.
ACT.19.17	AfɨꞋa Bèjuê nè bòt Glɨ̂k bàgème a Efesɔ̀s e zə ànəê yaa la, kèbɔa ke baãaã awɔb, tè bɔ tsiꞋi me paa ngùꞋtà èlen Yesò Lefɨ̀Ꞌ mè mbɔ̀a lùà. 
ACT.19.18	ÀfɨꞋa mbɔŋ bòt nyaŋ bɔ ghɨ ndzì mèntɨ̧ɨ̧ mɔb ane Yesò la e pùùlà a mbì ntùꞋtè mènəè kàbɔ̀ŋ bɔ ghɨ̀ la. 
ACT.19.19	ÀbəꞋa nyaŋ a wua ndùta tèkaŋtsə la, a fetè èkatè adzìꞋ yeamɔꞋ nkɨ̀Ꞌɨ̂ ntò̧ a kètsìà waa waa. Bɔ̀ lɔꞋ nkwàꞋtè ètsəê èkatè bu bɔ tò̧ la, e dzəè èkwȩkab mbɔ̀ŋè bètɔsì èghem yetà̧â̧. 
ACT.19.20	Ànəa kekweelè yaa a li ngɨ̀ bòt nyaŋ e mè ndzì mèntɨ̧ɨ̧ mɔb ane Yesò tè èngǎ̧ tò e me kweela ngà wuê nè mbì.
ACT.19.21	Mbɨ̀Ꞌɨ̀ mènəè maa è tsè la, Pɔ̂l è kwàꞋtè nê yea ghǎ a Màsèdonìà, nga àlaꞋ Akayà, mbɔ̂ ntsè ngà nè mbì tè ngu a Jèlusalèm. Tà ghɨ̀ ale, tà mè nkwàꞋtè nê, ye ghà tè ngu abàꞋ və, ko yea ghà tê wu a Luêm. 
ACT.19.22	Ale, tà tsaa Èlastùs bɔ̂ Tɔ̀màtià, è wû bòt bɔ̀ɔ ntɨ̀ŋa atò la a Màsèdonìà, mbɔ̂ mè ntèꞋà zìambɔŋ ane àfɨ̀Ꞌ àko àbâ àlaꞋ a Esìà.
ACT.19.23	Eyaa li ngu àfɨ̀Ꞌ yu ngoꞋ kèkweelè li ndzə a Efesɔ̀s nkàà ànəa Alu̧ Yesò wu la. 
ACT.19.24	Talà̧ silbà kǒ èlen tò le wu Dèmetulùs la, li ngua ngɨ̀à bɔbɔ lob ane silbà bèa mbɨꞋɨ̀ lob nàmbəa wu èlen tò wu Àtemìs la. ÀfaꞋa tò yaa a li ntaꞋa wua ŋa àbȩ̀ abua bɔfàꞋ tò. 
ACT.19.25	È tseke tè ngu ane àli ako, tà tɔ bɔfàꞋ bu bàgème nè èbeko bɔ̀ɔ fàꞋà èwuu àfaꞋa ngaa la, shu abua yɔb nê, “Banɔ̧̀, bɨ ko nê èkab wa aà ndzəa ane àfàꞋ yaa. 
ACT.19.26	Bɨ̀a mbɔŋ e ye mè ndzəè àghɨa mbê waa bɔ̀ɔ ntɔ atò nê Pɔ̂l la è ghɨ̀ la. Tàà shua nê bèmbɔ̧ɔ̧mà bàa bɔbȩ àa ngɨa ane èbu bɔb la ntsě àghɨ. Tà làꞋà èngǎ̧ vi wu tè nɨŋ ntsòkè àtsəa bòt a Efesɔ̀s ŋaa, nè àbâ àlaꞋ a Esìà ŋaa àgème. 
ACT.19.27	Ànəa e mbɔà la wu nê, bòt aa tsiꞋi me ye àfàꞋ yaa yàa ane èghɨ kàbɔ̀ŋ. È ndem ntsě wuê ndàꞋ ale. Àyea ko wu nê, lob taꞋà nàmbəa wu èlen tò wu Àtemìs la, naa tsiꞋi àghɨ aku, tè ènɨ̧ tò wu waa waa a Esìà nè ngɔ̀ŋ yaa nàa ngùꞋtà la, aa chu a si.”
ACT.19.28	Mbɨ̀Ꞌɨ̀ ndzɔ̀ŋ bòt bu è zə èngà̧ waa la, ntɨ̧ɨ̧ tɔb te bɨ, bɔ bùꞋ me ŋȩa shua nê, “Àtemìs wu a Efesɔ̀s la è ghe.” 
ACT.19.29	Bɔ ghɨ̀ ale, ŋȩ̀ tê bòt nyaŋ àpfəèà nɨ̧ yu e tsiꞋa ŋȩ̀a ŋȩ mɨ̧̂. Ènɔ̧̂ bòt bu e baãaã a Gayɔ̀s bɔ̂ Àlistakùs è wû bòt Màsèdonìà babe, bɔ̀ le wua ngȩ̀ȩ̀nà bɔ̂ Pɔ̂l ba la, nɨ̀ àwɔb ndùùlà nga adzìꞋa waa waa àpfəèà nɨ̧ və nàa mbù̧ù̧tà la. 
ACT.19.30	Pɔ̂l zìambɔŋ nê ye kɨ eghǎ a mbì ndzɔ̀ŋ bòt yu, ka bɔkatè Yesò e tu̧. 
ACT.19.31	Bèshu̧ tò ko è wû bɔɔjuŋ àbâ àlaꞋ və la e tsɔ̀tè fɔ̀ɔ̀le ntu̧, shù̧ù̧te atò nê, tà ka mbê nga adzìꞋa ngaa yu bòt àa mbù̧ù̧tà la.
ACT.19.32	Bòt bu bɔ bù̧ù̧te adzìꞋ yu la e me ŋȩa ànyaꞋne. Bòt kǒ e me ŋȩa shua ànəê àko, èbeko e me ŋȩa shua àyea tsa, nkàà nê àbəèꞋ àyɔb nyaŋ a li à ka lem nko àghɨa a ghɨ̂ ka bɔ bù̧ù̧tè la. 
ACT.19.33	Bòt ko e li mbê nkwàꞋtè nê wu Àlèkzandà ka tà ghɨ̌ ànəa mbɔŋ la, ndɨ̀ wu Bèjuê e li ŋweele atò nê tà kɔꞋ ngà ntɨ̧ɨ̧ nè mbì la. Mbɨ̀Ꞌɨ̀ àa ale la, Àlèkzandà è dèb èbu bi nê bòt bu è buŋ ye làꞋà èngǎ̧ nɨŋ fà àtsəa zi. 
ACT.19.34	Ka àfɨꞋa bɔ ye nê tà wu wòt Juê la, bɔ nɨ bèawà babe me ŋȩ shua wuê nê, “Àtemìs wu a Efesɔ̀s la è ghe!”
ACT.19.35	A ghà me lìa, wòt tàa shɨa mèkatè àpfəèà nɨ̧ və la, nyɔ̀Ꞌtè ngɨ̀ ènɔ̧̂ bòt bu e buŋ. Tà nê, “Bɔnyɨ bɔ̧ bòt Efesɔ̀s, waa waa è ko nê, lob taꞋà nàmbəa wa Àtemìs nè èti nàmbəa lu e li nchu a ègwet la, e wu àpfəèà nɨ̧ a Efesɔ̀s. 
ACT.19.36	Wòt kǒ kà ko ànəê yaa ntsě. È wu ale, bɨ̀ buŋ, bɨ̀ ka tsi ngɨ̀ mènəè kà kwàꞋtè. 
ACT.19.37	Bòt baa babe la e bakà lem ntsɔ̀ àghɨa ko a èbem lobte bènàmbəa ba, bɔ̀ kà lem shu ànəa kàbɔ̀ŋ ane nàmbəa wa, bɨ bɔ̂ mbà̧à̧ àwɔb nɨŋ nkɨ̀Ꞌɨ̂ a si ŋàa. 
ACT.19.38	È wu laꞋ nê Dèmetulùs bɔ̂ bɔfàꞋ bi e baãaã wòt kǒ nê tà ghɨ̀ ànəê àko, bɔ nɨŋ nga abua bèkěm ane èli bu bɔ̀ɔ sàꞋa mèsaꞋa la. 
ACT.19.39	Mbə è wu nê bɨ̀ambɔŋ e bela mbɔ̌ ànəê àko, ko bɔɔ tsiꞋi tsɔꞋte ayea ngaa adzìꞋa bòt àlaꞋ àa mbù̧ù̧tà, bèkěm e tɔ la. 
ACT.19.40	Maà mbɔ̀â mbɨ̀Ꞌɨ̀ bɔ baãaã awa nê ba lɔ̀ke ngoꞋ àpfəè ŋaa laane. BetsiꞋa bà ka ko e ŋà lə àŋȩte yaa.” 
ACT.19.41	Mbɨ̀Ꞌɨ̀ tà làꞋ ale la, tà fəè bòt bu bɔ bù̧ù̧tè la nê bɔ̀ me ghǎ.
ACT.20.1	Mbɨ̀Ꞌɨ̀ èdziꞋ e bente a Efesɔ̀s tè fi la, Pɔ̂l tɔ bòt Yesò, è shu abua yɔb nê bɔ̀ me nɨ èngǎ̧ Mbɔ̧ɔ̧mà ngà nè mbì, mbɔ̂ ndàꞋnè àwɔb me ghǎ. Ndɔ̀Ꞌ abàꞋ və ale, nga àlaꞋ a Màsèdonìà. 
ACT.20.2	Tà me ghǎ, tà tsè èdziꞋ ko nyaŋ ndàꞋà mèngǎ̧ nɨŋ ndɔ̀ktè bòt Yesò. Ndɔ̀Ꞌ a edziꞋi mbɔŋ nga a àlaꞋ a Glɨ̂k, 
ACT.20.3	ntsèke èŋu yetat. È tsiꞋ àfɨꞋa tàa ntàŋka eghǎ a Silìà la, tà ye nê Bèjuê aà ntà̧aã ebùŋè àvi. Ale, tà tsiꞋi ekua akwèn ngà ntsè nè Màsèdonìà. 
ACT.20.4	Sopatà, waã Pȩlùs wu è wu wòt Belìà la, li ngà bɔ̂ tò. Bɔ li ngà mɨ̧̂ nè Àlistakùs bɔ̂ Sèkundùs bɔ dzə a Tèsàlonikà la, nè Gayɔ̀s wu tà dzə a Debì la, nè Tȩ̀kɨkùs bɔ̂ Tɨ̀lòfimùs wu bɔ dzəâ àbâ àlaꞋ a Esìà la, nè Tɔ̀màtià. 
ACT.20.5	Bòt baa e li ngà nè mbì, nchɨ̀Ꞌɨ̀ awa a Tloas. 
ACT.20.6	Èli bu bɔ̀ɔ njɨ̀a èghɨjɨ bu bɔ̀ɔ ntɔ̀ nê wu èghɨjɨ bled kà wua nkɔ̀Ꞌɔ la e li ntsè ba nyi a èbem ànkànuꞋ a Filìpȩ, èli e mè me tsè betà̧â̧ ba kwene ane yɔb a Tloas və, ba tò ba e tseke ane nkàb abàꞋ və.
ACT.20.7	È li ngu àlia mbì ane nkàb, ba bu̧u̧tè adzìꞋ yeamɔꞋ ejɨ èghɨjɨ Waã Mbɔ̧ɔ̧mà. Pɔ̂l è làꞋa èngǎ̧ Mbɔ̧ɔ̧mà abua bòt bu tè ngà ngu a èntɨ̧ɨ̧ ètsəꞋ, ndɨ̀ wu tà lè wu saꞋa atetsɔꞋ me ghǎ la. 
ACT.20.8	MèkaꞋà li ntàꞋa wu àtsəalob nè ègwet yu ba li ngu a èbèm la. 
ACT.20.9	Wakèsà kǒ èlen tò wu Yutikùs la ko nê ye wu adù̧ wundù ye tseke la. Mbɨ̀Ꞌɨ̀ Pɔ̂l nàa ndàꞋà la, kèlɔ ke me baãaã wakèsà wu ngà wuê nè mbì. AdzìꞋ me wù̧ù̧ne, tà lì tê ntsɔ̀Ꞌɔ̂, ndɔꞋɔ ane ntɨ̀a tetat a ègwet lob yaa ndèb a si. Bɔ me laꞋ nê bɔɔ ŋèꞋe atò, tà pfə tê ndɔ̀Ꞌ. 
ACT.20.10	Ka Pɔ̂l chu nga a si, sà̧à̧mè àvi a ègwet tò, mbà̧aã atò, nê, “Bɨ̀ ka mbɔ, tà bakà pfə.” 
ACT.20.11	Pɔ̂l ghɨ̀ ale, tà mè nkɔꞋ nga àtsəalob yu, mbòꞋa bled nkwet bɔ̂ bòt Yesò bu. Tà ghɨ̀ ale, tà me làꞋà bɔ̂ tò ba tè nyèm saꞋ tà me ghǎ. 
ACT.20.12	Bòt bu e nɨ̀ wakèsà wu tà yu̧u̧me la me ghǎ àpfəè. Bɔɔ̀ ngà ale mèntɨ̧ɨ̧ mɔb fi.
ACT.20.13	Ba li nyǐ a èbem taꞋà ànkànuꞋ tè ngà ngu àpfəèa Asɔ̀s è wu àdziꞋ yu bàa gha enɨ a Pɔ̂l abot la. Tà li shu awa nê bà kwene ane zi abot nkàà nê tà li ngua nga eghȩ̀ȩ̀ne àka. 
ACT.20.14	ÀfɨꞋa tà kwene ane ya a Asɔ̀s la, ba nɨ atò ndzi a èbem ànkànuꞋ yu me ghà ne àpfəèa Màtilìn. 
ACT.20.15	NdɔꞋɔ abàꞋ və, ètsəꞋ e mè tsi, ba tse àlaꞋ a Chɨɔ̀s. ÈtsəꞋ e mè me tsi, ba nyi àlaꞋ a Samɔ̀s, è me wu ane àli akwèn ba bɔ̂ nyi Miletùs. 
ACT.20.16	Pɔ̂l li taŋke tsè a ngèt Efesɔ̀s mbɨ̀Ꞌɨ̀ ye tsòke àfɨ̀Ꞌ àbâ àlaꞋ a Esìà. Tà li ngua ntèmna enyi a Jèlusalèm ka àlia èghɨjɨ Pentekɔ̀s aa kùꞋu.
ACT.20.17	Pɔ̂l li ntsèke a Miletùs, ntsɔ̀tè ntu̧ a Efesɔ̀s nê bɔɔjuŋ bu a chɔsì la è kɨꞋɨ ndzè àvi. 
ACT.20.18	ÀfɨꞋa bɔ kɨꞋɨ la, tà shu abua yɔb nê, “Bɨ ko ndɨ e ndi ntàꞋa tseke ba nɨ̧̀ ba mè ntàꞋa ghɨ̀ mènəè ebùꞋu ane àlia mbì am àbâ àlaꞋ a Esìà la. 
ACT.20.19	E ndi ngua ngɨ̀à àfàꞋ am mbɨ̀Ꞌɨ̀ wɔ̀fàꞋ Mbɔ̧ɔ̧mà àfɨ̀Ꞌ àko nè mèsi, kà wua ŋèꞋa tèkwȩ taã a ègwet. È ghɨ̀ è wu àfɨ̀Ꞌ àko, Bèjuê ko e taꞋa ŋa ngoꞋ abua am, e mbɔ̂ me ghɨ̌ àfàꞋ yu nga wuê nè mbì. 
ACT.20.20	Bɨ ko nê, ngule ànəê àko betsiꞋa a tɨŋe awɨ̧ e ndi è ka laꞋa abua yɨ̧ àsà̧aã èwen nè lob tɨ̧ la, a ntsě. 
ACT.20.21	E ndi səèŋkè ètû̧ Bèjuê, nè bòt kà wu Bèjuê nê, bɔ̀ waꞋa mènəè kàbɔ̀ŋ mɔb, nkuŋe a Mbɔ̧ɔ̧mà, mè ndzì mèntɨ̧ɨ̧ mɔb ane Yesò Klistò Lefɨ̀Ꞌ wa.
ACT.20.22	“Maa ghǎ a Jèlusalèm àfɨ̀Ꞌ yaa mbɨ̀Ꞌɨ̀ e ghɨ mbɨꞋɨ̀ Fo Mbɔ̧ɔ̧mà è shu la, mbɔ̂ è nka lem nko àghɨa nga ghɨ̌ ane yaã abàꞋ və la. 
ACT.20.23	Mâ ko wuê nê, Fo Kèfə nàà shu am a èbem àpfəèà nɨ̧ àgème mâ tsè la nê è nko na lob tèfȩ nè ngoꞋtsə tèa nchɨ̀Ꞌà am la. 
ACT.20.24	A batè ngu ale, ka è nka tsi nɨ mbɨ̧̀ yaã ane àghɨa ko, mbɨ̀Ꞌɨ̀ epaate àfaꞋa Yesò Lefɨ̀Ꞌ li ŋa abua am nê è ngɨa la. ÀfaꞋa mbɔŋ wu ndɨ màa tsɔ̀te Ntu̧ Ntsɔ̧̀ ndɨ Mbɔ̧ɔ̧mà nàa ngɨ̀à ntsɔ̧̀ adù̧ bòt bi la.
ACT.20.25	“Mâ ghȩ̀ȩ̀ne a kètsìà wɨ̧ bɨ̀agème ndàꞋà ndɨ Kèfɔ̧̀ Mbɔ̧ɔ̧mà nàa la. Ka nè àfɨ̀Ꞌ yaa, mâ ko nê wòt ane yɨ̧ ka li me pfə e mě ye am a. 
ACT.20.26	È wu ale, e ngua shua abua yɨ̧ laane wàà nê, bɨ ghɨ̀à ndɨ Mbɔ̧ɔ̧mà nàa liime awɨ̧ la, àyu a ye awɨ̧. È ntsě èsaꞋa am. 
ACT.20.27	Ngu nê ànəa ako Mbɔ̧ɔ̧mà nàa nkwaꞋta eghɨ̀ kâ e shu awɨ̧ la a ntsě. 
ACT.20.28	Bɨ̀ me lɨ̀ŋkè àwɨ̧ bɨ̀ambɔŋ nè bòt bu Fo Kèfə è zì àwɔb a tèkitebu tɨ̧ la ntsɔ̧̀. Bɨ̀ me lɨ̀ŋke a chɔsì Mbɔ̧ɔ̧mà mbɨ̀Ꞌɨ̀ mbaabà nàa mbààba njɨ̀ ti la. Waã Mbɔ̧ɔ̧mà li mpfə ka ngɨ̀ bòt mbɔŋ e tsiꞋi èbe Mbɔ̧ɔ̧mà. 
ACT.20.29	Mâ ko nê, maa me ghɨ̀ tê sà àwɨ̧, bòt ko mbɨ̀Ꞌɨ̀ ngwitenyà̧ e nyi a kètsìà wɨ̧ ka bɔ̀ ka wu sa wòt ane yɨ̧. 
ACT.20.30	Àfɨ̀Ꞌ àko aa li nkùꞋ, bòt ko e lɔ̀Ꞌɔ a kètsìà wɨ̧ fɨte mènəè è shu mbɨ̀Ꞌɨ̀ etsòkè àtsəa bɔkatè Yesò bu. 
ACT.20.31	È wu ale, bɨ̀ me ko awɨ̧ ntsɔ̧̀ mèa nkù̧ù̧ta na e nde laꞋa èngǎ̧ Mbɔ̧ɔ̧mà abua waa waa ane yɨ̧, ètsəꞋ nè nèngû̧ ane èngùꞋ yetat nè mèsi àghɨ am la.
ACT.20.32	“Àfɨ̀Ꞌ yaa, mâ zì àwɨ̧ a tèkitebu Mbɔ̧ɔ̧mà me shu̧u̧te nê èngǎ̧ tò wu àa nyɨ̀Ꞌta ndɨ tàa nkɔ̀ŋkà bɔbȩ la è ghɨa bɨ̀ me kweele. Taa ko lɔ̀ktè awɨ̧ e mě ŋà àwɨ̧ èlɔ̂t wu tà paŋe abua bòt bi bàgème la. 
ACT.20.33	E mbakà ghòꞋnè àghɨa wòt, ka wuê silbà, kò goêl, kò ndǐ wòt leꞋ. 
ACT.20.34	Bɨ̀ambɔŋ e ko nê mâ nɨ èbu bɔ̧ baa nɨŋ fàꞋ njû̧ àghɨ àgème ba bòt bɔ̧ bàgème è le wua nkɨ̀ŋkà la. 
ACT.20.35	Mâ nyɨꞋtè àwɨ̧ ane balu̧ bàgème ndɨ ba bɔ̂ ndɨ bàa me fàꞋà nyaŋ mbɨ̀Ꞌɨ̀ me tɨŋe bòt kà ye ayɔb la, nkwàꞋte ànəa Yesò Lefɨ̀Ꞌ zìambɔŋ li shuê la, nê, ‘MèngùꞋte naa ne màŋa tè ntse a mànɨa.’ ”
ACT.20.36	AfɨꞋa Pɔ̂l e paa èngǎ̧ vi la, tà tèm tènjûŋ ti a si bɔ̂ tò ba bàgème e tsaꞋte a Mbɔ̧ɔ̧mà. 
ACT.20.37	Bɔ lɔ̀Ꞌ me màꞋà èbu bɔb a tèkwȩte Pɔ̂l, elàꞋne atò, mèsi chu àghɨ a waa waa ane yɔb. 
ACT.20.38	Ànəê yu tà laꞋnê, bɔ̀ ka li me pfə etsi ye avi la, a tàꞋa saa awɔb. Bɔ nɨ atò ngà ntsaa a èbem taꞋà ànkànuꞋ yu.
ACT.21.1	Ba li ndàꞋnè àwɔb mbɔ̂ ngà nyi a èbem ànkànuꞋ mbê ngà ndɨŋndɨ̀ŋ tè nyi Kɔs. ÈtsəꞋ e tsi ba tsè a Lod, ndɔ̀Ꞌ abàꞋ və ngà a Pàtalà. 
ACT.21.2	Bà nyi abàꞋ və, ba ye taꞋà ànkànuꞋ ako nga nè àlaꞋ a Fònisìà la, ntsìꞋi dzə a èbem aya yu ngà nyi a èbèm me ghǎ. 
ACT.21.3	Ba ghà tê bà tsiꞋa ndzèa Sȩplùs, ba tsè nè àtsɔꞋɔ ngà nè Silìà, ntɨ̧ a Tȩê ndzə àbȩ, è wu àdziꞋa bɔ̀ le wuê etsǐ èghɨ a èbem ànkànuꞋ yu la. 
ACT.21.4	Ba dzə ale ndze bòt Yesò ko abàꞋ və, ntsèke èli besà̧à̧mbe ba tò ba. Fo Mbɔ̧ɔ̧mà è ghɨ̀ bɔ shu abua Pɔ̂l nê tà ka nga a Jèlusalèm. 
ACT.21.5	Ba tseke abàꞋ və tè àfɨ̀Ꞌ aya a kùꞋ, ba dzəè mbà̧à̧ àtsəalu̧ aya. Bà me ghǎ, bòt Yesò bu bàgème nè bèzi bɔb bɔ̂ bɔ̧ bɔb, e dzəè àpfəèà nɨ̧ yu nga etsàà àwa. Ba tò ba e gha a ngèt èdzî wu, ba teme tènjùŋ ta a ègwet tèsoŋtsə ntsaꞋte a Mbɔ̧ɔ̧mà. 
ACT.21.6	Ba ghɨ̀ ale, ba tò ba e làꞋnè àwa, ba bɔ̂ nyi a èbem taꞋà ànkànuꞋ yu, bɔ̀ɔmbɔŋ e kua akwèn me ghǎ àwɔb àpfəè.
ACT.21.7	Ba nɨ lèghȩ̀ȩ̀nè wa me ghà ne mbì ndɔꞋɔ a Tȩê nga àpfəè yu è wu Tòlemè la. Bà nyi abàꞋ və, ba tsàꞋtè bɔnyɨ ba mbɔ̂ ndì àli yeamɔꞋ ba tò ba. 
ACT.21.8	ÈtsəꞋ e tsi, ba lɔ̀Ꞌ nga a àpfəè yu è wu Sìsalìà la, me tseke a lob Filìb kǒ tà lè wu wòt tàa ntsɔ̀tà Ntu̧ Ntsɔ̧̀ Yesò la. Filìb mbɔŋ li ngu wòt kǒ ane bòt bu basà̧à̧mbe bɔ̀ le lɔꞋɔ ndàà àwɔb a Jèlusalèm la. 
ACT.21.9	Tà li mbɔ̀ bɔɔ̀zi bi ko bakwì kà yɔꞋ bɔ̀ɔ ndàꞋà mèngǎ̧ ane àtɔŋ Mbɔ̧ɔ̧mà la.
ACT.21.10	Bà tseke abàꞋ və ane èli ko, ndàꞋàtɔŋ Mbɔ̧ɔ̧mà kǒ bɔ̀ le wua ntɔ̀ atò nê Àgabùs la è lɔ̀Ꞌɔ a Jùdià nchu. 
ACT.21.11	Tà kɨꞋɨ tà kwene ane ya, tà nɨ nkànda Pɔ̂l, nkùùle èbu bi bɔ̂ èka bi, mbɔ̂ nê, “Fo Kèfə laꞋnê, Bèjuê bu a Jèlusalèm la aà nga ekuule wòt wu tà bɔ nkànda yaa la, ebɔ ŋa atò abua bòt kà wu Bèjuê.”
ACT.21.12	AfɨꞋa ba zə èngà̧ waa la, ba bòt ko bu abot la e shu̧u̧te a Pɔ̂l nê tà ka nga a Jèlusalèm. 
ACT.21.13	Ka Pɔ̂l shu abua ya nê, “Bɨ ghɨ̀ na ka me dɨ̀a èlɨ̀ waa ndòa èntɨ̧ɨ̧ am à? Maà kà lem nkɨ ghǎ a Jèlusalèm bɔɔ kuule am kuule, maa epfə abàꞋ və nkàà Yesò Lefɨ̀Ꞌ.” 
ACT.21.14	Ba nyɔ̀Ꞌtè nê ba kɨ ekubte èntɨ̧ɨ̧ tò, nkùbte kekaŋ. A tsè àwa, ba tsiꞋi laꞋnê, “Ànəê àgème à tsè wuê mbɨ̀Ꞌɨ̀ Mbɔ̧ɔ̧mà è taŋke la.”
ACT.21.15	Mbɨ̀Ꞌɨ̀ ba nyàꞋâ mè ntsèke ane èli ko abàꞋ və la, ba taŋkè èghɨ ba me kɔꞋa nga a Jèlusalèm. 
ACT.21.16	ÀbəꞋa bɔkatè Yesò ko a Sìsalìà və a nɨ awa nga ntsaa a lob wòt kǒ bà le wua nga me tseke a lob tò la. Èlen ŋut li ngu Masɔ̀n, tà bɔ̂ ngu wòt Sȩplùs. Tà li ngu wakatè Yesò e bùꞋù te ane èli mbì bu.
ACT.21.17	Ba li ngà tè bà nyi a Jèlusalèm, bɔnyɨ ba bu abàꞋ və la e taꞋa sèè awa. 
ACT.21.18	ÈtsəꞋ e tsi, Pɔ̂l nɨ̀ awa nê bà gha ndzea Jimsì. Bɔɔjuŋ ayɔɔ bòt Yesò bu e li ngu a si bàgème. 
ACT.21.19	Pɔ̂l è tsàꞋtè àwɔb, mbɔ̂ nèètè shu awɔb èghɨ ègème Mbɔ̧ɔ̧mà è ghɨ ye ghɨ a kètsìà bòt kà wu Bèjuê la.
ACT.21.20	Mbɨ̀Ꞌɨ̀ bɔ zə èngǎ̧ tò la, bɔ wùꞋte a Mbɔ̧ɔ̧mà bàgème, mbɔ̂ shu abua Pɔ̂l nê, “Wanyɨ wa, à ye àwɔ̀ mbɔŋ ndɨ Bèjuê mbɔ̀ŋè bètɔsì kà pà̧ be zì mèntɨ̧ɨ̧ mɔb ane Yesò mbɔ̂ mbèla nkùŋà mbɨ̧ ta ntsɔ̧̀ la. 
ACT.21.21	Bòt ko e shu awa nê, àà ngȩ̀ȩ̀nà shua abua Bèjuê bu bèa ntsèka ayɔɔ bòt kà wu Bèjuê la nê, bɔ̀ ka tsi nkùŋè mbɨ̧te Musì, bɔ̀ ka tsi nàŋe bɔ̧ bɔb, bɔ̀ ka tsi nkùŋè mènəè ndɨ̧ Bèjuê. 
ACT.21.22	A ghɨ̀à nà leꞋ, ko bɔɔ zə nê à kɨꞋɨ̀. Bàa chɨɨme ghɨ̀ na lee? 
ACT.21.23	Ghɨ̀ mbɨꞋɨ̀ bàa shu awê la. Bòt aa a kètsìà awa anè bakwì bɔ zì nkà̧ a mbì Mbɔ̧ɔ̧mà la. 
ACT.21.24	Nɨ bòt baa bɨ tò ba è ghǎ shùù ènyit yɨ̧ mbɨ̀Ꞌɨ̀ ekùꞋu e mbì Mbɔ̧ɔ̧mà. Aa ghǎ, à ŋà èkab wu bɔ̀ɔ tsòke enɨ tsì mèpɨ̧̀ àdziꞋa èpà̧ wu la, bɔ bɔ̂ mù ètsə bɔb. À ghɨ̀ ale, ko waa waa naa ko nê mènəè mu ègème bɔ shua ane yê la wu àfɨte. Ko bɔɔ ko nê àwɔ̀ mbɔŋ aà nkùŋà mbɨ̧te Musì. 
ACT.21.25	È me wu bòt kà wu Bèjuê bu bɔ zì mèntɨ̧ɨ̧ mɔb ane Yesò la, ko bà le yaŋe tsàà àwɔb àkatè nê, bɔ̀ ka nkwèle nyà̧ bɔ nɨŋ ntsì èpɨ̧̀ adù̧ la, bɔ̀ ka nkwèle nyà̧ bɔ tɨ̀ŋè la, bɔ̀ ka mè njɨ̀ àlo̧, bɔ̀ ka mè ntsi nɔ̀ŋkè nè bèzi kà wu ebɔb.”
ACT.21.26	Ale, ètsəꞋ e tsi, Pɔ̂l nɨ bòt bu bakwì la bɔ̂ tò ba e ghà fɔ̀te mbùꞋ ànəa mànshua lèsɔ̀t wu. Mbɔ̂ ndɔ̀Ꞌ nga a èbem lob nɨ̧ Mbɔ̧ɔ̧mà a Jèlusalèm, è shu a ntsìà mèpɨ̧̀ wu abot la àlia èpǎ̧ mbɔŋ àa lìa, bɔɔ ŋa àghɨ àtsəa waa waa ane yɔb enɨ nkɔ̀ŋka a Mbɔ̧ɔ̧mà la.
ACT.21.27	Mbɨ̀Ꞌɨ̀ èli bu besà̧à̧mbe e tsiꞋa nkɨ emì la, Bèjuê ko bɔ dzə àbâ àlaꞋ a Esìà la e ye a Pɔ̂l a èbem lob nɨ̧ Mbɔ̧ɔ̧mà a Jèlusalèm. Bɔ ye atò, ntɔ̀te àtsəa ènɔ̧̂ bòt, a zì èbu ane tò. 
ACT.21.28	Bɔ baãaã atò ale, me ŋȩa shua nê, “Bòt Izəèlȩê, bɨ̀ tɨ̀ŋe awa. Eyaa wu mbê wu tàa ngȩ̀ȩ̀nà nyɨ̀Ꞌta bòt bàgème nê bòt Izəèlȩê, nè mbɨ̧te Musì, fɔ̀ɔ̀lè ne lob nɨ̧ Mbɔ̧ɔ̧mà a Jèlusalèm wu èghɨ aku la. Ye atò àfɨ̀Ꞌ yaa tà chɨɨmè nɨ bòt ko kà wu Bèjuê nyi a èbem lob nɨ̧ Mbɔ̧ɔ̧mà a Jèlusalèm tè ntsòkè lob ngaa la.” 
ACT.21.29	(Bɔɔ ndàꞋa ale, ngu ndɨ̀ wu bɔ li mbɨ̀ ndze a Tɨ̀lòfimùs wu tà dzə a Efesɔ̀s la ngȩ̀ȩ̀nà àpfəèà nɨ̧ və bɔ̂ Pɔ̂l la. Bɔ li ntanda nê Pɔ̂l è nɨ atò nyi a èbem lob nɨ̧ Mbɔ̧ɔ̧mà yu a Jèlusalèm la.)
ACT.21.30	ÈdziꞋ ègème e li nyìꞋnè àpfəèà nɨ̧ yu tè bòt nyaŋ e lùùlà mbu̧u̧te adzìꞋ yeamɔꞋ, mbà̧aã a Pɔ̂l, səŋne atò ndzə a èbem lob nɨ̧ Mbɔ̧ɔ̧mà yu a Jèlusalèm mbɔ mbê nkȩ̀ mètsəê lob nɨ̧ Mbɔ̧ɔ̧mà yu a Jèlusalèm la. 
ACT.21.31	Ènɔ̧̂ bòt bu aa nkɨ ebùŋe a Pɔ̂l ale, wòt kǒ lùùlà ngà shu abua tǎt banyà̧ Luêm nê ngoꞋ è dzə a Jèlusalèm ègème. 
ACT.21.32	KwàꞋ àfɨꞋa mbɔŋ, tǎt banyà̧ wu nɨ banyà̧ ko bɔ̂ bɔɔjuŋ ko ane yɔb ndùùlà nchu ngà nkwène ane ènɔ̧̂ bòt bu. ÀfɨꞋa bòt bu e ye atò nè banyà̧ akwèn zi la, bɔ̀ ka tsi ndènè a Pɔ̂l.
ACT.21.33	Tǎt banyà̧ wu gha a mbɨ̧̀ Pɔ̂l, ndzì èbu ane tò, mbɔ̂ ngɨ̀ bɔ kuule atò ane fȩ tebe. Tà bɔ̂ mbììte nê, “Mbê waa wu wàà à? Tà ghɨ̀ ghà à?” 
ACT.21.34	Bòt ko a kètsìà ènɔ̧̂ bòt bu e me ŋȩa shua ànəê ako, èbeko e me ŋȩa shua àyea tsa. Bòt e làꞋà nèmbuꞋ tè a tsè a tǎt banyà̧ wu taa chɨɨme eko ngule àghɨ yu a ghɨ̂ ngɨ̀ la. Ale, tà tsiꞋi shu abua banyà̧ bi nê, bɔ̀ nɨ a Pɔ̂l nkɔꞋ nga a èbem lob kèkweelè yɔb yu. 
ACT.21.35	Bɔ nɨ a Pɔ̂l, bɔ̀ gha ane ntɨ̀a tu tèa nkɔ̀Ꞌa nga a èbem lob yu la, banyà̧ bu e tsiꞋi ŋeꞋe atò ŋeꞋe nkàà nê, ènɔ̧̂ bòt bu e li ntsòò tê mè me kɨ ebaãaã atò. 
ACT.21.36	Ènɔ̧̂ bòt bu bàgème e li ngua ndùùlà akwèn ŋȩ̀a nê, “Bɔ̀ bùŋe atò.”
ACT.21.37	Mbɨ̀Ꞌɨ̀ bɔ tsiꞋa nkɨ enɨ a Pɔ̂l eghǎ a èbem lob kèkweelè yu la, tà shu abua a tǎt banyà̧ wu nê, “TsiꞋ è shu awê ànəê àko?”
ACT.21.37	Tǎt banyà̧ wu biite nê, “Ɔ̀ɔ̀, àà nyǎ̧ ndàꞋà ndɨ̧ bòt Glɨ̂k? 
ACT.21.38	Ale, ko à ntsě mbê wu tà lè dzə àlaꞋ a Ejìb nkɨ̀Ꞌɨ̂ mbùꞋ ngoꞋ àlaꞋ ŋàa tè nɨ̀ bemàkìà bètɔsì bakwì nkȩ nga àbâ àlaꞋ àyuube la.”
ACT.21.39	Pɔ̂l bɨ̀ɨ̀lè nê, “E ngu wòt Juê bɔ bi am àpfəèà nɨ̧ yu è wu Tasɔ̀s àbâ àlaꞋ a Sìlisìà la. E ngu waã àpfəèà nɨ̧ àkekweelè àlaꞋ ŋàa. Wɔ̀jûŋ, chɨɨme sà am è ndaꞋa abua bòt baa.”
ACT.21.40	Tǎt banyà̧ wu bɨ̧ɨ̧nè nê Pɔ̂l è laꞋa ale, Pɔ̂l tɨ̧ɨ̧ a ègwet ntɨ̀a tu ndèbè èbu bi nê bòt bu è buŋ. AfɨꞋa bɔ bu la, tà bùꞋ me làꞋa abua ayɔb ane ndɨ̧ àlaꞋ a yɔb, bɔ̀ɔ bòt Ebùlù.
ACT.22.1	Pɔ̂l nê, “Bètǎt bɔ̧ nè bɔnyɨ bɔ̧, bɨ̀ yute èngǎ̧ am mbɨ̀Ꞌɨ̀ è nkɨ etsǐ ànəê àtsə am a mbì lɨ̧ anè la.” 
ACT.22.2	Bɔ me zə Pɔ̂l me làꞋa abua yɔb ane ndɨ̧ bòt Ebùlù ale, bɔ paa mbuŋ.
ACT.22.2	Tà me nɨ èngǎ̧ vi ngà nè mbì. 
ACT.22.3	Nê “E ngu wòt Juê bɔ bi am Tasɔ̀s àbâ àlaꞋ a Sìlisìà la. Mbɔ̂ e ndi ntsə a Jèlusalèm ŋaa mbɨ̀Ꞌɨ̀ wakatè Gàmalìà. Bɔ li nèètè nyɨ̀Ꞌte am ndɨ màa me kùŋe mbɨ̧te bètǎt nyaꞋ ba la. E mè ŋà ènyit yaã abua Mbɔ̧ɔ̧mà wuê mbɨ̀Ꞌɨ̀ bɨ̀agème wàà bɨ tɨ̧ɨ̧ a si ŋàa laane la. 
ACT.22.4	E ndi ngua kɨa àtsə a bòt bɔ̀ɔ nkùŋà Alu̧ Yesò waa la tè ngɨ̀à tè mbùŋà àwɔb. E ndi ngua mbà̧aã bèzi nè mbâ̧tsə màꞋtà wɔb a tèfȩ. 
ACT.22.5	Bɨ biitè àtsəa bèntsìà mèpɨ̧̀ Mbɔ̧ɔ̧mà, bɔ̂ bòt lob èsaꞋa, ko bɔɔ shu awɨ̧ nê e ndàꞋà nkûŋ. Bɔ li ŋà mèkatè abua am nê, è nga ŋa abua Bèjuê bu è wu bòt Yesò a Dàmaskɔ̀s la. Ale, e nchu nga abàꞋ və ebaãaã bòt Yesò bu ekuule awɔb ane fȩtsə enɨ ewène a Jèlusalèm bɔɔ ŋa awɔb ngoꞋ.”
ACT.22.6	“Mbɨ̀Ꞌɨ̀ mâ ghȩ̀ȩ̀nè te ntsìꞋa nkɨ enyi a Dàmaskɔ̀s a kètsìà nèngû̧ la, àghɨ ako mbɨ̀Ꞌɨ̀ èkaꞋà kekweelè a bê nchù ne ègwelebuule, nkaꞋa adù̧ yaã. 
ACT.22.7	E kwen a si, me zə, àtɔŋ ako a me làꞋa abua am, shua nê, ‘Sɔ̂l, Sɔ̂l! À ghɨ̀ na ka me kɨ àtsə am à?’
ACT.22.8	“E mbiitè nê, ‘À wu wàà a Tê?’
ACT.22.8	“Àtɔŋ yu a bɨ̀ɨ̀lè nê, ‘E ngu Yesò wòt Nazàlet wu àa nkɨ̀a àtsə atò la’. 
ACT.22.9	Bòt bu bɔ li ngua ngȩ̀ȩ̀nà ba tò ba la e ye èkaꞋà wu, ka bɔ̀ ka zə àtɔŋ wòt wu ndaꞋa abua am la.
ACT.22.10	“E mè mbììte nê, ‘Màa ghɨ̀ na a Tê?’ Tê Yesò mè shu abua am nê:
ACT.22.10	“ ‘Lɔ̀Ꞌɔ a si nga a Dàmaskɔ̀s. À gha abàꞋ və, ko bɔɔ shu awê àghɨ àgème Mbɔ̧ɔ̧mà è taŋkè nê à ghɨa la.’ 
ACT.22.11	ÈkaꞋà wu e ghɨ̀ ale, mbê ndììme àghɨ am, tè bòt bu ba tò ba la e tsiꞋi e baãaã àbu am ka nɨ̀ am nga a Dàmaskɔ̀s.
ACT.22.12	“Wòt kǒ li ngu abàꞋ və èlen tò wu Ànàniàs la, mbɔ̂ ngu wòt Mbɔ̧ɔ̧mà, me kùŋe mbɨ̧ ta. Bèjuê bàgème bèa ntsèka a Dàmaskɔ̀s la e mè ntàꞋa wua nguꞋta atò. 
ACT.22.13	Tà kɨ̀Ꞌɨ̂ ntɨ̧ɨ̧ a ngèt yaã mbɔ̂ shu abua am nê, ‘Wanyɨ am Sɔ̂l, ghaꞋa àghɨ ayê me ye èdziꞋ.’ Mbɨ̀Ꞌɨ̀ tà bê ndàꞋ ale la, àghɨ am a ghaꞋtè, tè e me ye atò.
ACT.22.14	“Tà mè nê, ‘Mbɔ̧ɔ̧mà bètǎt nyaꞋ ba è lȩ̀ awê nê à ko àghɨa yèa nkɨà la, mè ndzè ngule Waã vi tà tɨ̧ɨ̧ ndɨŋndɨ̀ŋ a mbì li la, ndɔ̀Ꞌ ndzə atò ndaꞋa ane azi ne àtɔŋ la. 
ACT.22.15	Tà ghɨ̀ ale, mbɨ̀Ꞌɨ̀ aa li me shu a waa waa àghɨa à ye mè nko ane tò la. 
ACT.22.16	È wu ale, à ka tsi ntsòkè àfɨ̀Ꞌ. Lɔ̀Ꞌɔ a si bɔ zì àwê a èdzî, tà waꞋa a kàbɔ̀ŋ wê mbɨ̀Ꞌɨ̀ àa ntsàꞋtà atò la.’ ”
ACT.22.17	“Mâ ghɨ̀ ale, nkua akwèn nga a Jèlusalèm me tsàꞋte a Mbɔ̧ɔ̧mà a èbem lob nɨ̧ tò, ndzè àtsə, 
ACT.22.18	ndze a Yesò, tà shua abua am nê, ‘Taŋke ndzə a Jèlusalèm ŋaa kwàla, na bòt abàꞋ ŋaa è ka bɨ̧ɨ̧ne ezə ndɨ à shua nê ye ye mè nko mènəè ane yaã la a.’
ACT.22.19	“E bɨ̀ɨ̀lè nê, ‘Tê, bɔ ko ntsɔ̧̀ nê e ndi ngua nga a èbem lobte Mbɔ̧ɔ̧mà tɔb mbà̧aã bòt bu bɔ zì mèntɨ̧ɨ̧ mɔb ane yê la è shù̧a wɔb. 
ACT.22.20	È li mè ngu àfɨꞋa bɔ bùŋà wɔ̀fàꞋ wê Stifèn la, e ngu abot è mbɨ̧̀ɨ̧̀nè nê bɔ̀ bùŋe atò, tè bòt e sɔ̀tè mèmà̧ mɔb ŋa e mbèa ka bɔ me bùŋe atò.’
ACT.22.21	“Yesò shu abua am nê, ‘Dù, nkàà nê maa nga etsàà awê a endɨ̌ abua bòt kà wu Bèjuê.’ ”
ACT.22.22	Bòt bu e buŋ me yute tê Pɔ̂l è làꞋ ànəê yaa, bɔ bùꞋ me ŋȩ ane ètɨ̧̂ shua nê, “Bɨ̀ tsi atò a sitsǎꞋ ŋàa. Bɨ̀ bùŋe atò. Tà bakà kùꞋu wòt tàa me tseke a ngɔ̀ŋ ŋaa la.”
ACT.22.23	Mbɨ̀Ꞌɨ̀ bòt bu àa ŋȩ̀a, mììtà ndǐ tɔb, ntàa àbeb a ègwet la, 
ACT.22.24	tǎt banyà̧ wu shu abua bòt bi nê, bɔ̀ nɨ a Pɔ̂l nga adzìꞋa banyà̧ bu àa ntsèka la, nê bɔɔ ghǎ bɔ shu̧u̧ atò, mbɔ̂ mbììte atò àghɨa a ghɨ̂ ka Bèjuê e me ŋȩ àtsə atò ale la. 
ACT.22.25	Ka àfɨꞋa bɔ gha te nkùùle atò me kɨ eshu̧u̧ la, Pɔ̂l bììte wajûŋ banyà̧ bu abot la nê, “Mbɨ̧tsə te bɨ̧ɨ̧nè nê, bɨ̀ shu̧u̧ wòt Luêm kà lem saꞋa atò eye nê tà ghɨ ànəa kàbɔ̀ŋ?”
ACT.22.26	Mbɨ̀Ꞌɨ̀ wajûŋ banyà̧ wu è zə èngà̧ waa la, tà gha abua tǎt banyà̧ wu, mbììte atò nê, “Eyaa chɨɨme ngu ghà bɨ ghɨ̀à la à? Mbê waa wu wòt Luêm?”
ACT.22.27	Tǎt banyà̧ wu tsiꞋi gha abua Pɔ̂l mbììte atò nê, “Chɨɨme shu am, à wu wòt Luêm?”
ACT.22.27	Tà nê, “Oò.”
ACT.22.28	Tǎt banyà̧ wu nê, “Bɔ li me laꞋ nê bɔɔ̀ nɨ am mbɨ̀Ꞌɨ̀ wòt Luêm, e ŋa aŋaã èkab.”
ACT.22.28	Pɔ̂l bɨ̀ɨ̀lè nê, “È wu am, ko e ngu wòt Luêm ane membǐ.”
ACT.22.29	KwàꞋ àfɨꞋa mbɔŋ, bòt ko bɔ li ngua nga me biite a Pɔ̂l mènəè la e səèꞋtè àwɔb nkua akwèn. Mbɨ̀Ꞌɨ̀ tǎt banyà̧ wu e ye nê Pɔ̂l wu wòt Luêm bɔ̂ kuule atò la, ta tsiꞋi me bɔɔ bɔa.
ACT.22.30	Tǎt banyà̧ wu li ngua nkɨ eko àghɨ yu a chɨɨmè ngɨ̀ ka Bèjuê e me kɨ a Pɔ̂l ebùŋè la. ÈtsəꞋ e tsi, tà ghɨ̀ bɔ yaa a Pɔ̂l, mbɔ̂ ntɔ bèntsìà mèpɨ̧̀ Mbɔ̧ɔ̧mà nè bòt èsaꞋa ko bu bàgème nê bɔ bu̧u̧ta. Tà nɨ a Pɔ̂l ngà ngɨ̀ tà tɨ̧ɨ̧ a mbì lɔb.
ACT.23.1	Pɔ̂l bê ntsìte àghɨ azi adù̧ bòt èsaꞋa bu mbɔ̂ nê, “Bɔnyɨ bɔ̧ bòt Izəèlȩê, èntɨ̧ɨ̧ am aà kà feele am ngu nê, ekɨꞋɨ ŋa laane waa, mâ ghɨ̂ wuê mènəè mu Mbɔ̧ɔ̧mà nàa nkɨà la.” 
ACT.23.2	Ànàniàs, àtsəa bèntsìà mèpɨ̧̀ Mbɔ̧ɔ̧mà shu abua bòt bu bɔ tɨ̧ a ngèt Pɔ̂l la nê, bɔ̀ tsɔ̌ ètsəê tò. 
ACT.23.3	Pɔ̂l tsɔ̧ atò nê, “Tè Mbɔ̧ɔ̧mà tsɔ̀ awê mɨ̧̂. Ye àghɨa mɔꞋ ngaa mbɨ̀Ꞌɨ̀ mbɨ̧̀ lob bɔ lɔɔbe la. À tseke a si ŋu mbɨ̀Ꞌɨ̀ wòt tà wu esaꞋa am ndɨ mbɨ̧tsə tèa nkɨà la, mbɔ̂ mbèle wuê àwɔ̀ mpààtè mbɨ̧ tu nê bɔ̀ tsɔ̌ ètsəê am.”
ACT.23.4	Bòt bu a ngèt Pɔ̂l la e biite atò nê, “À ghɨ̀ na ka me tsɔ̧̀ɔ̧̀tè àtsəa bèntsìà mèpɨ̧̀ Mbɔ̧ɔ̧mà à?”
ACT.23.5	Pɔ̂l bɨ̀ɨ̀lè nê, “Bɔnyɨ bɔ̧ bòt Izəèlȩê, mâ ghɨ̂ è nka ko nê tà wu àtsəa bèntsìà mèpɨ̧̀ Mbɔ̧ɔ̧mà. Àkata Mbɔ̧ɔ̧mà a laꞋnê, ‘À ka ndaꞋa kàbɔ̀ŋ adù̧ wòt tà wu àtsəa bòt bê la’.”
ACT.23.6	AfɨꞋa Pɔ̂l è ye nê àbəèꞋ àko ane bòt bu wu Bèsadùsiì, èbeko wu Bèfalèsiì la, tà ŋȩ̂ a èbem lob èsaꞋa yu nê, “Bòt Izəèlȩê, e ngu wòt Falèsiì, bètǎt nyaꞋ bɔ̧ e wu Bèfalèsiì mɨ̧̂. Bɔ wua sàꞋa am a si ŋàa nê, mâ bɔ ntɨ̀ nê Mbɔ̧ɔ̧mà naa li ghɨ̌ bòt bɔ pfəꞋte la, aa yu̧u̧me.” 
ACT.23.7	Mbɨ̀Ꞌɨ̀ tà bê ndàꞋà èngà̧ waa la, Bèfalèsiì nè Bèsadùsiì e bùꞋ me yɔ̌ a kètsìà wɔb tè ènɔ̧̂ wɔb wu e ghàbtè. 
ACT.23.8	(Aa abua Bèsadùsiì, bòt bɔ pfəꞋte la, è ka wu li eyu̧u̧me, àghɨ ako à ka mê nguê bɔ̀ɔ ntɔ nê wu bɔntu̧ Mbɔ̧ɔ̧mà la, ka wuê àghɨa ko àa ngȩȩne ane fo la. Ka Bèfalèsiì e bɨ̧ɨ̧nè nê èghɨ bàagème aà və.)
ACT.23.9	Àŋȩte yu a me kɔꞋɔ ngà wuê nè ègwet, tè bènyɨꞋtà mbɨ̧te Musì ko bɔ̀ le wu akwene Bèfalèsiì bu la, e lɔ̀Ꞌɔ a si me ŋȩa ntù̧a àyɔb mɨ̧̂, shua nê, “Ba bakà ye ànəa kàbɔ̀ŋ ako mbê waa è ghɨ̀ la. Ateko wantu̧ Mbɔ̧ɔ̧mà kǒ, kò wuê fo kǒ leꞋ, è làꞋa abua tò ane nkûŋ.” 
ACT.23.10	Àŋȩte yu a ghɨ̀ ale, mè nkwèèle, tè tǎt banyà̧ wu tsiꞋa mbɔ̀ɔ mbɨ̀Ꞌɨ̀ bòt bu e saãaãte a Pɔ̂l. Ale, tà tsàà bèshujà bi bu nê, bɔ̀ chu ngà a kètsìà bòt bu faa a Pɔ̂l nɨŋ ngà nɔŋe a èbem lob kèkweelè yɔb yu.
ACT.23.11	È lɔ̀Ꞌ me wu ètsəꞋ, Waã Mbɔ̧ɔ̧mà è kɨ̀Ꞌɨ̂ è shu abua Pɔ̂l nê, “Ka mbɔ̀a! Mbɨ̀Ꞌɨ̀ à nyɨꞋte nkûŋ yu à ko ane yaã a Jèlusalèm ŋaa la, à bɔ ndɨ àa ghɨ̀ wuê a èlɨ mbɔŋ a Luêm la.”
ACT.23.12	ÈtsəꞋ e li ntsi, Bèjuê ko e bù̧ù̧tè, ntǎ̧ ànəa ko, mbɔ̂ ndzì nkà̧ nê bɔ̀ ka jɨ àghɨa, bɔ̀ ka wu nu mèleb, tè bɔ ghɨ̀ mbuŋe a Pɔ̂l yaꞋ. 
ACT.23.13	Bɔ̀ɔ̀ba wu bɔ li ndzì nkà̧ yaa la e li ngu te me tsě èghem yekwì. 
ACT.23.14	Bɔ ghɨ̀ ale, mbɔ̂ nga abua bètǎt bèntsìà mèpɨ̧̀ Mbɔ̧ɔ̧mà nè bɔɔjuŋ àlaꞋ, è shu abua yɔb nê, “Ba zǐ nkà̧ kèkweelè nê ba bakà bùŋe a Pɔ̂l, bà kà jɨ àghɨ, bà kà lem nù mèleb. 
ACT.23.15	È wu ale, bɨ bòt èsaꞋa e tsàà ntu̧ abua tǎt banyà̧ Luêm nê tà nɨ a Pɔ̂l nchu ŋǎ abua yɨ̧. Bɨ̀ me tsɔ̀te ntu̧ yu, bɨ fɨtè nê bɨ kɨ nèète ekɨ mènəè mu bòt e shua ane tò la. Ka bàambɔŋ e taãaã ndɨ bàa bùŋe atò kà tà lem nkɨ̀Ꞌɨ̂ te nyi a si ŋàa la.”
ACT.23.16	Mbɨ̀Ꞌɨ̀ bɔ̀ɔ ntà̧aã ale la, wambâ̧ kǒ è wu waã wanyɨ Pɔ̂l la zə, ndùùlà nga a èbem lob kèkweelè banyà̧ yu, è shu atò.
ACT.23.17	Pɔ̂l wu, tɔ wajûŋ banyà̧ kǒ, shu abua tò nê, “Nɨ wakèsà waa nga abua tǎt banyà̧ wu, tà bɔ ànəê àko tàa nkɨ eshu abua tò la.” 
ACT.23.18	Wajûŋ banyà̧ wu nɨ a mbalù̧ yu nga abua tǎt banyà̧ è shu nê,
ACT.23.18	“Pɔ̂l wɔ̀tèfȩ wu è laꞋnê è nɨ a mbalù̧ yaa nkɨ̀Ꞌɨ̂ abua yê, nkàà nê tà bɔ ànəê àko tàa nkɨ e shu awê la.”
ACT.23.19	Tǎt banyà̧ wu zìambɔŋ baãaã àbu atò, nɨ atò nga a ntsèm, mbììte atò nê, “Wu ka ànəê à kɨ eshu abua am à?”
ACT.23.20	Mbalù̧ yu nê, “Bɔɔjuŋ Bèjuê e laŋkè nê bɔɔ sàꞋa atetsɔꞋ, e ghɨ̌ aa nɨ a e Pɔ̂l nɨ chu a lob èsaꞋa. Nê, bɔɔ fɨte awê nê bɔ kɨ atò mbɨ̀Ꞌɨ̀ nèète ghaꞋte mènəè mu bòt e shua ane tò la. 
ACT.23.21	Ka à ka njùte ànəa bɔ shua la, ngu nê bòt aà mbɔ̀ŋè èghem yekwì bɔ̀ɔ sàꞋa lò̧ò̧te me chɨ̀Ꞌɨ atò ebùŋè la. Bɔ zǐ nkà̧ nê, bɔ bakà bùŋe atò, bɔ̀ kà jɨ àghɨ, bɔ̀ ka lem nù ka wuê mèleb. Bɔ tsite ànəê àgème tè ndɔ̀Ꞌ, tè ntsìꞋa nchɨ̀Ꞌà ezə ànəa àa shu la.”
ACT.23.22	Tǎt banyà̧ wu nê, “Ko mbɨ̀Ꞌɨ̀ à shu wòt kǒ nê ye kɨꞋɨ tê ntùꞋ ànəê yaa abua am.” Bɔ làꞋ ale, tà tsaa a mbalù̧ yu nê tà me ghà avi.
ACT.23.23	ÀfɨꞋa mbɔŋ, tǎt banyà̧ wu tɔ bɔɔjuŋ banyà̧ ko babe, shu abua yɔb nê, “Bɨ̀ taŋke banyà̧ ènkɨ̀ yebe, bɔ̀ɔ gha Sìsalìà la. Bɨ̀ taŋke beko èghem yesà̧à̧mbe bèa kɔꞋɔ a ègwet bèloà la, fɔ̀ɔ̀lè ne èbeko ènkɨ̀ yebe bèa bèà tèghɔŋtsə la. Bɨ̀ me taŋke ale, bɨ ko nê, naa me wu ane nyèm tebəèꞋa ètsəꞋ waa, bɨ lɔꞋɔ a mànga. 
ACT.23.24	Bɨ̀ kɨ bèloà ko Pɔ̂l nàa kɔꞋɔ a ègwet və la, mbɔ̂ nɨ atò ntsɔ̧̀ ngà ŋǎ abua Gɔvanɔ̀ Felìk.”
ACT.23.25	Tǎt banyà̧ wu bɔ̂ shɨ̀ àkatè yaa ŋǎ abua yɔb:
ACT.23.26	Wu mmɔ̌ Klɔdìàs Lȩsìàs mâ shɨ àkatè yaa abua yê:
ACT.23.26	Ndì Gɔvanɔ̀ Felìk la.
ACT.23.26	Maà ntsàꞋtà awê.
ACT.23.27	Bèjuê e li mbà̧aã a mbê waa me kɨ ebùŋe atò, e ngà ba banyà̧ bɔ̧ faa atò ngu nê mâ zə bɔ nê tà wu wòt Luêm. 
ACT.23.28	E ngɨ̀ ale, nɨ atò nɨŋ nga a mbì bòt èsaꞋa, ngua nkɨ ezə àghɨ yu a ghɨ̀ ka bɔ me kɨ àtsə atò enɨ la. 
ACT.23.29	Ngà ale, bɔ me làꞋà tê è nka ye ngule ànəê àko tà ghɨ̀ tê è wu àyea bɔ̀ɔ bùŋe atò la, kò àyea bɔ̀ɔ zi atò ka wuê a tèfȩ la leꞋ. Mènəè mu bɔ zǐ àtsə atò la wu mènəè mbɨ̧ tɔb. 
ACT.23.30	Mâ me ghɨ̀ tê ndzə nê Bèjuê ko aà ntà̧aã atò, ka e nê, tsiꞋ è ntsàa atò abua yê ale. Mâ shu abua bòt bu nkɨà àtsə atò enɨ la nê, bɔ̀ saꞋa atò a mbì lê.
ACT.23.31	Banyà̧ bu e ghɨ̀ mènəè ègème tà shu la, nɨ a Pɔ̂l ètsəꞋ mbɔŋ nga a endɨ̌ tè ngu àpfəè yu è wû Àntipatìs la. 
ACT.23.32	ÈtsəꞋ e tsi, banyà̧ bu ngȩȩna a èka la e kua akwèn ngwènè a lob yɔb yu, sà èbu a ègwet bèloà la bɔ̀ nɨ a Pɔ̂l me ghà ne mbì. 
ACT.23.33	Bɔ nɨ atò tè bɔ̀ ghǎ bɔ̀ nyi a Sìsalìà, bɔ ŋa àkatè yu abua gɔvanɔ̀ wu, mbɔ̂ ndzi a Pɔ̂l a tèkitebu tò. 
ACT.23.34	Tà tɔ àkatè yu mbììte a Pɔ̂l àbâ àlaꞋ a tà dzəè ngaa la. ÀfɨꞋa tà zə nê Pɔ̂l è dzəa a Sìlisìà la, 
ACT.23.35	tà nê, “Bòt bu nkɨà àtsə ayê enɨ la aa kɨꞋɨ, ka ba tò ba aa tseke a lob èsaꞋa ezə ànəa ngaa.” Ale, tà tɔ bòt nê bɔ̀ nɨ a Pɔ̂l ngà nkȩ̀ a èbem tsâ̧ fɔ̧̀ Elɔ̀d.
ACT.24.1	Èli e li ntsè betà̧â̧, Ànàniàs wu tà wu àtsəa bèntsìà mèpɨ̧̀ Mbɔ̧ɔ̧mà la, gha a Sìsalìà bɔ̂ bɔɔjuŋ ko, mè nè kěm èsaꞋa kǒ èlen tò wu Tètulùs la, ngwȩ̀ȩ̀te mènəè Pɔ̂l è ghɨ̀ la, è shu abua Gɔvanɔ̀ Felìk a èbem lob èsaꞋa yu. 
ACT.24.2	ÀfɨꞋa bɔ tɔ a Pɔ̂l tè tà nyi a lob la, Tètulùs bùꞋ mènəè maa me shu àtsəa Pɔ̂l wu:
ACT.24.2	“Ndì! À nɨ èyǐ wè nɨŋ mbà̧à̧ àlaꞋ ntsɔ̧̀ tè ba tseke kà ngoꞋ dzə ane taꞋà àfɨ̀Ꞌ à seè. À taꞋa ghɨ̌ èghɨ nɨŋ ngàꞋa àlaꞋ aya. 
ACT.24.3	Ba taꞋa kɔ̀ŋkè àwê ane mènəè maa ane balu̧ bàgème. 
ACT.24.4	Maà ka kɨ etsòke àfɨ̀Ꞌ àyê nyaŋ, è wu ale, e me shu̧u̧te awê nê, à nyaꞋa mbuŋ njùte awadziꞋ ànəê yaa e nkɨ eshu ane èlen la bàgème la.
ACT.24.5	“Ba ye nê mbê waa wu kwàꞋ anyà̧kàbɔ̀ŋ a kètsìà bɔbȩ. Tàa ngɨ̀ tà tsě adzìꞋ àgème a ngɔ̀ŋ ŋaa, tà lɔ̀kè ngoꞋ a kètsìà Bèjuê. Tàa anè ngu ndâ wòt tà wu àtsəa ènɔ̧̂ bòt bu bɔ̀ɔ ntɔ awɔb nê bòt Nazàlet la. 
ACT.24.6	Tà li ngɨ̀ tè nyɔ̀Ꞌtè nê ye kɨ etsòkè lob nɨ̧ Mbɔ̧ɔ̧mà a Jèlusalèm, ka ba baãaã atò. [Ba li ntàŋkê nê baa saꞋa atò mbɨ̀Ꞌɨ̀ mbɨ̧ ta tèa nkɨ̀a la, 
ACT.24.7	ka Lȩsìàs wu è wu tǎt banyà̧ la kɨꞋɨ̀ èfaa atò abua ya ane ètɨ̧̂. 
ACT.24.8	Ngɨ̀ ale nê, wòt bɔ ànəê tàa shu ane tò la, ŋut kɨꞋɨ a mbì lê.] À nyaꞋà mbììte atò mèngǎ̧, ko aa ye nê mènəè maa ègème ba shua la wu nkûŋ.”
ACT.24.9	Tètulùs wu è làꞋ ale la, Bèjuê bu abot la, e zì ètsəê nê mènəè mu ègème wu nkûŋ.
ACT.24.10	ÀfɨꞋa mbɔŋ, gɔvanɔ̀ wu mɨ̀Ꞌ àbu nê Pɔ̂l è laꞋa, tà bùꞋ èngà̧ waa me làꞋa nê:
ACT.24.10	“Mâ ko nê à saꞋa bòt àlaꞋ ya ane mèngùꞋ nyaŋ. È wu ale, e ngu ane mèngùꞋte elàꞋa èngà̧ a mbì lê enɨ etsǐ ànəê àtsə am. 
ACT.24.11	Mbɨ̀Ꞌɨ̀ àwɔ̌ mbɔŋ à ye la, èli e bakà tse èghem ntsɔ̀b bebe mbɨ̀Ꞌɨ̀ e ndi nga a Jèlusalèm nê e nga e wùꞋte a Mbɔ̧ɔ̧mà la. 
ACT.24.12	Bèjuê e li bɔ̀ ka ye am nkàànà ànəê ba wòt kǒ a èbem lob nɨ̧ Mbɔ̧ɔ̧mà a Jèlusalèm la. Bɔ̀ ka lem ndzè am adzìꞋ àko tsa a èbem àpfəèà nɨ̧ yu, ka wuê a èbem lobte Mbɔ̧ɔ̧mà tɔb nkɨ elɔ̀ke ngoꞋ a kètsìà bòt la. 
ACT.24.13	BètsiꞋa bɔ̀ ka lem nyɨꞋte àlȩê ako nê mènəè maa bɔ shua àtsə am àfɨ̀Ꞌ yaa la wu nkûŋ. 
ACT.24.14	TsiꞋ è mbɨ̧ɨ̧ne abua yê nê, maà ngùꞋtà a Mbɔ̧ɔ̧mà bètǎt nyaꞋ ba ane Alu̧ Yesò wu bɔ shua nê wu we fɨ̀te la. Mâ mê mbɨ̧ɨ̧nê mènəè ègème nàà a èbem àkata mbɨ̧te Musì, nè me nàa a èbem èkatè bèndàꞋàtɔŋ Mbɔ̧ɔ̧mà la. 
ACT.24.15	Mmɔ̌ mbɔŋ mâ bɔ ntɨ̀ mè me chɨ̀Ꞌɨ̀ wuê mbɨ̀Ꞌɨ̀ bòt baa a si ŋàa la, nê, Mbɔ̧ɔ̧mà naa li yu̧u̧me a waa waa, bòt kàbɔ̀ŋ, nè bòt ntsɔ̧̀. 
ACT.24.16	È wu ale, màa ngɨ̀ e me nyɔ̀Ꞌte àfɨ̀Ꞌ àgème ebɔ èntɨ̧ɨ̧ kà wua fèèlè am a mbì Mbɔ̧ɔ̧mà bɔ̂ wɔ̀bȩ̂.
ACT.24.17	“E ndi ntsèke ane mèngùꞋ nyaŋ kà gha a Jèlusalèm. Ndɔ̀Ꞌ ale, ka nê e kɨ eghǎ abàꞋ və enɨ èkab ko eghǎ eŋa abua Bèjuê ba ko. E ndi ngua ngà mɨ̧̂ ekɨ̧ɨ̧me nyà̧ enɨ ŋa mènkɔ̀ŋke abua Mbɔ̧ɔ̧mà. 
ACT.24.18	È nga è me ghɨ̌ èghɨ bàa ka bɔ ye am a èbem lob nɨ̧ Mbɔ̧ɔ̧mà a Jèlusalèm. Me ye am ale, e ko nê mâ paa tê ntàŋke èpà̧ wu mâ wua ngɨ̀à enɨ nyɨꞋte nê e ntsiꞋi wòt èntɨ̧ɨ̧ kèfə e mbì Mbɔ̧ɔ̧mà la. Ènɔ̧̂ bòt e li è ka wu abot, ngoꞋ ka mê nguê. Ka Bèjuê ko bɔ dzə àbâ àlaꞋ a Esìà la e bɔ̂ ngu abot. 
ACT.24.19	Bɔ̀ɔ mbɔŋ e wu ekɨꞋɨ a si ŋàa, eshu mɔb ne mènəè, na bɔ bɔ ànəê àko betsiꞋa bɔ shu àtsə am la. 
ACT.24.20	A bakà wu ale, bòt baa a si ŋàa la e shu ngule ànəê yu a li ndia àtsə am àfɨ̀Ꞌ yu e ndi ntɨ̧ɨ̧ a mbì bòt èsaꞋa la. 
ACT.24.21	NdàꞋ ànəê yeamɔꞋ e ndi shu la wu nê, bɔ wua ntsìà mpəè taã àfɨ̀Ꞌ yaa nkàà nê mâ bɔ ntɨ̀ nê, Mbɔ̧ɔ̧mà naa li yu̧u̧me bòt bu bɔ pfəꞋte la.”
ACT.24.22	Ale, ndɨ̀ wu Felìk neetè nko Alu̧ Yesò la, tà nê bɔ̀ nyaꞋa səèꞋtè èsaꞋa wu nɔ̀ŋè akwèn. Mbɔ̂ èshu abua bòt bu nê, “Maa tsiꞋi esaꞋa ànəê yaa àfɨꞋa Lȩsìàs wu tà wu tǎt banyà̧ la è kɨꞋɨ la.” 
ACT.24.23	Tà ghɨ̀ ale, tà shu abua wajûŋ banyà̧ wu tàa mbààba a Pɔ̂l la nê, tà nɨ atò nɨŋ ngà. Mbɔ̂ mè nê, tà ka me lɨ̀ŋke atò nyaŋ, nê tà nyaꞋa ŋa atò èlu̧ ndɨ betsiꞋa bèshu̧ tò e ko ŋa atò èghɨ tàa nkɨ̀ŋkà la.
ACT.24.24	Èli ko e li ntsè, Felìk è kɨ̀Ꞌɨ̂ bɔ̂ vi vi Dùsilà tà wu waàvi Juê la. Tà kɨꞋɨ ale, tà tu̧ bɔ tɔ a Pɔ̂l, tà kɨꞋɨ ndàꞋ abua yɔb ndɨ bòt e wu zì mèntɨ̧ɨ̧ mɔb ane Yesò Klistò la. 
ACT.24.25	Pɔ̂l è ghɨ̀ ale, tà mè ngà nè mbì me làꞋa ndɨ bòt e wu me ghɨ̀ mènəè Mbɔ̧ɔ̧mà nàa nkɨà la. Mè ndàꞋà ndɨ bòt e wu me baãaã mèntɨ̧ɨ̧ mɔb ka ngɨ̀à mènəè la, mè shu ndɨ Mbɔ̧ɔ̧mà nàa li esaꞋa a waa waa ane àlia ko la. Mbɨ̀Ꞌɨ̀ tàa ndàꞋà mènəè maa la, Felìk è bùꞋ me bɔa, tê ntsìꞋi shu abua tò nê, “TsiꞋ ale àfɨ̀Ꞌ yaa me ghǎ. Maa mě è mbɔ àfɨ̀Ꞌ, ka e mè ntɔ awê.” 
ACT.24.26	Tàà mbɔ̂ ndaꞋa àfɨꞋa mbɔŋ ale, me kwàꞋte nê Pɔ̂l naa ŋa avi èkab àbuakwèn, ale tà me tɔ atò àfɨ̀Ꞌ àgème bɔ̂ tò e mùà.
ACT.24.27	ÈngùꞋ e tsè yebe, bɔ zi a Pɔsìòs Festɔ̀s ane gɔvanɔ̀ àdziꞋa Felìk. Felìk me laꞋ nê yea ndzəa a ègwet atɨ̧ ale nɔ̀ŋè a Pɔ̂l wuê a tèfȩ, tàa nkɨ̀a mbɨ̀Ꞌɨ̀ Bèjuê aa me kɔ̀ŋkè àvi la.
ACT.25.1	Èli e li ntsè betat mbɨ̀Ꞌɨ̀ Festɔ̀s è nyi àbâ àlaꞋ və tè nɨ atɨ̧ vi la, tà lɔꞋ a Sìsalìà nga a Jèlusalèm. 
ACT.25.2	Bètǎt bèntsìà mèpɨ̧̀ Mbɔ̧ɔ̧mà nè bɔɔjuŋ Bèjuê e lɔ̀ktè mènəè nàa sàa awɔb ane Pɔ̂l la, shù̧ù̧te a Festɔ̀s nê, 
ACT.25.3	tà tɨŋe awɔb ntsaa a Pɔ̂l tà kɨꞋɨ a Jèlusalèm. Bɔɔ̀ ngɨ̀à ale, mbɔ̂ ntàŋkê ndɨ bɔ̀ɔ taãaã atò alu̧ ebùŋè la. 
ACT.25.4	Festɔ̀s è bɨ̀ɨ̀lè nê, “Pɔ̂l wu a Sìsalìà bɔ zi atò a tèfȩ la. Mmɔ̌ mbɔŋ e mbele yàŋe eghǎ abàꞋ və. 
ACT.25.5	Bɔɔjuŋ bɨ̧ e koà mènəè kàbɔ̀ŋ kǒ tà ghɨ̂ bɔ me kɨ ebiite atò la, bɔ kɨꞋɨ ba tò ba è gha a Sìsalìà və.”
ACT.25.6	Festɔ̀s mè ntsèke èli ko mbɔ̀ŋè befà̧aã kò wuê èghem leꞋ bɔ̂ tò ba, mbɔ̂ ngà àvi a Sìsalìà. ÈtsəꞋ e tsi, tà tseke a èbem lob èsaꞋa mbɔ̂ nê, bɔ̀ nɨ a Pɔ̂l nɨŋ nkɨ̀Ꞌɨ̂. 
ACT.25.7	ÀfɨꞋa tà kɨꞋɨ la, Bèjuê bu bɔ lɔ̀Ꞌɔ a Jèlusalèm la, e ghaale atò mbùꞋ me shu taꞋà mènəè kàbɔ̀ŋ tà ghɨ̀ la, kà lem ndze àlȩê bɔ ŋa ane ayea ko la.
ACT.25.8	Ka Pɔ̂l è fàà àvi abua yɔb nê, “E mbakà ghɨ ànəa kàbɔ̀ŋ ako ane mbɨ̧te Bèjuê. È nka ghɨ̀ ànəa kàbɔ̀ŋ ako ane lob nɨ̧ Mbɔ̧ɔ̧mà a Jèlusalèm. È nka fà̧ ànəê abua empelɔ̀ wu a Luêm la.”
ACT.25.9	Festɔ̀s me kɨ àghɨa Bèjuê àa me kɔ̀ŋkè àvi la, mbììte a Pɔ̂l nê, “BetsiꞋa à bɨ̧̀ɨ̧̀nê nkùŋè am ba gha a Jèlusalèm bɔ tsɔꞋtè ànəa ngaa a mbì laã à?”
ACT.25.10	Pɔ̂l bɨ̀ɨ̀lè nê, “E ngu anè a mbì bòt èsaꞋa Empelɔ̀ Luêm. Eyaa wu àdziꞋa bɔ̀ɔ saꞋa am la. Mbɨ̀Ꞌɨ̀ àwɔ̀ mbɔŋ à ko la, e mbakà ghɨ̀ ànəa kàbɔ̀ŋ ako abua Bèjuê. 
ACT.25.11	È wu laꞋ nê mâ pààte mbɨ̧tsə tè a nyɨꞋtè nê bɔ̀ bùŋè am, ko è nka shu nê bɔ̀ ka mbùŋè am a. Mbə è wu nê nkûŋ kǒ ndem ntsě ane mènəè maa bɔ zi àtsə am la, ko wòt kǒ ntsě tàa ŋa am abua yɔb la. Mâ shɨɨbè nê, empelɔ̀ wu ka tàa saꞋa ànəê am yàa la.”
ACT.25.12	Mbɨ̀Ꞌɨ̀ Pɔ̂l è làꞋ ale la, Festɔ̀s è tɔ bòt bɔ̀ɔ nkɨ̀ɨ̀ta avi la, bɔ̂ tò ba e mù. Tà bɔ̂ nê, “Ndɨ̀ wu à shɨɨbè nê, empelɔ̀ ka tàa saꞋa ànəê ayê yaa la, maà tsàà awê abua tò.”
ACT.25.13	È me wu àfɨ̀Ꞌ àko, Fɔ̧̀ Aglipà bɔ̂ Bènisì e kɨꞋɨ a Sìsalìà etsàꞋte a Festɔ̀s e mě esèe atò. 
ACT.25.14	Bɔ̀ tseke abàꞋ və ane èli ko, Festɔ̀s è tsɔ̀Ꞌte ànəa Pɔ̂l èshu abua fɔ̧̀ wu nê, “Wòt kǒ naa a si ŋàa Felìk li me dzəâ atɨ̧ ale tà wu a tèfȩ la. 
ACT.25.15	È li ngu àfɨꞋa mâ gha a Jèlusalèm la, bètǎt bèntsìà mèpɨ̧̀ Mbɔ̧ɔ̧mà bɔ̂ bɔɔjuŋ Bèjuê e lɔ̀ktè mènəè àtsə atò, nê è ngɨa àyea tò à bɨ.
ACT.25.16	“Ka e shu abua yɔb nê, aa abua ya bàa bòt Luêm, bɔ̀ɔ ngɨ̀ bɔ̀ laꞋnê wòt è ghɨ ànəa kàbɔ̀ŋ, bà me laꞋ nê baa ngɨ̀à taa tsə àtsɔb, ba ye nê, bɔ̂ bòt bu bɔ shu ànəê yu àtsəa ŋut la e bù̧ù̧te a lob èsaꞋa, tè tà làꞋ èngà̧ enɨ fàà àtsə azi. 
ACT.25.17	È li ngu àfɨꞋa bɔ kɨꞋɨ a si ŋàa la, è nka tsokè àfɨ̀Ꞌ. ÈtsəꞋ e bê ntsi, ba nyi a lob èsaꞋa, e ntɔ̂ nê bɔ̀ nɨ atò nɨŋ nkɨ̀Ꞌɨ̂. 
ACT.25.18	Tà kɨ̀Ꞌɨ̂, bɔmbù̧ tò bu e lɔ̀Ꞌɔ a si, ka e me zə, bɔ̀ ka lem shu ànəê àko ane mènəè kàbɔ̀ŋ mu mâ ghɨ̂ ntanda nê bɔɔ shu àtsə atò la. 
ACT.25.19	Bɔ̂ tò ba e me kàànè wuê mènəè ko ndɨ bɔ̀ɔmbɔŋ àa ntsàꞋta a Mbɔ̧ɔ̧mà la, mè nkàànà ànəa èlen wòt kǒ bɔ̀ɔ ntɔ nê Yesò la, tà li mpfə, ka Pɔ̂l me shu nê tà wu yû̧ la. 
ACT.25.20	Àtsə am a bɨɨ ndɨ màa chɨɨme ghɨ̌ ka ko mènəè mu bɔ shua ane Pɔ̂l la. E mbììte atò nê, taa ghǎ a Jèlusalèm bɔɔ tsɔꞋte ànəa ngaa abàꞋ və leꞋ? 
ACT.25.21	Ka Pɔ̂l shɨ̀ɨ̀bè wuê nê, bɔ̀ nɔ̀ŋè avi a si və tè empelɔ̀ li sàꞋa ànəê àzi, ale, e nê bɔ̀ nɔ̀ŋe atò a si ŋaa me baabe tê e ndi ntsaa atò abua tǎt wa wu.”
ACT.25.22	Aglipà me zə tê è shu abua Festɔ̀s nê, “Wòt ngaa me wu ale ndàꞋ abua am zìambɔŋ, ko a bɔ̌ am.”
ACT.25.22	Festɔ̀s bɨ̀ɨ̀lè nê, “Maa sàꞋa atetsɔꞋ e ghɨ̌ taa làꞋa, aa zə.”
ACT.25.23	ÈtsəꞋ e sàꞋ ntsi, Aglipà bɔ̂ Bènisì e me kɨꞋɨ, bòt e sèè àwɔb kwàꞋ ànyaꞋne mbɨ̀Ꞌɨ̀ bɔ̀ɔ sèà wòt nɨ̧ ègème la. Bɔ nyi a èbem lob màmbu̧u̧ta bɔ̂ bòt bɔ̀ wu àtsəa banyà̧ la nè bɔɔjuŋ bu àpfəèà nɨ̧ və la. Festɔ̀s ghɨ̀ bɔ nɨ a Pɔ̂l nɨŋ nkɨ̀Ꞌɨ̂ a lob. 
ACT.25.24	Festɔ̀s bɔ̂ nê, “Fɔ̧̀ Aglipà nè waa waa tàa a si ŋàa ba tò ba la, mbê waa bɨ ye atò la wu wòt Bèjuê bàgème, èbe bèa a si ŋàa la nè èbu a Jèlusalèm la e taꞋa shu am mènəè tà ghɨ̀ la. Bɔɔ̀ shua nê, à ye atò à bê mì a sitsǎꞋ ŋàa. 
ACT.25.25	È wu am mmɔ̌ mbɔŋ, ko e mbakà ye nê tà ghɨ ànəa kàbɔ̀ŋ ako tè ngu àyea màa laꞋnê bɔ̀ bùŋe atò la. Ndɨ̀ wu tòà zìambɔŋ è sɨɨbè nê wu empelɔ̀ ka tàa saꞋa avi la, e ngu etsàa atò abua tǎt wa wuê mbɨ̀Ꞌɨ̀ tà shu la. 
ACT.25.26	Ka e mbakà lem ndzè ngule ànəê ane tò waa màa shɨ abua empelɔ̀ wu la. È wu ale, mâ nɨ atò nɨŋ nkɨ̀Ꞌɨ̂ a si ŋàa a mbì lɨ̧ bɨ fɔ̧̀ Aglipà ba, nê tà làꞋa èngǎ̧ vi zìambɔŋ, fɔ̧̀ Aglipà zə. Ba me wu ale mbàŋè ànəa ngaa tè ndze, ko mâ ko ànəa màa shɨ abua empelɔ̀ wu la. 
ACT.25.27	E nkɨà ale, nkàà nê a bakà chɨɨme nyɨ̀Ꞌte nê, è ntsàa wɔ̀tèfȩ abua empelɔ̀ wu kà neete eyààtè mènəè mu bɔ zi àtsəa ŋut la eshua atò.”
ACT.26.1	ÀfɨꞋa mbɔŋ, fɔ̧̀ Aglipà shu abua Pɔ̂l nê, “BùꞋu èngǎ̧ wè àwɔ̌ mbɔŋ me nɨa ngà nè mbì.” Pɔ̂l è lɔ̀kè àbu azi ntsaa ègwet, ndàꞋ èngà̧ waa nɨŋ ntsì ànəê àtsə azi: 
ACT.26.2	Fɔ̧̀ Aglipà, mâ ye nê èsi am aà mbɔ̀, mbɨ̀Ꞌɨ̀ mâ tɨ̧ɨ̧ a mbì lê laane waa etsì mènəè maa ègème Bèjuê e zǐ àtsə am la. 
ACT.26.3	Àyaa wu kwàꞋ nkûŋ ndɨ̀ wu à chɨɨmè nèètè nko ndɨ Bèjuê àa ngɨ̀à mènəè mɔb la, nè mènəè bɔ̀ɔ nkaana adù̧ mbɨ̧ tɔb la. E ngu anè shù̧ù̧ta awê nê, à nyaꞋa mbuŋ njùtê èngǎ̧ am.
ACT.26.4	“Bèjuê bàgème e ko ndɨ màa ngɨ̀à mènəè mɔ̧ la, e bùꞋù tê àfɨꞋa e ndi ngu watèchɨɨle la. Bɔ yàŋe ko tê a mèmbùꞋu ndɨ màa ngɨ̀à mènəè mɔ̧ ègème a èbem àlaꞋ am nè Jèlusalèm la. 
ACT.26.5	Bɔ ko ane àfɨ̀Ꞌ à seè, na bɔ wuê ebɨ̧ɨ̧ne e shu awê la, nê ebùꞋu tê àfɨꞋa mbì, maà ngɨ̀à mènəè mɔ̧ wuê mbɨ̀Ꞌɨ̀ ènɔ̧̂ bòt bu bɔ̀ɔ mbê ndâ ntsàꞋta a Mbɔ̧ɔ̧mà ndɨ mbɨ̧ ta tèa nkɨ̀a la. Bòt baa e shua la wu Bèfalèsiì. 
ACT.26.6	Ka nè àfɨ̀Ꞌ yaa, e ngu a si ŋàa mâ tɨ̧ɨ̧ bɔ me saꞋa am la, ndɨ̀ wu mâ bɔ ntɨ̀ ane mènkàꞋa mu Mbɔ̧ɔ̧mà lè kaꞋa abua bètǎt nyaꞋ ba la. 
ACT.26.7	Eyaa wu èghɨ mbɔŋ bu Mbɔ̧ɔ̧mà li nkàꞋ abua lətelob Izəèlȩê tu èghem ntsɔ̀b tebe nê bɔɔ li ebɔ mbɨꞋɨ̀ bɔ̀ɔ ngùꞋtà àvi a nyèmtèsi nè tètsɔꞋ la. Fɔ̧̀ Aglipà, Bèjuê e kɨ enɨ àtsə am anè ngu ànəa ntɨ̀ ngaa ba tò ba e bɔ la. 
ACT.26.8	Èghǎ a ghɨ̂ ka bɨ̀a Bèjuê e kwàꞋtè nê, betsiꞋa Mbɔ̧ɔ̧mà kà yu̧u̧mè bòt bɔ pfəꞋte la à?
ACT.26.9	“Mmɔ̌ mbɔŋ e ndi nkwàꞋtè nê, mâ wu èghɨ ànəê àgème enɨ etsòkè èlen Yesò wòt Nazàlet. 
ACT.26.10	Eyaa wu àghɨa e ndi ngua ngɨ̀à a Jèlusalèm la. Bètǎt bèntsìà mèpɨ̧̀ Mbɔ̧ɔ̧mà e li ŋà mètàŋ abua am e me baãaã bòt Mbɔ̧ɔ̧mà nyaŋ ndzìà a tèfȩ. È ghɨ̀ è wu àfɨꞋa bɔ laꞋnê bɔ̀ bùŋè àwɔb la, mmɔ̌ mbɔŋ e mbɨ̧ɨ̧nè. 
ACT.26.11	E ndi ntàꞋa wua ngɨ̀à bɔ ghɨ̧̀ɨ̧̀nà àwɔb a èbem lobte Mbɔ̧ɔ̧mà Bèjuê tègème. E ngɨ̀ è me ghɨ̀ ale, e ngua nyɔ̀Ꞌtà nkɨ e ghɨ̌ bɔɔ tu̧ a Yesò. E ndi mbê mpààbè àwɔb tè me ghǎ fɔ̀ɔ̀le a èpfəè nɨ̧ ko a èlaꞋ a tsa nkɨ̀a àtsə yɔb enɨ.
ACT.26.12	“Eyaa wu lə yu e ndi me ghǎ a Dàmaskɔ̀s, bètǎt bèntsìà mèpɨ̧̀ Mbɔ̧ɔ̧mà e shɨ àkatè ŋà mètàŋ abua am nê e nga mbà̧aã bòt Yesò la. 
ACT.26.13	E nga alu̧ a kètsìà nèngû̧ a Mmɔ̌, è ndzě èkaꞋà ko nè ègwelebuule, e kàꞋtè tê ntsè àtaãnyèm la, e kaꞋa adù̧ yaã nè bòt bu ba tò ba e wua ngȩ̀ȩ̀nà nɔ̂ la. 
ACT.26.14	Bàa ègème e kwene a si. E me zə, àtɔŋ a laꞋa abua am ane ndɨ̧ Ebùlù nê, ‘Sɔ̂l, Sɔ̂l, à ghɨ̀ na ka me kɨ àtsə am enɨ à? À ghɨ̀à wuê awê àwɔ̌ mbɔŋ, ndɨ̀ wu àa ngù̧a awê, mbɨ̀Ꞌɨ̀ mpɔ̀ŋ tàa ŋèꞋa avi ngù̧a ane ayɨ̌t tǎt tò è tɔbtè me nɨa nchuꞋa atò ntsàà nè mbì la.’
ACT.26.15	“Mâ ghɨ̀ ale, mbììtè nê, ‘À wu wàà a Tê?’
ACT.26.15	“Tǎt am wu nê, ‘E ngu Yesò wu àa nkɨà àtsəa tò enɨ la. 
ACT.26.16	Ka lɔ̀Ꞌɔ a si àfɨ̀Ꞌ yaa, ntɨ̧ɨ̧ ane èka bê. Mâ pùùla a mbì lê mbɨ̀Ꞌɨ̀ e lȩ̀ awê ane wɔ̀fàꞋ am. Aa shu a waa waa àghɨa à ye ane yaã laane waa la, nè èghɨ màa mě nyɨꞋte awê la. 
ACT.26.17	Maà kele mbɨ̀Ꞌɨ̀ bòt Izəèlȩê nè bòt kà wu Bèjuê bu màa tsàà àwê abua yɔb la, e zì àlɔꞋ ane yê. 
ACT.26.18	Aa ghǎ eghaꞋa àghɨ ayɔb, e mě ghɨ̌ bɔɔ dzəâ a èbem ndzěm enyi a èbem èkaꞋà. Aa ghɨ̌ bɔɔ dzəâ a tèkitebu Satàn enyi a èbem kèfɔ̧̀ Mbɔ̧ɔ̧mà, mbɨ̀Ꞌɨ̀ bɔ zì mèntɨ̧ɨ̧ mɔb ane yaã, Mbɔ̧ɔ̧mà naa waꞋa a kàbɔ̀ŋ wɔb, bɔɔ me nɨ adziꞋa yɔb ayɔɔ bòt bu Mbɔ̧ɔ̧mà làà ane bi la.’
ACT.26.19	“È wu ale, Fɔ̧̀ Aglipà, e ndi è nka tu̧ ànəa Yesò li nchu a ègwet ndaꞋa abua am la. 
ACT.26.20	E ndi mbɨ̀ ndàꞋ èngǎ̧ Yesò a Dàmaskɔ̀s, me tsɔꞋɔ ndaꞋa a Jèlusalèm, mè ndaꞋa àlaꞋ a Bèjuê àgème, ka mbɔ̂ ndaꞋa abua bòt kà wu Bèjuê. E ndi ngua ndaꞋa shua nê, bɔ̀ ghɨ̀ mènəè mu è nyɨꞋtè nê, bɔ waꞋa mènəè kàbɔ̀ŋ mɔb la, mbɨ̀Ꞌɨ̀ etsiꞋi bòt bɔ̀ɔ nkuŋa a Mbɔ̧ɔ̧mà la. 
ACT.26.21	Eyaa wu àghɨ yu a li ngɨ̀ ka Bèjuê e baãaã am a èbem lob nɨ̧ Mbɔ̧ɔ̧mà a Jèlusalèm me kɨ ebùŋè la. 
ACT.26.22	Ka, ekɨꞋɨ wu laane waa, Mbɔ̧ɔ̧mà nàà ntɨ̀ŋa am. È wu ale, e ngu a si ŋàa eshu àghɨa mâ ye mè nko la abua waa waa, wɔ̀jûŋ nè watèchɨɨle. Mènəè maa e shua la, wu kwàꞋ mènəè mu bèndàꞋàtɔŋ Mbɔ̧ɔ̧mà bɔ̂ Musì ba e li nê naa li ghɨ̀ la. 
ACT.26.23	Bɔ li nê, Fɔ̧̀ wu Mbɔ̧ɔ̧mà li ndzɔꞋ etsàà la è bɔ̂ ndɨ tàa li eye ngoꞋ te epfə, ebɔ ewu wòt mbì tàa lɔ̀Ꞌɔ eyu̧u̧me la. Nê, taa li eyu̧u̧me etsɔ̀te Ntu̧ Ntsɔ̧̀ mèmpème, è wù mbɨꞋɨ̀ èkaꞋà abua Bèjuê nè bòt kà wu Bèjuê la.”
ACT.26.24	Mbɨ̀Ꞌɨ̀ Pɔ̂l nàa ntsìà ànəê yu àtsə azi a èlɨ̀ waa la, Festɔ̀s ŋȩ̂ atò nê, “Pɔ̂l, à be. Àkatè yu a ko nyaŋ la aa ghɨ̌ aa be.”
ACT.26.25	Pɔ̂l è bɨ̀ɨ̀lè nê, “E mbakà be a ndì, e ndàꞋà èngà̧ waa ane nkûŋ mbɨ̀Ꞌɨ̀ wòt tà bela nkoa èdziꞋ la. 
ACT.26.26	Fɔ̧̀ Aglipà, à ko mènəè maa ègème, è wu ale, e ngu elàꞋa abua yê kà bɔ̀â. Mâ ye nê, ànəa ko ane ngaa kà à koê a ntsě, nkàà nê mènəè ngaa li è ka wua ntsèà a ntsèm. 
ACT.26.27	Fɔ̧̀ Aglipà, mâ ye nê à bɨ̧ɨ̧ne ànəa bèndàꞋàtɔŋ Mbɔ̧ɔ̧mà e li ngua shua la.”
ACT.26.28	Fɔ̧̀ Aglipà è biite a Pɔ̂l nê, “À kwaꞋtè nê, betsiꞋa à nɨ̀ kètem àfɨ̀Ꞌ ngɨ̀ e ntsiꞋi Klɨtèn?”
ACT.26.29	Pɔ̂l bɨ̀ɨ̀lè nê, “Kò àfɨꞋa ngaa aà sàà kò aà nyɨꞋa leꞋ, ko maà ntsàꞋta a Mbɔ̧ɔ̧mà nê, tà ghɨa bɨ bòt ba bàgème njùtâ èngǎ̧ am la è tsiꞋi mbɨꞋɨ̀ màa la. Wu nê, bɔ̀ ka nkùùle awɨ̧ ane fȩtsə mbɨ̀Ꞌɨ̀ bɔ kuule am anè la a.”
ACT.26.30	AfɨꞋa mbɔŋ, Fɔ̧̀ wu, bɔ̂ gɔvanɔ̀ wu, nè Bènisì, nè bòt ko bu bàgème e lɔ̀Ꞌɔ a si. 
ACT.26.31	Bɔ̀ dzəè a lob və, bɔ me mua a kètsìà wɔb è shua nê, “Mbê waa bakà ghɨ ànəê àko bɔ̀ɔ bùŋe atò, kò àyea bɔ̀ɔ zǐ atò ka wuê a tèfȩ la leꞋ.”
ACT.26.32	Fɔ̧̀ Aglipà shu abua Festɔ̀s nê, “Mbê waa è me wu ale tà kà sɨɨbè nê, empelɔ̀ ka tàa saꞋa avi la, ko à sǎ atò.”
ACT.27.1	È li ngu àfɨꞋa bɔ laŋkè nê bà nyi a èbem ànkànuꞋ nga a Itàlì la, bɔ zi a Pɔ̂l bɔ̂ bɔtefȩ ko a tèkitebu Juliɔ̀s, wajûŋ àtsəa bèshujà Luêm bu bɔ̀ɔ ntɔ awɔb nê, “Banyà̧ Fɔ̧̀ Nɨ̧” la. 
ACT.27.2	Ba li ndzè taꞋà ànkànuꞋ ako a Àdàmitùm, bɔ taŋke tê a tsiꞋa nkɨ me ghǎ a èpfəè bu a ngèt èdzî, àbâ àlaꞋ a Esìà la, nyi a èbèm me ghǎ. Wòt àlaꞋ a Màsèdonìà kǒ, èlen tò wu Àlistakùs tà dzəè àpfəèa Tèsàlonikà la, li ngu ba tò ba.
ACT.27.3	ÈtsəꞋ e tsi, ba nyi a Sidɔ̀n. Juliɔ̀s bɔ̌ èntɨ̧ɨ̧ ntsɔ̧̀ ane Pɔ̂l, sa atò nê, tà ghǎ ndzè bèshu̧ bi mbɨ̀Ꞌɨ̀ bɔɔ ŋa atò èghɨ tàa nkɨ̀ŋkà la. 
ACT.27.4	Ba lɔ̀Ꞌɔ abàꞋ və ale, me ghȩ̀ȩ̀ne ne ngèt àlaꞋ yu a kètsìà èdzî wu bɔ̀ɔ ntɔ̂ nê Sȩplùs la, bàa mbɔ̀a ndɨ̀ wu àfeme àa ntsèà nyaŋ nkɨ̀Ꞌa nè mbì la. 
ACT.27.5	Bà lɔ̀Ꞌɔ abot və, ba tu̧u̧ *èdzî, ndɔ̀Ꞌɔ a ngèt Sìlisìà, ntsè a ngèt Pàmfilìà, nkɨ̀Ꞌɨ̂ Milà a èbem àlaꞋ a Lȩsìàs. 
ACT.27.6	Bà nyi abot, wajûŋ banyà̧ wu ye taꞋà ànkànuꞋ ako a lɔ̀Ꞌɔ Àlèkzandìà me ghǎ àlaꞋ a Itàlì la, ba tò ba e nyi a èbèm. 
ACT.27.7	Ba me ghȩ̀ȩ̀ne mpiꞋa mpiꞋa ane èli ko tè me laꞋ nê baa nyìa àpfəèa Sidùs ntàꞋa ye ngoꞋ. Àfeme a ghe, tê ànkànuꞋ yu à ka wu ko eghǎ ane abà yu a tsèà la. Ale, ba tsiꞋi me ghȩ̀ȩ̀ne ane àbà yu nkòòlà nàa nkɨ̀à àwa ane àfeme yu la. Nkòòlà yu ko nê ye wu adù̧ àlaꞋ yu a kètsìà èdzî bɔ̀ɔ ntɔ nê Klît la. Ba bɔ̂ nchu ntse a ngèt adzìꞋ yu a səèŋnè nyi a èbem èdzî bɔ me tɔ nê wu Salmòn la. 
ACT.27.8	Ba li ngua ngȩ̀ȩ̀nà wuê a mbɨ̧̀ èdzî, mbɔ̂ ndze ngoꞋ kwàꞋ ànyaꞋne, tè nkɨ̀Ꞌɨ̂ adzìꞋ ako bɔ̀ɔ ntɔ nê wu àdziꞋa bɔ̀ɔ sèlà ànkànuꞋ aguŋ, àghɨ à ka tsi ngɨ̀ la. Elɔ̀Ꞌɔ abot və eghǎ àpfəè yu è wu Lasìà la, èndɨ̌ è ka wua sàà.
ACT.27.9	Ba li ntaꞋa tsòke àfɨ̀Ꞌ tè àlia èpǎ̧ wu àtsəa bèntsìà mèpɨ̧̀ a li ngua nkɨ̧̀ɨ̧̀ma anyà̧ ane kàbɔ̀ŋ bòt Izəèlȩê bàgème la a tsè. È li ntsìꞋi àfɨꞋa kàbɔ̀ŋ a màngȩȩna a èbem èdzî. Ale, Pɔ̂l kɨ̀ɨ̀te ayɔb nê, 
ACT.27.10	“Banɔ̧̀, mâ ye nê lèghȩ̀ȩ̀nè wa elɔ̀Ꞌɔ a si ŋàa eghà ne mbì wu kwàꞋa we kàbɔ̀ŋ. Ntsɔ̧̀ ka dzəâ ane ànkànuꞋ yaa nè èghɨ bu a èbèm la a. Bɔbȩ aà leme mɨ̧̂.” 
ACT.27.11	Ka wɔ̀jûŋ banyà̧ wu ka zə àghɨa Pɔ̂l è shu la. Tà yùte wuê wòt wu tà bɔ ànkànuꞋ yu la, bɔ̂ wɔ̀jûŋ wu tàa ŋàa nkɨ̀atsə ka a ghȩ̀ȩ̀nà la. 
ACT.27.12	ÀdziꞋ yu bɔ̀ɔ ngɔ̀ɔ̀bà ènkànuꞋ àbȩ la a li à ka wu àyea betsiꞋa bɔ jɨ àbɨ̂ŋ abot la. Ale, àbəꞋa bòt nyaŋ a nê, bɔ̀ nyɔꞋta ngà tè ngu àpfəè yu è wu Finìk la, na bɔ wu ko eghǎ tè enyi abot la. ÀdziꞋa ngaa wu àdziꞋa bɔ̀ɔ ngɔ̀ɔ̀bà ènkànuꞋ a Klît la. À ghɨ̀ ale, àbà ako a me ye àkɔꞋɔ, àbà ako a me ye àtsɔꞋɔ, ŋà èlu̧ ndɨ betsiꞋa bòt e jɨ àbɨ̂ŋ abàꞋ və la.
ACT.27.13	Mbɨ̀Ꞌɨ̀ bàa ngà nè mbì la, awa àfeme kǒ nyaꞋa ndɔ̀Ꞌ nè àtsɔꞋɔ me tsě, bòt bu e tanda nê, betsiꞋa bɔ ghɨ̀ wuê mbɨ̀Ꞌɨ̀ bɔ wua nkwàꞋtà la. Ale, bɔ lɔ̀kè àghɨa lelet yu àa mbà̧aã ànkànuꞋ mbɨ̀Ꞌɨ̀ a gha nè mbì la, mbɔ̂ mbê me ghȩ̀ȩ̀nè wuê a mbɨ̧̀ Klît. 
ACT.27.14	Ka adzìꞋ me wù̧ù̧ne, àfeme àkekweelè ako bɔ̀ɔ ntɔ̂ nê, “Àfeme àa nchua nè àkɔꞋɔ la”, a me chua ntsèà ane ètɨ̧̂. 
ACT.27.15	A li ngua dèbà taꞋà ànkànuꞋ yu, ba nyɔ̀Ꞌtè nê ba kɨ enɨ ànkànuꞋ a mbɔŋ eghǎ aguŋ ane abà yu àfeme yu a kɨꞋà la, ngɨ̀ kekaŋ. Ale, ba tsiꞋi esǎ nê àfeme yu à me ŋwèèle ànkànuꞋ ngaa nɨ̀a ngà. 
ACT.27.16	Ba ghà tê bà me tsě a lə awa àlaꞋ wu a kètsìà èdzî bɔ̀ɔ ntɔ̀ nê wu Kàwudà la, a nyaꞋa nkɨ̀ awa, ba me ye ngoꞋ tè nyaꞋa nyɔ̀Ꞌtè ntsì awa ànkànuꞋ wu bɔ sèle akwen àyea nɨ̧ yu la, tè nket a ka bɨ. 
ACT.27.17	Bɔ tsàa àyùà a èbem àyea nɨ̧ yu, nɨ mèliꞋ nkùùlè taꞋà ànkànuꞋ yu mbɨ̀Ꞌɨ̀ a saãaãnà. Bɔ ghɨ̀ ale, bɔ me bɔɔ mbɨ̀Ꞌɨ̀ bɔ kwene a èbem tèsoŋke kàbɔ̀ŋ tu a èbem mèleb mu a ngèt àlaꞋ a Libìà la. Ale, bɔ nyaꞋà èshùke taꞋà ndǐ yu nàa ngɨ̀à ànkànuꞋ a ghȩȩna ane ètɨ̧̂ la sàŋ, àfeme a tsiꞋi me nɨ ayùà nɨ̀a ngà mpiꞋa mpiꞋa. 
ACT.27.18	Àfeme àkekweelè yu a me tsè wuê tsě. ÈtsəꞋ e tsi, bɔ bùꞋ me tsǐ àbòꞋà yu a èbem ànkànuꞋ yu la, màꞋà àbȩ. 
ACT.27.19	ÈtsəꞋ e mè ntsi, bɔ nɨ èbu bɔb bɔ̀ɔmbɔŋ ntsì èghɨ bu bɔ̀ɔ nɨ̀a faꞋa ane ànkànuꞋ yu la, maꞋa àbȩ. 
ACT.27.20	Èli e me tsè nyaŋ, àfeme yu a me tsè wuê tsě ane ètɨ̧̂, bà ka lem ndzè àtaãnyèm, bà ka ye ka wuê těnto̧tsə. A ghà me lìa, ba bê ntsì ntɨ̀ nê betsiꞋa ba mè pem.
ACT.27.21	Mbɨ̀Ꞌɨ̀ bòt bu e tseke ane àfɨ̀Ꞌ à seè kà jɨ èghɨjɨ la, Pɔ̂l è lɔ̀Ꞌɔ a si a kètsìà wɔb nê, “Banɔ̧̀, bɨà me wu ale njùtê ànəa e shua la, ko ba bakà lɔꞋɔ a Klît. Ko èghɨ baa e bɨ, àfeme a mè ntsòke la, e bakà ghɨ̀ ale. 
ACT.27.22	Ka e ngua shù̧ù̧ta awɨ̧ àfɨ̀Ꞌ yaa nê, waa waa ane yɨ̧ baãaã èntɨ̧ɨ̧ vi mbɨ̀Ꞌɨ̀ mbâ̧. Wòt kǒ ane yɨ̧ ka pfəa. NdàꞋà àghɨa àa bɨɨ la wu taꞋà ànkànuꞋ yàa. 
ACT.27.23	Aa wu ale nkàà nê, nàà wu ètsəꞋ Mbɔ̧ɔ̧mà wu è ngu waã tò mè me wùꞋte atò la, tsàà wantu̧ vi tà kɨ̀Ꞌɨ̂ èshu abua am nê, 
ACT.27.24	‘Pɔ̂l, ko mbɨ̀Ꞌɨ̀ à bɔ̀â. À bɔ̂ ndɨ àa ghǎ tê e tɨ̧ɨ̧ a mbì empelɔ̀ la. Mbɔ̧ɔ̧mà nɨ ntsɔ̧̀ vi wu tà nyɨꞋte abua yê la, nket mbɨ̀Ꞌɨ̀ wòt kǒ ane bòt baa a èbem taꞋà ànkànuꞋ yaa bɨ tò ba la pfə.’ 
ACT.27.25	È wu ale, wòt ègème ane yɨ̧ ka mbɔ̀â, nkàà nê mâ zì èntɨ̧ɨ̧ am ane Mbɔ̧ɔ̧mà mè nko nê ànəê àgème aà tsè wuê mbɨ̀Ꞌɨ̀ bɔɔ shu am la. 
ACT.27.26	È wu awa ba nɨ̧̀ ba, ko àfeme aa foo awa etsàa aguŋ adù̧ àdziꞋa si ako a kètsìà taꞋà èdzî waa.”
ACT.27.27	Nkàb tebe te li ntsè mbɨ̀Ꞌɨ̀ àfeme yaa a bùꞋ me tsè la, è wu ètsəꞋ, àfeme àkekweelè a me nɨa awa ndòa a èbem Mèdìtèlenìà. 
ACT.27.28	Mbɨ̀Ꞌɨ̀ bɔ mɨ̀ɨ̀tè ale la, bɔ sèlè àghɨa lelet ako ane èliꞋ, ntsaa a èbem mèleb mu, fɨ̀Ꞌtè ndze nê, elɔ̀Ꞌɔ a ègwet mèleb mu eghǎ ebaãaãte si wu èmàꞋà èghem yebe. ÀdziꞋ me wù̧ù̧ne, bɔ mè màꞋà èliꞋ wu, ndze nê, è tsìꞋi èmàꞋà èghem ntsɔ̀b yetà̧â̧ elɔ̀Ꞌɔ a ègwet mèleb mu eghǎ ebaãaãte si. 
ACT.27.29	Bɔ ghɨ̀ ale, mbɔ̂ me bɔa mbɨ̀Ꞌɨ̀ ànkànuꞋ yu a ghà ndebe ane tèwutsə. Ale, bɔ shukè èghɨ lelet ko bekwì tsèmè taꞋà ànkànuꞋ yu mbɨ̀Ꞌɨ̀ aa tɨ̧ɨ̧, mbɔ̂ nchùŋke ètsə bɔb a si me tsàꞋte nê ètsəꞋ è tsi kwàla. 
ACT.27.30	Bòt bu bɔ̀ɔ faꞋa a èbem ànkànuꞋ yu la e ghɨ̀ ale, me taŋke elùùlà àwɔb. Ale, bɔ shuke awa ànkànuꞋ wu è fɨ̀tê nê, bɔ gha ezì èghɨ lelet ko a mbì taꞋà ànkànuꞋ yu. 
ACT.27.31	Ka Pɔ̂l shu abua wajûŋ banyà̧ wu bɔ̂ banyà̧ ko bu nê, “BɔfàꞋ baa e lùùlà, ko ba nɨ̧̀ ba è ka peme a.” 
ACT.27.32	Ale, banyà̧ bu e loo mèliꞋ mu bɔ sèle awa ànkànuꞋ wu la, sàŋ è ghà.
ACT.27.33	ÈtsəꞋ e tsiꞋa nkɨ etsi, Pɔ̂l shù̧ù̧te awɔb bàgème nê, bɔ̀ jɨ èghɨjɨ, “Mèntɨ̧ɨ̧ mɨ̧ è bente ane nkàb tebe àfɨ̀Ꞌ yaa, tè wòt kǒ ane yɨ̧ ka bê njɨ àghɨ. 
ACT.27.34	Mâ shu̧u̧te awɨ̧ àfɨ̀Ꞌ yaa nê, bɨ̀ jɨ èghɨjɨ mbɨ̀Ꞌɨ̀ bɨ pfəꞋte ndzìtsə. Ka wuê nyèmtsə wòt ane yɨ̧ ka nyɔa.” 
ACT.27.35	Mbɨ̀Ꞌɨ̀ Pɔ̂l è làꞋa èngà̧ waa la, tà nɨ a bled kǒ, ŋà mènkɔ̀ŋke abua Mbɔ̧ɔ̧mà a mbì lɔb bàgème, mbɔ̂ mboꞋ, mbùꞋ me kwele. 
ACT.27.36	Bɔ̀ɔgème e baãaã mèntɨ̧ɨ̧ mɔb tè waa waa ane yɔb e jɨ àghɨa jɨ. 
ACT.27.37	Ba li ngu bàa ènkɨ̀ yebe nè èghem yesà̧à̧mbe ntsɔ̀b bantùa a èbem taꞋà ànkànuꞋ yu. 
ACT.27.38	ÀfɨꞋa wòt ègème è jɨ èghɨjɨ tè ndzet la, bɔ tsì èghɨjɨ èghɔ bu a èbem ànkànuꞋ yu la, maꞋa àbȩ, mbɨ̀Ꞌɨ̀ aa nyaꞋa yàŋe.
ACT.27.39	ÀfɨꞋa ètsəꞋ e tsi la, bɔfàꞋ bu e ye aguŋ yu, ka bɔ̀ ka ko ntsɔ̧̀. Bɔ ye wuê àdziꞋa si ako nè tèsoŋtsə, mɨ̀ɨ̀tè nê bɔ wu eko e ghɨ̌, ko bɔɔ̀ nga etsàa ànkànuꞋ yu a ègwet si mbɔŋ. 
ACT.27.40	Ale, bɔ lootè èghɨ lelet bu e wua mbǎ̧ ànkànuꞋ yu la sàŋ, e chu nga a èbem *èdzî. ÀfɨꞋa mbɔŋ, bɔ yààtè mèliꞋ mu nàa mbà̧aã àghɨ yu bɔ̀ɔ nɨ̀a səèà ànkànuꞋ yu la. Bɔ ghɨ̀ ale, bɔ lɔ̀kè taꞋà ndǐ yu a mbì ànkànuꞋ yu la, mbɨ̀Ꞌɨ̀ àfeme aa me ŋwèèle ànkànuꞋ yu ngà nè mbì, mbɔ̂ me gha aguŋ. 
ACT.27.41	Ka ànkànuꞋ yu a debe ane àtsiꞋa těsoŋtsə a èbem mèleb, nchu nga a èbem si. Àbâ mbì yu a shɨꞋ tê à ka tsi ngȩ̀ȩ̀nè. È wu àbâ akwèn yu, mèleb debe ane ètɨ̧̂, sà̧à̧te a eba ebà.
ACT.27.42	Mbɨ̀Ꞌɨ̀ èghɨ bàa aà ngɨ̀à la, bèshujà bu e laŋkè nê bɔɔ bùŋe bòt tèfȩ bu bàgème, mbɨ̀Ꞌɨ̀ wòt kǒ ane yɔb yɔꞋ nga aguŋ ndùùlà. 
ACT.27.43	Ka wajûŋ bèshujà bu kele awɔb, ndɨ̀ wu tà li tà kà wua nkɨ̀a nê Pɔ̂l pfə la. Tà tsiꞋi shu abua wòt ègème tàa ko eyɔꞋɔ la nê, bɔ̀ kȩ ndebe a èbem mèleb, ndzɔꞋ nga aguŋ, 
ACT.27.44	àbəèꞋ ako a baãaã tèbate èyɨt tu te dzəâ ane ànkànuꞋ yu la, ndzəè nkùŋè àwɔb nga àbȩ. Eyaa wu ndɨ bàagème e li ndzəè nga aguŋ kà wòt è pfə la.
ACT.28.1	ÀfɨꞋa ba li ndzəè kà àghɨ a baãaãte wòt tè ntɨ̧ɨ̧ aguŋ la, ba zə nê èlen àlaꞋ a ngaa a kètsìà èdzî la wu Mɔɔltà. 
ACT.28.2	Bòt àlaꞋ a mbɔŋ e li ntàꞋa baãaã awa ntsɔ̧̀. Ndɨ̀ wu mbɨ̀ŋ li mbùꞋ me lu fo mè me ghɨ̀ la, bɔ tsəꞋtè èwet nɨŋ sèè àwa. 
ACT.28.3	Pɔ̂l ghɨ̀ ale, tà fete èkaꞋ èwȩ, nê ye kɨ ezǐ a èwet, me ko nyà̧kàbɔ̀ŋ dzə a èbèm, àzəꞋ a ghɨ̀ la, ndù̧ àbu atò ntsòŋa adù̧. 
ACT.28.4	Bòt àlaꞋ a Mɔɔltà e ye ndɨ nyà̧kàbɔ̀ŋ yu è tsoŋa ane àbu a Pɔ̂l la, me làꞋa a kètsìà wɔb shua nê, “A ghɨ̀ nà leꞋ, ko mbê waa è li te mè bùŋe wɔ̀bȩ̂. Tà mbatè mpème a *èdzî ale, ka ndɔ̀ yu bela nkuŋa tò.” 
ACT.28.5	Ka Pɔ̂l nyìꞋ nyà̧ yu è debe a èwet ka àghɨ à ka lem ngɨ atò. 
ACT.28.6	Mbɨ̀Ꞌɨ̀ tà ghɨ̀ ale la, bòt bu e me chɨ̀Ꞌɨ nê tà bele efùùla, mbə tà dèbe a si mpfə. Ka mbɨ̀Ꞌɨ̀ bɔ chɨ̀Ꞌɨ ane àfɨ̀Ꞌ à seè me ye àghɨa kàbɔ̀ŋ ko à ka ghɨ ane tò la, bɔ kubtè mèntɨ̧ɨ̧ mɔb ntsiꞋi me shu nê, “Mbê waa wu a mbɔ̧ɔ̧mà.”
ACT.28.7	Wòt kǒ èlen tò li ngu Publiɔ̀s la li ngu kwàꞋ a ngèt àdziꞋa mbɔŋ, mbɔ̂ ngu fɔ̧̀ àlaꞋ a mbɔŋ. Tà li ntàꞋa sèè awa mè mbà̧à̧te awa ntsɔ̧̀, tè bà tseke mbɨ̀Ꞌɨ̀ bègɨ̧̀ tò ane èli betat. 
ACT.28.8	Tǎt Publiɔ̀s wu ko nê ye wu a ègwet èku̧ ngò̧ò̧nà sɔ̧̀ɔ̧̀nà nè tèlɨ̀btsə. Pɔ̂l è ghà a èbem àtsəalob tò, ntsàꞋte a Mbɔ̧ɔ̧mà, nɔ̀ŋè èbu bi adù̧ tò, mbə atò. 
ACT.28.9	Mbɨ̀Ꞌɨ̀ Pɔ̂l è bə wɔ̀jûŋ wu la, bòt àghɔ̧ bàgème àlaꞋ və e kɨꞋɨ̀ mɨ̧̂ tà bəè àwɔb. 
ACT.28.10	Bɔ li ntàꞋa eŋa awa èghɨ, tè è li ngu àlia baa ghà la, bɔ zì èghɨ àa tɨŋe awa a lèghȩ̀ȩ̀nè wu la a èbem ànkànuꞋ aya nê, bà nɨŋ me ghǎ.
ACT.28.11	Ba li ntsèke abàꞋ və èŋu yetat mbɔ̂ nyi a èbem taꞋà ànkànuꞋ ako a dzəa àpfəè àko è wû Àlèkzandìà la, me ghǎ. Èlen ànkànuꞋ a ngaa li ngu “Bènàmbəa bu bè wu Bɔbenyì la”, mbɔ̂ nko nê ye jɨ àbɨ̂ŋ àlaꞋ a mbɔŋ. 
ACT.28.12	Ba lɔ̀Ꞌɔ abàꞋ və, nyi Sìlakùs, ndì èli betat abot. 
ACT.28.13	Ndɔ̀Ꞌɔ abot, nga a Legiɔ̀m. ÈtsəꞋ e tsi àfeme ako a lɔ̀Ꞌ nè àtsɔꞋɔ me tsè, tê è me wu ane èli bebe ba nyi a Pùtìolì. 
ACT.28.14	Bà nyi abàꞋ və, ba ye bɔnyɨ ba ko bɔ shu abua ya nê, ba tò ba è tseke ane èli besà̧à̧mbe. Eyaa wu ndɨ ba li ngɨ̀ tè nyi a Luêm la. 
ACT.28.15	Bɔnyɨ ba a Luêm e zə, nkɨ̀Ꞌɨ̂ tè ngu a èwen Apiɔ̀s, nè adzìꞋ yu bɔ̀ɔ ntɔ nê Lobte mèlùꞋ Tetat la, nkwène ane ya. ÀfɨꞋa Pɔ̂l è ye awɔb la, tà kɔ̀ŋkè a Mbɔ̧ɔ̧mà, èntɨ̧ɨ̧ tò e mè nkwèèlê. 
ACT.28.16	Mbɨ̀Ꞌɨ̀ ba nyi a Luêm la, bɔ sa a Pɔ̂l nê, tà me tseke zìa zìa, mbɔ̂ ntsìꞋi eŋa wuê shujà wemɔ̀Ꞌ nê tà me ghȩ̀ȩ̀na mbààbe atò.
ACT.28.17	Èli e li ntsè betat, Pɔ̂l è tɔ bɔɔjuŋ Bèjuê bu a Luêm la nê, bɔ̀ kɨꞋɨ bɔ̂ tò ba e mua. ÀfɨꞋa bɔ bù̧ù̧tè la, Pɔ̂l è shu abua yɔb nê, “Bɔnyɨ bɔ̧, e ngu wɔ̀tèfȩ bɔ li mbà̧aã am a Jèlusalèm ndzi a tèkitebu bòt Luêm la. Bɔ batè me baã am ale è nka ghɨ̀ ànəê àko ane bòt ba, è nka laꞋa kàbɔ̀ŋ ane ndɨ bɔ̀ɔ ntsèka mbɨ̀Ꞌɨ̀ bètǎt nyaꞋ ba e li sa abua ya la. 
ACT.28.18	Bòt Luêm e li mbììte am mènəè tè ntsìꞋa nkɨ esǎ am, nkàà nê bɔ li ndze nê, e mbakà ghɨ ànəa kàbɔ̀ŋ ako tè è wu àyea bɔ̀ɔ bùŋè am la. 
ACT.28.19	Ka Bèjuê e bɔ̂ me ntu̧ wuê tu̧, è shɨ̀ɨ̀bè nê, wu empelɔ̀ ka tàa saꞋa am la. Mbàtè me shɨ̀ɨ̀bè ale, è nka bɔ ànəa ko màa nɨ efɨ̧̀ɨ̧̀nè àwɔb abua empelɔ̀ la. 
ACT.28.20	Eyaa wu àghɨa a ghɨ̀ ka e me kɨ eye awɨ̧ la. Bɔ me kuule am ane fȩtsə mbɨ̀Ꞌɨ̀ wɔ̀tèfȩ anè, ngua nkàà wuê ànəa wòt wu bòt Izəèlȩê e bɔ ntɨ̀ ane tò la.”
ACT.28.21	Bèjuê bu e bɨ̀ɨ̀lè nê, “Ba bakà ye àkatè àko a dzə a Jùdià ane ànəê ayê la. Wanyɨ wa kǒ bakà lem ndzə abàꞋ və nè ntu̧, bà ka ye wòt kǒ tà kɨꞋɨ eshu ànəa kàbɔ̀ŋ ako àtsə ayê la. 
ACT.28.22	Ka baa nkɨ ezə ànəa à wu a èntɨ̧ɨ̧ wê la, mbɨ̀Ꞌɨ̀ nê bòt aà ntsìà mpəəte ènɔ̧̂ bòt bu à wu bɨ tò ba la, adzìꞋ àgème.”
ACT.28.23	Ale, bɔ̂ Pɔ̂l ba e kàꞋà àlia, tè bòt e kɨꞋɨ kwàꞋ ànyaꞋne ane àlia mbɔŋ àdzìꞋa tàa ntsèka la. Bɔ kɨꞋɨ ale, tà bùꞋ a ntɔtetsɔ̌Ꞌ eghǎ ewu ètsəꞋ me yààte ànəa Kèfɔ̧̀ Mbɔ̧ɔ̧mà, è shua awɔb. Tà ghɨ̀ ale, tà me wȩȩte mènəè kǒ adù̧ mbɨ̧te Musì nè àkatè yu bèndàꞋàtɔŋ Mbɔ̧ɔ̧mà e li shɨŋ la shua awɔb, è nkɨ enyɔ̀Ꞌte e ghɨ̌ bòt ko ane yɔb aa zì mèntɨ̧ɨ̧ mɔb ane Yesò. 
ACT.28.24	Bòt ko e zə èngǎ̧ tò wu tè mbɨ̧̀ɨ̧̀ne, ka èbeko è ka bɨ̧ɨ̧nè, 
ACT.28.25	ale bɔ bùꞋ me taate, nkàànà a kètsìà wɔb. Mbɨ̀Ꞌɨ̀ bɔ̀ɔ ntààtâ la, Pɔ̂l làꞋ èngà̧ ko wemɔꞋ abua yɔb nê “Fo Kèfə li nchɨɨme ngɨ̀ Àsayà ndàꞋàtɔŋ Mbɔ̧ɔ̧mà làꞋà nkûŋ abua bètǎt nyaꞋ bɨ̧ nê:
ACT.28.26	‘Du shu abua bòt baa nê,
ACT.28.26	Bɨa lâ yute, njùtê,
ACT.28.26	ka bɨ̀ ka zə ànəê,
ACT.28.26	Bɨa lâ ndɨ̀ŋke, ndɨ̀ŋkè,
ACT.28.26	ka bɨ̀ ka ye àghɨ.
ACT.28.27	Ndɨ̀ wu bɔ̀ baka ghaꞋte
ACT.28.27	mèntɨ̧ɨ̧ mɔb abua Mbɔ̧ɔ̧mà,
ACT.28.27	ndììme ètû̧ bɔb,
ACT.28.27	mè nkàbte àghɨ ayɔb la.
ACT.28.27	A ghɨ̂ à ka wu ale, ko àghɨ
ACT.28.27	ayɔb aà ndzèa èdziꞋ,
ACT.28.27	ètû̧ bɔb e zəa èdziꞋ,
ACT.28.27	mèntɨ̧ɨ̧ mɔb koa mènəè,
ACT.28.27	bɔ kubtà, nkɨ̀Ꞌa abua am,
ACT.28.27	e mbəa wɔb.’ ”
ACT.28.28	Pɔ̂l è ghɨ̀ ale, tà lìà nê, “Bɨ̀ ko nê Ntu̧ Ntsɔ̧̀ yu nàa shua ndɨ Mbɔ̧ɔ̧mà nàa tsǐ bòt a èbem kàbɔ̀ŋ wɔb la, è ghà tê ngu abua bòt kà wu Bèjuê, tè bɔ̀ɔ wu e yutè.” 
ACT.28.29	[Pɔ̂l li ndàꞋ èngà̧ waa ale, Bèjuê bu e taatè me ghȩ̀ȩ̀na nkàànà ànyaꞋne a kètsìà wɔb.]
ACT.28.30	Pɔ̂l li ngɨ̀ ale me tseke wuê a èbem lob tà lè wua ntsèka ŋǎ èkab adù̧ la tè ngà ngu ane èngùꞋ yebe, sèè bòt bàgème bɔ li nkɨ̀Ꞌɨ̂ e ye atò la. 
ACT.28.31	Tà li ngua ndàꞋà ànəa kèfɔ̧̀ Mbɔ̧ɔ̧mà nè mènəè Yesò Klistò Lefɨ̀Ꞌ kà bɔ̀â, wòt kà mê nkèle atò.
ROM.1.1	Letà Pɔ̂l wɔ̀fàꞋ Yesò Klistò, Mbɔ̧ɔ̧mà lè tɔ nê tà me tsɔ̀te Ntu̧ Ntsɔ̧̀ yu è dzə abua zi la. 
ROM.1.2	Mbɔ̧ɔ̧mà li ndzaŋe kàꞋa ànəa Ntu̧ Ntsɔ̧̀ yaa, bèndàꞋàtɔŋ tò e shɨ a èbem Àkata tò. 
ROM.1.3	Ntu̧ Ntsɔ̧̀ Mbɔ̧ɔ̧mà wua ndàꞋà ànəa Waã tò wu bɔ le mbi mbɨ̀Ꞌɨ̀ wɔ̀bȩ̂ a èbem àndǎ̧ a fɔ̧̀ Dàbid la. 
ROM.1.4	Enɨ nyɨꞋte nê tà wu Waã Mbɔ̧ɔ̧mà, Mbɔ̧ɔ̧mà nɨ mètàŋ mi è ghe la, njù̧ù̧me atò a èbem èvə. Waã tò mbɔŋ wu Tǎt wa Yesò Klistò. 
ROM.1.5	Mbɔ̧ɔ̧mà li ntsè ane Yesò nɨa ntsɔ̧̀ vi ngɨ̀ am ane wantu̧ Yesò, mbɨ̀Ꞌɨ̀ maa me ghaãaã ane èlen Yesò ndàꞋà èngǎ̧ tò abua bòt èlaꞋ ègème, mbɨ̀Ꞌɨ̀ bɔɔ bɨ̧ɨ̧ne èngǎ̧ mbɔŋ, e tsiꞋi me zə wuê atò. 
ROM.1.6	Fɔɔle awɨ̧ wu bɨ̀ wu ayɨ̧ ayɔɔ bòt bu Mbɔ̧ɔ̧mà tɔ awɔb nê bɔ̀ wu bòt Yesò Klistò la.
ROM.1.7	Tà shɨ abua bòt Mbɔ̧ɔ̧mà bu bàgème a Luêm, Mbɔ̧ɔ̧mà nàa nkɔ̀ŋkà àwɔb mè ntɔ awɔb ane bòt bi la.
ROM.1.7	Maà shù̧ù̧ta Tǎt wa Mbɔ̧ɔ̧mà bɔ̂ Yesò Klistò Lefɨ̀Ꞌ nê bɔ̀ nyɨꞋte a ntsɔ̧̀ wɔb abua yɨ̧, ngɨ̀ bɨ̀ bɔ àlàŋkè a mèntɨ̧ɨ̧ mɨ̧.
ROM.1.8	Maà mbɨ̌ kɔ̀ŋke a Mbɔ̧ɔ̧mà am ane èlen Yesò Klistò ane yɨ̧ bɨ̀agème, ane ndɨ bòt a èdziꞋ ègème aà ndàꞋà ndɨ bɨ zi mèntɨ̧ɨ̧ mɨ̧ ane Yesò Klistò la. 
ROM.1.9	Mbɔ̧ɔ̧mà wu mâ ŋa am nènkèm abua tò a mànstsɔta Ntu̧ Ntsɔ̧̀ waã tò la, è koê nê ànəa e ndàꞋà la wu nkûŋ nê, màa ngɨ̀ e me tsàꞋte atò àfɨ̀Ꞌ àgeme e me làꞋà ànəa yɨ̧ abua tò, 
ROM.1.10	è shua nê tà ghàꞋa èlu̧, ko maa yaa kɨꞋɨ àfɨ̀Ꞌ yaa e ye awɨ̧.
ROM.1.11	Maa ndâ nkɨ e kɨꞋɨ ye awɨ̧ mbɨ̀Ꞌɨ̀ nyɨꞋte awɨ̧ mènəè Mbɔ̧ɔ̧mà kǒ, bɨa me kweele ane èntɨ̧ɨ̧ wɨ̧ wu bɨ zi ane Yesò la. 
ROM.1.12	E nkɨ kɨꞋɨ e ye awɨ̧ mbɨ̀Ꞌɨ̀ èntɨ̧ɨ̧ wɨ̧ wu bɨ zi ane Yesò la aa zǐ èntɨ̧ɨ̧ am, è wɔ̧ wu ane tò la aa zǐ mèntɨ̧ɨ̧ mɨ̧. 
ROM.1.13	Bɔnyɨ bɔ̧, bɨ̀ ko nê mâ taŋke ngò̧ nyaŋ nê e nkɨ kɨꞋɨ e ye awɨ̧ (ka àghɨa ko a kele am e kɨꞋɨ e dzə àfɨ̀Ꞌ yaa). E nkɨ kɨꞋɨ mbɨ̀Ꞌɨ̀ ghɨ̌ bòt ko aa zì mèntɨ̧ɨ̧ mɔb ane Yesò, mbɨ̀Ꞌɨ̀ mâ ghɨ̌ ayɔɔ bòt kà wu Bèjuê a èdzìꞋ èko la.
ROM.1.14	Eyaa wu àfaꞋa mâ bɔ ndɨ màa faꞋa abua bòt bàgème la. Abua bòt àghɨ ayɔb a ghaꞋa la, nè èbe kà ayɔb a ghaꞋà, nè bòt bɔ ko àkatè la, nè èbe kà koê. 
ROM.1.15	Eyaa wu lə màa ndâ nkɨ tsɔ̀te Ntu̧ Ntsɔ̧̀ yaa mɨ̧̂ abua yɨ̧ wu a Luêm la.
ROM.1.16	Maà kà bɔ àtsəa kɔꞋɔ a ane Ntu̧ Ntsɔ̧̀ Mbɔ̧ɔ̧mà, nkàà nê, wu mètàŋ Mbɔ̧ɔ̧mà màa nɨa ntsɔ̀tà Ntu̧ Ntsɔ̧̀ yu nàa ngɨ̀à waa waa tà zi èntɨ̧ɨ̧ vi ane Yesò la peme la, ebùꞋu ane Bèjuê bu èngǎ̧ mbɔŋ e li mbɨ̀ abua yɔb la, eghǎ wu ane bòt kà wu Bèjuê. 
ROM.1.17	Ntu̧ Ntsɔ̧̀ Mbɔ̧ɔ̧mà nàà nyɨ̀Ꞌta ndɨ Mbɔ̧ɔ̧mà nàa nɨa wòt mbɨ̀Ꞌɨ̀ wòt tà tɨ̧ɨ̧ ndɨŋndɨ̀ŋ a mbì li la, è wu wòt wu tà zi èntɨ̧ɨ̧ vi ane waã tò Yesò Klistò tè èlu̧ tsa è ka tsi ngu la. Bɔ shɨ a èbem Àkata Mbɔ̧ɔ̧mà nê, “Wòt tà zi èntɨ̧ɨ̧ vi ane Mbɔ̧ɔ̧mà, tè Mbɔ̧ɔ̧mà nɨa tò mbɨ̀Ꞌɨ̀ wòt tà tɨ̧ɨ̧ ndɨŋndɨ̀ŋ a mbì li la, naa li wu ane àlia nè àlia.”
ROM.1.18	Mbɔ̧ɔ̧mà è tse a ègwet me nyɨꞋte ndɨ yèa ntsòa ane bòt bàgème bɔ tu̧u̧ zə atò, me ghɨ wuê kàbɔ̀ŋ, tè kàbɔ̀ŋ mbɔŋ kele bòt, bɔ̀ ka tsi nko nkûŋ la. 
ROM.1.19	BetsiꞋa waa waa ko àghɨa Mbɔ̧ɔ̧mà wu yùà la, ndɨ̀ wu Mbɔ̧ɔ̧mà zìambɔŋ è nyɨꞋte abua yɔb la. 
ROM.1.20	EbuꞋu tea àfɨꞋa Mbɔ̧ɔ̧mà li ngɨ̀ ngɔ̀ŋ la, tàa ngɨ̀à àfɨ̀Ꞌ àgème bòt e yea nê tà wu Mbɔ̧ɔ̧mà, mè ndzea nê mètàŋ tò nàa kà lìà. Bɔ li ngu ko ye nê tàa və ane èghɨ tà ghɨ̀ la. Ale, àghɨa ko bɔ̀ɔ mě nɨ ghɨ̌ te gha àku la a ntsě.
ROM.1.21	Bɔ li mbàte nko nê Mbɔ̧ɔ̧mà nàà və, ka bɔ̀ ka ŋa kènuke abua tò mbɨ̀Ꞌɨ̀ Mbɔ̧ɔ̧mà, bɔ̀ ka mě nkɔ̀ŋkè atò ane àghɨa tà ghɨ̀ la. Ale, mèmɨ̀ɨ̀te mɔb è tsìꞋi àku, bɔ̀ ka meè nko àghɨa Mbɔ̧ɔ̧mà li ngua nkɨa nê bɔ̀ ko la. 
ROM.1.22	Bɔ batè me tseka shua nê bɔ wu bòt èyì, ka mbɔ̂ ntsìꞋi èkèghɨ̧̀. 
ROM.1.23	Bɔ sà ènɨ̧ Mbɔ̧ɔ̧mà wu tà wu ane àlia nè àlia la, ntsiꞋi me kukte wuê èghɨ bɔ̀ ghɨ̀ e efəə wɔ̀bȩ̂ nè banyaãbàꞋ, mèè nè banyà̧ bèa ntsèka e a èbem mèleb mè ntsèka aguŋ la.
ROM.1.24	Mbɔ̧ɔ̧mà ye ale, sà àwɔb nê bɔ̀ me ghɨ̌ èbɨꞋte èghɨ bu bɔ zì mèntɨ̧ɨ̧ mɔb adù̧ la, bɔ tsiꞋa ngɨ̀à mènəè àtsəa kɔꞋɔ a kètsìà wɔb bɔ̀ɔmbɔŋ. 
ROM.1.25	Mbɔ̧ɔ̧mà li ngɨ̀ anè nkàà nê bɔ waꞋa nkûŋ yu ane Mbɔ̧ɔ̧mà la, ntsiꞋi me kùŋè àghɨa àfɨte. Nko nê bɔ sa a Mbɔ̧ɔ̧mà wu tà ghɨ àghɨ àgème la, ntsiꞋi me kukte èghɨ bu tà ghɨ̀ la, bɔ wu me wùꞋtè wuê a Mbɔ̧ɔ̧mà wu tà wu ane àlia nè àlia la. Àmèn.
ROM.1.26	Àyaa a ghɨ̀ Mbɔ̧ɔ̧mà sà àwɔb nè bɔ̀ me ghɨ̀ wuê èbɨꞋte èghɨ bu àa ŋa àtsəa kɔꞋɔ bɔ zì mèntɨ̧ɨ̧ mɔb adù̧ la. Bèzi bɔb e sà mbâ̧tsə ntsìꞋa nɔ̀ŋkà nè bèzi ko. 
ROM.1.27	Mbâ̧tsə te me ghɨ̀ wuê a èlɨ̀ mbɔŋ mɨ̧̂, sà bèzi ntsìꞋa nkɨà wuê mbâ̧ tè ko, ngɨ̀à mènəè àtsəa kɔꞋɔ, nɔ̀ŋkà nè mbâ̧ tè ko. Mbɨ̀Ꞌɨ̀ bɔ̀ɔ ngɨ̀à ale la, Mbɔ̧ɔ̧mà me zì àwɔb a èbem ngoꞋ è wu àbȩ̀ àfaꞋa kàbɔ̀ŋ yɔb la.
ROM.1.28	Ndɨ̀ wu bòt mbɔŋ e tu̧u̧ zì mèntɨ̧ɨ̧ mɔb ane mènəè nkûŋ mu nàa nyɨ̀Ꞌta wòt Mbɔ̧ɔ̧mà wu wùà la, Mbɔ̧ɔ̧mà sà àwɔb bɔ tsiꞋi zì mèntɨ̧ɨ̧ mɔb ane èbɨꞋte èghɨ àa ŋa àtsəa kɔꞋɔ la. 
ROM.1.29	Ale, mèntɨ̧ɨ̧ mɔb lu̧u̧ ne tèwuute èbɨꞋte ènəê ègème, kàbɔ̀ŋ nè mànkɨa nè èghɨ bòt tsa e wu tsiꞋi bɔb, mè nè màmɨɨta wuê a kàbɔ̀ŋ ane bòt ko. Mèntɨ̧ɨ̧ mɔb è lu̧u̧ ne ghòꞋnà, bɔ mè ngu bèlɨ̧̀, me tseka nùà bòt, fɨ̀ta bòt, mɨ̀ɨ̀tà wua kàbɔ̀ŋ ane bòt, ndàꞋa kàbɔ̀ŋ ane tèlente bòt. 
ROM.1.30	Ntsòkà tèlente bòt, mpààbà a Mbɔ̧ɔ̧mà, ntsò̧ò̧tà bòt, ŋèꞋa tèkwȩ tɔb a ègwet, shua nê bɔ ghe. Bɔ mè me ntsèka mɨ̀ɨ̀tà wuê balu̧ fi a màngɨa kàbɔ̀ŋ, bɔ̀ ka wua ndzəa bètǎt bɔb bɔ̂ bènyɨ̌ bɔb. 
ROM.1.31	Bɔɔ ngɨ̀à mbɨ̀Ꞌɨ̀ èkèghɨ̧̀, bɔ̀ ka wua shua ànəê, ngɨ̀à a èlɨ mbɔŋ, mè me ghɨ̧̀ɨ̧̀ne bòt kà wua nkua tèsȩ. 
ROM.1.32	Bɔ batè nko ànəa Mbɔ̧ɔ̧mà shu la nê bɔ bɔ̂ ndɨ bɔ̀ɔ bùŋe bòt bɔ̀ɔ ngɨ̀à èwuu èghɨ mbɔŋ la, ka bɔ̀ wua ngɨ̀à wuê ndàꞋà bùà, bɔ me wùꞋta fɔ̀ɔ̀la bòt bu bɔ̀ɔ ngɨ̀à èwuu èghɨ mbɔŋ la mɨ̧̂.
ROM.2.1	Àwɔ̀ wu àa ntsìà mpəèəète bòt la, à ka ghà àku a, ka à màà ngu wuê wà leꞋ. Àa ngɨ̀ a me tsì mpəèəète wòt à wua ndzìà ndɔ̀ àtsəa yê, nkàà nê àwɔ̀ wu ntsìà mpəèəète mbɔŋ la à bela ngɨ̀à wuê èghɨ mbɔŋ mɨ̧̂. 
ROM.2.2	Ba ko nê ngoꞋ Mbɔ̧ɔ̧mà naa li nɔ̀ŋke a ègwet bòt bu bɔ̀ɔ ngɨ̀à èghɨ mbɔŋ la. 
ROM.2.3	Tè à mɨɨtè nê, àwɔ̀ wu àa ntsìà mpəèəète bòt bu bɔ̀ɔ ngɨ̀à èghɨ bàà la, à me ghɨ̀ èghɨ mbɔŋ àwɔ̀ mbɔŋ, ko Mbɔ̧ɔ̧mà nàa tseke ka saꞋa awê? 
ROM.2.4	Kò àa mɨ̀ɨ̀tà nê ndɨ̀ wu Mbɔ̧ɔ̧mà bɔ a bɔɔla èntɨ̧ɨ̧ mè me baãaã èntɨ̧ɨ̧ vi nkua tèsȩte bòt la, tàa sà àwê aa ghà àku à? À bakà ko nê ntsɔ̧̀ waa Mbɔ̧ɔ̧mà nyɨ̀Ꞌta la, wua nkɨà mbɨ̀Ꞌɨ̀ aa kubte ane mènəè kàbɔ̀ŋ mê?
ROM.2.5	Ka ndɨ̀ wu a kweele èntɨ̧ɨ̧ wê, ntu̧u̧ kubte la, à wua mpàa nkwèꞋnà ntsǒ Mbɔ̧ɔ̧mà a ègwet lè, mbɨ̀Ꞌɨ̀ è li è wu ane àli yu tàa saꞋa waa waa ndɨŋndɨ̀ŋ la, a bê mbɨ̀ àwê. 
ROM.2.6	Mbɔ̧ɔ̧mà naa li tsɔꞋɔ waa waa, ane àfàꞋa tò. 
ROM.2.7	È me wu bòt bu bɔ̀ɔ nkùùla mèntɨ̧ɨ̧ mɔb ngɨ̀à mènəè ntsɔ̧̀, nkɨà ènɨ̧, nkɨà kènùke, mè me kɨ e li tseke ane àlia nè àlia la, ko Mbɔ̧ɔ̧mà nàa ŋa awɔb mèmpème kàlìà. 
ROM.2.8	Ka è me wu bòt bu bɔ̀ɔ nkɨà nê àghɨ àgème a wu wu ayɔb la, mè ntu̧u̧ bɨ̧ɨ̧ne ànəa nkûŋ yu a dzə abua Mbɔ̧ɔ̧mà la, me ghɨ̀ wuê mènəè kàbɔ̀ŋ la, ko Mbɔ̧ɔ̧mà naa nyɨꞋte ntsǒ zi, enɔ̀ŋe ngoꞋ kèkweelè a ègwet lɔb. 
ROM.2.9	Bòt bu bɔ̀ɔ ngɨ̀a kàbɔ̀ŋ la bàgème aa li nyi a èbem ngoꞋ kèkweelè, e me ye ngɨ̧̀ɨ̧̀nè, ebùꞋu ane Bèjuê bu bɔ li mbɨ̀ ndzə èngǎ̧ Mbɔ̧ɔ̧mà la, eghǎ wu ane bòt kà wu Bèjuê. 
ROM.2.10	Ka Mbɔ̧ɔ̧mà bɔ̂ ngu wùꞋte, e kukte, e mě ŋa àlàŋkà èntɨ̧ɨ̧ abua waa waa tàa ngɨ̀a ntsɔ̧̀ la, ebùꞋu ane Bèjuê bu bɔ li mbɨ̀ ndzə èngǎ̧ Mbɔ̧ɔ̧mà la, eghǎ wu ane bòt kà wu Bèjuê. 
ROM.2.11	Mbɔ̧ɔ̧mà naa ghɨ̀ anè nkàà nê tàà saꞋa bòt kà lȩ mèsi.
ROM.2.12	Bòt bu bàgème bɔ li ngɨ̀a kàbɔ̀ŋ kà ko mbɨ̧ yu Mbɔ̧ɔ̧mà li ŋa abua Musì la, bɔɔ li nyɔ ka ko mbɨ̧ mbɔŋ. Bòt bu bɔ li nko mbɨ̧ mbɔŋ, ka ngɨa kàbɔ̀ŋ la, bɔɔ li nɨ mbɨ̧ mbɔŋ e saꞋa awɔb. 
ROM.2.13	È ntsě bòt bu bɔ̀ɔ ndzəa mènəè mu mbɨ̧ Musì nàa shua la ka bɔ̂ kùꞋu e mbì Mbɔ̧ɔ̧mà la, wu bòt bu bɔ̀ɔ ngɨ̀à àghɨa mbɨ̧ mbɔŋ shua la. Wu bɔ̀ɔ̀ba ka bɔ tɨ̧ɨ̧ ndɨŋndɨ̀ŋ a mbì tò la. 
ROM.2.14	Bòt bu kà wu Bèjuê la àa ngɨ̀ bɔ̀ ghɨ̀ àghɨa mbɨ̧ yu Mbɔ̧ɔ̧mà li ŋa abua Musì la nàa shua la, a wua nyɨ̀Ꞌta nê bɔ batè bɔ̀ ka bɔ àkata mbɨ̧ ale, mbɔ̂ nko mbɨ̧. 
ROM.2.15	Èghɨ bɔ̀ɔ ngɨ̀à la e nyɨꞋtè nê Mbɔ̧ɔ̧mà zi mbɨ̧ mbɔŋ a mèntɨ̧ɨ̧ mɔb, nkàà nê bɔ̀ɔ ngɨ̀ bɔ̀ ghɨ̀ àghɨ mbɨ̀Ꞌɨ̀ mbɨ̧ shu la, mèntɨ̧ɨ̧ mɔb ka feele àwɔb, ka bɔ̀ pààte mbɨ̧, mèntɨ̧ɨ̧ mɔb me fèèlè àwɔb. 
ROM.2.16	Ntu̧ Ntsɔ̧̀ yu màa ntsɔ̀tà la nàa shua nê, eyaa wu ndɨ bɔ̀ɔ li lo esaꞋa bòt ane àli yu Mbɔ̧ɔ̧mà nàa ghɨ̌ Yesò Klistò naa saꞋa mènəè ndò̧ mu a mèntɨ̧ɨ̧ bòt la.
ROM.2.17	È me wu awê wu àa ntɔ awê ane Juê la, ko àyê àa li wu naa? À gha ane ndɨ̀ wu à ko mbɨ̧ Musì la me wu̧u̧ nkùꞋ ye shua nê ye ko a Mbɔ̧ɔ̧mà. 
ROM.2.18	Àà mè shua nê ye ko àghɨa Mbɔ̧ɔ̧mà nàa nkɨà nê yè ghɨa, mbɨ̧ mè nyɨ̀Ꞌte avi tè ye ko àghɨa è wuê àyea nkûŋ la. 
ROM.2.19	À lâ nko àwɔ̀ mbɔŋ nê ye wu wòt yèa mbà̧aã àbu a bòt àghɨ àleme la, mè ngu èkaꞋà abua bòt bɔ̀ wu a èbem ndzěm la, 
ROM.2.20	nê ye wu nyɨꞋtà bòt bu kà ko mènəè Mbɔ̧ɔ̧mà la, mè ngu nyɨꞋtà bòt bu bɔ̀ baka zìꞋì nkwèèle ane mènəè Mbɔ̧ɔ̧mà la. Mè ndâ nko àwɔ̀ mbɔŋ nê ndɨ̀ wu à ko mbɨ̧ la, à ko àghɨ àgème, mè nko nkûŋ. 
ROM.2.21	Àwɔ̀ wu àa nyɨ̀Ꞌta bòt ko la, betsiꞋa à kà nyɨꞋte awê àwɔ̀ mbɔŋ? Àwɔ̀ wu àa shua nê bòt e kà me tsɔ la, àà kà tsɔŋ? 
ROM.2.22	Àwɔ̀ wu àa shua nê wòt ka me jɨ àbȩ la, àà kà jɨ ayê àbȩ? Àwɔ̀ wu àa ka bê nkɨ zə ànəa bènàmbəa la, àà kà gha a lobte bènàmbea mbɔŋ etsɔ èghɨ? 
ROM.2.23	Àwɔ̀ wu àa ngù̧a nkùꞋ yê shua nê ye ko mbɨ̧ Mbɔ̧ɔ̧mà la, àà kà kweele àtsə abua tò e pààte mbɨ̧ mbɔŋ? 
ROM.2.24	Mbɨ̀Ꞌɨ̀ bɔ shɨ a èbem Àkata Mbɔ̧ɔ̧mà la nê, “Bòt kà wu Bèjuê aa ndàꞋa kàbɔ̀ŋ adù̧ èlen Mbɔ̧ɔ̧mà nkàà àghɨa bɨ̀a Bèjuê àa ngɨ̀à la.”
ROM.2.25	Bɔ naŋa wòt e nɨ nyɨꞋte nê tà wu wòt Mbɔ̧ɔ̧mà, ko wu ànəa ntsɔ̧̀, na tà me ghɨ̀ àghɨa mbɨ̧ yu Mbɔ̧ɔ̧mà li ŋa abua Musì la nàa shua la. Ka wòt bakà wua ngɨ̀à mbɨ̀Ꞌɨ̀ mbɨ̧ è shu la, ko mànaŋa ŋut bê ngu àku. 
ROM.2.26	Tè bɔ bakà naŋe a wòt mbɨ̀Ꞌɨ̀ mbɨ̧ Musì kɨa la, tà bɔ me ghɨ̀ àghɨa mbɨ̧ nàa nkɨà la, ko Mbɔ̧ɔ̧mà ka nɨ atò mbɨ̀Ꞌɨ̀ wòt bɔ nàŋe atò la a? 
ROM.2.27	Bòt kà wu Bèjuê bu bɔ̀ baka naŋe awɔb, bɔ bɔ̂ me nɔ̀ŋe mbɨ̧ Mbɔ̧ɔ̧mà la aa tsě awɨ̧ bɨ̀a Bèjuê bu bɔ shɨ mbɨ̧ yu a si ŋǎ abua yɨ̧, mbɔ̂ nàŋe awɨ̧ mbɨ̀Ꞌɨ̀ mbɨ̧ mbɔŋ kɨa la, ka bɨ bɔ̂ me pààte mbɨ̧ mbɔŋ la.
ROM.2.28	È ntsě èghɨ bu wòt nàa ngɨ̀à mbɨ̀Ꞌɨ̀ ndɨ̧ Bèjuê è kɨa la, ka àa ngɨ̀à wòt ane ndâ wòt Juê la. È kà meè ngu a mànaŋa wòt a mbɨ̧̀ ènyit tò ka àa ngɨ̀à Mbɔ̧ɔ̧mà bɨ̧̀ɨ̧̀nâ nê tà wu wòt vi la. 
ROM.2.29	Wòt tà wu ngule wòt Juê la wu wu tàa ale ane èntɨ̧ɨ̧ vi la. E lâ naŋe wòt mbɨ̀Ꞌɨ̀ tàa tsiꞋi wòt Mbɔ̧ɔ̧mà, mě ngu ànəa èntɨ̧ɨ̧. Wu Fo Mbɔ̧ɔ̧mà ka tàa nàŋa wòt a èlɨ̀ waa la, è ntsě a màngɨa mbɨ̀Ꞌɨ̀ mbɨ̧ nàa shua la. Wɔ̀bȩ̂ màà mbakà wuꞋte èwuu wòt waa, ko Mbɔ̧ɔ̧mà naa wùꞋtè atò.
ROM.3.1	Tè àghɨ ako aa və Bèjuê e nɨŋ ntsè bòt ko la à? Àbȩ̀ a mànaŋa wòt wu ghàà? 
ROM.3.2	Àbȩ̀ a taꞋa wu ane èghɨ bàa, ane abà àgème. Enɨ bùꞋu, Mbɔ̧ɔ̧mà li ndzì èngǎ̧ vi a tèkitebu Bèjuê.
ROM.3.3	Ka àbəèꞋ àyɔb ako a li à ka ghɨ̂ mbɨ̀Ꞌɨ̀ Mbɔ̧ɔ̧mà shu la. Tè betsiꞋa Mbɔ̧ɔ̧mà gha ane èlɨ̀ ngaa, è nkùbte àghɨa tà li nkàꞋ nê ye ghɨ̌ ane yɔb la a? 
ROM.3.4	A ntsě ale. Bòt bàgème e màà ngu wuê bòt mèfà̧, ko Mbɔ̧ɔ̧mà naa tɨ̧ɨ̧ wuê ane èngǎ̧ vi, mbɨ̀Ꞌɨ̀ bɔ shɨ a èbem Àkata tò la nê,
ROM.3.4	“Àa ngɨ̀ à laꞋa,
ROM.3.4	bòt è zə bɔ nê ànəa à laꞋà la wu nkûŋ,
ROM.3.4	bɔ̀ mee bɔ̀ bàŋè mènəè mê,
ROM.3.4	bɔ̀ ka bê ndze àlɔꞋ adù̧.”
ROM.3.5	Mbɨ̀Ꞌɨ̀ àa ale la, tè kàbɔ̀ŋ wa me ghɨ̌ bòt e me ye nê Mbɔ̧ɔ̧mà nàà ndɨŋndɨ̀ŋ, ko bàà laꞋ nê ghàà? Kò bàa laꞋnê Mbɔ̧ɔ̧mà me zi àwa a èbem ngoꞋ, ko tà wua ngɨ̀à àghɨa kà kùꞋ à? (E ndàꞋà àyaa mbɨ̀Ꞌɨ̀ wɔ̀bȩ̂.) 
ROM.3.6	A mbê ntsě ale. Mbɔ̧ɔ̧mà bakà wua saꞋa mènəè ndɨŋndɨ̀ŋ, ko tàa saꞋa ngɔ̀ŋ naa? 
ROM.3.7	Tè mènəè mèfà̧ mɔ̧ wu ghɨ̌ bòt aa yea nkûŋ Mbɔ̧ɔ̧mà, e wùꞋtè atò adù̧, è ghaa ghɨ̂ ka Mbɔ̧ɔ̧mà mè me zì am a èbem ngoꞋ nê e ngu wòt kàbɔ̀ŋ à? 
ROM.3.8	Tè betsiꞋa wòt me ghɨa kàbɔ̀ŋ mbɨ̀Ꞌɨ̀ me ye a ntsɔ̧̀? Eyaa wu àghɨa bòt ko àa ntsɔ̧̀ɔ̧̀tà àwa, shua nê wu àghɨa bàa ndàꞋà la. Bɔ̀ɔ ye ngoꞋ ane àghɨa bɔ̀ɔ ngɨ̀à la.
ROM.3.9	Tè bàà laꞋ nê ghà àfɨ̀Ꞌ yaa? Ndɨ̀ wu Mbɔ̧ɔ̧mà nàa saꞋa bòt bàgème la bàa Bèjuê e tsě bòt koê? ChaꞋ, baa bakà tsě wòt. Mâ yaŋe shu nê kàbɔ̀ŋ kuule bòt bàgème, Bèjuê nè bòt kà wu Bèjuê. 
ROM.3.10	Eyaa wu àghɨa bɔ shɨ a èbem Àkata Mbɔ̧ɔ̧mà la nê,
ROM.3.10	“Wòt kǒ tàa ngɨ̀à ntsɔ̧̀ la e ntsě,
ROM.3.10	ka wuê wemɔ̀Ꞌ
ROM.3.11	Wòt kǒ tà ko ànəê yu, è wu ànəa nkûŋ la è ntsě,
ROM.3.11	Wòt kà mee nguê tàa nkɨ e ko Mbɔ̧ɔ̧mà la.
ROM.3.12	Bòt bàgème e tem kwèn tɔb ŋa abua Mbɔ̧ɔ̧mà,
ROM.3.12	bɔ̀ɔgème e tsiꞋi bòt kàbɔ̀ŋ.
ROM.3.12	Wòt kǒ tà bèla ngɨ̀à ntsɔ̧̀ ane yɔb la te ntsě,
ROM.3.12	ka wuê wemɔ̀Ꞌ.”
ROM.3.13	“BetsiꞋa mènəè bɔ̀ɔ ndàꞋà la bùŋè wòt,
ROM.3.13	tèlɨ̧ tɔb te lu̧u̧ ne mèfà̧.”
ROM.3.13	“Mèngǎ̧ nàa ndzəèà ètsəê wɔb la
ROM.3.13	nàà mbɨ̀Ꞌɨ̀ àtsòŋa nyà̧kàbɔ̀ŋ.”
ROM.3.14	“Mètsəê mɔb è lu̧u̧ ne tèntsɔ̧̀ɔ̧̀mètsə,
ROM.3.14	èngǎ̧ wɔb e mè ntaꞋa wua sɔ̀ɔ̀bà mèntɨ̧ɨ̧ bòt.”
ROM.3.15	“Bɔɔ̀ kà lȩȩta a màmbuŋa wòt,
ROM.3.16	ntsòkà àghɨ àgème àdziꞋ àgème bɔ̀ɔ ntsèà la,
ROM.3.16	ngɨ̀à bòt e yea ngoꞋ.
ROM.3.17	Bɔ bakà ko ndɨ betsiꞋa bɔ tseke
ROM.3.17	ane àlàŋkè nè bòt ko la.”
ROM.3.18	“Kèbɔɔ Mbɔ̧ɔ̧mà ke mbê ntsě a mèntɨ̧ɨ̧ mɔb.”
ROM.3.19	Baà ko nê àghɨ àgème bɔ shɨ a èbem mbɨ̧ Musì la a wua ndàꞋa abua bòt bu bɔ ŋa mbɨ̧ mbɔŋ abua yɔb la. Aà anè mbɨ̀Ꞌɨ̀ wòt è ka li bɔ ànəê àko tàà làꞋa ane àli yu bòt bàgème àa tɨ̧ɨ̧ e mbì Mbɔ̧ɔ̧mà tàa saꞋa awɔb la. 
ROM.3.20	Wòt kǒ Mbɔ̧ɔ̧mà nàa nɨ atò mbɨ̀Ꞌɨ̀ wòt tà tɨ̧ɨ̧ ndɨŋndɨ̀ŋ a mbì li nkàà ndɨ ŋut ghɨ̀ àghɨa mbɨ̧ nàa shua la, è ntsě, nkàà nê àghɨa mbɨ̧ nàa ngɨ̀à la wu a mànyɨꞋta wa nê baa ghɨa kàbɔ̀ŋ.
ROM.3.21	Mbɔ̧ɔ̧mà lâ nyɨ̀Ꞌte àfɨ̀Ꞌ yaa ndɨ yèa ngɨ̀à ka nɨa wòt nê tà tɨ̧ɨ̧ ndɨŋndɨ̀ŋ a mbì li la. Àyaa a bakà bɔ àghɨa ko àa ghɨ̌ nê mànɔŋa mbɨ̧ la. Ka mbɨ̧ nè àghɨa bèndàꞋàtɔŋ e li shɨŋ la a li nyɨ̀Ꞌte a èlɨ ngaa mɨ̧̂. 
ROM.3.22	Èlɨ mbɔŋ wu nê bòt àa ngɨ̀ bɔ̀ zì mèntɨ̧ɨ̧ mɔb ane Yesò Klistò, Mbɔ̧ɔ̧mà nɨ awɔb bàgème mbɨ̀Ꞌɨ̀ bòt bɔ tɨ̧ɨ̧ ndɨŋndɨ̀ŋ a mbì li la. Mbɔ̧ɔ̧mà a nɨ bòt bàgème mbɨ̀Ꞌɨ̀ àghɨ yeamɔꞋ, 
ROM.3.23	nkàà nê waa waa è ghɨa kàbɔ̀ŋ tè tà kà tsi mbɔ̀ ènɨ̧ wu Mbɔ̧ɔ̧mà li ngɨ̀ atò nê tà bɔŋ la. 
ROM.3.24	Mbɔ̧ɔ̧mà nɨa ntsɔ̧̀ vi ngɨ̀ bòt e tsiꞋi mbɨ̀Ꞌɨ̀ bòt bɔ tɨ̧ɨ̧ ndɨŋndɨ̀ŋ a mbì tò la, àku. Tà li ngɨ̀ anè, nkàà èvə lu Yesò Klistò li mpfə nchùꞋù àtsə bòt bàgème ane kàbɔ̀ŋ wɔb la. 
ROM.3.25	Mbɔ̧ɔ̧mà li ŋǎ atò tà kɨ̀Ꞌɨ̂ mpfə a mbɨ̧̀ mbasa, àlo̧ atò a tsì ndɔ̀ mènəè kàbɔ̀ŋ, mbɨ̀Ꞌɨ̀ wòt ègème tà zi èntɨ̧ɨ̧ vi ane Yesò Klistò la nàa peme yùà. Mbɔ̧ɔ̧mà li ngɨ̀ àyaa mbɨ̀Ꞌɨ̀ enɨ nyɨꞋte nê yea ngɨ̀à mènəè ndɨŋndɨ̀ŋ. È li ngu àfɨꞋa mbì tà me baãaã èntɨ̧ɨ̧ vi, tà kà wua ndzàŋà ndzìà bòt bu bɔ li ngua ngɨ̀à a kàbɔ̀ŋ la a èbem ngoꞋ. 
ROM.3.26	Ka àfɨ̀Ꞌ yaa Mbɔ̧ɔ̧mà nyɨꞋte ane èvə Yesò nê yea ngɨ̀à mènəè mi àfɨ̀Ꞌ àgème ndɨŋndɨ̀ŋ, mě nyɨ̀Ꞌte nê wòt yea nɨa mbɨ̀Ꞌɨ̀ wòt tà tɨ̧ɨ̧ ndɨŋndɨ̀ŋ a mbì li la, wu wòt wu tà zi èntɨ̧ɨ̧ vi ane Yesò Klistò la.
ROM.3.27	A wu anè, ko wòt nàa mě me wu̧u̧ nkùꞋ zi shua nê ghàà? Àghɨ a te ntsě. Àghɨa àa kele wòt nê tà ka me wu̧u̧ nkùꞋ zi la wu ghàà? Wu mbɨ̧ wòt nàa me shu nê yea nɔ̀ŋà la? ÀwɔꞋ, wu màndzia èntɨ̧ɨ̧ ane Yesò Klistò, ka nàa kele wòt a màngu̧a nkùꞋ zi la. 
ROM.3.28	Baa ko nê wòt nàa ngɨ̀ tà zi èntɨ̧ɨ̧ vi ane Yesò, ka Mbɔ̧ɔ̧mà nɨ atò mbɨ̀Ꞌɨ̀ wòt tà tɨ̧ɨ̧ ndɨŋndɨ̀ŋ a mbì li la, è ntsě a màngɨa èghɨ bu mbɨ̧ nàa shua la. 
ROM.3.29	Kò wu nê Mbɔ̧ɔ̧mà wu wuê Mbɔ̧ɔ̧mà Bèjuê le è? Tè tà ntsě Mbɔ̧ɔ̧mà bòt kà wu Bèjuê mɨ̧̂? Tà wu Mbɔ̧ɔ̧mà bòt kà wu Bèjuê mɨ̧̂, 
ROM.3.30	ndɨ̀ wu Mbɔ̧ɔ̧mà nàa wemɔ̀Ꞌ la. Tàa nɨ wòt ègème tà zi èntɨ̧ɨ̧ vi ane Yesò la mbɨ̀Ꞌɨ̀ wòt tà tɨ̧ɨ̧ ndɨŋndɨ̀ŋ a mbì li la, kò ŋut wu wòt Juê, kò wòt kà wu Juê leꞋ. 
ROM.3.31	Tè aà anè ngua shua nê mbɨ̧ yu Mbɔ̧ɔ̧mà ŋa la tsiꞋi àku, ndɨ̀ wu è tsìꞋi àyea màndzia èntɨ̧ɨ̧ ane Yesò la à? A mbê ntsě ale! Àghɨa àa və la wu nê baa nɔ̀ŋà mbɨ̧ mbɨ̀Ꞌɨ̀ ba wu nɔ̀ŋè la.
ROM.4.1	Bàà wu ane laꞋ nê ghàà? Nê Abàlàghâm wu tà wû tǎt nyaꞋ bòt ba la li ndze ànəê yaa zìambɔŋ naa? 
ROM.4.2	Mbɔ̧ɔ̧mà li ngɨ̀ ale ngua nɨa Abàlàghâm mbɨ̀Ꞌɨ̀ wòt tà tɨ̧ɨ̧ ndɨŋndɨ̀ŋ a mbì li la, nkàà àfaꞋa ntsɔ̧̀ atò, ko tà li mbɔ̀ lə tàa me wu̧u̧ nkùꞋ zi la, ka tà kà wu ko ghɨ̀ ale, a mbì Mbɔ̧ɔ̧mà. 
ROM.4.3	Àkata Mbɔ̧ɔ̧mà, a laꞋnê, “Abàlàghâm li mbɨ̧̀ɨ̧̀ne ànəa Mbɔ̧ɔ̧mà shu la, Mbɔ̧ɔ̧mà nɨa atò mbɨ̀Ꞌɨ̀ wòt ta tɨ̧ɨ̧ ndɨŋndɨ̀ŋ a mbì li la.”
ROM.4.4	Wòt fàꞋà àfàꞋ, bɔ ŋa èkab abua tò, è kà wu àghɨa àku bɔ ŋa abua tò la, è wu èkab àfàꞋ yu tà fàꞋà la. 
ROM.4.5	Ka wòt bakà wua ngɨ̀à èfàꞋ nkɨà àbȩ̀, mbɔ̂ ndzì èntɨ̧ɨ̧ vi ane Mbɔ̧ɔ̧mà wu betsiꞋa tà nɨ wòt mènəè kàbɔ̀ŋ mbɨ̀Ꞌɨ̀ wòt tà tɨ̧ɨ̧ ndɨŋndɨ̀ŋ a mbì li la, ko tàa nɨ atò mbɨ̀Ꞌɨ̀ wòt tà tɨ̧ɨ̧ ndɨŋndɨ̀ŋ a mbì li la, nkàà èntɨ̧ɨ̧ wu ŋut zi ane tò la. 
ROM.4.6	Mbɨ̀Ꞌɨ̀ Fɔ̧̀ Dàbid li ndàꞋ azi mɨ̧̂ la nê, ntsɔ̧̀ wu wòt wu Mbɔ̧ɔ̧mà nɨa tò mbɨ̀Ꞌɨ̀ wòt tà tɨ̧ɨ̧ ndɨŋndɨ̀ŋ a mbì li, kà è wû àfaꞋa ntsɔ̧̀ ŋut ghɨ̀ la:
ROM.4.7	“Ntsɔ̧̀ wu wòt wu Mbɔ̧ɔ̧mà waꞋa kàbɔ̀ŋ tò,
ROM.4.7	mè nkàbte èbɨꞋte mènəè kàbɔ̀ŋ ègème tà ghɨ̀ la.
ROM.4.8	Ntsɔ̧̀ mè ngu wòt wu Mbɔ̧ɔ̧mà
ROM.4.8	nàa ka nɔ̀ŋa kèmpà̧ mènəè kàbɔ̀ŋ tò la.”
ROM.4.9	Ntsɔ̧̀ waa nàa anè ngu wuê abua bòt bɔ naŋe awɔb la, kò abua bòt bu kà bɔ naŋe awɔb la mɨ̧̂ à? Ànəa ba shua la wu nê Mbɔ̧ɔ̧mà li nɨ Abàlàghâm mbɨ̀Ꞌɨ̀ wòt tà tɨ̧ɨ̧ ndɨŋndɨ̀ŋ a mbì li la, nkàà ndɨ̀ wu tà li ndzì èntɨ̧ɨ̧ vi ane Mbɔ̧ɔ̧mà la. 
ROM.4.10	È li ngu a ka àfɨ̀Ꞌ à? AfɨꞋa bɔ nàŋe atò mbɨ̀Ꞌɨ̀ wòt Mbɔ̧ɔ̧mà la, kò àfɨꞋa kà bɔ zìꞋì nàŋe atò à? È li ngu àfɨꞋa kà bɔ zìꞋì nàŋe atò. 
ROM.4.11	Bɔ li ntsiꞋi nàŋe atò àfɨ̀Ꞌ à, mbɨ̀Ꞌɨ̀ àlȩê enɨ nyɨꞋte nê Mbɔ̧ɔ̧mà nɨ atò mbɨ̀Ꞌɨ̀ wòt tà tɨ̧ɨ̧ ndɨŋndɨ̀ŋ a mbì li la, nkàà nê tà li ndzì èntɨ̧ɨ̧ vi ane Mbɔ̧ɔ̧mà àfɨꞋa bɔ li bɔ̀ ka ziꞋì nàŋe atò la. A li ngu anè mbɨ̀Ꞌɨ̀ Abàlàghâm naa wu tǎt bòt bu bàgème bɔ zi mèntɨ̧ɨ̧ mɔb ane Mbɔ̧ɔ̧mà kà bɔ zìꞋì nàŋa awɔb, Mbɔ̧ɔ̧mà nɨ awɔb mbɨ̀Ꞌɨ̀ bòt bɔ tɨ̧ɨ̧ ndɨŋndɨ̀ŋ a mbì li la. 
ROM.4.12	Tà mè ngu tǎt bòt bu bɔ̀ɔ nàŋe awɔb la, kà wu bòt bu bɔ naŋe awɔb wuê a mànaŋe la. Bɔ̀ɔ̀ba wu bɔ zi mèntɨ̧ɨ̧ mɔb ane Mbɔ̧ɔ̧mà wuê mbɨ̀Ꞌɨ̀ tǎt nyaꞋ wa Abàlàghâm li ndzì vi ka bɔɔ li nàŋe atò la.
ROM.4.13	Mbɔ̧ɔ̧mà li nkàꞋa Abàlàghâm nè wòt ègème bɔ̀ɔ̀ li bi atò àndǎ̧ tò la, nê ngɔ̀ŋ naa wu yɔb, mbɔ̂ ngɨ̀ mbɨ̀Ꞌɨ̀ tà shu la, ka tà kà wua ngɨ̀à nkàà nê Abàlàghâm li ngua nɔ̀ŋà mbɨ̧. Tà li ngɨ̀ ale nkàà nê Abàlàghâm li ndzì èntɨ̧ɨ̧ vi ane tò, Mbɔ̧ɔ̧mà nɨ atò mbɨ̀Ꞌɨ̀ wòt tà tɨ̧ɨ̧ ndɨŋndɨ̀ŋ a mbì li la. 
ROM.4.14	È wu bòt bu bɔ̀ɔ nɔ̀ŋà mbɨ̧ la, ka bɔ̀ɔ̀ bɔ àghɨa Mbɔ̧ɔ̧mà kàꞋ la, ko màndzia èntɨ̧ɨ̧ ane Mbɔ̧ɔ̧mà è tsìꞋi àku, àghɨa tà kàꞋà la è kà tsi ngu àghɨ. 
ROM.4.15	Wòt nàa ngɨ̀ tà ba ka ghɨ àghɨa mbɨ̧ kɨa la, ntsǒ Mbɔ̧ɔ̧mà nɔ̀ŋkè adù̧ tò, ka wòt kà wua mpààtà mbɨ̧ adzìꞋa kà mbɨ̧ wuê.
ROM.4.16	Mbɔ̧ɔ̧mà li ngɨ̀ ale mbɨ̀Ꞌɨ̀ wòt zì èntɨ̧ɨ̧ vi ane Mbɔ̧ɔ̧mà ka tà bɔ̀ àghɨa tà li nkàꞋ la, mbɨ̀Ꞌɨ̀ mě nyɨꞋte nê tàa nɨa a ntsɔ̧̀ vi ka ŋa àghɨa tà kàꞋà la abua wòt ègème tà dzə àndǎ̧ Abàlàghâm la. Àyaa a ntsě wuê abua bòt bu bɔ̀ɔ nɔ̀ŋà mbɨ̧ la, a wu abua bòt bu bɔ zi mèntɨ̧ɨ̧ mɔb ane Mbɔ̧ɔ̧mà la mɨ̧̂, mbɨ̀Ꞌɨ̀ Abàlàghâm li ndzì è vi la. Abàlàghâm wu tǎt bòt Mbɔ̧ɔ̧mà bàgème, 
ROM.4.17	mbɨ̀Ꞌɨ̀ bɔ shɨ a èbem Àkata Mbɔ̧ɔ̧mà la nê, “Mâ ghɨ̀ awê nê àa wu tǎt èlaꞋ nyaŋ.” Ale, Abàlàghâm wu tǎt wa a mbì Mbɔ̧ɔ̧mà wu tàa njù̧ù̧me bèmpfəà mè ngɨ̀a èghɨ kà zìꞋì ngu e kɨꞋà ngua mbɨ̀Ꞌɨ̀ tà kàꞋà la.
ROM.4.18	Abàlàghâm li ndzì èntɨ̧ɨ̧ vi ane Mbɔ̧ɔ̧mà me chɨ̀Ꞌɨ nê yea ghɨ̌ tsiꞋi tǎt èlaꞋ nyaŋ, kà ye àghɨa tà lɨ̀Ꞌɨ̀ àvi adù̧ la. Wuê mbɨ̀Ꞌɨ̀ Mbɔ̧ɔ̧mà yaŋe kàꞋa tò la nê, “Bòt àndà̧ àyê aa li taꞋa wua ndzà̧aã.” 
ROM.4.19	Tà li mbàte nko nê ye len tê ntsìꞋi mbɨ̀Ꞌɨ̀ mpfəà, nkàà ndɨ ye lu̧u̧ èngùꞋebȩ ènkɨ̀ la, mè mbàte nko nê Sàda wu yen, ka tà kà màkè àghɨa Mbɔ̧ɔ̧mà kàꞋà la. 
ROM.4.20	Abàlàghâm lè kàꞋa bê màkè àghɨa Mbɔ̧ɔ̧mà kaꞋ nê yea ghɨ̀ la. Tà li ndzì èntɨ̧ɨ̧ vi ane Mbɔ̧ɔ̧mà ègème tè ŋa mènkɔ̀ŋke abua tò. 
ROM.4.21	Tà li mbê ndâ mbɨ̧̀ɨ̧̀ne nê, Mbɔ̧ɔ̧mà bɔ mètàŋ e ghɨ̀ àghɨa tà kàꞋa tò nê yea ghɨ̀ la. 
ROM.4.22	Tà zi èntɨ̧ɨ̧ vi ane Mbɔ̧ɔ̧mà ale, Mbɔ̧ɔ̧mà nɨa tò mbɨ̀Ꞌɨ̀ wòt tà tɨ̧ɨ̧ ndɨŋndɨ̀ŋ a mbì li la. 
ROM.4.23	Mèngà̧ mu bɔ li shɨŋ nê, “Mbɔ̧ɔ̧mà li nɨa tò mbɨ̀Ꞌɨ̀ wòt tà tɨ̧ɨ̧ ndɨŋndɨ̀ŋ a mbì li la”, li è kà wu abua tò zìa ndziꞋne. 
ROM.4.24	Bɔ li ngua shɨa abua ya mɨ̧̂, bàa wu bàa li tsiꞋi bòt bɔ̀ tɨ̧ɨ̧ ndɨŋndɨ̀ŋ e mbì Mbɔ̧ɔ̧mà ndɨ̀ wu bàa zì mèntɨ̧ɨ̧ ma ane tò wu tà yu̧u̧me a Tǎt wa Yesò wu 
ROM.4.25	bɔ li ngɨ̀ tà pfə ane kàbɔ̀ŋ wa, tà mè njù̧ù̧me atò enɨ ghɨ̂ bàa tsiꞋi bòt bɔ tɨ̧ɨ̧ ndɨŋndɨ̀ŋ a mbì li la.
ROM.5.1	Ndɨ̀ wu Mbɔ̧ɔ̧mà nɨ awa mbɨ̀Ꞌɨ̀ bòt bɔ tɨ̧ɨ̧ ndɨŋndɨ̀ŋ a mbì li nkàà ndɨ̀ wu baa zì mèntɨ̧ɨ̧ ma ane tò la, baa bɔ àlàŋkè nè Mbɔ̧ɔ̧mà nkàà àghɨa Yesò Klistò Lefɨ̀Ꞌ wa ghɨ ane ya la. 
ROM.5.2	Ndɨ̀ wu bàa zì mèntɨ̧ɨ̧ ma ane Yesò la, tà ghɨ̂ ba ye a ntsɔ̧̀ Mbɔ̧ɔ̧mà wu bàà wu a èbèm àfɨ̀Ꞌ yaa la. Ba wu ane mèngùꞋte nkàà nê bàa ko nê baa li wu ne Mbɔ̧ɔ̧mà a èbem ènɨ̧ tò. 
ROM.5.3	Baa mè ngùꞋtà àwa a èbem ngoꞋ ta nkàà nê ngoꞋte mbɔŋ tea ngɨ̀à baa kuula mèntɨ̧ɨ̧ ma; 
ROM.5.4	àkuula èntɨ̧ɨ̧ yaa a ghɨ̀ baa bɔ mààlà nàa mbɔ̀ a Mbɔ̧ɔ̧mà la; mààlà waa mè ngɨ̀ baa ko nê baa li wu ne Mbɔ̧ɔ̧mà. 
ROM.5.5	Mbɨ̀Ꞌɨ̀ baa ko ale la, baa ntsèa nchɨ̀Ꞌà àku, nkàà nê Fo Kèfə yu tà ŋa abua ya la è ghɨ̂ èkɔŋ tò e lu̧u̧ a mèntɨ̧ɨ̧ ma.
ROM.5.6	È li ngu àfɨꞋa bàà bele ka bɔ ètɨŋe la, Yesò Klistò è kɨ̀Ꞌɨ̂ kwàꞋ àfɨ̀Ꞌ yu Mbɔ̧ɔ̧mà li nɔ̀ŋè la, mpfə ambo bòt kàbɔ̀ŋ. 
ROM.5.7	Wu ànəa kekweelè wòt nàa pfə ambo wòt tàa ndzèa tò nê tà tɨ̧ɨ̧ ndɨŋndɨ̀ŋ la, mbɔ̂ a teko betsiꞋa wòt pfəa ambo wòt ntsɔ̧̀. 
ROM.5.8	Ka Mbɔ̧ɔ̧mà nyɨꞋte èkɔŋ vi abua ya ndɨ̀ wu bà le bele bòt kàbɔ̀ŋ tà ghɨ̀ Yesò Klistò è pfə ambo ya la.
ROM.5.9	Ndɨ̀ wu àlo̧ a Yesò Klistò a ghɨ̂ Mbɔ̧ɔ̧mà nɨ awa mbɨ̀Ꞌɨ̀ bòt bɔ tɨ̧ɨ̧ ndɨŋndɨ̀ŋ a mbì li la, baa lâ nko nê Yesò Klistò wu naa li ghɨ̌ baa peme ane ntsǒ Mbɔ̧ɔ̧mà. 
ROM.5.10	Baa li mbèle bɔmbù̧ Mbɔ̧ɔ̧mà, tà ghɨ̀ baa tsiꞋi ane àlàŋkè nè tò, nkàà èvə waã tò. Àyaa a wua mpàa nyɨ̀Ꞌta nê ndɨ̀ waa bàà tsiꞋi ane àlàŋkè nè tò la, taa li ghɨ̌ baa peme nkàà nê waã tò wu yu̧. 
ROM.5.11	E ntsě wuê ndàꞋà àyùà, baa ngùꞋtà àwa mɨ̧̂ ndɨ̀ wu bàà tsiꞋi ne Mbɔ̧ɔ̧mà la, nkàà ndɨ Yesò Klistò Lefɨ̀Ꞌ wa ghɨ baa tsiꞋi ane àlàŋkè nè Mbɔ̧ɔ̧mà la.
ROM.5.12	Kàbɔ̀ŋ lè kɨꞋɨ̀ a ngɔ̀ŋ nkàà wòt wemɔ̀Ꞌ, èvə e mè nkɨ̀Ꞌɨ̀ nkàà kàbɔ̀ŋ tò. Àyea a ghɨ̀ èvə e liꞋi waa waa nkàà ndɨ bòt bàgème e ghɨa kàbɔ̀ŋ la. 
ROM.5.13	Mbɔ̧ɔ̧mà li me laꞋ nê yea ŋa mbɨ̧ abua Musì, kàbɔ̀ŋ bê ndzaŋe wu a sitsǎꞋ, ka betsiꞋa bɔ̀ ka baãaã wòt nê tà ghɨa kàbɔ̀ŋ àdziꞋa kà mbɨ̧ wu. 
ROM.5.14	Bòt e li ngua mpfəèꞋta ebùꞋu ane Adàm eghǎ dzə ka wuê àfɨꞋa Mbɔ̧ɔ̧mà li ŋa mbɨ̧ abua Musì la. Bɔ li mpfəèꞋte fɔɔle ne bòt bu kàbɔ̀ŋ wɔb li è kà wu mbɨ̀Ꞌɨ̀ wu Adàm li ngɨ̀ la. Adàm li ngà ane abà ako ngu mbɨ̀Ꞌɨ̀ wòt wu nga ekɨꞋɨ la.
ROM.5.15	Ka betsiꞋa bɔ̀ ka fɨꞋnè àghɨ yu Mbɔ̧ɔ̧mà nɨa ntsɔ̧̀ vi ngɨ̀ la ane àghɨ yu Adàm li ngɨ̀ a màmpaata mbɨ̧ la. Wòt wemɔ̀Ꞌ li ngɨa kàbɔ̀ŋ nɨ̀ èvə ekɨꞋɨ adù̧ wòt ègème, ka àghɨa Mbɔ̧ɔ̧mà ghɨ̀ la a taꞋa tsè àyaa. Mbɔ̧ɔ̧mà li ntsè ane wòt wemɔ̀Ꞌ, è wu Yesò Klistò la, nyɨ̀Ꞌte a ntsɔ̧̀ vi ànyaꞋne abua bòt bàgème àku. 
ROM.5.16	Àghɨa Mbɔ̧ɔ̧mà ghɨ ane ya àku la, à ka meè ngu mbɨ̀Ꞌɨ̀ àghɨa kàbɔ̀ŋ wòt wu wemɔ̀Ꞌ li ngɨ̀ la. Wòt wemɔ̀Ꞌ li ngɨ̀ a kàbɔ̀ŋ, è ghɨ̂ Mbɔ̧ɔ̧mà me saꞋa bòt nê bɔ ghɨ̂ a kàbɔ̀ŋ. Ka bèkàbɔ̀ŋ bu nyaŋ bòt e ghɨ̀ la, bê tsiꞋi ghɨ̌ Mbɔ̧ɔ̧mà ŋà àghɨa bòt e ghɨ̂ bɔ̀ ka wu bɔ la, àku abua yɔb, nɨ̀ awɔb mbɨ̀Ꞌɨ̀ bòt bɔ tɨ̧ɨ̧ ndɨŋndɨ̀ŋ a mbì li la. 
ROM.5.17	È wu nê kàbɔ̀ŋ wòt wemɔ̀Ꞌ li ngɨ̀ èvə e kɨꞋɨ adù̧ wòt ègème, ko àghɨ yu wekǒ nè wòt li ngɨ̀ la, a tsè àyea mbɔŋ nyaŋ. Tà li ngɨ̀ nê bòt bu bàgème tà nyɨꞋte a ntsɔ̧̀ vi ànyaꞋne abua yɔb, bɔ mè ntsìꞋi mbɨ̀Ꞌɨ̀ bòt bɔ tɨ̧ɨ̧ ndɨŋndɨ̀ŋ a mbì tò la, è bɔ mèmpème kàlìà, me ntsè àghɨ àgème, nkàà àghɨa Yesò Klistò è ghɨ̀ la.
ROM.5.18	Mbɨ̀Ꞌɨ̀ kàbɔ̀ŋ wòt wemɔ̀Ꞌ li nɔ̀ŋè ndɔ̀ Mbɔ̧ɔ̧mà àtsəa bòt bàgème la, wu wuê èlɨ ntsɔ̧̀ wu wòt wemɔ̀Ꞌ è ghɨ̀ la, è ghɨ̂ bòt bàgème e bɔ lu̧ e ghǎ tsààbà, e mě bɔ mèmpème kàlìà la. 
ROM.5.19	Wòt wemɔ̀Ꞌ li ntu̧u̧ e ghɨ̀ àghɨa Mbɔ̧ɔ̧mà shu la, a ghɨ̀ bòt nyaŋ e tsiꞋi bòt kàbɔ̀ŋ, wu wuê ndɨ wòt wemɔ̀Ꞌ tà li ngua ndzəèa Mbɔ̧ɔ̧mà la, li ngɨ̀ Mbɔ̧ɔ̧mà nɨ bòt nyaŋ ane bòt bɔ̂ tɨ̧ɨ̧ ndɨŋndɨ̀ŋ a mbì li la.
ROM.5.20	Mbɔ̧ɔ̧mà li ntsèke tè ŋǎ mbɨ̧ mbɨ̀Ꞌɨ̀ kàbɔ̀ŋ naa kwèꞋne, ka mbɨ̀Ꞌɨ̀ kàbɔ̀ŋ è kwèꞋnè la, ntsɔ̧̀ Mbɔ̧ɔ̧mà paa nkwèꞋne. 
ROM.5.21	Ale, mbɨ̀Ꞌɨ̀ kàbɔ̀ŋ èbɔ mètàŋ ngɨ̀ bòt e me pfəꞋte la, wu wuê ndɨ̀ ntsɔ̧̀ Mbɔ̧ɔ̧mà wu tà nyɨꞋtè abua bòt la, èbɔ mètàŋ mè ngu ghɨ̌ bòt aa tsiꞋi bòt bɔ tɨ̧ɨ̧ ndɨŋndɨ̀ŋ a mbì tò, mè mbɔ̀ mèmpème kàlìà, nkàà àghɨa Yesò Klistò Lefɨ̀Ꞌ wa ghɨ̀ la.
ROM.6.1	Bà wu anè e laꞋ nê ghàà? Tè bàa me ghɨa kàbɔ̀ŋ ngà wuê nè mbì mbɨ̀Ꞌɨ̀ Mbɔ̧ɔ̧mà naa me nyɨꞋta ntsɔ̧̀ vi abua ya nɨ̀a ngà nè mbì? 
ROM.6.2	BetsiꞋa à ka wu ale! Bàa wu bàà tsiꞋi mbɨ̀Ꞌɨ̀ bèmpfəà tè kàbɔ̀ŋ kà tsi mbɔ̀ mètàŋ a ègwet la la, bàa ghɨ̀ na e mě me ghɨa kàbɔ̀ŋ à? 
ROM.6.3	Bɨ bakà ko laꞋ nê bàa wu bàgème bɔ li ndzì awa a èdzî ane èlen Yesò Klistò la, e li mpfə ne tò mbɨ̀Ꞌɨ̀ bɔ zì awa a èdzî la? 
ROM.6.4	Ale, bɔ li ntu awa baa tò ba nɔ̂, afɨꞋa bɔ zì awa a èdzî la ale, a wu nê ba li mpfə baa tò ba. A li ngu anè mbɨ̀Ꞌɨ̀ ba tsiꞋi e mě me tseke ane mèntsèke fi, wuê mbɨ̀Ꞌɨ̀ Yesò Klistò li njù̧ù̧me ane ènɨ̧ Tǎt wa Mbɔ̧ɔ̧mà la.
ROM.6.5	Baa tsiꞋi àghɨ yeamɔꞋ nè tò, mpfəè mbɨꞋɨ̀ tà li mpfə la, ko baa li mě yu̧u̧me wuê mbɨ̀Ꞌɨ̀ Yesò li njù̧ù̧me la. 
ROM.6.6	Baa ko nê mènəè nyaꞋ ma è pfə nè Yesò Klistò a mbɨ̧̀ mbasa, mbɨ̀Ꞌɨ̀ tsòke àghɨ yu àa ŋwèèlà mbɨ̧̀ ta te ghɨa kàbɔ̀ŋ la, mbɨ̀Ꞌɨ̀ baa baka tsi ngu èbùꞋ abua kàbɔ̀ŋ. 
ROM.6.7	Wòt nàa ngɨ̀ tà pfə, kàbɔ̀ŋ kà tsi mbɔ̀ mètàŋ a ègwet tò.
ROM.6.8	Ka è wu nê ba li mpfə ne Yesò Klistò, ko baa ko nê baa li wu yû̧ nè tò. 
ROM.6.9	Baa ko nê ndɨ̀ wuê Mbɔ̧ɔ̧mà li njù̧ù̧me Yesò Klistò a èbem èvə la, tà ka li tsi e mě epfə a. Èvə è ka tsi mbɔ̀ mètàŋ a ègwet tò. 
ROM.6.10	Tà li mpfə ale, a wu nê tà bê mpfə ngò̧ yemɔ̀Ꞌ nkàà kàbɔ̀ŋ. Mè njù̧ù̧me ale nko nê ye tsiꞋa ntsèka e me ŋa kènuke wuê abua Mbɔ̧ɔ̧mà.
ROM.6.11	Bɨ̀ nɨ àwɨ̧ mɨ̧̂ mbɨ̀Ꞌɨ̀ bèmpfəà ane màngɨa kàbɔ̀ŋ, mè nɨ àwɨ̧ mbɨ̀Ꞌɨ̀ bòt yu̧ a màngɨa àghɨa Mbɔ̧ɔ̧mà kɨa la, ndɨ̀ wu bɨ̀ tsiꞋi àghɨ yeamɔꞋ nè Yesò Klistò la. 
ROM.6.12	È wu ale, bɨ̀ ka tsi mbɨ̧̀ɨ̧̀ne kàbɔ̀ŋ bɔ mètàŋ a ègwet mbɨ̧ tɨ̧ tu tè bele fì la, e ghɨ̌ bɨa me ghɨ̀ èbɨꞋte èghɨ bu mbɨ̧te ènyit tɨ̧ tèa nkɨà la. 
ROM.6.13	Bɨ̀ ka sa èdziꞋ ènyit bɨ̧ abua kàbɔ̀ŋ, e ghɨ̀ bɨ me ghɨ èbɨꞋte èghɨ. Bɨ̀ ŋa wɨ̧ wuê abua Mbɔ̧ɔ̧mà, mbɨ̀Ꞌɨ̀ bòt bɔ dzəè a èbem èvə ntsiꞋi a èbem mèmpème la, mè ŋa mbɨ̧̀ tɨ̧ nènkèm abua Mbɔ̧ɔ̧mà mbɨ̀Ꞌɨ̀ tea me ghɨ̀ èghɨ àa mbɔ̀ la. 
ROM.6.14	Bɨ te ntsě èbùꞋ abua kàbɔ̀ŋ, ndɨ̀ wu è te ntsě mbɨ̧ ka nàa mbà̧aã awɨ̧ la. Àghɨa mbà̧aã awɨ̧ àfɨ̀Ꞌ yaa la tsiꞋi ntsɔ̧̀ Mbɔ̧ɔ̧mà.
ROM.6.15	Tè àa wu naa? Tè baa me ghɨ̀ wuê a kàbɔ̀ŋ ndɨ̀ wu è te ntsě ànəa mbɨ̧, è tsìꞋi wuê ànəa ntsɔ̧̀ Mbɔ̧ɔ̧mà la? BetsiꞋa à ka wu ale! 
ROM.6.16	Bɨ bakà ko nê wòt nàa ngɨ̀ tà ŋa avi abua wòt mbɨ̀Ꞌɨ̀ àbùꞋ, a màndzəa tò, tà tsìꞋi àbùꞋ a ŋut wu tàa ndzəa tò la à? Tàa ngɨ̀ tà tsìꞋi àbùꞋ a màngɨa kàbɔ̀ŋ, kàbɔ̀ŋ wu nàa ghɨ̌ taa pfə la, kò àyea àa ndzəa Mbɔ̧ɔ̧mà, àa ghɨ̌ taa tsiꞋi wòt tà tɨ̧ɨ̧ ndɨŋndɨ̀ŋ e mbì Mbɔ̧ɔ̧mà la leꞋ. 
ROM.6.17	Mâ kɔ̀ŋke a Mbɔ̧ɔ̧mà nê, bɨ̀a wu bɨ̀ le yaã ngu èbùꞋ a màngɨa kàbɔ̀ŋ la, e li mbɨ̧̀ɨ̧̀ne mènəè nkûŋ mu bɔ li nyɨ̀Ꞌte awɨ̧ la nè èntɨ̧ɨ̧ wɨ̧ wemɔꞋ. 
ROM.6.18	Mbɔ̧ɔ̧mà tsì àwɨ̧ a èbem mètàŋ kàbɔ̀ŋ, bɨ tsiꞋi èbùꞋ tà nɨ awɨ̧ mbɨ̀Ꞌɨ̀ bòt bɔ tɨ̧ɨ̧ ndɨŋndɨ̀ŋ a mbì li la.
ROM.6.19	E ngua nɨa èghɨ ngɔ̀ŋ ka fɨ̀Ꞌnà mènəè maa, ndɨ̀ wu bɨ̀ bela ndzèa mènəè mbɨ̀Ꞌɨ̀ bɔbȩ la. Bɨ̀ le yaã ŋa wɨ̧ mbɨ̀Ꞌɨ̀ èbùꞋ abua kàbɔ̀ŋ, me ghɨ̌ èbɨꞋte èghɨ nè mènəè kàbɔ̀ŋ, è wu ale bɨ̀ ŋa awɨ̧ mbɨ̀Ꞌɨ̀ èbùꞋ a èlɨ mbɔŋ a màngɨa èghɨ bu àà mbɔ̀ a Mbɔ̧ɔ̧mà la, mè me tseke mbɨ̀Ꞌɨ̀ bòt Mbɔ̧ɔ̧mà e bɔ ndɨ bɔ̀ɔ me tseke la.
ROM.6.20	È li ngu àfɨꞋa bɨ̀ wu èbùꞋ a màngɨa kàbɔ̀ŋ la, àghɨa ko à ka wuê àa ŋwèèlè àwɨ̧ bɨa tsiꞋi bòt bɔ tɨ̧ɨ̧ ndɨŋndɨ̀ŋ e mbì Mbɔ̧ɔ̧mà la. 
ROM.6.21	Àbȩ̀ yu bɨ̀ le wua mbɔ a màngɨa èghɨ bu bɨ tsiꞋa mbɔ àtsəa kɔꞋɔ adù̧ àfɨ̀Ꞌ yaa la wu ghàà? Èghɨ mbɔŋ aa ŋa èvə. 
ROM.6.22	Ka àfɨ̀Ꞌ yaa Mbɔ̧ɔ̧mà tsì àwɨ̧ a èbem kàbɔ̀ŋ, bɨ tsiꞋi èbùꞋ tò la, àbȩ̀ yɨ̧ wu àghɨ yu a ghɨ̂ bɨ tsiꞋa ngɨ̀à wuê èghɨ bu àa mbɔ̀ Mbɔ̧ɔ̧mà, àa ghɨ̌ bɨa li bɔ mèmpème kàlìà la. 
ROM.6.23	Àbȩ̀ a kàbɔ̀ŋ wu èvə, ka àghɨa Mbɔ̧ɔ̧mà nàa ŋa mbɨ̀Ꞌɨ̀ tà kɔ̀ŋkè la wu mèmpème kàlìà, ndɨ̀ wu bàà tsiꞋi àghɨ yeamɔꞋ nè Yesò Klistò Lefɨ̀Ꞌ wa la.
ROM.7.1	Bɔnyɨ bɔ̧, e ngua ndàꞋà abua bòt bu bɔ ko ànəa mbɨ̧ nàa shua la. Bɨ lâ nko nê mbɨ̧ nàà nkùùla wòt wuê àfɨꞋa ŋut bele yû̧ la. 
ROM.7.2	A wua shua nê, mbɨ̧ nàà nkùùla àvi a lob lu̧ vi wuê mbɨ̀Ꞌɨ̀ lu̧ tò bele yû̧ la, ka lu̧ tò è pfə, àghɨa àa baãaã atò la à ka tsi ngu. 
ROM.7.3	Ka tà sà lu̧ vi tà bele yû̧ la ngà ngu bɔ̂ wòt tsa, ko bɔɔ me tɔ atò ane àvi tàa njɨ̀a àbȩ la. Ka lu̧ tò è pfə, mbɨ̧ mbɔŋ ka tsi nkùùle atò. Tà yɔꞋɔ wòt tsa, è kà wu àbȩ tà jɨa la.
ROM.7.4	Bɔnyɨ bɔ̧, eyaa bê ngu ndɨ àa ane yɨ̧ la. Yesò Klistò li mpfəè ale, a wu nè bɨ pfə ayɨ̧ mɨ̧̂ ane ànəa mbɨ̧ mbɨ̀Ꞌɨ̀ bɨ̀a tsiꞋi bòt wòt tsa. Ŋut wu wòt wu Mbɔ̧ɔ̧mà li njù̧ù̧me atò, mbɨ̀Ꞌɨ̀ e ghɨ̌ bɨa tsiꞋi bòt bɔ̀ɔ ntsèka ngɨ̀à àghɨa àa mbɔ̀ a Mbɔ̧ɔ̧mà la. 
ROM.7.5	È li ngu afɨꞋa bàa ntsèka mbɨ̀Ꞌɨ̀ mbɨ̧te ènyit ta tèa nkɨà la, mbɨ̧ lɔ̀kte a kàbɔ̀ŋ wu a mbɨ̧̀ ènyit ya la, tè èghɨ bàa ngɨ̀à la e nɨ èvə nɨŋ nkɨ̀Ꞌɨ̂ adù̧ ya. 
ROM.7.6	Mbɨ̧ nàà ka tsi nkùùle awa afɨ̀Ꞌ yaa, nkàà nê baa li mpfə ndùùlà àghɨ yu a li mbà̧aã awa mbɨ̀Ꞌɨ̀ bɔtefȩ la. Baà tsiꞋa ngɨ̀à wuê àghɨa alu̧ fi wu Fo Mbɔ̧ɔ̧mà nàa nyɨ̀Ꞌta awa la nàa nkɨa la. Baà ka tsi ndzə ànəa alu̧ nyaꞋ wu bɔ li shɨ a èbem àkata mbɨ̧ la.
ROM.7.7	Tè e ngua anè shua nê mbɨ̧ wu àghɨa kàbɔ̀ŋ? ChaꞋ, a ntsě ale. Mbɨ̧ ntsě àghɨa kàbɔ̀ŋ. Mbɨ̧ li ngɨ̀ ale è kà wuê, ko e mbakà ko àghɨa kàbɔ̀ŋ wu yùà la. Mbɨ̧ li ngɨ̀ ale è kà shu laꞋnê, “À ka me kɨ nê àghɨa wòt tsa a wu wu a ye”, ko e mbakà ko laꞋ nê mànkɨa nê àghɨa wòt tsa a wu wu a yaã wu kàbɔ̀ŋ. 
ROM.7.8	Kàbɔ̀ŋ e nɨ èlu̧ ane mbɨ̧, ndɔ̀ktè ènyit yaã ngɨ̀ e me kɨ me ghɨ̌ èbɨꞋte ènəê kàbɔ̀ŋ ègème. Mbɨ̧ nàa mbakà wuê kàbɔ̀ŋ kà bɔ mètàŋ. 
ROM.7.9	È li ngua afɨꞋa è mbaka ko àghɨa mbɨ̧ kɨa la, e ngua am ntsɔ̧̀, èntɨ̧ɨ̧ am è ka wua fèèlà am ane àghɨa ko. Ka afɨꞋa mâ ko mbɨ̧ la, e ntsiꞋi me kɨ ghɨ̌ wuê a kàbɔ̀ŋ, tè è ghɨ̀ e mpfə. 
ROM.7.10	Ndâ mbɨ̧ yu Mbɔ̧ɔ̧mà li ŋa mbɨ̀Ꞌɨ̀ maa bɔ mèmpème la, è tsiꞋi nɨ èvə nɨŋ nkɨ̀Ꞌɨ̂ adù̧ yaã. 
ROM.7.11	Kàbɔ̀ŋ è nɨ èlu̧ a èbem mbɨ̧ è fɨ̀te am, ngɨ̀ e mpfə. 
ROM.7.12	Ale, mbɨ̧ wu àghɨa ntsɔ̧̀, ànəa ègème Mbɔ̧ɔ̧mà shu la a mè nkùꞋ, mè me bɔ̌.
ROM.7.13	Tè àa ně ngua shua nê àghɨa ntsɔ̧̀ a nɨ èvə nkɨ̀Ꞌɨ̂ adù̧ yaã? ChaꞋ, a ntsě ale. È li ngu kàbɔ̀ŋ è nɨ àghɨa ntsɔ̧̀ ka ngɨ̀ èvə e kɨꞋɨ̀ adù̧ yaã la. Kàbɔ̀ŋ li nɨ mbɨ̧, è wu àghɨa ntsɔ̧̀ la ngɨ̀ èvə e kɨꞋɨ̀ adù̧ yaã mbɨ̀Ꞌɨ̀ bɔɔ ye ngule àghɨa kàbɔ̀ŋ wu yùà la. Ale, mbɨ̧ ghɨ̀ bɔ paa ndze ndɨ kàbɔ̀ŋ nàà mbɨ̀a la.
ROM.7.14	Baà ko nê mbɨ̧ yaa dzəa abua Mbɔ̧ɔ̧mà, ka e ngu wuê wɔ̀bȩ̂, mè ngu àbùꞋ abua kàbɔ̀ŋ. 
ROM.7.15	E mbakà ko ndɨ màa ngɨ̀à mɔ̧ ne mènəè la, nkàà nê maa kà ghɨ àghɨa màa nkɨ e ghɨ̀ la, maà ngɨ̀à wuê àyea màa mpààbà e ghɨ̀ la. 
ROM.7.16	E ngu anè me ghɨ̀ wuê àghɨa màa ka kɔ̀ŋkè e ghɨ̀ la, ko mâ bɨ̧ɨ̧nè nê mbɨ̧ wu àghɨa ntsɔ̧̀. 
ROM.7.17	Ale, è te ntsě mmɔ̌ ngɨ̀à èghɨ bàà la, wu kàbɔ̀ŋ wu a èntɨ̧ɨ̧ am la ka ŋwèèlà am e ngɨ̀à la. 
ROM.7.18	Mâ ko nê àghɨa ntsɔ̧̀ àko a ntsě ane yaã mmɔ̌ wɔ̀bȩ̂. Maà nkɔ̀ŋkà a màngɨa ntsɔ̧̀, ka è nka wua nkòâ ngɨ̀à wùà. 
ROM.7.19	Maà kà ghɨa ntsɔ̧̀ wu màa nkɔ̀ŋkà e ghɨ̀ la, mbɔ̂ me ghɨ̀ wu a kàbɔ̀ŋ wu màa ka kɔ̀ŋke e ghɨ̀ la. 
ROM.7.20	E ngu anè me ghɨ̀ àghɨa màa ka kɔ̀ŋke e ghɨ̀ la, ko è ntsě mmɔ̌ ka ngɨ̀à la, wu kàbɔ̀ŋ wu a èntɨ̧ɨ̧ am la ka ŋwèèlè am e ngɨ̀à la.
ROM.7.21	Ale, mâ ye nê a tsiꞋi wuê mbɨ̀Ꞌɨ̀ wu mbɨ̧ nàa mbà̧aã am la, nê màa ngɨ̀ è me kɨ ghɨa ntsɔ̧̀, è wu wuê kàbɔ̀ŋ ka nkɔ̀Ꞌa a mbì la. 
ROM.7.22	Maà ndâ nkɔ̀ŋkà mbɨ̧ Mbɔ̧ɔ̧mà a èbem èntɨ̧ɨ̧ am. 
ROM.7.23	Ka e mbɔ̂ me ye mbɨ̧ ko tsa a mbɨ̧̀ yaã nàa nùà nê è ka ngɨ̀ àghɨa mbɨ̧ yu èntɨ̧ɨ̧ am la nàa nkɔ̀ŋkà e ghɨ̀ la. Mbɨ̧ mbɔŋ a mbɨ̧̀ yaã la è ghɨ̌ e ntsiꞋi àbùꞋ abua kàbɔ̀ŋ wu ane yaã la. 
ROM.7.24	Wòt chɨ̀ŋkè mbɨ̀Ꞌɨ̀ mmɔ̌! Wòt wu tàa tsǐ am a èbem mbɨ̧̀ ènyit yaa nàa ŋwèèlà am ntsàà wuê a èbem èvə la wu wàà? 
ROM.7.25	Mâ kɔ̀ŋke a Mbɔ̧ɔ̧mà nê wu Yesò Klistò Lefɨ̀Ꞌ wa ka betsiꞋa tà ghɨ̀ ba pem la.
ROM.7.25	Ale, ane abà ako màa ngɨ̀ e me kɨ ghɨ àghɨa mbɨ̧ Mbɔ̧ɔ̧mà kɨa la a èntɨ̧ɨ̧ am, ayea ko nè abà e me ghɨ wuê a kàbɔ̀ŋ wu mbɨ̧̀ yaã nàa nkɨà la.
ROM.8.1	Ale, ndɔ̀ Mbɔ̧ɔ̧mà te ntsě adù̧ bòt bu bɔ̀ tsiꞋi àghɨ yeamɔꞋ nè Yesò Klistò la àfɨ̀Ꞌ yaa. 
ROM.8.2	Mbɨ̧ Fo Mbɔ̧ɔ̧mà yu nàa ngɨ̀à wòt bɔ̌ mèntsèke fi, ndɨ̀ wu tà tsìꞋi àghɨ yeamɔꞋ nè Yesò Klistò la, è tsì mbɨ̧ yu a ègwet laã nàa ngɨ̀à e ngɨa kàbɔ̀ŋ, è mè nɨa èvə nkɨ̀Ꞌa adù̧ yaã la. 
ROM.8.3	Mbɔ̧ɔ̧mà li ngɨ̀ àghɨa mbɨ̧ li è kà wu ko ghɨ̌, ndɨ̀ wu bɔbȩ àa njùa, bɔ̀ ka wu e ghɨ̀ àghɨa nàa shua la, ntsàà waã vi tà kɨꞋɨ nè mbɨ̧̀ ènyit nàa mbɨ̀Ꞌɨ̀ ye bɔbȩ bu bɔ̀ɔ̀ ngɨ̀a kàbɔ̀ŋ la, mpfə mbɨꞋɨ̀ nkɔ̀Ꞌ èpɨ̧̀. Tà pfə ale, Mbɔ̧ɔ̧mà tsòkè mètàŋ mu kàbɔ̀ŋ è bɔ adù̧ wɔ̀bȩ̂ la. 
ROM.8.4	Tà li ngɨ̀ àyaa mbɨ̀Ꞌɨ̀ baa me koa ngɨ̀à èghɨ ntsɔ̧̀ bu ègème mbɨ̧ Mbɔ̧ɔ̧mà nàa shuà nê bà me ghɨ̀ la, ndɨ̀ wu baa tsiꞋa ntsèka mbɨ̀Ꞌɨ̀ Fo Mbɔ̧ɔ̧mà nàa nkɨà la, baa kà tsi ngua ntsèka mbɨ̀Ꞌɨ̀ mbɨ̧te ènyit ta tèa nkɨà la.
ROM.8.5	Bòt bu bɔ̀ɔ ntsèka mbɨ̀Ꞌɨ̀ mbɨ̧̀ ènyit kɨa la, aà mɨ̀ɨ̀tà wuê ànəa èghɨ bu mbɨ̧te ènyit tɔb tèa nkɨà la. È bu bɔ̀ɔ ntsèka mbɨ̀Ꞌɨ̀ Fo Mbɔ̧ɔ̧mà kɨa la, e mɨ̀ɨ̀tà wuê ànəa èghɨ bu Fo Mbɔ̧ɔ̧mà nàa nkɨà la. 
ROM.8.6	Wòt me mɨ̀ɨ̀tè wuê ànəa èghɨ mbɨ̧̀ ènyit nàa nkɨà la, ko tàa pfə. È we tàa mɨ̀ɨ̀tà ànəa èghɨ bu Fo Mbɔ̧ɔ̧mà nàa nkɨà la, naa bɔ mèmpème nè àlàŋkà èntɨ̧ɨ̧. 
ROM.8.7	Wòt tàa mɨ̀ɨ̀tà wuê ànəa èghɨ mbɨ̧̀ ènyit nàa nkɨà la, wu wɔ̀mbù̧ Mbɔ̧ɔ̧mà. Tàà kà ghɨ̀ àghɨa mbɨ̧ Mbɔ̧ɔ̧mà nàa shua la, ane nkûŋ betsiꞋa tà kà bê nko nɔ̀ŋè yùà. 
ROM.8.8	BetsiꞋa bòt bu bɔ̀ɔ ndzəa wuê ànəa mbɨ̧̀ tɔb te shua la, è ka ko ngɨ̀ àghɨa àa mbɔ̀ a Mbɔ̧ɔ̧mà la.
ROM.8.9	Ka bɨa kà ghɨ mbɨꞋɨ̀ mbɨ̧te ènyit tɨ̧ tèa shua la, bɨa ngɨ̀à wuê mbɨ̀Ꞌɨ̀ Fo Mbɔ̧ɔ̧mà nàa shua la, na Fo Mbɔ̧ɔ̧mà me tseke ane yɨ̧ la. Wòt bakà bɔ Fo Yesò Klistò ane zi, ko tà ntsě wòt tò. 
ROM.8.10	Ka Yesò Klistò wu a èntɨ̧ɨ̧ wòt, ko tàa wu yû̧, nkàà nê Mbɔ̧ɔ̧mà nɨa to mbɨ̀Ꞌɨ̀ wòt tà tɨ̧ɨ̧ ndɨŋndɨ̀ŋ a mbì li la. Àghɨa àa pfə la wu wuê mbɨ̧̀ ènyit tò, nkàà kàbɔ̀ŋ wu tàà ngɨ̀à la. 
ROM.8.11	Fo Mbɔ̧ɔ̧mà wu tà li njù̧ù̧me a Yesò la wu ane yɨ̧, ko Mbɔ̧ɔ̧mà wu tà li njù̧ù̧me a Yesò Klistò la, naa li nɨ Fo zi yu nàa ntsèka ane yɨ̧ la, e ghɨ̌ mbɨ̧te ènyit tɨ̧ tu tèa mpfəèa la, tea yu̧u̧me mɨ̧̂.
ROM.8.12	È wu ale, bɔnyɨ bɔ̧, àghɨa ko aà və baà bɔ ndɨ bàa ghɨ̀ la, ka è kà wu nê bàà me tseke mbɨ̀Ꞌɨ̀ mbɨ̧te ènyit ta tèa nkɨà nê bàà me ghɨ̀ la. 
ROM.8.13	Wòt me tseke mbɨ̀Ꞌɨ̀ mbɨ̧̀ ènyit kɨa la, ko tàa pfə. Ka wòt nɨa mètàŋ Fo Mbɔ̧ɔ̧mà ndììma èghɨ kàbɔ̀ŋ bu mbɨ̧̀ ènyit tò nàa nkɨà la, ko taa bɔ mèmpème. 
ROM.8.14	Bòt bu bàgème bɔ̀ɔ ngɨ̀à mbɨ̀Ꞌɨ̀ Fo Mbɔ̧ɔ̧mà nàa shua la wu bɔ̧ Mbɔ̧ɔ̧mà. 
ROM.8.15	Fo yu Mbɔ̧ɔ̧mà li ŋa abua yɨ̧ la bakà ghɨ awɨ̧ ane èbùꞋ, e ghɨ̌ bɨa me bɔa, ka tà ŋa awɨ̧ Fo è ghɨ̌ bɨ tsiꞋi bɔ̧ tò la. Eyaa wu lə bàa ngɨ̀ bàà dɨa bà tɔ Mbɔ̧ɔ̧mà, baa nê, “Tè leꞋ! Tǎt wa leꞋ!” 
ROM.8.16	È wu Fo Mbɔ̧ɔ̧mà èfɔte ne àghɨa àa mèntɨ̧ɨ̧ ma la, shua nê ba wu bɔ̧ Mbɔ̧ɔ̧mà la. 
ROM.8.17	Ndɨ̀ wu bà wu bɔ̧ Mbɔ̧ɔ̧mà la, baa li bɔ èghɨ ntsɔ̧̀ bu tà nɔ̀ŋe abua bòt bi la, mè ngu fɔte nê Yesò Klistò èbɔ èghɨ bu Mbɔ̧ɔ̧mà nɔ̀ŋe abua tò la. Mbɨ̀Ꞌɨ̀ bàa ndzèa ngoꞋ mbɨ̀Ꞌɨ̀ Yesò li ndze la, baa li bɔ ènɨ̧ tò mɨ̧̂.
ROM.8.18	Mâ mɨɨtè nê betsiꞋa bàà ka fɨꞋnè ngoꞋ yu baa yea àfɨ̀Ꞌ yaa la ane ènɨ̧ wu bɔ̀ɔ li nyɨ̀Ꞌte abua ya la. 
ROM.8.19	Èghɨ bu ègème Mbɔ̧ɔ̧mà ghɨ̀ la aa ndâ nchɨ̀Ꞌà àli yu Mbɔ̧ɔ̧mà nàa nyɨꞋte bɔ̧ bi la. 
ROM.8.20	Èghɨ bu Mbɔ̧ɔ̧mà li ngɨ̀ la e li è ka wu àghɨa e wu wu la, è bɔ̂ è ka wu èghɨ mbɔŋ ka e ghɨ̀ ale la. Wu Mbɔ̧ɔ̧mà ka tà li ngɨ̀ nê è wu ale la. Tà li ngua nkɨà nê èghɨ mbɔŋ è me chɨ̀Ꞌɨ̀, wuê chɨ̀Ꞌɨ̀, 
ROM.8.21	nkàà nê taa li tsǐ èghɨ bu ègème tà li ngɨ̀ la a èbem ngoꞋ yu nàa ghɨ̌ aa fì la, mbɨ̀Ꞌɨ̀ ghɨ̌ aa baka tsi fì, e bɔ ènɨ̧ wu e ghe, tà nɔ̀ŋe abua bɔ̧ bi la mɨ̧̂.
ROM.8.22	Baà ko nê èghɨ Mbɔ̧ɔ̧mà ghɨ̀ la ègème aa ndzea ngoꞋ, ngèꞋà mbɨ̀Ꞌɨ̀ àvi tàa ndù̧ù̧ta la, e kɨꞋɨ dzə àfɨ̀Ꞌ yaa. 
ROM.8.23	È ntsě wuê ndàꞋà èghɨ bu tà li ngɨ̀ la ka àa ngèꞋà la, bàa wu Mbɔ̧ɔ̧mà ŋa Fo zi abua ya mbɨ̀Ꞌɨ̀ àghɨa mbì ane èghɨ bu tà nɔ̀ŋe abua bòt bi la, aà ngèꞋà a mèntɨ̧ɨ̧ ma mɨ̧̂. Baà ngɨ̀à ale mbɨ̀Ꞌɨ̀ bàa nchɨ̀Ꞌɨ̀ àfɨ̀Ꞌ yu Mbɔ̧ɔ̧mà nàa ghɨ̌ ba tsiꞋi ngule bɔ̧ tò, elùùla ngoꞋ yu àdziꞋ yaa la, e ghɨ̌ mbɨ̧te ènyit ta tea peme la. 
ROM.8.24	ÀfɨꞋa baa li pem la, baa li ndzaŋe wua nchɨ̀Ꞌà èghɨ bàa. Wòt bɔ àghɨa tàa nchɨ̀Ꞌà la, lə kǒ tàa mě me chɨ̀Ꞌɨ̀ la ka tsi nguê. Wòt wu tàa nchɨ̀Ꞌà àghɨa tà ye tê ndɔ̀Ꞌ la wu wàà? 
ROM.8.25	Ka bàa me chɨ̀Ꞌɨ̀ àghɨa bàà baka ye la, ko baa bɔɔle awa ka me chɨ̀Ꞌɨ.
ROM.8.26	Fo Mbɔ̧ɔ̧mà nàa ntɨ̀ŋa awa mɨ̧̂ àfɨꞋa bàa njùa la. Bàa ngɨ̀ bàà baka ko ndɨ baa wu tsàꞋte Mbɔ̧ɔ̧mà la, Fo Mbɔ̧ɔ̧mà me tɨŋe awa ndɨ̀à mènəè ma abua Mbɔ̧ɔ̧mà ngèꞋà ane èlɨ betsiꞋa wòt kà ko shu la. 
ROM.8.27	Mbɔ̧ɔ̧mà wu tàa ndzea àghɨ àgème àa èntɨ̧ɨ̧ wòt la, è ko àghɨa àa èntɨ̧ɨ̧ Fo Kèfə la, nkàà nê Fo Mbɔ̧ɔ̧mà nàà ndɨ̀à mènəè bòt Mbɔ̧ɔ̧mà abua tò mbɨ̀Ꞌɨ̀ Mbɔ̧ɔ̧mà kɨa la.
ROM.8.28	Baà ko nê Mbɔ̧ɔ̧mà nàa ngɨ̀à àghɨa àgème wuê ane ntsɔ̧̀ bòt bu bɔ̀ɔ nkɔ̀ŋkà tò la, bòt bu tà tɔ awɔb mbɨ̀Ꞌɨ̀ tà li nɔ̀ŋè la. 
ROM.8.29	Bòt bu Mbɔ̧ɔ̧mà li mbele àfɨꞋa tsa ndà la, tà li nɔ̀ŋè nê bɔ̀ wu mbɨꞋɨ̀ waã vi nàa la, mbɨ̀Ꞌɨ̀ e ghɨ̌ taa wu waã mbì ayɔɔ bɔnyɨ nyaŋ. 
ROM.8.30	Tà ghɨ̀ ale, mè ntɔ bòt bu tà li mbele àfɨꞋa tsa nɔ̀ŋè nê bɔɔ li wu mbɨꞋɨ̀ waã vi la. Tà tɔ ale ngɨ̀ bɔ tsiꞋi bòt bɔ tɨ̧ɨ̧ ndɨŋndɨ̀ŋ a mbì tò la. Tà ghɨ̀ ale, mè ngɨ̀ bòt mbɔŋ e bɔ ènɨ̧ wu tà bɔ la.
ROM.8.31	Bàà wu anè laꞋ nê ghǎ ane ayaa? Mbɔ̧ɔ̧mà wu nè nà, ko wòt wu betsiꞋa tà ghɨ̀ àghɨ ane ya la wu wàà? 
ROM.8.32	Tè tò wu tà li tà kà shuulè waã vi, ŋa tò nê tà pfə ambo ya bàgème la, ka mèe ŋa awa èghɨ ko tsa mbɨ̀Ꞌɨ̀ tà ŋa waã vi la à? 
ROM.8.33	Wòt wu tàa li zǐ ànəê àtsəa bòt bu Mbɔ̧ɔ̧mà làà la wu wàà? Wu Mbɔ̧ɔ̧mà zìambɔŋ ka tàa shua nê wòt tɨ̧ɨ̧ ndɨŋndɨ̀ŋ a mbì li la. 
ROM.8.34	Wòt wu tàa laꞋnê ànəa a li àtsəa wòt Mbɔ̧ɔ̧mà la wu wàà? Yesò Klistò wu tà li mpfə, Mbɔ̧ɔ̧mà yù̧ù̧me atò ngɨ̀ tà tseke àbâ àbualu̧ atò a ègwet la, ka lâ ngu wòt tàa ndɨ̀à mènəè ma abua Mbɔ̧ɔ̧mà la. 
ROM.8.35	Wòt wu tàa ghɨ̌ Yesò Klistò naa baka tsi nkɔ̀ŋkè àwa la wu wàà? Wu ngoꞋ, kò ngɨ̧̀ɨ̧̀nè, kò mànkɨa àtsəa wòt enɨ, kò èchɨɨ, kò màntseka ka ye ndǐ ekwaãaã, kò màntseka nùka èvə, kò nyi bɔ̀ɔ nɨ bùŋe wòt la à? 
ROM.8.36	A wu mbɨ̀Ꞌɨ̀ bɔ shɨ a èbem Àkata Mbɔ̧ɔ̧mà la nê,
ROM.8.36	“Baa nùka èvə àli àgème ambo yè,
ROM.8.36	bɔ nɨa awa wuê mbɨ̀Ꞌɨ̀ njɨ̀te bɔ̀ɔ bùŋè la.”
ROM.8.37	Àghɨ a ntsě. Èghɨ bàà aà mbàta ngɨ̀à ane ya ale, ka baa bɔ̂ ndâ ntsè èbùà ègème, nkàà Yesò wu tà kɔ̀ŋkè awa la. 
ROM.8.38	Mâ lâ nko nê betsiꞋa èvə, kò màngua yu̧, kò bɔntu̧ Mbɔ̧ɔ̧mà, kò fo tu a ègwet te bɔ àtɔŋ nè mètàŋ la, kò èghɨ àa àfɨ̀Ꞌ yaa la, kò èbe nga kɨꞋɨ la leꞋ, 
ROM.8.39	kò ngɔ̀ŋ yu a ègwet la, kò ye si leꞋ, kò àghɨa ko tsa ane èghɨ bu ègème Mbɔ̧ɔ̧mà ghɨ̀ la leꞋ, à ka tsì èkɔŋ Mbɔ̧ɔ̧mà bɔ ane ya nkàà Yesò Klistò Lefɨ̀Ꞌ wa la.
ROM.9.1	Ànəa e shua la wu nkûŋ, ndɨ̀ wu è ntsiꞋi àghɨ yeamɔꞋ nè Yesò Klistò la. È nka laꞋà mèfà̧. Mèmɨ̀ɨ̀te mɔ̧ ane ndɨ Fo Kèfə nàa nyɨ̀Ꞌta la, è shu am nê è nka fɨta fɨte. 
ROM.9.2	Tèsȩ tea ndâ nkua am, èntɨ̧ɨ̧ am e mè ndù̧à àfɨ̀Ꞌ àgème ane ànəa bòt ba bòt Izəèlȩê. 
ROM.9.3	Ndɔ̀ Mbɔ̧ɔ̧mà ghɨ ale nɔ̀ŋke a ègwet laã, tè ntsì am ane Yesò Klistò mbɨ̀Ꞌɨ̀ e ghɨ̌ bɔnyɨ bɔ̧ bu, è wu bòt àndà̧ bɔ̧ la aa peme, ko a bakà bɨ am. 
ROM.9.4	Wu bòt Izəèlȩê, Mbɔ̧ɔ̧mà nɨ awɔb ane bɔ̧ bi la. Tà li nyɨ̀Ꞌte awɔb ènɨ̧ vi, ngɨ̀ mènkàꞋa kèkweelè mi bɔ̂ tò ba a ngo̧ a ngò̧, ŋa mbɨ̧ zi abua yɔb, nyɨ̀Ꞌte awɔb ndɨ bɔ̀ɔ me wùꞋtè àvi la, mè nkàꞋ àwɔb èghɨ nyaŋ. 
ROM.9.5	Bɔ mè dzəè àndǎ̧ Abàlàghâm bɔ̂ Asàk nè Jàkɔ̂b. Wu àndǎ̧ bɔ̀ li mbi a Fɔ̧̀ wu Mbɔ̧ɔ̧mà yɔꞋ ntsà mbɨ̀Ꞌɨ̀ wɔ̀bȩ̂ la. Tà wu Mbɔ̧ɔ̧mà wu tà wu a ègwet àghɨa àgème la. MèngùꞋte wu ane èlen to ane àlia nè àlia. Àmèn.
ROM.9.6	Ka la, e ntsèa shua nê tà bakà ghɨ àghɨa èngǎ̧ tò e shu la, nkàà nê è ntsě wòt ègème bɔ bi atò àndǎ̧ bòt Izəèlȩê la, è wu wòt Mbɔ̧ɔ̧mà làà la. 
ROM.9.7	È kà mě ngu bòt bàgème bɔ li mbi àwɔb àndǎ̧ Abàlàghâm la, è wu bɔ̧ Mbɔ̧ɔ̧mà la. Mbɔ̧ɔ̧mà li shu abua Abàlàghâm nê, “Wu bòt bɔ̀ɔ li bi awɔb àndǎ̧ Asàk la, ka bɔ̀ɔ wu bɔ̧ bè la.” 
ROM.9.8	Tàà shua ale ngua nyɨ̀Ꞌta nê è ntsě bòt bu bàgème bɔ bi awɔb àndǎ̧ Abàlàghâm la ka wu bɔ̧ Mbɔ̧ɔ̧mà la, wu bòt bu bɔ bi awɔb mbɨ̀Ꞌɨ̀ Mbɔ̧ɔ̧mà li nkàꞋ la, ka bɔ̀ lâ ngu bòt àndǎ̧ Abàlàghâm la. 
ROM.9.9	Mbɔ̧ɔ̧mà li ngɨ̀ mènkàꞋa mi abua Abàlàghâm nê, “Naa me wu àfɨ̀Ꞌ yaa èŋubȩ̂ maa kɨꞋɨ ghɨ̌ Sàda naa bi wambâ̧.”
ROM.9.10	È ntsě wuê ndàꞋ àyaa, Lèbekà li nkɔt bɔ̧ mbâ̧ babe ane mbâ̧ yemɔ̀Ꞌ, tǎt nyaꞋ wa Asàk. 
ROM.9.11	Bɔ li bɔ̀ ka batè ndzìꞋi mbi àwɔb, bɔ̀ ka meè ndzìꞋì ngɨ̀ àghɨa ntsɔ̧̀ kò àyea kàbɔ̀ŋ leꞋ, ka mbɨ̀Ꞌɨ̀ aa nyɨꞋte nê Mbɔ̧ɔ̧mà li ndàà waã mbɔŋ ane mènkɔ̀ŋke mi mbɨ̀Ꞌɨ̀ tà li nɔ̀ŋè la, 
ROM.9.12	kà wu àfaꞋa ntsɔ̧̀ waã mbɔŋ è ghɨ̀ la, bɔ shu abua Lèbekà nê, “We jûŋ naa li wu wafàꞋ we tèchɨɨle.” 
ROM.9.13	A wu mbɨ̀Ꞌɨ̀ bɔ li shɨ a èbem Àkata Mbɔ̧ɔ̧mà la nê, “E ndi nkɔ̀ŋkà Jàkɔ̂b, mpààba Esaɔ̀.”
ROM.9.14	Tè aà anè ngua nyɨ̀Ꞌta nê Mbɔ̧ɔ̧mà nàà kà ghɨ mènəè ndɨŋndɨ̀ŋ? A ntsě ale. 
ROM.9.15	Tà li shu abua Musì nê,
ROM.9.15	“Maa tɨŋe wòt tà ghɨ̂ tà kà wu bɔ etɨŋe la,
ROM.9.15	mbɨ̀Ꞌɨ̀ mâ kɔ̀ŋkè la,
ROM.9.15	e mě ku tèsȩte wòt mâ kɔ̀ŋkè la.”
ROM.9.16	Ale, kò Mbɔ̧ɔ̧mà làa wòt kò tà bakà là leꞋ, ko a ntsě mbɨ̀Ꞌɨ̀ wɔ̀bȩ̂ kɨa la, a wu wuê ane tèsȩte Mbɔ̧ɔ̧mà. 
ROM.9.17	Àkata Mbɔ̧ɔ̧mà a li shu abua Felɔ̀ nê, “E ndɨ ŋèꞋe awê a ègwet mbɨ̀Ꞌɨ̀ nɨ àwê nyɨꞋte mètàŋ mɔ̧, e mě ghɨ̌ waa waa a ngɔ̀ŋ naa ko wòt è ngu wùà la.” 
ROM.9.18	Ale, Mbɔ̧ɔ̧mà nàa nkɔ̀ŋkà e ku tèsȩte wòt, tà ku. Tà mèe tà me kɨ e ghɨ̌ wòt naa bɔ àkweela èntɨ̧ɨ̧, tà ghɨ̀.
ROM.9.19	Bɨa shu abua am nê, “A wu ale Mbɔ̧ɔ̧mà ghɨ̀ nǎ ka mè me fèèlè àwa à? BetsiꞋa wàa tu̧u̧ ànəa Mbɔ̧ɔ̧mà kɨa la?” 
ROM.9.20	Àwɔ̀ wɔ̀bȩ̂ àa shua anè nko nê yè wu wàa evəèəè èngà̧ a ètsəê Mbɔ̧ɔ̧mà à? Tè betsiꞋa àghɨa wòt ghɨ̀ ane èbu la a shu abua tò wu tà ghɨ̀ la nê, “À ghɨ̀ na ka ngɨ̀ am anè à?” 
ROM.9.21	Tè ntsě àdziꞋa wòt wu tàa ngɨ̀à bakɨ̀ŋ la tàa nɨ ambòꞋtsǎꞋ wemɔ̀Ꞌ e ghɨ bakɨ̀ŋ babe, è we bɔ̀ɔ mbà̧à̧ta wuê ane àlia nɨ̧ la, nè wê bɔ̀ɔ mbà̧à̧ta àlia àgème la a?
ROM.9.22	A bê ngu mbɨ̀Ꞌɨ̀ àghɨa Mbɔ̧ɔ̧mà ghɨ̀ la. Mbɔ̧ɔ̧mà nàà nkɨ e nyɨ̀Ꞌte ntsǒ zi, ka mbɔ̂ me kɨ nê bòt è ye mètàŋ mi, ale tà me tsèna nkùùla èntɨ̧ɨ̧ vi adù̧ bòt bu ntsǒ tò è nɔ̀ŋkè a ègwet lɔb, bɔ̀ tsiꞋi e be bɔ̀ɔ liime awɔb la. 
ROM.9.23	Mbɔ̧ɔ̧mà li ngɨ̀ anè mbɨ̀Ꞌɨ̀ nyɨꞋte ènɨ̧ vi wu e ghe la abua bòt bu tàa nkua tèsȩ tɔb, è wû bòt bu tà li ndzaŋe taŋke nê bɔɔ li bɔ ènɨ̧ la. 
ROM.9.24	Bòt mbɔŋ wu bàa wu tà tɔ awa la. E ntsě wuê ndàꞋa abua Bèjuê, e wu abua bòt kà wu Bèjuê mɨ̧̂. 
ROM.9.25	A bê ngu wuê mbɨ̀Ꞌɨ̀ tà shua a èbem àkata Osìà la nê,
ROM.9.25	“Maa tɔ bòt bu bɔ li bɔ̀ ka wu bòt bɔ̧ la,
ROM.9.25	ane ‘Bòt bɔ̧.’
ROM.9.25	Maa tɔ àlaꞋ yu e ndɨ e nka wua nkɔ̀ŋkà la,
ROM.9.25	ane ‘ÀlaꞋ a èkɔŋ am.’
ROM.9.26	KwàꞋ adziꞋ yu tà li shu awɔb nê
ROM.9.26	‘Bɨ ntsě bòt bɔ̧ la’,
ROM.9.26	bɔɔ tɔ awɔb abot ane bɔ̧ Mbɔ̧ɔ̧mà yû̧.”
ROM.9.27	Àsayà li ŋȩ ndàꞋ ànəa bòt Izəèlȩê nê,
ROM.9.27	“Bòt Izəèlȩê aa mbàta ndzaãaã
ROM.9.27	mbɨ̀Ꞌɨ̀ těsoŋ tu a ngèt *èdzî la,
ROM.9.27	ka wu wuê bòt mpiꞋ ka bɔ̀ɔ peme la,
ROM.9.28	nkàà nê Mbɔ̧ɔ̧mà naa bê
ROM.9.28	paa saꞋa ngɔ̀ŋ kà lȩ̀ȩ̀tè.”
ROM.9.29	A wu mbɨ̀Ꞌɨ̀ Àsayà li ndzaŋe shu la:
ROM.9.29	“Tǎt wa Àtsèàngɔ̀ŋ li ngɨ̀ ale
ROM.9.29	tà kà ŋa awa bɔ̧,
ROM.9.29	ko àya aa mî mbɨꞋɨ̀ Sodòm bɔ̂ Gòmolà.”
ROM.9.30	Tè bà wu anè e laꞋ nê ghàà? Nê bòt kà wu Bèjuê bu bɔ̀ le kaꞋa wua nùà nkɨà Mbɔ̧ɔ̧mà naa nɨ awɔb mbɨ̀Ꞌɨ̀ bòt bɔɔ tɨ̧ɨ̧ ndɨŋndɨ̀ŋ a mbì li la, e li ntsìꞋi bòt bɔ tɨ̧ɨ̧ ndɨŋndɨ̀ŋ a mbì tò la, nkàà èntɨ̧ɨ̧ wɔb wu bɔ zi ane Yesò la. 
ROM.9.31	Mbɔ̂ bòt Izəèlȩê bu bɔ̀ le wua nkɨà Mbɔ̧ɔ̧mà naa nɨ awɔb mbɨ̀Ꞌɨ̀ bòt bɔ tɨ̧ɨ̧ ndɨŋndɨ̀ŋ a mbì li, nkàà mbɨ̧ tu bɔ̀ɔ nɔ̀ŋà la, è le kaꞋa bɔ àghɨa bɔ kɨa la. 
ROM.9.32	Lə bɔ li bɔ̀ ka bɔŋ la wu nê bɔ li bɔ̀ ka zi mèntɨ̧ɨ̧ mɔb ane Mbɔ̧ɔ̧mà ka me kɨ, bɔ li mɨ̀ɨ̀tè nê aa wu ale nkàà àfaꞋa ntsɔ̧̀ bɔ̀ɔ ngɨ̀à la. Bɔ li sèmnè a ègwet èti lu bòt àa sèmnà adù̧ la. 
ROM.9.33	Àyaa a wu mbɨ̀Ꞌɨ̀ bɔ shɨ a èbem Àkata Mbɔ̧ɔ̧mà la nê,
ROM.9.33	“Bɨ̀ ye, e ngua nɔ̀ŋa èti a Zayɔ̀n,
ROM.9.33	èti àa ghɨ̌ bòt aa sèmne adù̧ la,
ROM.9.33	èwu àa ghɨ̌ bòt aa kwene la.
ROM.9.33	Wòt tà zi èntɨ̧ɨ̧ vi ane tò la ka bɔ àtsəa kɔꞋɔ.”
ROM.10.1	Bɔnyɨ bɔ̧, àghɨa èntɨ̧ɨ̧ am àa nkɨà la, nè àtsàꞋtè am abua Mbɔ̧ɔ̧mà wu nê bòt bɔ̧ bòt Izəèlȩê e wu bɔ mèmpème. 
ROM.10.2	BetsiꞋa e ndàꞋa nkûŋ ane ànəa yɔb nê bɔ batè ndâ mbɔ̂ èntɨ̧ɨ̧ a mànkuŋa Mbɔ̧ɔ̧mà, ka bɔ̀ ka ko ntsɔ̧̀ ndɨ bɔ wu me kùŋe atò la. 
ROM.10.3	Ndɨ̀ wu bɔ li bɔ̀ ka ko ntsɔ̧̀ ndɨ Mbɔ̧ɔ̧mà nàa nɨa wòt mbɨ̀Ꞌɨ̀ wòt tà tɨ̧ɨ̧ ndɨŋndɨ̀ŋ a mbì li la, mè ntsiꞋi me kɨ wuê wɔb ne alu̧ la, a ghɨ̀ bɔ̀ ka bɨ̧ɨ̧nè ane we ne alu̧ Mbɔ̧ɔ̧mà wu tàa nɨa bòt mbɨ̀Ꞌɨ̀ bòt bɔ tɨ̧ɨ̧ ndɨŋndɨ̀ŋ a mbì li la. 
ROM.10.4	Yesò Klistò li nkɨ̀Ꞌɨ̂ ale, àfaꞋa mbɨ̧ à ka tsi nguê, mbɨ̀Ꞌɨ̀ naa tsiꞋi wòt ègème tà zi èntɨ̧ɨ̧ vi ane Yesò Klistò la, ka Mbɔ̧ɔ̧mà nàa nɨa tò mbɨ̀Ꞌɨ̀ wòt tà tɨ̧ɨ̧ ndɨŋndɨ̀ŋ a mbì li la.
ROM.10.5	Musì shɨŋ nê wòt tàa ngɨ̀à àghɨ àgème mbɨ̧ nàa shua la naa li peme nkàà yùà. 
ROM.10.6	Ka è wu ànəa wòt nàa zi èntɨ̧ɨ̧ vi ane Yesò ka Mbɔ̧ɔ̧mà naa nɨa tò mbɨ̀Ꞌɨ̀ wòt tà tɨ̧ɨ̧ ndɨŋndɨ̀ŋ a mbì li la, ko “Wòt bakà bɔ ndɨ tàa shu a èntɨ̧ɨ̧ vi nê, ‘Wàa nàa kɔꞋɔ èghǎ ègwet à?’ ” (Ngua shua nê e ghǎ nɨa Yesò Klistò e chu a si leꞋ.) 
ROM.10.7	“À ka mè shu nê, ‘Wàa nàa chu ghǎ a èbem si à?’ ” (Ngua shua nê eghǎ tsi a Yesò Klistò ayɔɔ bèmpfəà enɨ kɔꞋɔ leꞋ.) 
ROM.10.8	Ànəa e shua la wu nê, “Èngǎ̧ Mbɔ̧ɔ̧mà e wu à ngèt yè, ngu a ètsəê wê, mè ngu a èntɨ̧ɨ̧ wê.” Wu èngǎ̧ wu bàa ntsɔ̀tà nê bɨ̀ zi mèntɨ̧ɨ̧ mɨ̧ ane Yesò Klistò la. 
ROM.10.9	À shua ane ètsəê wê nê, “Yesò wu Lefɨ̀Ꞌ,” mè mbɨ̧̀ɨ̧̀ne a èntɨ̧ɨ̧ wê nê Mbɔ̧ɔ̧mà li njù̧ù̧me a Yesò a èbem èvə, ko aa bɔ mèmpème. 
ROM.10.10	Wòt nàa ngɨ̀ tà bɨ̧ɨ̧ne a èntɨ̧ɨ̧ vi, Mbɔ̧ɔ̧mà nɨa tò mbɨ̀Ꞌɨ̀ wòt tà tɨ̧ɨ̧ ndɨŋndɨ̀ŋ a mbì li la, wòt mee tà làꞋa ane ètsəê vi, tà bɔ̀ mèmpème. 
ROM.10.11	Èngǎ̧ Mbɔ̧ɔ̧mà e laꞋnê, “Wòt ègème tà zi èntɨ̧ɨ̧ vi ane tò la ka li sà̧à̧tè a.” 
ROM.10.12	Bèjuê nè bòt kà wu Bèjuê e wu àghɨ yeamɔꞋ a mbì Mbɔ̧ɔ̧mà, ndɨ̀ wu tà wu Tǎt bòt bàgème, mè me lâ ndɔ̀ɔ̀là bòt bu bàgème bɔ̀ɔ ntɔ atò la. 
ROM.10.13	Àkata Mbɔ̧ɔ̧mà a laꞋnê, “Wòt ègème tà tɔ èlen Mbɔ̧ɔ̧mà la, nàa peme.”
ROM.10.14	Bòt àa tɔ atò nǎ kà zì mèntɨ̧ɨ̧ mɔb ane tò à? Bɔ mè ngu zì mèntɨ̧ɨ̧ mɔb ane tò na kà zə ànəa tò à? Bɔ̀ɔ zə na kà ye wòt tà tsɔ̀te èngǎ̧ Mbɔ̧ɔ̧mà abua yɔb la à? 
ROM.10.15	Wòt nàa mě tsɔ̀te èngǎ̧ Mbɔ̧ɔ̧mà na kà bɔ tu̧u̧ atò à? A wu mbɨ̀Ꞌɨ̀ bɔ shɨ a èbem Àkata Mbɔ̧ɔ̧mà la nê, “Wu kwàꞋ ànəa ntsɔ̧̀ e ye bòt bu bɔ̀ɔ nɨa Ntu̧ Ntsɔ̧̀ nkɨ̀Ꞌa la.”
ROM.10.16	Ka bɔ̀ɔ àgème e bakà bɨ̧ɨ̧ne ànəa Ntu̧ Ntsɔ̧̀ Mbɔ̧ɔ̧mà e shu la, wuê mbɨ̀Ꞌɨ̀ Àsayà shu la nê, “Tê, wòt wu tà bɨ̧ɨ̧ne ànəa bàa shu la wu wàà?” 
ROM.10.17	Ale, wòt nàa ngɨ̀ tà zə èngà̧, ka tà zì èntɨ̧ɨ̧ vi ane Mbɔ̧ɔ̧mà, èngǎ̧ mbɔŋ wòt zə la, wu èngǎ̧ bɔ̀ɔ ntsɔ̀tà ane ànəa Yesò Klistò la. 
ROM.10.18	Ka tsiꞋ è mbììtè nê tè bɔ bakà zəəè? Ane nkûŋ, bɔ zə, nkàà nê Àkata Mbɔ̧ɔ̧mà a laꞋnê,
ROM.10.18	“Ànəa bɔ̀ làꞋà la, a gha a èdziꞋ ègème a sitsǎꞋ,
ROM.10.18	Mèngǎ̧ mɔb mè nga a bètɔ̀Ꞌa ngɔ̀ŋ bàgème.”
ROM.10.19	TsiꞋ è mě mbììte nê: Te bòt Izəèlȩê e li bɔ̀ ka koê? Musì li mbɨ̀ mbɨ̀ɨ̀lè èngà̧ waa nê,
ROM.10.19	“Maa ghɨ̌ bɨa me ghɔ̧̀ɔ̧̀ne a mèntɨ̧ɨ̧ mɨ̧
ROM.10.19	nkàà bòt kà bê nkùꞋ èbe bɔ̀ɔ wu àlaꞋ la,
ROM.10.19	Mè ngu ghɨ̌ bɨa me tsoo
ROM.10.19	nkàà bòt bɨa mɨ̀ɨ̀tà nê wu èkèghɨ̧̀ la.”
ROM.10.20	Àsayà li mbɔ èntɨ̧ɨ̧ kekweelè a màndaꞋa azi nê, Mbɔ̧ɔ̧mà li nê,
ROM.10.20	“Bòt bɔ li bɔ̀ ka kɨ am la e li ndze am,
ROM.10.20	Mâ nyɨꞋte am abua bòt bu bɔ̀ le kaꞋa biite am la.”
ROM.10.21	Mbɔ̂ ngà ane ànəa bòt Izəèlȩê nê,
ROM.10.21	“Maà shù̧ù̧ta bòt bɔ̧ àlia àgème nê
ROM.10.21	bɔ̀ kɨꞋɨ bàà ghɨ̌ àlàŋkè,
ROM.10.21	ka bɔ wu bòt àtsəa kekweelè,
ROM.10.21	bɔ̀ ka wua nkɨ e zə èngǎ̧ am.”
ROM.11.1	Ale, tsiꞋ è mbììte nê: Tè Mbɔ̧ɔ̧mà waꞋa bòt bi? ChaꞋ, ta bakà waꞋa awɔb. Mmɔ̌ mbɔŋ e ngu wòt Izəèlȩê, wòt àndǎ̧ Abàlàghâm, mâ dzəa a ləlob Benjamèn la. 
ROM.11.2	Mbɔ̧ɔ̧mà bakà waꞋa bòt bi bu tà li mbèle àfɨꞋa tsa ndà la. Bɨ bakà ko ànəa Àkata Mbɔ̧ɔ̧mà a shu ane ànəa Èlȩjà li ndàꞋ ane ànəa kàbɔ̀ŋ bòt Izəèlȩê abua Mbɔ̧ɔ̧mà la à? 
ROM.11.3	Tà li nê, “Tê, bɔ bùŋè bèndàꞋàtɔŋ bê, ntsòkè èdziꞋi bu bɔ̀ɔ ntò̧à èghɨ ŋa abua yê la, tè è tsìꞋi wuê ndàꞋà mmɔ̌, bɔ bɔ̂ me kɨa am e bùŋe.” 
ROM.11.4	Mbɔ̧ɔ̧mà li ŋa àbɨ̀t nê ghàà? Tà li nê, “Mâ nɔ̀ŋe bòt abua am bètɔsì basà̧à̧mbe bɔ̀ baka wùꞋte a Baàl la.” 
ROM.11.5	Wu wuê ndɨ bòt ko àa àfɨ̀Ꞌ yaa Mbɔ̧ɔ̧mà nɨa ntsɔ̧̀ vi ndà àwɔb nɔ̀ŋè abua zi la. 
ROM.11.6	È wû ntsɔ̧̀ tò ka tà nɨŋ ndà àwɔb la, ko è te ntsě ànəa àfaꞋa ntsɔ̧̀. Tà li ngɨ̀ ale ngua ndàà àwɔb nkàà àfaꞋa ntsɔ̧̀ àyɔb, ko ntsɔ̧̀ tò wu te ntsě ntsɔ̧̀.
ROM.11.7	Ale, bòt Izəèlȩê è le kaꞋa bɔ àghɨa bɔ li ngua nkɨà la. Wu bòt bu tà li ndà la ka bɔ li mbɔŋ la, ka èbeko nè bòt bàgème e me kweele àtsə. 
ROM.11.8	A li ngu mbɨ̀Ꞌɨ̀ bɔ shɨ a èbem Àkata Mbɔ̧ɔ̧mà la nê,
ROM.11.8	“Mbɔ̧ɔ̧mà li ngɨ̀ bɔ tsiꞋi mbɨ̀Ꞌɨ̀ bòt kà ko èdziꞋ,
ROM.11.8	Mbɔ̀ àghɨ a àa ka ye èdziꞋ la,
ROM.11.8	nè ètû̧ àa ka zə èdziꞋ la, e kɨꞋɨ dzəè laane.”
ROM.11.9	Fɔ̧̀ Dàbid mè ndàꞋ àzi nê,
ROM.11.9	“Màa ntsàꞋta Mbɔ̧ɔ̧mà nê, tà ghɨa mèpà̧ mɔb
ROM.11.9	è wu mbɨ̀Ꞌɨ̀ àtaã bɔ̀ɔ kwene a èbèm la.
ROM.11.9	Nê tà ghɨa bɔ̀ kwen, mè ndze ngoꞋ,
ROM.11.10	Nê tà ghɨa àghɨ ayɔb à lem
ROM.11.10	tè bɔ̀ ka te ndze èdziꞋ,
ROM.11.10	mè ngɨ̀ kwèn tɔb tè ŋɔꞋte
ROM.11.10	tê tè ka tsi ndi ndɔ̀Ꞌtè.”
ROM.11.11	Ale, mâ biite nê bɔ sèmnè ale mbɨ̀Ꞌɨ̀ kwene te li tseke ka tsi ndɔ̀Ꞌ? A ntsě a èlɨ mbɔŋ. Bɔ li ngɨ̀a kàbɔ̀ŋ ale, è ghaꞋa èlu̧ abua bòt kà wu Bèjuê bɔ̀ɔ bɔ mèmpème, mbɨ̀Ꞌɨ̀ e ghɨ̌ bòt Izəèlȩê aa me ghòꞋnè àwɔb. 
ROM.11.12	Bòt Izəèlȩê e li ngɨ̀ a kàbɔ̀ŋ è ghɨ̌ bòt ngɔ̀ŋ e bɔ èghɨ ntsɔ̧̀ nyaŋ. Ndɨ̀ wu bɔ li bɔ̀ ka ghɨ̂ mbɨ̀Ꞌɨ̀ Mbɔ̧ɔ̧mà kɨa la, a mè ngɨ̀ bòt kà wu Bèjuê e bɔ èghɨ ntsɔ̧̀ nyaŋ. A wu wu anè ko èghɨ ntsɔ̧̀ bu aa paa ghe, àfɨꞋa bòt Izəèlȩê bu bàgème àa paa me zə a Mbɔ̧ɔ̧mà la.
ROM.11.13	E ntsiꞋa ndàꞋa abua yɨ̧ bɨ̀a bòt kà wu bòt Izəèlȩê àfɨ̀Ꞌ yaa. Maa me ghàꞋtè am ane àfàꞋa am mbɨ̀Ꞌɨ̀ è ngu wantu̧ Yesò abua bòt kà wu bòt Izəèlȩê la, 
ROM.11.14	mbɨ̀Ꞌɨ̀ à wu zìa ghòꞋnà a mèntɨ̧ɨ̧ Bèjuê, e ghɨ̌ àbəèꞋ àyɔb aa peme. 
ROM.11.15	Mbɔ̧ɔ̧mà wu tu̧u̧ bòt Izəèlȩê aa ghɨ̌ bòt èlaꞋ ko tsa ègème aa bɔ àlàŋkè nè tò, ko àfɨꞋa Mbɔ̧ɔ̧mà nɨ awɔb la, à ka wu mbɨꞋɨ̀ bèmpfəà be yu̧u̧me la a? 
ROM.11.16	Kèpȩ bled mbì è wu èfe Mbɔ̧ɔ̧mà, ko bled mbɔŋ nènkèm wu we tò mɨ̧̂. Bɔ mè ngu ŋa tèghaŋke àyɨt abua Mbɔ̧ɔ̧mà, ko mèntaãaã wu abua tò mɨ̧̂.
ROM.11.17	Bɔ loote mèntaãaã kǒ ane àyɨt olìf yu bɔ liꞋi la, nɨ mèntaãaã àyɨt olìf èbemebàꞋ nkɨ̀Ꞌɨ̀ ndzì abot. Bɨ̀a bòt kà wu bòt Izəèlȩê aa mbɨ̀Ꞌɨ̀ mèntaãaã àyɨt olìf èbemebàꞋ yu, njɨ̀a àbȩ̀ èghɨ ntsɔ̧̀ bòt Izəèlȩê. 
ROM.11.18	È wu ale, bɨ̀ ka me ŋeꞋe tèkwȩ tɨ̧ a ègwet shua nê bɨ tsě bòt Izəèlȩê bu bɔ li ndòòte àwɔb mbɨ̀Ꞌɨ̀ mèntaãaã la. Bɨ me shu nê bɨ tsè àwɔb, bɨ ko nê ntsě bɨ̀a mèntaãaã ka ntɔ̀kà tèghaŋtsə la, wu tèghaŋtsə ka ntɔ̀kà àwɨ̧ la. 
ROM.11.19	Wòt kǒ nàa laꞋ nê, “Bɔ li ndòòte mèntaãaã mbɨ̀Ꞌɨ̀ nɨ am e zì abot.” 
ROM.11.20	Àyea mbɔŋ wu nkûŋ. Bɔ li ndòòte àwɔb ndɨ̀ wu bɔ li bɔ̀ ka zǐ èntɨ̧ɨ̧ wɔb ane Yesò la, ka bɔ zì àwɨ̧ a mbɨ̧̀ àyɨt yu nkàà mèntɨ̧ɨ̧ mɨ̧ mu bɨ zi ane Yesò la. Ale, bɨ̀ ka me ŋeꞋe tèkwȩ tɨ̧ a ègwet, bɨ̀ me ko awɨ̧ mbɨ̀Ꞌɨ̀ bɔ tsì àwɨ̧. 
ROM.11.21	È wu nê Mbɔ̧ɔ̧mà lè kaꞋa sâ Bèjuê bu bɔ̀ wu mbɨ̀Ꞌɨ̀ mèntaãaã àyɨt lèkɔꞋasi la, ko tà ka bê sà àwɨ̧ a.
ROM.11.22	Baa ye àdziꞋ yaa ndɨ Mbɔ̧ɔ̧mà nàa ngɨ̀a ntsɔ̧̀ la, mè nè ndɨ tàa ngòꞋtà ane èsaꞋa vi la. Tàa ngòꞋtà adù̧ bòt bu bɔ ghɨa kàbɔ̀ŋ la, mbɔ̂ me ghɨa ntsɔ̧̀ abua yɨ̧ na bɨ wu mbɨ̀Ꞌɨ̀ tà kɨa la. Bɨ bakà ghɨ ale, ko taa loo awɨ̧ ewaꞋa mɨ̧̂. 
ROM.11.23	Mbɔ̂ bòt Izəèlȩê e wu kubte e zì mèntɨ̧ɨ̧ mɔb ane Yesò, ko taa nɨ awɔb e zǐ adzìꞋa bɔ li ndzaã nguê la, nkàà nê tà bɔ mètàŋ e mě zì àwɔb abot. 
ROM.11.24	Bɨ̀a bòt kà wu Bèjuê aa mbɨ̀Ꞌɨ̀ èntaãaã olìf èbemebàꞋ bɔ loo ngà ndzì adù̧ àyɨt olìf bɔ liꞋ la, è wu àghɨa a ghɨ̂ à ka wuê wu ale la. Bèjuê beà mbɨ̀Ꞌɨ̀ mèntaãaã àyɨt yaa bɔ liꞋi la, ale a wu me yu abua Mbɔ̧ɔ̧mà e nɨ mèntaãaã àyɨt a mbɔŋ bɔ yaã ndòòte la e kɨꞋɨ zǐ adzìꞋ azi.
ROM.11.25	Bɔnyɨ bɔ̧, ànəa ndò̧ àko aa və màa nkɨà bɨa ko la, mbɨ̀Ꞌɨ̀ bɨa baka wua mɨ̀ɨ̀tà nê bɨ ko nyaŋ. Ànəa mbɔŋ wu nê, àtsəa kekweelè Bèjuê à ka li wu àfɨ̀Ꞌ àgème a. Aa li lìa àfɨꞋa kèmpà̧ bòt kà wu Bèjuê bu Mbɔ̧ɔ̧mà làà àwɔb la, è kùꞋù la. 
ROM.11.26	Ale, bòt Izəèlȩê bàgème aa li peme. A wu mbɨ̀Ꞌɨ̀ bɔ shɨ a èbem Àkata Mbɔ̧ɔ̧mà la nê,
ROM.11.26	“Wòt tàa ghɨ̌ bòt aa peme la naa dzə a Zayɔ̀n,
ROM.11.26	tàa tsi èbɨꞋte èghɨ ègème àndǎ̧ Jàkɔ̂b.
ROM.11.27	Eyaa wu mènkàꞋa kèkweelè màa ghɨ̀ baà tò ba
ROM.11.27	àfɨꞋa màa waꞋa bèkàbɔ̀ŋ bɔb la.”
ROM.11.28	Ndɨ̀ wu bɔ tu̧u̧ Ntu̧ Ntsɔ̧̀ Yesò Klistò la, bɔ tsiꞋi bɔmbù̧ Mbɔ̧ɔ̧mà ambo yɨ̧. Ka è me wu mbɨ̀Ꞌɨ̀ Mbɔ̧ɔ̧mà li ndàà awɔb la, ko tà bèla kɔ̀ŋkà àwɔb nkàà àghɨa tà li nkàꞋ bètǎt nyaꞋ bɔb la. 
ROM.11.29	Aa ale nkàà nê Mbɔ̧ɔ̧mà nàa ngɨ̀ tà ŋa àghɨ abua wòt, kò ntɔ a ŋut leꞋ, tà ka tsi nkùbte èntɨ̧ɨ̧ vi. 
ROM.11.30	Bɨ̀a bòt kà wu Bèjuê è le kaꞋa wua ndzəa Mbɔ̧ɔ̧mà, ka àfɨ̀Ꞌ yaa tà ku tèsȩ tɨ̧, ndɨ̀ wu Bèjuê àa ka zə atò la. 
ROM.11.31	Ale, bɔ tsiꞋa nkwèèla àtsə abua Mbɔ̧ɔ̧mà àfɨ̀Ꞌ yaa mɨ̧̂, mbɨ̀Ꞌɨ̀ taa ku tèsȩ tɔb wuê mbɨ̀Ꞌɨ̀ tà li nkù tɨ̧ la. 
ROM.11.32	Mbɔ̧ɔ̧mà sa bòt bàgème nê bɔ̀ me kweele àtsə, mbɨ̀Ꞌɨ̀ taa ku tèsȩ tɔb.
ROM.11.33	Bɨ̀ ye ndɨ ènɨ̧ Mbɔ̧ɔ̧mà e ghe la!
ROM.11.33	Tà taꞋa bɔ èyì, mè nko mènəè ègème!
ROM.11.33	Wòt wu betsiꞋa tà ko ndɨ tàa
ROM.11.33	ngɨ̀à mènəè mi la wu wàà?
ROM.11.33	BetsiꞋa wàa ko balu̧ tò à?
ROM.11.34	Àyaa aa mbɨ̀Ꞌɨ̀ bɔ shɨ
ROM.11.34	a èbem Àkata Mbɔ̧ɔ̧mà la nê,
ROM.11.34	“Wàa ko àghɨa àa èntɨ̧ɨ̧ Mbɔ̧ɔ̧mà la à?
ROM.11.34	Wòt wu betsiꞋa tà kɨ̀ɨ̀te atò la wu wàà?
ROM.11.35	Wòt wu tà li mè ŋa àghɨ abua tò,
ROM.11.35	mbɨꞋɨ̀ Mbɔ̧ɔ̧mà wu naa ŋa àghɨa ko abua tò la wu wàà?”
ROM.11.36	Èghɨ ègème e li ngu nkàà mètàŋ tò,
ROM.11.36	èghɨ ègème e mè ngu nkàà atò,
ROM.11.36	mè ngu abua tò.
ROM.11.36	TsiꞋ mèngùꞋte wu abua Mbɔ̧ɔ̧mà
ROM.11.36	ane àlia nè àlia. Àmèn.
ROM.12.1	Ale, bɔnyɨ bɔ̧, màa shù̧ù̧ta wɨ̧ nê ndɨ̀ wu Mbɔ̧ɔ̧mà ku tèsȩ tɨ̧ la, bɨ̀ ŋa awɨ̧ abua Mbɔ̧ɔ̧mà mbɨ̀Ꞌɨ̀ nkɔ̀Ꞌ èpɨ̧̀, àghɨa èpɨ̧̀ à wu yu̧, bɔ ŋa abua Mbɔ̧ɔ̧mà nènkèm àa mbɔ̌ atò la. Eyaa lâ ngu èlɨ wòt bɔ ndɨ tàa me wùꞋte a Mbɔ̧ɔ̧mà la. 
ROM.12.2	Bɨ̀ ka me fɨŋe bòt ngɔ̀ŋ ngɨ̀à èghɨ bɔ̀ɔ ngɨ̀à la, ka tsiꞋ mèmɨ̀ɨ̀te fi mɨ̧ kubte mènəè mɨ̧. Bɨ ghɨ̀ ale, ko bɨa me ghɨ̀ àghɨa Mbɔ̧ɔ̧mà nàa nkɔ̀ŋkà la, è wù àghɨa è wu àyea ntsɔ̧̀ la, nè àyea àa mbɔ̀ atò la, mè nè àyea a lâ nkùꞋu a mbì tò la.
ROM.12.3	E ngua ndàꞋà ane àtɔŋ yu Mbɔ̧ɔ̧mà ŋa abua am mbɨ̀Ꞌɨ̀ wantu̧ Yesò nkàà ntsɔ̧̀ vi la shua abua wòt ègème ane yɨ̧ nê, wòt ka mɨ̀ɨ̀te nê ye wu àghɨa kà wu yùà. Ka wòt ègème me nɨ avi mbɨ̀Ꞌɨ̀ tàa la, nkoa è vi ne èghab Mbɔ̧ɔ̧mà è ŋa ndɨ̀ wu tà zi èntɨ̧ɨ̧ vi ane Yesò Klistò la. 
ROM.12.4	Baa bɔ mbɨ̧̀ ènyit yemɔ̀Ꞌ nè èdziꞋ nyaŋ, àdziꞋ àgème a bɔ mbɔ̌ àfàꞋ àzi. 
ROM.12.5	Eyaa wu ndɨ bàa batè ngu nyaŋ ale, ka ngu mbɨ̧̀ ènyit yemɔ̀Ꞌ ndɨ̀ wu bàa tsiꞋi àghɨ yeamɔꞋ nè Yesò Klistò la, mè fɔte nè bɔnyɨ ba mbɨ̀Ꞌɨ̀ èdziꞋ tsa tsa ane mbɨ̧̀ ènyit yemɔ̀Ꞌ la. 
ROM.12.6	Ale, bàà me nɨ mèghàb mu tsa tsa Mbɔ̧ɔ̧mà nɨa ntsɔ̧̀ vi ŋa abua ya la fàꞋà. Èwe wòt nè èghàb è wu màndaꞋa àtɔŋ Mbɔ̧ɔ̧mà, tà me làꞋa ane èlɨ tà ko nê Mbɔ̧ɔ̧mà shu avi la. 
ROM.12.7	È wu a màfaꞋa abua bòt ko, tà fàꞋ, è wu mànyɨꞋta, tà nyɨ̀Ꞌtê. 
ROM.12.8	Wòt èwe tò nè èghàb wu màndzìa mèntɨ̧ɨ̧ bòt la, tà me zǐ, wòt èwe tò wu màŋa èghɨ abua bòt la, tà me ŋa ka kuule abua. Wòt tà wu àtsə bòt la, me fàꞋa ntsɔ̧̀, wòt tàa ngɨa ntsɔ̧̀ la me ghɨ nê àŋwàŋne.
ROM.12.9	Bɨ̀ me kɔ̀ŋkè bòt nè nkûŋ, mpààbà àghɨa àa kàbɔ̀ŋ la, mbà̧aã àghɨa àa mbɔ̀ la ntsɔ̧̀. 
ROM.12.10	Bɨ̀ me kɔ̀ŋkè bɔnyɨ bɨ̧ nɨa ngà nè mbì nè èntɨ̧ɨ̧ wɨ̧ ègème, mè ngu bòt mbì a mànkukta bɔnyɨ bɨ̧. 
ROM.12.11	Bɨ̀ ka me lȩ̀ȩ̀te ane àfàꞋ àyɨ̧ ane Mbɔ̧ɔ̧mà, bɨ̀ me fàꞋa ntsɔ̧̀ abua tò nè èntɨ̧ɨ̧ wɨ̧ ègème. 
ROM.12.12	Bɨ̀ me wùꞋtè àwɨ̧ mbɨ̀Ꞌɨ̀ bɨ̀a nchɨ̀Ꞌà àghɨ yu Mbɔ̧ɔ̧mà nàa ghɨ̌ ane yɨ̧ la, nkùùla mèntɨ̧ɨ̧ mɨ̧ a èbem ngoꞋ, mè ntsàꞋta Mbɔ̧ɔ̧mà kà kaã. 
ROM.12.13	Bɨ̀ me tɨŋe bòt Mbɔ̧ɔ̧mà bu bɔ̀ɔ nkɨ̀ŋkà la, mè me sèè bègɨ̧̀.
ROM.12.14	Bɨ̀ me shu nê Mbɔ̧ɔ̧mà lɔ̀ɔ̀le bòt bu bɔ̀ɔ nkɨà àtsəa yɨ̧ enɨ la, bɨ̀ me shu nê tà lɔ̀ɔ̀lè àwɔb, bɨ̀ ka me zǐ ndɔ̀ àtsəa yɔb. 
ROM.12.15	Bɨ̀ me wùꞋtè àwɨ̧ nè bòt bu bɔ̀ɔ ngùꞋtà àwɔb la, mè ndɨ̀à nè bu bɔ̀ɔ ndɨ̀à la. 
ROM.12.16	Bɨ̀ me tseke ane ètsəê wemɔꞋ nè bɔnyɨ bɨ̧, bɨ̀ ka me ŋeꞋe tèkwȩ tɨ̧ a ègwet, mè me ghɨ̀ èshu̧ nè bòt bɔ̀ wu ne si la. Bɨ̀ ka me mɨ̀ɨ̀te nê bɨ bɔ èyì nyaŋ.
ROM.12.17	Wòt ka mvəèa kàbɔ̀ŋ ane kàbɔ̀ŋ, ka me ghɨ̌ wuê àghɨa waa waa nàa ye nê aà mbɔ̀ la. 
ROM.12.18	Bɨ̀ ghɨ̌ àghɨa àgème betsiꞋa bɨ ko ngɨ̀ la ndze nê bɨa ntsèka ane àlàŋkè nè waa waa. 
ROM.12.19	Bɔnyɨ bɔ̧, wòt ghɨa kàbɔ̀ŋ ane wòt, tà ka mvəèəè, tà sàŋ Mbɔ̧ɔ̧mà nɨ ntsǒ zi ngɨ̀, wuê mbɨ̀Ꞌɨ̀ Mbɔ̧ɔ̧mà shu bɔ shɨ a èbem Àkata tò la nê, “Wòt tàa vəèəè la wu mmɔ̌. Maa ŋa àbȩ̀ yɔb. Wu Tǎt wa Mbɔ̧ɔ̧mà shua la.” 
ROM.12.20	Bɨ̀ ghɨ̀ wuê mbɨ̀Ꞌɨ̀ bɔ shɨ a èbem Àkata Mbɔ̧ɔ̧mà la nê,
ROM.12.20	“Ndzite wɔ̀mbù̧ wê te me ku,
ROM.12.20	à jɨa tò, àtɔŋ tò a yu̧a,
ROM.12.20	à ŋà mèleb tà nu.
ROM.12.20	À ghɨ̀ ale, ko aa wu mbɨ̀Ꞌɨ̀
ROM.12.20	tènkìtewèt tèa ngòꞋà la,
ROM.12.20	à nɔ̀ŋa àtsəa tò la.”
ROM.12.21	Ka mbɨ̧̀ɨ̧̀ne kàbɔ̀ŋ màꞋà awê a si, ka tsiꞋi ntsɔ̧̀ wu àa ngɨ̀à la màꞋa kàbɔ̀ŋ a si.
ROM.13.1	Wòt ègème bɔ ndɨ tàa me zə bòt gɔbmèn bu bɔɔ mbà̧aã àlaꞋ la. Bòt ko bɔ̀ɔ mbà̧aã àlaꞋ kà Mbɔ̧ɔ̧mà bɨ̧̀ɨ̧̀ne la be ntsě, wu Mbɔ̧ɔ̧mà ka tà tsia bòt bu bɔ̀ɔ mbà̧aã àlaꞋ la. 
ROM.13.2	Ale, wòt tu̧a zə bòt bu bɔ̀ɔ mbà̧aã àlaꞋ la, tà ko nê ye tu̧u̧ àghɨa Mbɔ̧ɔ̧mà tsia la, mbɔ̂ bòt bɔ ghɨ̀ ale la e wua ntɔ ngoꞋ adù̧ yɔb. 
ROM.13.3	Bòt bu bɔ̀ɔ mbà̧aã èlaꞋ la e ntsě abot mbɨ̀Ꞌɨ̀ e ghɨ bòt bu bɔ̀ɔ ngɨ̀a ntsɔ̧̀ la aa me bɔa, wu bòt bu bɔ̀ɔ ngɨ̀a kàbɔ̀ŋ la ka bɔ̀ɔ me bɔa la. Àà nkɨ me tseke kâ wua mbɔ̀a wòt wu tàa mbà̧aã àlaꞋ la à? Ale, me ghɨ̀ wuê mènəè ntsɔ̧̀ mbɨ̀Ꞌɨ̀ tàa me làꞋa a ntsɔ̧̀ adù̧ ye, 
ROM.13.4	nkàà nê tà wu wɔ̀fàꞋ Mbɔ̧ɔ̧mà tàa faꞋa ane ntsɔ̧̀ wê la. Ka à ghɨa kàbɔ̀ŋ à me bɔa, nkàà nê, mètàŋ mu bɔ ŋa abua tò la è ntsě àku. Tà wu wɔ̀fàꞋ Mbɔ̧ɔ̧mà a mànɔŋa ntsǒ Mbɔ̧ɔ̧mà adù̧ bòt bu bɔ̀ɔ ngɨ̀a kàbɔ̀ŋ la. 
ROM.13.5	Ale, wòt bɔ ndɨ tàa me zə bòt bu mbà̧aã àlaꞋ la, è ka ngu nê tà bɔa wuê ntsǒ Mbɔ̧ɔ̧mà, ka tsiꞋ à wu nê a èntɨ̧ɨ̧ tò tà ko nê wu àghɨa ye bɔ ndɨ yèa ghɨ̀ la.
ROM.13.6	Eyaa wu lə yu bɨ̀a ŋa èkab taksì la mɨ̧̂, nkàà nê bòt bu mbà̧aã àlaꞋ la wu bɔfàꞋ Mbɔ̧ɔ̧mà mbɨ̀Ꞌɨ̀ bɔ̀ɔ ngɨ̀à àfaꞋa mbɔŋ la. 
ROM.13.7	Ŋa àghɨa à bɔ ndɨ àa ŋa abua yɔb la. Ŋa èkab bètaksì tsa tsa abua bòt à bɔ ndɨ àa ŋa la, mè me kukte bòt à bɔ ndɨ àa kukte awɔb la.
ROM.13.8	À ka mbèà njû wòt a èbèm lê, kà wu wuê ndɨ àa me kɔ̀ŋke waa waa la, nkàà nê wòt tàa nkɔ̀ŋkà wanyɨ vi la è ghɨ̀ àghɨa mbɨ̧ kɨà la. 
ROM.13.9	Mbɨ̧tsə tê shu nê, “Wòt ka me jɨ àbȩ, wòt ka mbùŋè wòt, wòt ka ntsɔŋ, wòt ka me kɨ nê àghɨa wòt tsa a wu wu azi.” Mènəè maa nè me kǒ tsa ègème wu a èbem ànəa yaa yeamɔꞋ la nê, “Me kɔ̀ŋkè wanyɨ wè mbɨ̀Ꞌɨ̀ àwɔ̀ mbɔŋ.” 
ROM.13.10	Wòt me kɔ̀ŋkè wanyɨ vi ko tà ka ghɨa kàbɔ̀ŋ ane tò a. Ale, wòt nàa me kɔ̀ŋkè wanyɨ vi tà wua ngɨ̀à àghɨ àgème mbɨ̧ kɨà la.
ROM.13.11	Bɨ̀ me ghɨ̀ àyaa nkoa mɨ̧̂ nê bɨ ko èwuu àfɨꞋa bɨ̀ wu adù̧ la. ÀfɨꞋa bɨ bɔ ndɨ bɨ̀a lɔ̀Ꞌɔ a si mbɨ̀Ꞌɨ̀ bòt bɔ ku̧u̧te awɔb la, a kuêꞋ. ÀfɨꞋa bàa bɔ mèmpème la a kɨꞋɨ tê ngu a ngèt ya àfɨ̀Ꞌ yaa tè ntsè ndɨ à le wuê àfɨ̀Ꞌ yu baa li mbùꞋ ndzì mèntɨ̧ɨ̧ ma ane Yesò la. 
ROM.13.12	A bê ntsìꞋi mbɨ̀Ꞌɨ̀ ètsəꞋ e tsi tè àbȩ a bùꞋ me ghaꞋte. È wu ale, bàà waꞋa èbɨꞋte èghɨ bu bàa ngɨ̀à a èbem ndzěm la, mè ngwèè àwa nè èghɨ èbet mbɨ̀Ꞌɨ̀ etaŋke a mànua a èbem èkaꞋà. 
ROM.13.13	Bàà me ghɨ̀ mènəè ma ane ndɨ è wu wu la, mbɨ̀Ꞌɨ̀ bòt bɔ̀ɔ ntsèka a èbem èkaꞋà la. Bàà ka me jɨ mèpǎ̧ màpaꞋta àbɨ̧, kò nùa mbea leꞋ, bàà ka me jɨ àbȩ kò ngɨ̀à èbɨꞋte mènəè leꞋ, bàà ka me nù èbet kò ngòꞋna bòt leꞋ. 
ROM.13.14	Ka bɨ̀ wèà àwɨ̧ nè mààlà Yesò Klistò Lefɨ̀Ꞌ, bɨ̀ ka me mɨ̀ɨ̀tè èghɨ mbɨ̧̀ ènyit, e me ghɨ̀ àghɨa è kɨa la.
ROM.14.1	Bɨ̀ baãaã wòt tà bakà zìꞋì nkwèèle ane mènəè Mbɔ̧ɔ̧mà la ntsɔ̧̀, bɨ̀ ka me buꞋu ètsə bɨ̧ ane àghɨa tà wu ghɨ̌, ko baka ghɨ̀ la leꞋ. 
ROM.14.2	Èntɨ̧ɨ̧ wòt kǒ tà zi ane Yesò la aà ngɨ̀à tà jɨa àghɨ àgème, ka wòt è we tò nè èntɨ̧ɨ̧ ane Yesò è bela njùa la me jɨ wuê mbɨ̀btsə. 
ROM.14.3	Wòt wu tàa njɨ̀a àghɨ àgème la ka me waa wòt wu kà wua njɨ̀a la, wòt wu tàa njɨ̀a wuê mbɨ̀btsə la ka mè me tsi mpəèəète wòt wu tàa njɨ̀a àghɨ àgème la, nkàà nê Mbɔ̧ɔ̧mà nɨ atò mbɨ̀Ꞌɨ̀ wòt vi. 
ROM.14.4	À wu wà e me bàŋe wafàꞋ wòt tsa à? Wu Mbɔ̧ɔ̧mà tò ka tàa shu laꞋnê tà ghɨ ntsɔ̧̀ kò kàbɔ̀ŋ leꞋ la. Taa tɨ̧ɨ̧, nkàà nê Tǎt wa Mbɔ̧ɔ̧mà bɔ mètàŋ e ghɨ̌ taa tɨ̧ɨ̧.
ROM.14.5	Wòt kǒ nàa ngɨ̀ tà me nɨ àlia ko nê wu àlia nɨ̧, ka wekǒ me nɨ èli ègème nê aà ndɨŋndɨ̀ŋ. Ka tsiꞋ waa waa lâ nko nê àyea àa èntɨ̧ɨ̧ vi la wu ndɨ a bɔ ndɨ àa wu la. 
ROM.14.6	Wòt tàa nɔ̀ŋà àlia ko mbɨ̀Ꞌɨ̀ àlia nɨ̧ la wua nɔ̀ŋà nkùkta Lefɨ̀Ꞌ. Wòt tàa njɨ̀a àghɨ kà wòt tsa wua njɨ̀a la mè ngua njɨ̀a nkùkta Lefɨ̀Ꞌ, ndɨ̀ wu tà kɔ̀ŋka Mbɔ̧ɔ̧mà adù̧ la. Wòt tà meè ntu̧u̧ e jɨ àghɨ la, wua ntù̧a nkùkta Lefɨ̀Ꞌ, mè nkɔ̀ŋkà Mbɔ̧ɔ̧mà adù̧. 
ROM.14.7	Wòt kǒ ane ya tàa ntsèka àtsəa zi la è ntsě, wòt kǒ ane ya tàa mè mpfəa ambo zi la ka wuê. 
ROM.14.8	Baa me tseke ko baa wua ntsèka abua Lefɨ̀Ꞌ, mè mpfəèa, ko baa pfəa abua tò. Ale, kò baa wu yû̧, kò baa pfə leꞋ, ko baa wu abua Lefɨ̀Ꞌ.
ROM.14.9	Yesò Klistò li mpfə mè njù̧ù̧me, mbɨ̀Ꞌɨ̀ wu Tǎt abua bòt bɔ pfəꞋte la nè bòt bɔ̀ bele be yû̧ la. 
ROM.14.10	À ghɨ̀ na ka me tsǐ mpəəte wanyɨ wè à? À ghɨ̀ na mè me waa wanyɨ wè à? À ka ngɨ̀ ale ndɨ̀ wu bàagème àa li tɨ̧ɨ̧ a mbì èsaꞋa Mbɔ̧ɔ̧mà la. 
ROM.14.11	A wu mbɨ̀Ꞌɨ̀ àkata Mbɔ̧ɔ̧mà a shu la nê,
ROM.14.11	“Lefɨ̀Ꞌ laꞋnê, mbɨ̀Ꞌɨ̀ màa və la,
ROM.14.11	bòt bàgème aa li teme tènjûŋ tɔb a mbì laã
ROM.14.11	wòt ègème mè ngu laꞋa ane ètsəê vi
ROM.14.11	nê e ngu Mbɔ̧ɔ̧mà.”
ROM.14.12	Ale, waa waa ane ya naa li shu ànəa àghɨa àgème ye ghɨ̀ la abua Mbɔ̧ɔ̧mà.
ROM.14.13	Mbɨ̀Ꞌɨ̀ àa anè la à ka ntsì mpəəte wanyɨ wè, ka la nɔ̀ŋe a èntɨ̧ɨ̧ wê nê à ka ghɨ̀ àghɨa àa ghɨ̌ wanyɨ wè nàa sèmne ko e kwene a èbem kàbɔ̀ŋ la a. 
ROM.14.14	Mâ lâ nko, ndɨ̀ wu è ntsiꞋi àghɨ yeamɔꞋ nè Yesò Lefɨ̀Ꞌ la nê àghɨa jɨ ako àa mbɨ̀a a mànjɨa la a ntsě, ka wòt yèa nê àghɨa ko bɔ̀ɔ njɨ̀a la wu àghɨa kàbɔ̀ŋ, mbɔ̂ njɨ, ko wu kàbɔ̀ŋ tà ghɨ̀ la. 
ROM.14.15	Àghɨa àa njɨ̀a la a wu sɔ̀ɔ̀be èntɨ̧ɨ̧ wanyɨ wè, ko à kà tsi ngɨ̀à ane èkɔŋ. À ka ngɨ̀ àghɨa àa njɨ̀a la, a tsòkè wanyɨ wè wu Yesò Klistò li mpfə ambo tò la. 
ROM.14.16	Ale, à ka ngɨ̀ àghɨa àa mbɔ̀ abua ye la, a bɔ èlen kàbɔ̀ŋ abua bòt ko. 
ROM.14.17	Ànəa nɨ̧ a kèfɔ̧̀ Mbɔ̧ɔ̧mà ntsě mànjɨa èghɨjɨ, kò mànua leꞋ, wu màngɨa àghɨa Mbɔ̧ɔ̧mà kɨa la, nè màntseka ane àlàŋkè nè bòt, mè nè màngua ane mèngùꞋte, è wu èghɨ Fo Kèfə nàa ŋa la. 
ROM.14.18	Wòt tàa fàꞋà abua Yesò Klistò a èlɨ̀ waa la, wu wòt èntɨ̧ɨ̧ Mbɔ̧ɔ̧mà àa mbɔ̀ ane tò la, bɔbȩ e mè ngu me làꞋa a ntsɔ̧̀ adù̧ tò.
ROM.14.19	Ale, bàà me nyɔ̀Ꞌte àfɨ̀Ꞌ àgème ndzèa nê baa ngɨ̀à àghɨa àa me ghɨ̌ baa tseka ane àlàŋkè nè bɔnyɨ ba la, nè àghɨa àa me tɨŋe bɔnyɨ ba bɔ tsəa ane alu̧ Mbɔ̧ɔ̧mà la. 
ROM.14.20	À ka ngà ambo èghɨjɨ ntsòkè àfaꞋa Mbɔ̧ɔ̧mà. Wu nkûŋ nê àghɨa ko wòt nàa shɨ̀kà a mànjɨa la a ntsě, ka aà kàbɔ̀ŋ abua wòt tàa jɨ àghɨa àa ghɨ̌ wanyɨ tò naa fà̧ ànəê a mbì Mbɔ̧ɔ̧mà la. 
ROM.14.21	Wu ànəa ntsɔ̧̀ e tseke ka kwele nyà̧, kò nu mèlùꞋ, kò àghɨa ko tsa leꞋ, àa ghɨ̌ wanyɨ wè naa kwene la.
ROM.14.22	Nɔ̀ŋe àghɨa àa èntɨ̧ɨ̧ wê ane ànəa èghɨ bàa la a kètsìà wɨ̧ bɨ Mbɔ̧ɔ̧mà. Ntsɔ̧̀ wu wòt wu èntɨ̧ɨ̧ tò àa ka feele atò ane àghɨa tà ye nê wu ntsɔ̧̀ la. 
ROM.14.23	Wòt me jɨ àghɨ me màkè, ko Mbɔ̧ɔ̧mà naa fèèle atò, nkàà nê tà ko nê Mbɔ̧ɔ̧mà bakà bɨ̧̀ɨ̧̀ne àghɨa yè ghɨa la. Wòt ghɨ̀ àghɨa tà bakà lâ nko a èntɨ̧ɨ̧ vi nê Mbɔ̧ɔ̧mà bɨ̧ɨ̧ne la, ko wu kàbɔ̀ŋ.
ROM.15.1	Bàa wu bàa nkwèèla ane mèntɨ̧ɨ̧ ma mu bàa zi ane Yesò la, bàà me tɨŋe bɔnyɨ ba ane èdziꞋi bɔ̀ɔ njùa adù̧ la. Bàà ka me ghɨ̀ wuê àghɨa àa mbɔ̀ àwa la. 
ROM.15.2	Waa waa ane ya me ghɨ̀ àghɨa àa me bɔ̀ wanyɨ vi ntɨ̀ŋa tò, ngɨ̀à tà kwèèlâ la. 
ROM.15.3	Yesò Klistò li tà kà ghɨ̂ wuê àghɨa àa mbɔ̀ àvi la. A wu mbɨ̀Ꞌɨ̀ bɔ shɨ ànəa tò a èbem Àkata Mbɔ̧ɔ̧mà la nê, “Tèntsɔ̧̀ɔ̧̀mè tu bòt e li ntsɔ̧̀ɔ̧̀te àwê adù̧ la tê nɔ̀ŋke a ègwet laã.” 
ROM.15.4	Àghɨ àgème bɔ li shɨ a èbem Àkata Mbɔ̧ɔ̧mà àfɨꞋa mbì la a li ngua mànyɨꞋte awa, è me ghɨ̌ baa me kuule mèntɨ̧ɨ̧ ma, mè ndzìà mèntɨ̧ɨ̧ ma, mbɨ̀Ꞌɨ̀ baa me chɨ̀Ꞌɨ èghɨ bu ègème Mbɔ̧ɔ̧mà kàꞋà àwa la.
ROM.15.5	Maà ntsàꞋta Mbɔ̧ɔ̧mà wu tàa ngɨ̀à baa kuula mèntɨ̧ɨ̧ ma, tà mè ndzìà mèntɨ̧ɨ̧ ma la nê, tà ghɨa bɨ̀ me tseke ane ètsəê wemɔꞋ nè bɔnyɨ bɨ̧, wuê ane èlɨ Yesò Klistò li ngua ntsèka la. 
ROM.15.6	À wu ale mbɨ̀Ꞌɨ̀ bɨa me wùꞋte a Mbɔ̧ɔ̧mà, Tǎt Yesò Klistò Lefɨ̀Ꞌ wa nè ètsəê wemɔꞋ.
ROM.15.7	Ale, bɨ̀ me baãaã bɔnyɨ bɨ̧ ntsɔ̧̀ wuê mbɨ̀Ꞌɨ̀ Yesò Klistò li mbà̧aã àwɨ̧ la, mbɨ̀Ꞌɨ̀ bòt aa me ŋa mèngùꞋte abua Mbɔ̧ɔ̧mà. 
ROM.15.8	Maà nkɨà bɨa ku̧u̧te nê Yesò Klistò li ntsìꞋi wɔ̀fàꞋ abua Bèjuê ale, nɨŋ nyɨ̀Ꞌte nê Mbɔ̧ɔ̧mà wu wòt nkûŋ ane àghɨa tà li nkàꞋ bètǎt nyaꞋ ba la. 
ROM.15.9	A li ngu ale mbɨ̀Ꞌɨ̀ bòt kà wu Bèjuê aa wùꞋte a Mbɔ̧ɔ̧mà mɨ̧̂ ane tèsȩ tu tà li mbɔ ane yɔb la. A wu mbɨ̀Ꞌɨ̀ bɔ shɨ a èbem Àkata Mbɔ̧ɔ̧mà la nê,
ROM.15.9	“Ale maa wuꞋtè àwê a kètsìà bòt kà wu Bèjuê,
ROM.15.9	e mèe kɔ̧ mètsəkù̧ ane èlen lê.”
ROM.15.10	Bɔ mèe shu nê,
ROM.15.10	“Bòt kà wu Bèjuê,
ROM.15.10	bɨ̀ wùꞋte awɨ̧ bɨ bòt Mbɔ̧ɔ̧mà nɔ̂.”
ROM.15.11	Mè nê,
ROM.15.11	“Bòt kà wu Bèjuê,
ROM.15.11	bɨ̀ wuꞋte a Mbɔ̧ɔ̧mà bɨ̀agème,
ROM.15.11	Bòt bàgème è mě ngùꞋtà tò.”
ROM.15.12	Àsayà mè nê,
ROM.15.12	“Wòt bɔ̀ɔ bi atò àndǎ̧ Jesì la nàa li kɨꞋɨ,
ROM.15.12	wu wòt tàa li me baãaã bòt kà wu Bèjuê la.
ROM.15.12	Bɔ̀ɔ lâ me chɨ̀Ꞌɨ̀ tàa ghɨ̌ bɔ̀ɔ peme.”
ROM.15.13	Maà ntsàꞋta Mbɔ̧ɔ̧mà wu tàa ngɨ̀à bòt e chɨ̀Ꞌà àghɨa tà kàꞋà la nê, tà ghɨa Fo Kèfə ghɨa mèntɨ̧ɨ̧ mɨ̧ mu bɨ zi ane tò la lu̧u̧ nê mèngùꞋte nè àlàŋkè.
ROM.15.14	Bɔnyɨ bɔ̧, mmɔ̌ mbɔŋ mâ lâ nko nê bɨ̀ambɔŋ e lu̧u̧ nê ntsɔ̧̀, mè ndâ nko àghɨa bɨ bɔ ndɨ bɨ̀a me ghɨ̀ la, mè ngu eko nyɨꞋte bɔnyɨ bɨ̧. 
ROM.15.15	Ka mâ nɨ àkweela èntɨ̧ɨ̧ è shɨ abua yɨ̧ enɨ ku̧u̧te awɨ̧ ane èghɨ ko, nkàà ntsɔ̧̀ Mbɔ̧ɔ̧mà wu 
ROM.15.16	tà nɨŋ ngɨ̀ e ntsiꞋi wafàꞋ Yesò Klistò la. Maà ntsɔ̀tà Ntu̧ Ntsɔ̧̀ Mbɔ̧ɔ̧mà abua bòt kà wu Bèjuê ale, àfàꞋ am a wu mbɨ̀Ꞌɨ̀ àfaꞋa ntsìà mèpɨ̧̀, e ghɨ̌ Mbɔ̧ɔ̧mà naa nɨ awɔb mbɨ̀Ꞌɨ̀ àghɨa èpɨ̧̀ a kuꞋ, nkàà ndɨ Fo Kèfə ghɨ awɔb ane bòt Mbɔ̧ɔ̧mà la.
ROM.15.17	Ale, maà ngàꞋtà am ane àfàꞋ yu màa fàꞋà abua Mbɔ̧ɔ̧mà la, è wu àfaꞋa mâ fàꞋa ane mètàŋ Yesò Klistò la. 
ROM.15.18	Maa me laꞋà wuê ànəa àghɨa Yesò Klistò ètsè ane yaã ngɨ̀ mbɨ̀Ꞌɨ̀ maa ghɨ̌ bòt kà wu Bèjuê aa me zəa Mbɔ̧ɔ̧mà la. 
ROM.15.19	Mâ ghɨ̂ èlȩê e ghe la, nè mènəè ngɨŋa Fo Kèfə è ŋa mètàŋ e ngɨ̀ la. Ale, ebuꞋu a Jèlusalèm e ghǎ wua Èlikùm, mâ tsɔ̀te Ntu̧ Ntsɔ̧̀ Yesò Klistò a èdziꞋ ègème. 
ROM.15.20	Maà ntsɔ̀tà Ntu̧ Ntsɔ̧̀ mbɔŋ ale, nyɔ̀Ꞌtà ndzèa nê e mbakà tsɔ̀ta àdziꞋa wòt è laꞋa ànəa Yesò Klistò abot la, mbɨ̀Ꞌɨ̀ ka e ngua mbɔ̧̀a a ègwet àtetsia wòt kǒ tsa. 
ROM.15.21	Mbɨ̀Ꞌɨ̀ Àkata Mbɔ̧ɔ̧mà a shu la,
ROM.15.21	“Bòt bu bɔ̀ le kaꞋa laꞋà
ROM.15.21	ànəa tò abua yɔb la àa li ye,
ROM.15.21	bòt bu bɔ̀ le kaꞋa zə la e mè ngu zə e ko.”
ROM.15.22	Eyaa wu àghɨa yu a kele am ngo̧ a ngò̧ a mànkɨꞋa e ye awɨ̧ la. 
ROM.15.23	Ka afɨ̀Ꞌ yaa mâ paa àfàꞋ am àbâ èlaꞋ ŋàa la, nè ndɨ̀ wu mâ taŋkè a mèngùꞋ a mèngùꞋ nê maa kɨꞋɨ ye awɨ̧ la, 
ROM.15.24	mâ mɨ̀ɨ̀tè nê maa kɨꞋɨ afɨ̀Ꞌ yaa. Maa tsě e ye awɨ̧ mbɨ̀Ꞌɨ̀ è ngu nga a Spen la. Maa nga kɨꞋɨ e wu baa nɨ̧̀ ba ane àfɨ̀Ꞌ à ko bɨa tɨŋe am ane lèghȩ̀ȩ̀nè am a mànga Spen. 
ROM.15.25	Ka la e ngua nga a Jèlusalèm àfɨ̀Ꞌ yaa nè èghɨ, eŋa abua bòt Mbɔ̧ɔ̧mà bu abàꞋ və la. 
ROM.15.26	Bòt Mbɔ̧ɔ̧mà bu a Màsèdonìà la, nè è bu a Akayà la e li ŋa èghɨ abua bòt ntseb bu ayɔɔ bòt Mbɔ̧ɔ̧mà bu a Jèlusalèm la nè mèngùꞋte. 
ROM.15.27	Bɔ li ngɨ̀ àyaa ane mènkɔ̀ŋke mɔb. Ane nkûŋ, bɔ bɔ ndɨ bɔ̀ɔ tɨŋe bòt ntseb bàa la. Bòt kà wu Bèjuê e jɨ àbȩ̂ èghɨ ntsɔ̧̀ bu Mbɔ̧ɔ̧mà ghɨ̂ abua Bèjuê la. Ale, bɔ bɔ ndɨ bɔ̀ɔ tɨŋe Bèjuê mɨ̧̂, nè èghɨ bu Mbɔ̧ɔ̧mà lɔ̀ɔ̀le àwɔb adù̧ la. 
ROM.15.28	Ale, àfɨꞋa mâ paa àfàꞋ yaa, ŋa èghɨ bu bɔ fete abua yɔb la, maa kɨꞋɨ ye awɨ̧ mbɨ̀Ꞌɨ̀ màa me tsèa ngà a Spen la. 
ROM.15.29	Mâ koê nê maa me kɨꞋɨ eye awɨ̧, e lu̧u̧ ne èghɨ ntsɔ̧̀ e edzəâ abua Yesò Klistò la.
ROM.15.30	Bɔnyɨ bɔ̧, maà shù̧ù̧ta wɨ̧ ndɨ̀ wu bàa tsiꞋi àghɨ yeamɔꞋ ane Yesò Klistò Lefɨ̀Ꞌ wa la, mè nè ndɨ̀ wu Fo Mbɔ̧ɔ̧mà è ghɨ̂ baa me kɔ̀ŋkè àwa la nê bɨ̀ fɔte nê nà̧ me lâ ntsàꞋta Mbɔ̧ɔ̧mà ane yaã. 
ROM.15.31	Bɨ̀ me tsàꞋte atò nê tà ghɨa bòt bu a Jùdià bɔ̀ baka zi mèntɨ̧ɨ̧ mɔb ane Mbɔ̧ɔ̧mà la è ka ndzì àlɔꞋ ane yaã, me nè bòt Mbɔ̧ɔ̧mà bu a Jèlusalèm la è nɨ àghɨa e nɨa nga etɨŋe awɔb la nè mèngùꞋte. 
ROM.15.32	Ale, Mbɔ̧ɔ̧mà bɨ̧̀ɨ̧̀na, ko maa me kɨꞋɨ eye awɨ̧, e kɨꞋɨ ane mèngùꞋte, baa nɨ̧̀ ba e mě ndzì mèntɨ̧ɨ̧ ma. 
ROM.15.33	Maà ntsàꞋtà nê Mbɔ̧ɔ̧mà wu tàa ngɨ̀à bòt e bɔ àlàŋkè èntɨ̧ɨ̧ la wu nɨ̧̀ bɨ̀agème. Àmèn.
ROM.16.1	E nkɨ shu awɨ̧ nê Fobè wanyɨ wa waàvi wu è wu dikɨ̀n a chɔsì wu a Sènkliyà la wu wòt ntsɔ̧̀. 
ROM.16.2	Bɨ̀ sèe atò mbɨ̀Ꞌɨ̀ wòt Yesò, ane èlɨ bòt Mbɔ̧ɔ̧mà àa sèe bɔnyɨ bɔb la, mè ŋa tò àghɨa àgème tàa nkɨ̀ŋkà la, nkàà nê tà taꞋa tɨŋe bòt nyaŋ, è fɔ̀ɔ̀lè am.
ROM.16.3	Bɨ̀ tsàꞋta Plìsilà bɔ̂ Àkwilà, è wu bòt baa tò ba àa fàꞋà nɔ̂ abua Yesò Klistò la. 
ROM.16.4	Bɔ li ntsìꞋa nkɨ epfə ambo yaã. E ntsě wuê ndàꞋà mmɔ̌ màa ŋa mènkɔ̀ŋke abua yɔb ane àghɨa bɔ li ngɨ̀ ane yaã la, bèchɔsì bòt kà wu Bèjuê bu bàgème aà ŋa mènkɔ̀ŋke abua yɔb mɨ̧̂.
ROM.16.5	Bɨ̀ tsàꞋte bòt chɔsì bu bɔ̀ɔ mbù̧ù̧ta a lob yɔb la mɨ̧̂.
ROM.16.5	Bɨ̀ tsàꞋtè ngule shu̧ yaã Èpanetùs.
ROM.16.5	Wu wòt mbì tà li ndzì èntɨ̧ɨ̧ vi ane Yesò Klistò àlaꞋ a Esìà la.
ROM.16.6	Bɨ̀ tsàꞋte Màlià wu tà taꞋa fàꞋa abua yɨ̧ la.
ROM.16.7	Bɨ̀ tsàꞋte Àndòlonikùs bɔ̂ Junìàs, è wu bòt àlaꞋ bɔ̧, bàà tò ba e li ngua tèfȩ nɔ̂ la. Bòt e ko awɔb ntsɔ̧̀ ayɔɔ bɔntu̧ Yesò Klistò, bɔ mè ngu bòt bɔ li mbɨ̀ ndzì mèntɨ̧ɨ̧ mɔb ane Yesò ka maa zì èwɔ̧ la.
ROM.16.8	Bɨ̀ tsàꞋtè Ampliyatùs, ngule shu̧ yaã ane Yesò.
ROM.16.9	Bɨ̀ tsàꞋtè Yubanùs, è wu wòt bàa tò ba àa fàꞋà abua Yesò Klistò nɔ̂ la, mè ntsàꞋtè ngule shu̧ yaã Stachis.
ROM.16.10	Bɨ̀ tsàꞋte Apelès wu tà lâ nyɨ̀Ꞌte nê yeà ndzəèa Yesò Klistò la. Bɨ̀ tsàꞋte bòt lob Alistobulùs.
ROM.16.11	Bɨ̀ tsàꞋte Èlodìon wòt àlaꞋ am. Bɨ̀ tsàꞋte bɔnyɨ ba bòt Yesò Klistò bu, è wu bòt lob Nàsisùs la.
ROM.16.12	Bɨ̀ tsàꞋte Tȩ̀fenà bɔ̂ Tȩ̀fosà, è wu bòt bɔ̀ɔ fàꞋà abua Yesò Klistò la. Bɨ̀ tsàꞋtè ngule shu̧ yaã Pesìs wu tàa ndâ fàꞋa abua Yesò Klistò la.
ROM.16.13	Bɨ̀ tsàꞋte Lufùs wu Mbɔ̧ɔ̧mà tɔ atò a màfaꞋa abua Tè Yesò, bɔ̂ nyɨ̌ vi wu, tà wu nyɨ̌ am mɨ̧̂ la.
ROM.16.14	Bɨ̀ tsàꞋte Àsinklitùs bɔ̂ Flegòn nè Emès nè Pàtèlobàs, nè Emàs mè nè bɔnyɨ ba bu bɔ̀ wu bɔ̂ tò ba nɔ̂ la.
ROM.16.15	Bɨ̀ tsàꞋte Fìlologùs nè Julià nè Nelùs bɔ̂ wanyɨ vi waàvi, nè Olimpàs mè nè bòt Mbɔ̧ɔ̧mà bu bàgème bɔ̀ wu bɔ̂ tò ba la.
ROM.16.16	Bɨ̀ taꞋa bɔnyɨ bɨ̧ ntsàꞋte àwɔb mbɨ̀Ꞌɨ̀ bòt Mbɔ̧ɔ̧mà. Bèchɔsì Yesò Klistò bàgème beà ntsàꞋtà àwɨ̧.
ROM.16.17	Bɔnyɨ bɔ̧, e ngua shù̧ù̧ta wɨ̧ nê bɨ̀ me ko awɨ̧ ane bòt bu bɔ̀ɔ ndzìà àghàbtè a kètsìà wɨ̧, ntàa bòt, mè nyɨ̀Ꞌta èghɨ ko tsa kà wu èghɨ bu bɔ li nyɨ̀Ꞌte awɨ̧ la. Bɨ̀ ka mbɔ̀ àghɨa ko a màngɨa nê èwuu bòt mbɔŋ. 
ROM.16.18	Èwuu bòt mbɔŋ è ka faꞋa abua Yesò Klistò Lefɨ̀Ꞌ wa, bɔ fàꞋà wuê abua tèbêm tɔb. Bɔɔ nɨa mèngǎ̧ ntsɔ̧̀ nè àvəèəèlè fɨ̀ta bòt bu bɔ̀ɔ ka kwaꞋte mènəè ntsɔ̧̀ la. 
ROM.16.19	Wòt ègème è zə ndɨ bɨ̀a ngɨ̀à àghɨa Ntu̧ Ntsɔ̧̀ Mbɔ̧ɔ̧mà shu la, tè a taꞋa bɔ̀ am mɨ̧̂. Maà nkɨà nê bɨ̀ bɔ èyì a mànkoa àghɨa àa mbɔ̀ la, mè ngu mbɨ̀Ꞌɨ̀ bòt kà ko àghɨ a màngɨa kàbɔ̀ŋ.
ROM.16.20	Mbɔ̧ɔ̧mà wu tàa ngɨ̀à baa bɔ àlàŋkè la, bele yàŋe tsòkè mètàŋ Satàn, e ghɨ̌ tàa tsiꞋi a èten lɨ̧̂.
ROM.16.20	Maà ntsàꞋtà nê Yesò Klistò Lefɨ̀Ꞌ wa nyɨꞋte a ntsɔ̧̀ vi abua yɨ̧.
ROM.16.21	Tɔ̀màtià wu baa tò àa fàꞋà nɔ̂ la nàà ntsàꞋtà awɨ̧, bɔ̂ Lusiɔ̀s nè Jasɔ̀n mè nè Sòsipatà, è wu bòt àlaꞋ bɔ̧ la.
ROM.16.22	Mmɔ̌ Tetiùs wu mâ shɨ letà waa abua Pɔ̂l la, maà ntsàꞋtà àwɨ̧ mbɨ̀Ꞌɨ̀ wanyɨ wɨ̧ ane Mbɔ̧ɔ̧mà.
ROM.16.23	Gayɔ̀s wu màa ntsèka a lob tò la nè bòt chɔsì bàgème bɔ̀ɔ mbù̧ù̧tà a lob tò la aà ntsàꞋtà àwɨ̧.
ROM.16.23	Èlastùs wu tà wu wòt tàa mpàŋa èkab àpfəèà nɨ̧ yaa la bɔ̂ wanyɨ wa Kwatùs aà ntsàꞋtà àwɨ̧.
ROM.16.23	[ 
ROM.16.24	Maà ntsàꞋtà nê Yesò Klistò Lefɨ̀Ꞌ wa nyɨꞋte a ntsɔ̧̀ vi abua yɨ̧ bɨ̀agème. Àmèn.]
ROM.16.25	Bàa ŋa mèngùꞋte abua Mbɔ̧ɔ̧mà! Tà bɔ mètàŋ e ghɨ̌ bɨa me kweele mbɨ̀Ꞌɨ̀ Ntu̧ Ntsɔ̧̀ nàa shua la. Ntu̧ Ntsɔ̧̀ mbɔŋ wu ntu̧ yu màa ndàꞋà ane ànəa Yesò Klistò la, è wu nkûŋ yu bɔ li bɔ̀ ka ko ànəa yùà ane mèngùꞋ nyaŋ è tsè la. 
ROM.16.26	Nkûŋ mbɔŋ è pùùla ayaã àfɨ̀Ꞌ yaa ane àghɨ a bèndàꞋàtɔŋ Mbɔ̧ɔ̧mà e li shɨŋ la. Mbɔ̧ɔ̧mà wu tà wu ane àlia nè àlia la è shu nê èlaꞋ ègème e ko, mbɨ̀Ꞌɨ̀ bòt bàgème aa bɨ̧ɨ̧ne ànəa tà shu la, e me zə atò. 
ROM.16.27	Wu ndàꞋà Mbɔ̧ɔ̧mà tà bɔ èyì la. MèngùꞋte wu abua tò ane àlia nè àlia, nkàà àghɨa Yesò Klistò li ngɨ̀ la! Àmèn.
1CO.1.1	Letà Pɔ̂l wantu̧ Yesò Klistò, Mbɔ̧ɔ̧mà lè lȩ ane mènkɔ̀ŋke mi la, nè wanyɨ wa Sostènès,
1CO.1.2	Abua bòt chɔsì Mbɔ̧ɔ̧mà wu a Kɔlìn la, bɔ̀ɔ wu bɔ̀ tsiꞋi àghɨ yeamɔꞋ nè Yesò Klistò, bɔ̀ tsiꞋi bòt Mbɔ̧ɔ̧mà la, nè bòt bu àdzìꞋ ègème bɔ̀ɔ ngùꞋtà èlen Yesò Klistò mbɨ̀Ꞌɨ̀ Lefɨ̀Ꞌ wɔb nè wa la.
1CO.1.3	Maà shù̧ù̧ta nê Tǎt wa Mbɔ̧ɔ̧mà bɔ̂ Yesò Klistò Lefɨ̀Ꞌ è nyɨꞋte a ntsɔ̧̀ wɔb abua yɨ̧ ngɨ̀ bɨ̀ bɔ àlàŋkè a mèntɨ̧ɨ̧ mɨ̧.
1CO.1.4	Maà nkɔ̀ŋkà Mbɔ̧ɔ̧mà àfɨ̀Ꞌ àgème ane àghɨa tà ghɨ ane yɨ̧ la. Tà nyɨꞋte a ntsɔ̧̀ vi abua yɨ̧, ndɨ̀ wu bɨ̀ tsiꞋi àghɨ yeamɔ̀Ꞌ nè Yesò Klistò la. 
1CO.1.5	Maà ndzèa àyaa ane èghɨ ntsɔ̧̀ bu ègème tà ghɨ̂ bɨ bɔŋ la, nè ndɨ̀ wu bɨ ko a màndaꞋa èngǎ̧ tò ane balu̧ bàgème mè nko àghɨ àgème a bɔ ndɨ àa ghɨ̀ nê Fo Mbɔ̧ɔ̧mà la. 
1CO.1.6	Mbɨ̀Ꞌɨ̀ èngà̧ waa ane ànəa Yesò e lâ shɨꞋɨ a mèntɨ̧ɨ̧ mɨ̧ la, 
1CO.1.7	bɨa bɔ èghɨ ègème Fo Mbɔ̧ɔ̧mà nàa ŋa la, mbɨ̀Ꞌɨ̀ bɨ̀a nchɨ̀Ꞌà Mbɔ̧ɔ̧mà naa ghɨ̌ Yesò Klistò Lefɨ̀Ꞌ wa naa pùùlà la. 
1CO.1.8	Taa ghɨ̌ èngǎ̧ waa aa shɨꞋɨ a mèntɨ̧ɨ̧ mɨ̧ te ghǎ e dzəâ ane àli yu tàa mě kɨꞋɨ la, tè wòt naa baka ye àghɨa tàa fèèlè àwɨ̧ adù̧ ane àlia ngaa la. 
1CO.1.9	Mbɔ̧ɔ̧mà naa lâ ghɨ̀ àyaa ane yɨ̧ nkàà nê tàà ngɨ̀à àghɨa tà shu la àfɨ̀Ꞌ àgème. Wu tòà tà tɔ àwɨ̧ nê bɨ̀ kɨꞋɨ ngu a èbem mèntsèke ntsɔ̧̀ nè waã vi Tǎt wa Yesò Klistò Lefɨ̀Ꞌ wa la.
1CO.1.10	Bɔnyɨ bɔ̧, e ngua shù̧ù̧ta wɨ̧ ane èlen Yesò Klistò Lefɨ̀Ꞌ wa nê, bɨ̀ wu ane ètsəê wemɔꞋ, mbɨ̀Ꞌɨ̀ àyɔ̀ŋ a wu a kètsìà wɨ̧. Bɨ̀ wu àghɨ yeamɔꞋ ane ndɨ bɨ̀a nkwàꞋtà mènəè la. 
1CO.1.11	Bòt lob Kloe e shu am nê àyɔ̀ŋ aa kètsìà wɨ̧. 
1CO.1.12	Ànəa e shua la wu nê, bɨ wu a mètsəê a mètsəê. Wòt wɨ̧ nàa ngɨ̀ tà nê, “E ngu wòt Pɔ̂l”, wekǒ nê, “E ngu wòt Àpolòs” wekǒ nê “E ngu wòt Pità”, ka nè è we tàa laꞋnê “E ngu wòt Yesò Klistò” la.
1CO.1.13	Bɔ bakà ghabta Yesò Klistò a èdziꞋ èdziꞋ. Wu Pɔ̂l ka tà li mpfə a mbɨ̧̀ mbasa ane ànəa yɨ̧ la à? Bɔ li ngua ndzìà àwɨ̧ a èdzî ane èlen Pɔ̂l? 
1CO.1.14	Mâ kɔ̀ŋka Mbɔ̧ɔ̧mà nê e ndɨ è ka zì wòt kǒ tsa a èdzî ane yɨ̧ ka nè Klipùs bɔ̂ Gayɔ̀s. 
1CO.1.15	Ale, betsiꞋa wòt kà laꞋnê bɔ li ngua ndzìà àwɨ̧ a èdzî ane èlen laã. 
1CO.1.16	(Mâ ku̧u̧te àfɨ̀Ꞌ yaa nê e ndi ndzì Stefanàs bɔ̂ bòt lob zi a èdzî mɨ̧̂, ka è mbakà tsi nko wòt kǒ tsa e ndi ndzìa tò a èdzî la, ka nè bòt baa.) 
1CO.1.17	Yesò Klistò li tà kà wua ntsàà am nê è me zǐ bòt a èdzî, tà li ngua ntsàà am nê è nkɨꞋɨ me tsɔ̀te Ntu̧ Ntsɔ̧̀. È nka me làꞋa ane ndɨ bòt àa nɨa èyě bɔbȩ ndàꞋà la à, mbɨ̀Ꞌɨ̀ ka bɔ̀ ka tsi ndzè mètàŋ mu ane èvə Yesò Klistò a mbɨ̧̀ mbasa la.
1CO.1.18	Èngǎ̧ ànəa èvə Yesò Klistò a mbɨ̧̀ mbasa e wu mbɨ̀Ꞌɨ̀ èngǎ̧ àkèghɨ̧̀ abua bòt bu nyɔ la; ka è me wu abua ya wu bàa pèma la, ko wu mètàŋ Mbɔ̧ɔ̧mà. 
1CO.1.19	Àkata Mbɔ̧ɔ̧mà a laꞋnê
1CO.1.19	“Maa bukle ètsə bòt èyì,
1CO.1.19	ntsòkè ètsə bòt bɔ ko nyaŋ la.”
1CO.1.20	Ale, wòt wu tà bɔ èyì la wu neŋàà? NyɨꞋtà mbɨ̧te Musì naa wa à? Bòt bu bɔ̀ɔ nkàànà mènəè àlia laane la bɔ̀ɔ wa à? Mbɔ̧ɔ̧mà nyɨꞋte nê, èyì ngɔ̀ŋ yaa wu àghɨ̧̀ɨ̧̀nè. 
1CO.1.21	Mbɔ̧ɔ̧mà li nɨ èyǐ vi ngɨ̀ a me kweele abua bɔbȩ bɔɔ nɨ èyǐ wɔb e ko atò. Tà li ntsìꞋi nɨ̀ èngǎ̧ vi wu bàa ndàꞋà bòt e tɔ nê wu èngǎ̧ àkèghɨ̧̀ la, ngɨ̀ bòt bɔ̀ɔ mbɨ̧̀ɨ̧̀nâ ane tò la e pema. 
1CO.1.22	Bèjuê aa nkɨà ngɨŋa àghɨa ane àlȩê, bòt Glɨ̂k e me kɨ ngule èyì. 
1CO.1.23	È me wu awa ba me làꞋa ndɨ bɔ wu̧u̧te a Yesò Klistò a mbɨ̧̀ mbasa la, è wu ànəa èbèm lu̧u̧me abua Bèjuê, mè ngu àghɨ̧̀ɨ̧̀nè abua bòt kà wu Bèjuê la. 
1CO.1.24	Ka è me wu bòt Mbɔ̧ɔ̧mà tɔ la, Bèjuê nè bòt ka wu Bèjuê èngǎ̧ waa ba làꞋà la wu ànəa Yesò Klistò wu tà wù mètàŋ Mbɔ̧ɔ̧mà mè ngu èyǐ tò la. 
1CO.1.25	Àghɨa bɔbȩ àa ndzea nê wu àghɨ̧ɨ̧na Mbɔ̧ɔ̧mà la a tsě èyǐ bɔbȩ, àyea bòt àa mè ndzea nê tàà njùa adù̧ la a mè ntsè mètàŋ bɔbȩ.
1CO.1.26	Bɔnyɨ bɔ̧, bɨ̀ ku̧u̧te ndɨ Mbɔ̧ɔ̧mà li me tɔ awɨ̧ bɨ wuê la. ÀbəèꞋ àyɨ̧ nyaŋ a li à ka bɔ èyì, à ka bɔ ètɨ̧̂, è kà wu bòt bɔ mbi àwɔb a èbem àndǎ̧ bòt bɔ bɔ àyɔb a ngɔ̀ŋ ŋaa la. 
1CO.1.27	Ka Mbɔ̧ɔ̧mà tsiꞋi làà èghɨ bɔbȩ àa ndzea nê wu àghɨ̧̀ɨ̧̀nè la, mbɨ̀Ꞌɨ̀ ghɨ̌ bòt èyì aa bɔ àtsəa kɔꞋɔ, mè ndàà èghɨ bu bɔbȩ àa ndzea nê aa njùa la, mbɨ̀Ꞌɨ̀ ghɨ̌ bòt mètàŋ aa bɔ àtsəa kɔꞋɔ. 
1CO.1.28	Mbɔ̧ɔ̧mà làà àghɨa bòt ngɔ̀ŋ àa ngwàa, bɔ̀ ka mê ngua ndzea mbɨ̀Ꞌɨ̀ àghɨ la, mbɨ̀Ꞌɨ̀ ghɨ̌ èghɨ bu bòt àa mɨ̀ɨ̀tà nê aa və la aa tsiꞋi èghɨ àku. 
1CO.1.29	Tà li ngɨ̀ anè mbɨ̀Ꞌɨ̀ ka wɔ̀bȩ̂ kǒ me ŋeꞋe tèkwȩ ti a ègwet a mbì Mbɔ̧ɔ̧mà. 
1CO.1.30	Wu Mbɔ̧ɔ̧mà ka tà ghɨ̂ ba tsiꞋi àghɨ yeamɔꞋ nè Yesò Klistò la. Yesò Klistò wu mbɨ̀Ꞌɨ̀ èyǐ Mbɔ̧ɔ̧mà abua ya. Tà ghɨ̂ ba tsiꞋi bòt mènəè ntsɔ̧̀ e mbì Mbɔ̧ɔ̧mà, mè ntsìꞋi bòt bɔ ŋa wɔb abua Mbɔ̧ɔ̧mà la. Wu tòa tà tsì àwa a èbem kàbɔ̀ŋ la mɨ̧̂. 
1CO.1.31	Àkata Mbɔ̧ɔ̧mà a laꞋnê, wòt me kɨ me ghàꞋtà vi, tà me ghàꞋtà ane àghɨa Mbɔ̧ɔ̧mà ghɨ ane tò la.
1CO.2.1	Bɔnyɨ bɔ̧, e ndi nkɨ̀Ꞌɨ̂ me làꞋa mènəè mu Mbɔ̧ɔ̧mà ghɨ̂ ba ko ane ànəa Yesò la abua yɨ̧ ale, è nka wua nyɨ̀Ꞌta wɨ̧ nê maa nkòa ndàꞋà, è nka wua nyɨ̀Ꞌta èyì. 
1CO.2.2	E ndi nê è nka làꞋa ànəa ko tsa a, kà wu wuê ànəa Yesò Klistò ane ndɨ bɔ li ngù̧ù̧te atò a mbɨ̧̀ mbasa la. 
1CO.2.3	E ndi ngu ba nɨ̧̀ ba me yu mè ntaꞋa wua mbènta mbɔ̀a. 
1CO.2.4	E ndi è ka wua nyɨ̀Ꞌta mè ndàꞋà èngǎ̧ Mbɔ̧ɔ̧mà ane ètsəê ntsɔ̧̀ wu bɔbȩ àa nɨa èyǐ wɔb ndàꞋà la, ka Mbɔ̧ɔ̧mà li nɨ̌ Fo zi nyɨ̀Ꞌte mètàŋ mi, ngɨ̀ bòt e ko nê ànəa e ndàꞋà la wu nkûŋ. 
1CO.2.5	E ndi ngɨ̀ àyea mbɨ̀Ꞌɨ̀ bɨ̀ me zǐ èntɨ̧ɨ̧ wɨ̧ ane Mbɔ̧ɔ̧mà è kà wu èyǐ bɔbȩ, è wu mètàŋ Mbɔ̧ɔ̧mà è ghɨ̀ la.
1CO.2.6	Mâ batè ndàꞋ àyaa ale, ka bàa bɔntu̧ Mbɔ̧ɔ̧mà aa ndàꞋà èyì ayɔɔ bòt bɔ kweele ane mènəè Mbɔ̧ɔ̧mà la, ka è kà wu èyì wu bòt laane àa nyɨ̀Ꞌta la, kò èyì wu bòt bɔ̀ɔ mbà̧aã èlaꞋ ngɔ̀ŋ, è wu bòt ntsèa tsě la, àa nyɨ̀Ꞌta la. 
1CO.2.7	Ba làꞋà ànəa èyǐ Mbɔ̧ɔ̧mà wu tà lè yaã ndò̧ la. Ngɔ̀ŋ li me bùꞋu tà yaŋe taŋke ayaa mbɨ̀Ꞌɨ̀ baa bɔ e waa ne èghàb ane ènɨ̧ tò. 
1CO.2.8	Wòt kǒ ane bèfɔ̧̀ ngɔ̀ŋ, tà li nko àyaa la ntsě. Bɔ li ngɨ̀ ale nko ko bɔ li bɔ̀ ka wu̧u̧te a Lefɨ̀Ꞌ a mbɨ̧̀ mbasa. 
1CO.2.9	Mbɨ̀Ꞌɨ̀ Àkata Mbɔ̧ɔ̧mà a shu la,
1CO.2.9	“Àghɨa kà èghɨ e li mè ye,
1CO.2.9	Nè àghɨa kà àtû̧ a li mè zə
1CO.2.9	Nè àghɨa kà èntɨ̧ɨ̧ e li mè mɨ̀ɨ̀te,
1CO.2.9	Wu àghɨa Mbɔ̧ɔ̧mà taŋke abua bòt bu bɔ̀ɔ nkɔ̀ŋkà tò la.”
1CO.2.10	Mbɔ̧ɔ̧mà nɨ Fo zi ngɨ̀ ba ko ànəa ndò̧ atò yaa.
1CO.2.10	Fo Mbɔ̧ɔ̧mà nàà nkoa àghɨ àgème fɔɔle ka wuê mènəè Mbɔ̧ɔ̧mà mu è lò̧ò̧tè la. 
1CO.2.11	Wòt wu betsiꞋa tà ko mèmɨ̀ɨ̀te wòt kà wua èntɨ̧ɨ̧ ŋut la wu wàà? Eyaa wu ndɨ betsiꞋa wɔ̀bȩ̂ kà ko mèmɨ̀ɨ̀te Mbɔ̧ɔ̧mà kà wu Fo tò la. 
1CO.2.12	Ba bakà bɔ fo ngɔ̀ŋ yaa, ba bɔ Fo Mbɔ̧ɔ̧mà zìambɔŋ, mbɨ̀Ꞌɨ̀ naa ghɨ̌ baa ko èghɨ bu Mbɔ̧ɔ̧mà ŋǎ abua ya la. 
1CO.2.13	Ale, bà ka wua ndàꞋà ane èyǐ bòt ngɔ̀ŋ. Baa ndàꞋà mbɨ̀Ꞌɨ̀ Fo Kèfə nàa nyɨ̀Ꞌta wa la, ndzààtà mènəè Fo Kèfə ndàꞋà abua bòt bu bɔ bɔ Fo mbɔŋ la.
1CO.2.14	Wòt kà bɔ Fo Mbɔ̧ɔ̧mà nàà kà bɔ èghɨ bu Fo Mbɔ̧ɔ̧mà nàa ŋǎ la, nkàà nê èghɨ mbɔŋ abua tò wu èghɨ àkèghɨ̧̀, tà kà mê ngu ko eko àghɨ adù̧ nkàà nê, wòt baka bɔ Fo Mbɔ̧ɔ̧mà, tà kà ko àghɨa èghɨ mbɔŋ wu bùà la. 
1CO.2.15	Wòt tà bɔ Fo Mbɔ̧ɔ̧mà la nàà mbàŋà mènəè ègème, ka wɔ̀bȩ̂ kà wuê tàa bàŋa tò la. 
1CO.2.16	Mbɨ̀Ꞌɨ̀ Àkata Mbɔ̧ɔ̧mà a shu la
1CO.2.16	“Wàa ko mèmɨ̀ɨ̀te Tè Yesò à?
1CO.2.16	BetsiꞋa wàa kɨɨta tò à?”
1CO.2.16	Bàa bòt Mbɔ̧ɔ̧mà aa mɨ̀ɨ̀tà mènəè ndɨ Yesò Klistò nàa mɨ̀ɨ̀tà la.
1CO.3.1	Bɔnyɨ bɔ̧, e ndi ngu ba nɨ̧̀ ba ale, è nka laꞋa abua yɨ̧ mbɨ̀Ꞌɨ̀ bòt bɔ ko mènəè Mbɔ̧ɔ̧mà ntsɔ̧̀ la. E ndi ndàꞋ abua yɨ̧ mbɨ̀Ꞌɨ̀ e ndàꞋa abua bòt ngɔ̀ŋ, mè ndàꞋ mbɨ̀Ꞌɨ̀ e ndaꞋa abua bɔtechɨɨle ane mènəè Yesò Klistò. 
1CO.3.2	E ndi njɨ̀a wɨ̧ ane èbɨ̧. È ndi è ka jɨa wɨ̧ nè èghɨjɨ kekweelè, nkàà nê bɨ li bɨ̀ ka kuꞋ ane èghɨjɨ kekweelè. E màà ngu wu àfɨ̀Ꞌ yaa ko bɨ bakà kùꞋ, 
1CO.3.3	nkàà nê bɨ bela ntsèka mbɨ̀Ꞌɨ̀ bòt ngɔ̀ŋ yaa. Ndɨ̀ wu bɨ̀ bela ngòꞋnà bɔnyɨ bɨ̧ mè nùà nè nɔ̀b la, a wua nyɨ̀Ꞌta nê bɨ bele mbɨ̀Ꞌɨ̀ bɔbȩ, mè ngɨ̀à mènəè mɨ̧̂ mbɨ̀Ꞌɨ̀ bɔbȩ ko. 
1CO.3.4	Wòt wɨ̧ nàa ngɨ̀ tà me laꞋnê, è ngu wòt Pɔ̂l, wekǒ naa me laꞋ nê e ngu wòt Àpolòs ale, à ka wua nyɨ̀Ꞌta nê bɨ bela ngɨ̀à wuê mbɨ̀Ꞌɨ̀ bɔbȩ ko?
1CO.3.5	Àpolòs nàa nè ngu wàà? Pɔ̂l mè ngu wàà? Ba wu wuê bɔfàꞋ Mbɔ̧ɔ̧mà tà li ntsè ane ya ngɨ̀ bɨ zì mèntɨ̧ɨ̧ mɨ̧ ane Yesò Klistò la. Waa waa ane ya nàà ngɨ̀à wuê àfaꞋa Mbɔ̧ɔ̧mà ŋa nê tà ghɨa la. 
1CO.3.6	E ndi nyɔ̀Ꞌ èsaãaãme, e tu, Àpolòs zì mèleb, ka è lè wu Mbɔ̧ɔ̧mà tà ghɨ̂ e tsə la. 
1CO.3.7	Ale, wòt wu tà nyɔ̀Ꞌ la, nè wòt tà zì mèleb la ntsě àghɨa ko. Mbɔ̧ɔ̧mà ka tà wu àghɨ la, nkàà nê wu tòà ka tàa ngɨ̀à èghɨ e tsəa la. 
1CO.3.8	Wòt wu tà nyɔ̀Ꞌ la, nè wòt tà zì mèleb la e wua ngɨ̀à wuê àfàꞋ yeamɔꞋ, Mbɔ̧ɔ̧mà na li ŋa àbȩ̀ waa waa mbɨ̀Ꞌɨ̀ tà ghɨ àfàꞋ àzi la. 
1CO.3.9	Ba wu bòt bàa fɔta fàꞋà nɔ̂ abua Mbɔ̧ɔ̧mà la. Bɨ wu mbȩ Mbɔ̧ɔ̧mà, mè ngu lob Mbɔ̧ɔ̧mà.
1CO.3.10	E ndi nɨ̌ èyì wu Mbɔ̧ɔ̧mà ŋa abua am la nɨŋ mbɔ̧̀ɔ̧̀ àtetsi mbɨ̀Ꞌɨ̀ wòt tà ko àfàꞋ la. Wòt tsa wua mbɔ̧̀ɔ̧ adù̧. Ka wòt naa me bɔ̧ɔ̧ adù̧, tà me ko avi ndɨ ye bɔ̧ɔ̧ la. 
1CO.3.11	Nkàà nê Mbɔ̧ɔ̧mà tsia Yesò Klistò ane àtetsi tè ndɔ̀Ꞌ. Ale, àtetsia tsa à ka tsi nguê. 
1CO.3.12	Bòt ko aa nɨ a goêl, kò silbà, kò àti a ntsɔ̧̀ leꞋ, e nɨ bɔ̧ɔ̧ ègwet àtetsi yaa; èbeko e wu nɨ èyɨt, èbeko èbin, kò mèghȩ leꞋ. 
1CO.3.13	Àghɨa àfaꞋa waa waa à wu yùà la aa li pùùla ayaã ane àli yu Yesò Klistò kɨꞋɨ saꞋa ngɔ̀ŋ la. Èwet aa li ghɨ̀ bɔ yè àfaꞋa waa waa, nkàà nê taa li nɨ èwet e yute àfaꞋa wòt ègème. 
1CO.3.14	ÀfaꞋa wòt ghɨ a ègwet àtetsi yu la a bakà shɨà, ko ŋut naa bɔ àbȩ̀. 
1CO.3.15	ÀfaꞋa wòt a lia shɨà, tà ko nê ye wu ane bia. Ka tà wu peme mbɨ̀Ꞌɨ̀ wòt tà saãaã èvə èwet la.
1CO.3.16	Bɨ bakà ko nê bɨ wu lob Mbɔ̧ɔ̧mà, Fo tò nàa ntsèka ane yɨ̧ la à? 
1CO.3.17	Ale, wòt tsòkà lob Mbɔ̧ɔ̧mà ko Mbɔ̧ɔ̧mà naa li tsoke atò mɨ̧̂, nkàà nê lob Mbɔ̧ɔ̧mà wu abua tò zìambɔŋ, bɨ bɔ̂ ngu lob Mbɔ̧ɔ̧mà mbɔŋ.
1CO.3.18	Ko mbɨ̀Ꞌɨ̀ wòt fɨ̀te avi. Wòt kǒ ane yɨ̧ me mɨ̀ɨ̀te nê ye bɔ èyì ane ndɨ bòt ngɔ̀ŋ àa mɨ̀ɨ̀tà la, tà tsiꞋi nɨ avi mbɨ̀Ꞌɨ̀ àkèghɨ̧̀ mbɨ̀Ꞌɨ̀ lâ bɔ èyì. 
1CO.3.19	Nkàà nê, àghɨa bòt ngɔ̀ŋ àa ntɔ nê wu èyì la, Mbɔ̧ɔ̧mà nàà nɨa nê wu àghɨ̧̀ɨ̧̀nè. Àkata Mbɔ̧ɔ̧mà a laꞋnê, “Mbɔ̧ɔ̧mà nàà nɨa bèyuŋ bòt èyì nɨa ntà̧aã awɔb.” 
1CO.3.20	A mee shu nê, “Mbɔ̧ɔ̧mà ko nê mèmɨ̀ɨ̀te bòt èyì wu àku.” 
1CO.3.21	Ale, wòt ka me ŋeꞋe tèkwȩ ti a ègwet ane àghɨa wɔ̀bȩ̂ nàa ngɨ̀à la. Ane nkûŋ, èghɨ ègème wu èbɨ̧. 
1CO.3.22	Kò wu Pɔ̂l, kò wu Àpolòs, kò wu Pità, kò wu ngɔ̀ŋ yaa, kò à wu yû̧, kò à pfə leꞋ, kò wu èghɨ è wu àfɨ̀Ꞌ yaa la, kò èbe nga kɨꞋɨ la leꞋ, ko ègème wu èbɨ̧, 
1CO.3.23	bɨ wu bòt Yesò Klistò, Yesò Klistò wu wòt Mbɔ̧ɔ̧mà.
1CO.4.1	Bɨ̀ me nɨ awa mbɨ̀Ꞌɨ̀ bòt Yesò Klistò zì mènəè mi mu è li ngu mènəè ndò̧ la a tèkitebu tɔb nê bɔ̀ me nyɨꞋte la. 
1CO.4.2	Àghɨa mbì wòt nàa me kɨ ye ane wòt tà zǐ àfàꞋ tèkitebu tò la wu ndɨ ŋut nàà me baãaã àfàꞋa zi ntsɔ̧̀ la. 
1CO.4.3	Bɨ màà me bàŋe am, kò bòt ko tsa e bàŋe am leꞋ, ko à yu ntsě ànəa abua am. Maà kà lem mbàŋa am mmɔ̌ mbɔŋ. 
1CO.4.4	E mbakà ko ànəa ko mâ fà̧à̧ la, ka è nka wua shua nê mâ kuꞋu e mbì Mbɔ̧ɔ̧mà. Wu Yesò Klistò ka tàa bàŋe am la. 
1CO.4.5	È wu ale, bɨ̀ ka ndzìꞋ mbàŋè wòt kà àfɨ̀Ꞌ a zìꞋ nkùꞋ. Tè Yesò Klistò naa kɨꞋɨ kaa me bàŋe bòt. Taa li ghɨ̌ èghɨ ndò̧ bu bòt àa ngɨa a èbem ndzěm la aa pùùla ayaã, e ghɨ̌ bòt aa ye èghɨ waa waa nàa nkwaꞋta a èntɨ̧ɨ̧ vi la. ÀfɨꞋa mbɔŋ Mbɔ̧ɔ̧mà naa ŋa a waa waa mèngùꞋte è kuꞋu ane tò la.
1CO.4.6	Bɔnyɨ bɔ̧, mâ fɨ̀Ꞌnè mènəè maa ane ya ba Àpolòs, mbɨ̀Ꞌɨ̀ bɨa ye ane ya lə ànəa èngǎ̧ Mbɔ̧ɔ̧mà àa shua la, “Bɨ̀ ghɨa mbɨ̀Ꞌɨ̀ mbɨ̧ shuà la.” Wòt ka me ŋeꞋe tèkwȩ ti a ègwet ane èlen wòt ngwaa wekǒ. 
1CO.4.7	Wòt wu tà ghɨ̀ àwɨ̧ bɨ tsè bòt ko la wu wàà? Àghɨ yu bɨ li mbɔ̀ ka wu Mbɔ̧ɔ̧mà tà ŋa abua yɨ̧ la wu ghàà? È wu nê èghɨ ègème bɨ bɔ la, e dzə abua Mbɔ̧ɔ̧mà ghǎ ghɨ̀ ka bɨ me ŋeꞋe tèkwȩ tɨ̧ a ègwet à?
1CO.4.8	Bɨ bɔ èghɨ ègème bɨ̀a nkɨà la tê ndɔ̀Ꞌ! Bɨ jandèlè tè ndɔ̀Ꞌ? Ba ntsě àghɨ, ka bɨ tsiꞋi bèfɔ̧̀. A ghɨ̂ à ka ngu nê bɨ wu ndaŋa bèfɔ̧̀, ko baa wu bèfɔ̧̀ ba nɨ̧̀ ba. 
1CO.4.9	Mâ mɨɨtè nê Mbɔ̧ɔ̧mà ŋa wa bàa bɔntu̧ tò kwàꞋ àdziꞋa a lìa akwèn la, mbɨ̀Ꞌɨ̀ bòt bɔ̀ tsiꞋa nga bùŋè àwɔb a kètsìà bòt la. A tsiꞋi mbɨ̀Ꞌɨ̀ ba wu a mbì ngɔ̀ŋ nè bɔntu̧ Mbɔ̧ɔ̧mà bɔ̂ bɔbȩ bɔ ye awa. 
1CO.4.10	Bòt aa nɨa wa ane èkèghɨ̧̀ nkàà ndɨ bà wu bɔfàꞋ Yesò Klistò la, ka bɨ bɔ̂ me mɨ̀ɨ̀te nè bɨ bɔ èyì, ndɨ̀ wu bɨ̀ tsiꞋi àghɨ yeamɔꞋ nè Yesò Klistò la. Baà njùa àghɨ a bɔbȩ, ka è me wu awɨ̧ bɨ me kweele. Bòt e me kukte awɨ̧, ka è wu awa, bɔ me waa. 
1CO.4.11	E kɨꞋɨ dzəâ àfɨ̀Ꞌ yaa bàa ntsèka kà jɨ àghɨ àtɔŋ ya a mè me yu̧; Baa kwaãaã wuê è ntɔ̀Ꞌte ndǐ; bòt e lene awa, baa me ghaãaã ntsèka ntsèà tsě, 
1CO.4.12	nɨa èbu ba fàꞋà mbɔ̌ tèbəꞋtsə mbɨ̀Ꞌɨ̀ bɔ ètsəèjɨ wa. Wòt tsɔ̧̀ɔ̧̀tà wa, ba nê Mbɔ̧ɔ̧mà lɔ̀ɔ̀lè atò, bòt è me kɨ àtsəa ya enɨ, ba me kuule mèntɨ̧ɨ̧ ma. 
1CO.4.13	Bòt è me tsǐ mpəè ta, ba me tsɔꞋɔ èngǎ̧ wɔb ane àlàŋkè. Bòt ngɔ̀ŋ yaa e tsiꞋa ndzea wa àfɨ̀Ꞌ yaa mbɨ̀Ꞌɨ̀ ndɔ̀tetsə, mè ndzea wa mbɨ̀Ꞌɨ̀ èghɨ waꞋa ekɨꞋɨ dzə àfɨ̀Ꞌ yaa.
1CO.4.14	È nka shɨa èghɨ ba nkɨ ghɨ̌ bɨa bɔ àtsəa kɔꞋɔ, e shɨa ekɨɨte awɨ̧ mbɨ̀Ꞌɨ̀ bɔ̧ bɔ̧. 
1CO.4.15	Bòt bɔ̀ɔ nyɨ̀Ꞌta wɨ̧ mènəè Yesò Klistò la e batè ntaꞋa wu, ka bɨ̀ ka bɔ bètǎt nyaŋ. Wu mmɔ̌ e ndi ngu mbɨ̀Ꞌɨ̀ tǎt wɨ̧ a màntsɔta Ntu̧ Ntsɔ̧̀ abua yɨ̧, ka naa ghɨ̌ bɨa zì mèntɨ̧ɨ̧ mɨ̧ ane Yesò Klistò la. 
1CO.4.16	Ale, e ngua shù̧ù̧ta wɨ̧ nê bɨ̀ me kùŋè tèka taã. 
1CO.4.17	Eyaa wu lə e ntsàa Tɔ̀màtià la. Tà wu waã èkɔŋ am ndɨ̀ wu bà wu bòt Tè Yesò Klistò la. Tàà ngɨ̀à àfàꞋ àzi nè èntɨ̧ɨ̧ vi ègème. E ntsaa tò nê ta kɨꞋɨ nkù̧ù̧te awɨ̧ mènəè mɔ̧ ane Yesò Klistò. Wu mènəè maa nkùŋà mùà mè nyɨ̀Ꞌta a bèchɔsì a èdzìꞋ ègème la.
1CO.4.18	ÀbəèꞋ àyɨ̧ aa ŋèꞋa tèkwȩ tɔb a ègwet mɨ̀ɨ̀tà nê è nka kɨꞋɨ e ye awɨ̧ a. 
1CO.4.19	Ka e mbele yàŋe kɨꞋɨ ye awɨ̧ na Tè Yesò bɨ̧̀ɨ̧̀na la. Maa kɨꞋɨ eye àghɨa bòt bu ŋèꞋa tèkwȩ tɔb la e ghɨ̀à la. È nka kɨꞋa ezə wuê ànəa bɔ làꞋà la. 
1CO.4.20	Nkàà nê kèfɔ̧̀ Mbɔ̧ɔ̧mà è ntsě èngà̧ ètsəê, wu mètàŋ. 
1CO.4.21	Bɨà nkɨà nê è ngɨ̀ na à? Bɨ kɨa nê maa me kɨꞋɨ e mbèà ngot, kò bɨà nkɨà nê maa kɨꞋɨ e nyɨꞋtè èkɔŋ, mè me yu ane ndɨ màa mbà̧à̧ta wɨ̧ la à?
1CO.5.1	Bɔ shu am èwuu ànəa ko nê bòt ko aa mpàꞋta àbɨ̧ a kètsìà wɨ̧, tè ngɨ̀ fɔɔle ane ndɨ bòt kà ko a Mbɔ̧ɔ̧mà àa ka ghɨ̀ la. Bɔ shu am nê wòt kǒ paꞋte vi tǎt vi. 
1CO.5.2	Bɨ bɔ̂ me ŋeꞋe tèkwȩ a ègwet nê bɨ wu bòt Mbɔ̧ɔ̧mà, è bɔ̂ ngu àghɨa bɨ wuê tseke ane tèsȩ me shùù mèsi la. Bɨ̀ tsǐ wòt tà ghɨ̀ èwuu ànəê yaa la ayɔɔ yɨ̧. 
1CO.5.3	Mâ batè è nka wu ba nɨ̧̀ ba ale, ka èntɨ̧ɨ̧ am e bɔ̂ ngu nè nɨ̧̀. Ndɨ̀ wu à wu mbɨ̀Ꞌɨ̀ è ngu ba nɨ̧̀ ba la, mâ saꞋa wòt wu tà ghɨ̀ èwuu ànəê ya la 
1CO.5.4	ane èlen Yesò Lefɨ̀Ꞌ tè ndɔ̀Ꞌ. Bɨa bù̧ù̧te, èntɨ̧ɨ̧ am è wu ne nɨ̧̀, nè mètàŋ Yesò Lefɨ̀Ꞌ wa, 
1CO.5.5	bɨ zì èwuu wòt waa a tèkitebu Satàn, mbɨ̀Ꞌɨ̀ tà ŋèꞋne mbɨ̧̀ ènyit tò ane kàbɔ̀ŋ tò, è wu ane àlia Yesò Lefɨ̀Ꞌ kɨꞋɨ la tà ghɨ̀ àlɨ̀ŋkè a ŋut a pem.
1CO.5.6	È ntsě ànəa ntsɔ̧̀ bɨa me ŋeꞋe tèkwȩ tɨ̧ a ègwet. Bɨ bakà ko laꞋ nê betsiꞋa adziꞋi yis ghɨ̀ apfəèꞋ fàlawà kɔꞋ ndû̧ èpfəêꞋ? 
1CO.5.7	Ale, bɨ̀ tsia kàbɔ̀ŋ wu ayɔɔ yɨ̧, è wù mbɨ̀Ꞌɨ̀ yis nyǎꞋ la, mbɨ̀Ꞌɨ̀ tsiꞋi bòt fi nènkèm. Mâ ko nê wu ndɨ bɨ̀a la. Bɨ̀ ghɨ̀ ale, nkàà nê, Yesò Klistò pfə tê ndɔ̀Ꞌ nkàà bèkàbɔ̀ŋ bɨ̧ mbɔŋ. Tà wu mbɨ̀Ꞌɨ̀ wanjɨ̀ wu bɔ li ngua nkɨ̧̀ɨ̧̀ma ŋǎ abua Mbɔ̧ɔ̧mà àfɨꞋa èpǎ̧ Màntsea a ègwet la. 
1CO.5.8	Bɨ̀ ghɨa bà jɨ èpǎ̧ wu, ka bà ka njɨ̀ ne bled wu è bɔ a yis nyǎꞋ, yis mbɔŋ wu mèmɨ̀ɨ̀te kàbɔ̀ŋ nè èbɨꞋte ènəê la. Bà jɨ wuê nè bled kà ye a yis adù̧, è wu èntɨ̧ɨ̧ kèfə nè màndaꞋa nkûŋ la.
1CO.5.9	E ndi shu awɨ̧ a èbem àkatè yu e ndi shɨ abua yɨ̧ la nê, bɨ̀ ka mbɔ̀ àghɨa ko a màngɨa ne bòt bu bɔ̀ɔ mpàꞋta àbɨ̧ la. 
1CO.5.10	E ndi è nka wua shua bòt ngɔ̀ŋ bɔ̀ɔ mpàꞋta àbɨ̧ la, kò bòt aghàbà, kò bètsɔŋ, kò bòt bɔɔ nkùkta bènàmbəa la leꞋ. E ndi ngua shua nê bɨ̀ ka mbɔ̀ àghɨa ko a màngɨa ne nɔ̀b, ko bɨ bɔ ndɨ bɨ̀a sǎ ngɔ̀ŋ yaa nènkèm la. 
1CO.5.11	Ka e ndi ngua shɨa nê bɨ̀ ka mbɔ̀ àghɨa ko a màngɨa ne wòt tàa shua nê ye wu wanyɨ wa mbɔ̀ mbèla njɨ̀a ngò̧ò̧tètsə, kò ngɨa aghàbà, nkùkta bènàmbəa, njɨ̀a mènaŋ, nua mèlùꞋ mbea, kò ntsɔa la leꞋ. À ka mbê njɨ̀ àghɨ bɨ èwuu bòt mbɔŋ.
1CO.5.12	Àghɨ yu mâ bɔ a màsaꞋa bòt bu kà zi mèntɨ̧ɨ̧ mɔb ane Yesò la wu ghà à? Tè è ntsě àdzìꞋa yɨ̧ e me saꞋa bòt chɔsì? 
1CO.5.13	Ale, Mbɔ̧ɔ̧mà ka tàa saꞋa bòt bu àbȩ la. “Bɨ̀ fəâ wòt kàbɔ̀ŋ wu ayɔɔ yɨ̧ la.”
1CO.6.1	Wòt bɔ̂ wanyɨ vi e me yɔ̌, ghǎ ghɨ̀ ka bɔ mɨ̌ bòt Mbɔ̧ɔ̧mà, è nga nê abua bòt ngɔ̀ŋ yaa bɔɔ saꞋa wɔb à? 
1CO.6.2	Kò bɨ bakà ko laꞋ nê bòt Mbɔ̧ɔ̧mà aa li saꞋa bòt ngɔ̀ŋ yaa le è? Tè bɨ wu li saꞋa bòt ngɔ̀ŋ, ko bɨ bakà kuꞋu èbe bɨ̀a saꞋa mènəè tèchɨɨle la à? 
1CO.6.3	Tè bɨ bakà ko laꞋ nê baa li saꞋa bɔntu̧ Mbɔ̧ɔ̧mà? A wu e wu ale ko ba bɔ ndɨ bàa me ko mbà̧aã mènəè nàa ndzea bòt àli àgème la. 
1CO.6.4	Ale, bɨ bɔ mènəè a kètsìà wɨ̧ àghɨ yu a ghɨ̀ bɨ me nɨa nga a mbì bòt nàbȩ̂ bu bòt chɔsì àa ka ye awɔb mbɨ̀Ꞌɨ̀ àghɨ la wu ghà à? 
1CO.6.5	Bɨ bɔ ndɨ bɨ̀a bɔ àtsəa kɔꞋɔ la. BetsiꞋa bɨ̀ ka buŋ wòt èyì wemɔ̀Ꞌ a kètsìà wɨ̧ tàa saꞋa ànəê à kètsìà wòt bɔ̂ wanyɨ vi la. 
1CO.6.6	Wòt Mbɔ̧ɔ̧mà tsiꞋa nɨa wanyɨ vi nga a mbì bòt kà ko a Mbɔ̧ɔ̧mà bɔɔ saꞋa wɔb.
1CO.6.7	Wòt Mbɔ̧ɔ̧mà nɨa wanyɨ vi nga a lob saꞋa ko a wua nyɨ̀Ꞌta nê bɨ̀a bòt Mbɔ̧ɔ̧mà bɨ kwen. Bɨ tsiꞋa te ghǎ a mbì bòt ngɔ̀ŋ yaa, a bɔ̀ŋ bɨ bi ndɔ̀Ꞌ. Bɨ wuê tsiꞋi naa wu bòt ko tsa bɔ̀ɔ nəèꞋà wɨ̧ la. 
1CO.6.8	Ka bɨ̀ambɔŋ aa ngɨa kàbɔ̀ŋ ane bòt, mè nɨa èghɨ bòt, tè ngɨ̀à fɔ̀ɔ̀la ane bɔnyɨ bɨ̧ bòt Mbɔ̧ɔ̧mà.
1CO.6.9	Bɨ bakà ko laꞋ nê bòt mènəè kàbɔ̀ŋ è ka li bɔ àdziꞋ a kèfɔ̧̀ Mbɔ̧ɔ̧mà a? Bɨ̀ ka fɨ̀te awɨ̧ bɨ̀ambɔŋ. Bòt bu bɔ̀ɔ njɨ̀a ngò̧ò̧tètsə la, nè è bu bɔ̀ɔ nkùkta bènàmbəa la, nè è bu bɔ̀ɔ njɨ̀a àbȩ la, nè mbâ̧ tu tèa mpàꞋta te ko la, è ka li bɔ àdziꞋ a kèfɔ̧̀ Mbɔ̧ɔ̧mà a. 
1CO.6.10	Ka wuê bètsɔŋ nè bòt aghàbà, nè bòt bɔ̀ɔ nua mèlùꞋ mbea la, nè bòt bɔ̀ɔ ndaꞋa kàbɔ̀ŋ adù̧ tèlente bòt la, ndɔ̀Ꞌ nè bòt bu bɔ̀ɔ nɨa mètàŋ ntsɔa èghɨ bòt la è ka li bɔ àdziꞋ a kèfɔ̧̀ Mbɔ̧ɔ̧mà və mɨ̧̂ a. 
1CO.6.11	ÀbəèꞋ àyɨ̧ ako a li ngu a èlɨ ngaa, ka Yesò Klistò shùù àwɨ̧, ngɨ̀ bɨ tsiꞋi bòt Mbɔ̧ɔ̧mà; bɨ kùꞋu a mbì Mbɔ̧ɔ̧mà nkàà èlen Yesò Klistò Lefɨ̀Ꞌ nè Fo Tǎt wa Mbɔ̧ɔ̧mà.
1CO.6.12	“Mbɨ̧ ko nàa kele am a màngɨa ghɨ la è ntsě.” A batè ngu ale ka è kà wuê àghɨ ègème àa ntɨ̀ŋa wòt la. “Mbɨ̧ ko nàa kele am a màngɨa àghɨ la è ntsě”, ka è nka wu bɨ̧ɨ̧ne àbùꞋ abua àghɨa ko. 
1CO.6.13	Bɨa shua nê, “Èghɨjɨ e wu abua èbêm, èbêm e mê ngu abua èghɨjɨ,” Ka Mbɔ̧ɔ̧mà bɔ̂ ngu ghɨ̀ èghɨ mbɔŋ ègème aa baka tsi ngu àghɨ. Bɨ̀ ka me nɨ mbɨ̧te ènyit tɨ̧ mpàꞋta àbɨ̧, ka bɨ̀ me nɨa nkùkta Tè Yesò. Wu Tè Yesò ka tà bɔ mbɨ̧̀ ènyit la. 
1CO.6.14	Mbɔ̧ɔ̧mà li njù̧ù̧me a Yesò, mè ngu nɨ mètàŋ mi e yu̧u̧me awa mɨ̧̂. 
1CO.6.15	Bɨ bakà ko laꞋ nê mbɨ̧te ènyit tɨ̧ wu èdziꞋi ènyit Yesò Klistò? Tè aa nè ngu nê maa nɨ àdziꞋa ènyit a Yesò e ghɨ̌ naa tsiꞋi àdziꞋa ènyit a ghȩ̀ȩ̀nè ghȩȩne? ChaꞋ, à ka mbê ngu ale. 
1CO.6.16	Bɨ bakà ko nê wòt tà nɔ̀ŋkè nè ghȩ̀ȩ̀nè ghȩȩne la tsiꞋi mbɨ̧̀ ènyit yemɔ̀Ꞌ bɔ̂ tò? Nkàà nê mbâ̧ nàa nɔ̀ŋkà nè àvi, a wu mbɨ̀Ꞌɨ̀ Àkata Mbɔ̧ɔ̧mà a shu la nê, “Bɔ̂ tò babe aa tsiꞋi mbɨ̧̀ ènyit yemɔ̀Ꞌ.” 
1CO.6.17	Ale, wòt tà tsəꞋne ne Tè Yesò la tsiꞋi àghɨ yeamɔꞋ bɔ̂ tò a èntɨ̧ɨ̧ vi.
1CO.6.18	Wòt ka njɨ̀ àbȩ. Kàbɔ̀ŋ ègème wòt nàa ngɨ̀à la nàà kà baãaãte mbɨ̧̀ ènyit wòt, ka mànjɨa àbȩ nàà tsòkà mbɨ̧̀ ènyit wòt. 
1CO.6.19	Bɨ bakà ko nê mbɨ̧̀ ènyit yɨ̧ wu lob Fo Kèfə yu è dzə abua Mbɔ̧ɔ̧mà la à? Bɨ ntsě àtsəa yɨ̧. 
1CO.6.20	Tà li njù̧ù̧ awɨ̧ yu̧. Ale, bɨ̀ me nɨ mbɨ̧te ènyit tɨ̧ nɨa nkùkta Mbɔ̧ɔ̧mà.
1CO.7.1	È me wu ànəa àkatè yu bɨ li shɨ abua am la, ko maà shua nê, a bɔ̂ŋ nê mbâ̧ ka mbà̧à̧te àvi. 
1CO.7.2	Ka enɨ kele mbɨ̀Ꞌɨ̀ bòt e me paꞋte àbɨ̧, mbâ̧ ègème bɔ vi vi, àvi ègème mě mbɔ̀ lu̧ vi. 
1CO.7.3	Mbâ̧ ka tù̧u̧ a mànga a èku̧ bɔ̂ vi vi, àvi ka mè ntû̧ a mànga a èku̧ bɔ̂ lu̧ vi. 
1CO.7.4	À wu ale nkàà nê àvi ntsě àtsəa zi, tà wu abua lu̧ vi, mbâ̧ kà mê ngu àtsəa zi, tà wu abua vi vi. 
1CO.7.5	Wòt ka tù̧ù̧ èku̧ abua wekǒ kà wu ànəa bɨ làŋkè nê à wu ane kètem àfɨ̀Ꞌ, mbɨ̀Ꞌɨ̀ bɨa nɨ àfɨꞋa mbɔŋ e me tsàꞋte a Mbɔ̧ɔ̧mà la. Bɨ̀ paa bɨ mè me fɔte àdziꞋ mbɨ̀Ꞌɨ̀ Satàn kɨ̀kè àwɨ̧ nkàà ndɨ betsiꞋa bɨ̀ ka koê ntsèke kà fɔte èku̧ la. 
1CO.7.6	È shua àyaa nê bɨ̀ kwaꞋta, è ntsě mbɨ̧. 
1CO.7.7	Bòt bàgème e ghɨ̀ ale, ngu mbɨ̀Ꞌɨ̀ mmɔ̌, ko a bɔ̀ŋ am, ka Mbɔ̧ɔ̧mà nàà ŋǎ èghab wòt ègème tsa. Tàà ngɨ̀à wòt kǒ a èlɨ̀ waa, ngɨ̀à è via ane via nè èlɨ̀.
1CO.7.8	È me wu bòt kà yɔꞋ nè bènempfə, ko mâ shu nê aà mbɔ̀ bɔɔ tseke ka yɔꞋ mbɨ̀Ꞌɨ̀ mmɔ̌ mbɔŋ. 
1CO.7.9	Ka bɔ bakà wu ko tseke ale bɔ yɔꞋ. Aà mbɔ̀ a màndzɔꞋɔ tè ntsè ndɨ wòt nàa me tseka nkwàꞋtà ànəa màmpaꞋta àbɨ̧ àfɨ̀Ꞌ àgème la.
1CO.7.10	È me wu bòt bu bɔ yɔꞋɔ la ko mâ shu nê, àvi ka sà lu̧ vi. È kà shu mmɔ̌, è shua Tè Yesò à. 
1CO.7.11	(Ka tà sà lu̧ vi, tà ka tsi ndzɔ̀Ꞌɔ wòt tsa, mbə tà wene a lob lu̧ vi bɔ̂ tò e ghɨ̀ àlàŋkè.) Ko mbɨ̀Ꞌɨ̀ mbâ̧ tù̧ù̧ vi vi mɨ̧̂.
1CO.7.12	È me wu bòt ko tsa ko mâ shu nê wanyɨ waa kǒ bɔ àvi tà bakà ko a Mbɔ̧ɔ̧mà, àvi wu me kɔ̀ŋkè tseke bɔ̂ tò, tà ka tù̧u̧ atò. Àyaa ntsě ànəa Tè Yesò laꞋnê è shu la. 
1CO.7.13	Àvi bɔ lu̧ vi kà wu wòt Mbɔ̧ɔ̧mà, lu̧ tò wu me kɔ̀ŋke tseke bɔ̂ tò, tà ka tù̧u̧ atò. 
1CO.7.14	À wu ale nkàà nê, Mbɔ̧ɔ̧mà nɨ mbâ̧ yu kà wu wòt Mbɔ̧ɔ̧mà la mbɨ̀Ꞌɨ̀ wòt vi nkàà vi tò, mè nɨ àvi wu kà wu wòt Mbɔ̧ɔ̧mà la mbɨ̀Ꞌɨ̀ wòt vi nkàà lu̧ tò. A bakà wu ale ko bɔ̧ bɨ̧ è ka wu bòt Mbɔ̧ɔ̧mà a, ka mbɨ̀Ꞌɨ̀ àa la, Mbɔ̧ɔ̧mà nɨ awɔb ane bòt bi.
1CO.7.15	Ka wòt kà ko a Mbɔ̧ɔ̧mà me kɨ sà ndzɔꞋɔ, tà sàŋ. Ale, àghɨa ko mè nkùùla wanyɨ waa mbâ̧ kò àvi la leꞋ, a te ntsě. Mbɔ̧ɔ̧mà tɔ awa nê bà me tseke ane àlàŋkè. 
1CO.7.16	Àwɔ̀ àvi, à bakà ko laꞋ nê betsiꞋa à ghɨ̀ lu̧ wê zì èntɨ̧ɨ̧ vi ane Mbɔ̧ɔ̧mà mpem? Àwɔ̀ mbâ̧ à kà mê nko laꞋ nê betsiꞋa à ghɨ̀ vi wè zì èntɨ̧ɨ̧ vi ane Mbɔ̧ɔ̧mà mpem?
1CO.7.17	Mbɨ̀Ꞌɨ̀ àa la, waa waa me ghɨ̀ wuê àghɨa Mbɔ̧ɔ̧mà li ŋǎ abua tò la, mè me tseke wuê mbɨ̀Ꞌɨ̀ tà li ngu ka Mbɔ̧ɔ̧mà naa tɔ atò ane wòt vi la. Eyaa wu àghɨa màa nyɨ̀Ꞌta bèchɔsì a èdzìꞋ ègème la. 
1CO.7.18	È wu nê Mbɔ̧ɔ̧mà me tɔ wòt bɔ naŋe tò tè ndɔ̀Ꞌ, tà ka me nyɔ̀Ꞌta nkɨ tsǐ àlȩê yu àa nyɨ̀Ꞌta nê bɔ naŋe tò la. È wu nê Mbɔ̧ɔ̧mà me tɔ wòt bɔ̀ ka zîꞋ nàŋe atò, tà ka me kɨ nê bɔ̀ naŋe avi. 
1CO.7.19	Kò bɔ naŋe wòt kò bɔ bakà nàŋe leꞋ, ko à yu ntsě ànəa ko. Àyea è wu ànəê la wu mànɔŋe mbɨ̧te Mbɔ̧ɔ̧mà. 
1CO.7.20	Waa waa me tseke mbɨꞋɨ̀ Mbɔ̧ɔ̧mà li me tɔ tò tà wuê la. 
1CO.7.21	È wu nê Mbɔ̧ɔ̧mà li me tɔ awê ane wòt vi ale, à wu àbùꞋ, ànəa mbɔŋ à ka sàa wê. Ka èlu̧ e dzə a si àa baka tsi ngu àbùꞋ la, à wu dzəâ à dzəè. 
1CO.7.22	Bɨ̀ ko nê Mbɔ̧ɔ̧mà me tɔ wòt tà wua àbùꞋ, ko Yesò Klistò yaa tò tè sàŋ. We Mbɔ̧ɔ̧mà me tɔ atò tà kà wu àbùꞋ la è tsìꞋi àbùꞋ a Yesò. 
1CO.7.23	Yesò Klistò li njù̧ù̧ àwɨ̧, è wu ale bɨ̀ ka mbɨ̧̀ɨ̧̀ne èbùꞋ abua wòt. 
1CO.7.24	Bɔnyɨ bɔ̧, waa waa me tseke ane Mbɔ̧ɔ̧mà mbɨ̀Ꞌɨ̀ Mbɔ̧ɔ̧mà li me tɔ atò tà wuê la.
1CO.7.25	È me wu ane ànəa bòt kà yɔꞋ, ko ànəa ko Tè Yesò shu am nê è ndaꞋa la a ntsě, ka maa shu ndɨ màa ndzea la, mbɨ̀Ꞌɨ̀ wòt Tè Yesò nɨ tèsȩ ti ngɨ̀ tà kùꞋù è we bòt àa lɨ̀Ꞌɨ̀ àwɔb ane tò la. 
1CO.7.26	Mâ mɨɨtè nê wu ànəa ntsɔ̧̀ mbâ̧ naa tseke ka yɔꞋ nkàà ngoꞋ taa àfɨ̀Ꞌ yaa la. 
1CO.7.27	È wu nê wòt yɔꞋ, tà ka me kɨ èlu̧ tàa fəè àvi wu la. È wu nê wòt bakà yɔꞋ, tà ka me kɨ èlu̧ tàa yɔꞋɔ la. 
1CO.7.28	Ka mbâ̧ kò waàvi leꞋ yɔꞋa, ko è ntsě kàbɔ̀ŋ tà ghɨ̀ la, mbɔ̂ bòt bɔ yɔꞋɔ la aa me bɔ ngoꞋtsə a ngɔ̀ŋ ŋaa, mbɔ̂ è wu nè nà̧ ko bɨ tseke ale mbɨ̀Ꞌɨ̀ baka ye ngoꞋ taa.
1CO.7.29	Bɔnyɨ bɔ̧, ànəa e shua la wu nê, àfɨ̀Ꞌ a tsiꞋa nyɨ̀Ꞌa, è wu ale, e bùꞋu àfɨ̀Ꞌ yaa me ghà ne mbì, bòt bu bɔ bɔ bèzi la è tsiꞋi me tseke mbɨꞋɨ̀ bɔ bakà bɔ bèzi. 
1CO.7.30	Bòt bu bɔ̀ɔ ŋȩ̀a ndɨ̀à la è tsiꞋi me tseke mbɨꞋɨ̀ ànəa kàbɔ̀ŋ a ntsě, bòt bɔ̀ɔ ngùꞋtà àwɔb la è tsiꞋi me tseke mbɨꞋɨ̀ bɔɔ kà wuꞋta awɔb, bòt bɔ̀ɔ njù̧a èghɨ la è tsiꞋi me tseke mbɨꞋɨ̀ bɔ bakà bɔ àghɨ. 
1CO.7.31	Bòt bu bɔ̀ɔ ngɨ̀à mènəè ngɔ̀ŋ la è mě ntsiꞋi me tseke mbɨꞋɨ̀ bɔɔ kà ghɨ mènəè nè ngɔ̀ŋ mbɔŋ. Bɨ̀ ghɨ̀ ale nkàà nê ngɔ̀ŋ yaa nè mènəè mi tsèà tsě.
1CO.7.32	Maà kà kɨ nê bɨ̀ me mɨ̀ɨ̀tè mènəè nyaŋ. Mbâ̧ kà yɔꞋ è wu wòt Mbɔ̧ɔ̧mà la nàa ngɨ̀ tà nɔ̀ŋè èntɨ̧ɨ̧ vi a màngɨa wuê mènəè Tè Yesò, mɨ̀ɨ̀tà wuê ndɨ yèa me ghɨ̀ mènəè nàa mbɔ̀ Tè Yesò la. 
1CO.7.33	Ka mbâ̧ tà yɔꞋɔ la nàa ngɨ̀ tà nɔ̀ŋè èntɨ̧ɨ̧ vi a màngɨa mènəè ngɔ̀ŋ yaa, mɨ̀ɨ̀tà wuê ndɨ yèa me ghɨ̀ mènəè nàa mbɔ̀ vi vi la. 
1CO.7.34	Ale, ŋut nàa ngɨ̀ tà tsiꞋi èntɨ̧ɨ̧ tebe. Àvi kà bɔ lu̧, kò waàvi tèchɨɨle leꞋ, nàa ngɨ̀ tà nɔ̀ŋè èntɨ̧ɨ̧ vi a màngɨa wuê mènəè Tè Yesò, mɨ̀ɨ̀tà wuê ndɨ yèa ŋa èntɨ̧ɨ̧ vi nè mbɨ̧̀ ènyit zi nènkèm wuê abua Mbɔ̧ɔ̧mà la. Ka àvi tà yɔꞋɔ la nàa ngɨ̀ tà nɔ̀ŋè èntɨ̧ɨ̧ vi a màngɨa wuê mènəè ngɔ̀ŋ, mɨ̀ɨ̀tà wuê ndɨ yèa me ghɨ̀ mènəè nàa mbɔ̀ lu̧ vi la. 
1CO.7.35	E ndàꞋà mènəè maa nkɨ tɨŋe awɨ̧, è nka kɨ e tsia mantsàꞋ nê mbɨ̀Ꞌɨ̀ bɨ yɔꞋ. Ka e ngua nkɨà bɨa me tseke ane èlɨ àa mbɔ̀ la, mbɨ̀Ꞌɨ̀ bɨa me faꞋa abua Tè Yesò kà ye àghɨa ko àa kele awɨ̧ la.
1CO.7.36	Wòt ye nê, ye tseke ka yɔꞋɔ waàvi ye wua nkɨ yɔꞋɔ la, me baãaã ènyit zi kekaŋ, ntsiꞋi me mɨ̀ɨ̀te nê bɔ wu yɔꞋɔ, tà ghɨ̀ mbɨ̀Ꞌɨ̀ tàa mɨ̀ɨ̀tà la, ndzɔꞋ. È ntsě kàbɔ̀ŋ tà ghɨ̀ la. 
1CO.7.37	Ka wòt wu ko kuule èntɨ̧ɨ̧ vi, kà ye àghɨa ŋweela tò la, te ko baãaã ènyit zi ntsɔ̧̀, e nɔ̀ŋe a èntɨ̧ɨ̧ vi nê ye ka baãaãte waàvi wu yea nkɨ yɔꞋɔ la, ko wu ànəa ntsɔ̧̀ tà ghɨ̀ la. 
1CO.7.38	Ale, wòt yɔꞋɔ waàvi tàa nkɨ yɔꞋɔ atò la, ko wu ànəa ntsɔ̧̀ tà ghɨ̀ la. È we tà tu̧u̧ yɔꞋɔ la, ghɨ̀ àyea a bɔ̀ŋ tê ntsè la.
1CO.7.39	Àvi yɔꞋa tà bɔ̌ ndɨ tàa wu wuê bɔ̂ lu̧ vi mbɨ̀Ꞌɨ̀ lu̧ tò bele yû̧ la. Ka lu̧ tò pfəa tà mè nko ndzɔꞋ, mbɔ̂ tà me yɔꞋɔ, tà yɔ̀Ꞌɔ̀ wuê wòt Mbɔ̧ɔ̧mà. 
1CO.7.40	A batè ngu ale ka ndɨ màa ndzea la wu nê, naa wu ànəa ntsɔ̧̀ abua tò taa tseke ka yɔꞋ, mbɔ̂ mâ mɨɨtè nê, Fo Mbɔ̧ɔ̧mà naa ane yaã.
1CO.8.1	È wu ane ànəa èghɨjɨ bɔ nɨŋ njɨ̀a bènàmbəa la, ko baa ko nê, “Bàa gème e ko mènəè.” Wòt nàa nkoa mènəè è me ghɨ̌ tà me ŋeꞋe tèkwȩ ti a ègwet, ka èkɔŋ e me lɔktè mèntɨ̧ɨ̧ bòt. 
1CO.8.2	Wòt mɨ̀ɨ̀tà nê ye ko àghɨ, ko tà bakà ko mbɨ̀Ꞌɨ̀ tà wuê ko la. 
1CO.8.3	Ka wòt nàa me kɔ̀ŋka Mbɔ̧ɔ̧mà, Mbɔ̧ɔ̧mà ko a ŋut.
1CO.8.4	Ale, è me wu ànəa mànjɨa èghɨ bɔ nɨŋ njɨ̀a bènàmbəa la, ko baà ko nê, “Àghɨa ko a mbê ndâ ntsě mbɨ̀Ꞌɨ̀ nàmbəa,” mè nko nê, “Mbɔ̧ɔ̧mà nàà ndàꞋ wemɔ̀Ꞌ.” 
1CO.8.5	Èghɨ ko nyaŋ e màà ngu a ègwet kò a sitsǎꞋ leꞋ bòt àa nkùkta nê wu bèmbɔ̧ɔ̧mà bɔb, mè ndzə awɔb wuê mbɨ̀Ꞌɨ̀ bèa la, 
1CO.8.6	ko abua ya, ba bɔ wuê a Mbɔ̧ɔ̧mà wemɔ̀Ꞌ, tà wu Tǎt wa la. Èghɨ ègème ghɨ̀à tòà, è mè ngu tòà ka tà ghɨ̀ àwa mbɨ̀Ꞌɨ̀ baa wu bòt tò la, ba mè mbɔ a Lefɨ̀Ꞌ wuê wemɔ̀Ꞌ, wù Yesò Klistò la. Tà wu wòt Mbɔ̧ɔ̧mà ghɨ̂ tà nɨ̀ èbu bi ngɨ̀ èghɨ ègème la, è mè ngu tòà ka tà ghɨ̂ baa me ko tseka mbɨ̀Ꞌɨ̀ bòt Mbɔ̧ɔ̧mà la.
1CO.8.7	Ka è ntsě wòt ègème tà ko nkûŋ yaa la. Bòt ko e li ngua nkùkta bènàmbəa tè bɔ̀ɔ ngɨ̀ bɔ me kɔ̀ŋkè èjɨ èghɨjɨ bɔ nɨŋ njɨ̀a nàmbəa la. Bɔ̀ɔ ngɨ̀ bɔ̀ jɨ ale, mèntɨ̧ɨ̧ mɔb ka lem fèèlè àwɔb ndɨ̀ wu bɔ̀ɔ njùa la. 
1CO.8.8	Ba ko nê, èghɨjɨ ntsě àghɨa àa ghɨ̌ baa kùꞋu a mbì Mbɔ̧ɔ̧mà la. Ba bakà jɨ èghɨjɨ, àghɨa ko à ka bu ane ya, njɨ̀a àghɨa ko à ka kweꞋne ane ya.
1CO.8.9	Ka bɨ̀ me ko awɨ̧ mbɨ̀Ꞌɨ̀ bɨ bela ngɨ̀à, ngɨ̀ bòt bɔ̀ɔ njùa la e fà̧ ànəê a mbì Mbɔ̧ɔ̧mà. 
1CO.8.10	Tè wòt yea wê, àwɔ̀ wu à bɔ èyì la, à tseke a lob nàmbəa me jɨ èghɨjɨ la, ko à yu à ka fɨte atò wu èntɨ̧ɨ̧ tò àa njùa la e ghɨ̌ taa jɨ èghɨ bɔ nɨŋ njɨ̀a bènàmbəa la à? 
1CO.8.11	Èyǐ wè waa e ghɨ̂ à tsòkè wanyɨ wè wòt Mbɔ̧ɔ̧mà, Yesò Klistò li mpfə ambo tò la. 
1CO.8.12	Àà ngɨa kàbɔ̀ŋ ane wanyɨ wè, ndzìà fɨŋ a èntɨ̧ɨ̧ tò wu àa njùa la ale, ngua ngɨ̀à kàbɔ̀ŋ mbɔŋ ane Yesò Klistò. 
1CO.8.13	Ale, è wu nê e njɨ̀a èghɨjɨ ko aa ghɨ̌ wanɔ̧ naa ghɨ̌ a kàbɔ̀ŋ, ko è nka tsi lɔ̀Ꞌɔ̀ àlia e kwele nyà̧ a, mbɨ̀Ꞌɨ̀ ka e ngɨ̀ wanɔ̧ ghɨ a kàbɔ̀ŋ.
1CO.9.1	Àghɨa ko a sèlà am a si la a ntsě. Bɨ bakà ko nê e ngu wantu̧ Yesò Klistò? Mâ ye a Yesò Klistò Lefɨ̀Ꞌ wa nè èghɨ laã. Wu mmɔ̌ ka mâ tsɔ̀te ntu̧ yu è ghɨ bɨ zì mèntɨ̧ɨ̧ mɨ̧ ane Yesò Klistò la. Ale, bɨ wu àbu àfàꞋ am. 
1CO.9.2	È wu nê bòt ko aa kà nɨ am mbɨ̀Ꞌɨ̀ wantu̧ Yesò, ko mâ ko nê bɨ̀a nɨ am mbɨ̀Ꞌɨ̀ wantu̧ tò, nkàà nê bɨ wu àghɨa àa nyɨ̀Ꞌta nê e ngu wantu̧ Yesò, ndɨ̀ wu bɨ̀ tsiꞋi àghɨa yeamɔꞋ nê tòà la.
1CO.9.3	Eyaa wu àbɨ̀t màa ŋǎ abua bòt bu bɔ̀ɔ mbàŋè am la. 
1CO.9.4	Tè bà kâ njɨ̀ èghɨjɨ mè nu mèleb? 
1CO.9.5	Tè betsiꞋa bà ka yɔꞋɔ àvi mbɨ̀Ꞌɨ̀ bɔntu̧ Yesò ko, nè bɔnyɨ tò nè Pità? 
1CO.9.6	Kò wu wuê baà Bànabasì ba bɔ ndɨ bàa me fàꞋa ka mbɔ̌ èkab è me wu bɔntu̧ ko bɔ me nɨ nɨ la le è?
1CO.9.7	Kò shujà kǒ nàà və tàa fàꞋà àfaꞋ kà bɔ wua ŋa èkab abua tò la à? Kò wòt kǒ nàà və tàa liꞋi èbaꞋa li e lɔ̀Ꞌɔ bakà jɨ èghɨ e dzə abàꞋ vəꞋ la leè? Kò wòt nàà və tàa mbààba mpɔ̀ŋtsə kà wua nua malɨ̂k è dzə ane mpɔ̀ŋte ngaa la à? 
1CO.9.8	Kò e ndàꞋà ane àtɔŋ bɔbȩ à? Ka wu ndɨ àa èbem mbɨ̧te Musì la à? 
1CO.9.9	Bɔ shɨ a èbem mbɨ̧te Musì nê, “À me nɨ mpɔ̀ŋ mùꞋtà ntsəètsə, à ka nkùùle ètsəê tò nê tà ka nkwèlè è te ko.” Tè bɨ ye nê èntɨ̧ɨ̧ Mbɔ̧ɔ̧mà e wu ale wuê ane mpɔ̀ŋtsə? 
1CO.9.10	Tè tà li tà kà wua ndàꞋà àyaa ŋǎ abua ya à? Tà li ngua ndàꞋà ŋǎ abua ya. Wòt me liꞋi mbȩ tà bɔ̌ ndɨ tàa bɔ ntɨ̀ nê yea ghɨ̌ fùꞋu, wòt fùꞋu la bɔ ntɨ̀ nê yea bɔ vi ne èghab la. 
1CO.9.11	Tè ba tsɔ̀te Ntu̧ Ntsɔ̧̀ abua yɨ̧ ko wu ànəa nɨ̧ e laꞋ nê bɨ̀ me tɨŋe awa nè èghɨ bɨ bɔ la à? 
1CO.9.12	Tè bòt ko e wu me shu nê wu àdziꞋa yɨ̧ a màŋa wɔb èghɨ, è me wu awa bɨ̀ ka ŋa abua ya tê ntsè?
1CO.9.12	Ka ba bakà ghɨ mbɨꞋɨ̀ ba wuê ghɨ̀ la, baa nɨa àghɨ àgème mbɨ̀Ꞌɨ̀ àa la, mbɨ̀Ꞌɨ̀ ka baa ghɨ̀ àghɨa àa kele bòt nê bɔ̀ ka mbɨ̧̀ɨ̧̀ne Ntu̧ Ntsɔ̧̀ Yesò Klistò la. 
1CO.9.13	Bɨ bakà ko nê bòt bu bɔ̀ɔ faꞋa a èbem lob nɨŋ Mbɔ̧ɔ̧mà la aa mbɔ̌ èghɨjɨ bɔb a èbem lob mbɔŋ, è bu bɔ̀ɔ faꞋa àdziꞋa bɔ̀ɔ ŋǎ èghɨ abua Mbɔ̧ɔ̧mà la e mè me bɔ èghab wɔb ane èghɨ mbɔŋ? 
1CO.9.14	Wu wuê ndɨ Mbɔ̧ɔ̧mà laꞋnê bòt bu bɔ̀ɔ ntsɔ̀tà Ntu̧ Ntsɔ̧̀ la e bɔ ndɨ bɔ̀ɔ me bɔ ètsəèjɨ wɔb ane ntu̧ mbɔŋ la.
1CO.9.15	Ka e mbakà jɨ àbȩ̀ èghɨ bàa mbɨ̀Ꞌɨ̀ mâ wu ejɨ la, è nka mê ngua shɨa letà waa nkɨà nê bɔ̀ ŋa èghɨ ko abua am. Àghɨa a tsiꞋi tè e kele am nê è ngàꞋtà am, e mpfə. 
1CO.9.16	Lə kǒ ntsě màa me wùꞋtè am ambo na màa ntsɔ̀tà ntu̧ tsɔ̧̀ la. Wu àghɨa mâ bɔ ndɨ màa ghɨ̀ la. Aa li bɨɨ abà am na e mbakà tsɔte Ntu̧ Ntsɔ̧̀ la. 
1CO.9.17	Mâ ghɨ̀ ale, ngua ngɨ̀à àyaa ane mènkɔ̀ŋke mɔ̧, ko maa bɔ àbȩ̀, ka ndɨ̀ wu màa ka ghɨ ane mènkɔ̀ŋke mɔ̧ la, ko wu Mbɔ̧ɔ̧mà ka tà zǐ àfaꞋa mbɔŋ a tèkitebu taã nê è me ghɨ̀ la. 
1CO.9.18	Àbȩ̀ am nàa anè ngu ghàà? Àbȩ̀ am wu ndɨ màa ndàꞋà èngǎ̧ Mbɔ̧ɔ̧mà àku, è nka mê ngua nkɨà àghɨa è wù àyaã la ane Ntu̧ Ntsɔ̧̀ yu màa ndàꞋà la.
1CO.9.19	Àghɨa ko a ntsě a kuule èbu bɔ̧ ŋa abua wòt ko la, e mbɔ̂ ngɨ̀ am mmɔ̌ mbɔŋ ane àbùꞋ abua wòt ègème, mbɨ̀Ꞌɨ̀ ghɨ̌ bòt bɔ̀ɔ ndzìà mèntɨ̧ɨ̧ mɔb ane Yesò Klistò la aa paa yaã. 
1CO.9.20	Màa ngɨ̀ è ngu ba Bèjuê, e tsiꞋi me ntsèke mbɨꞋɨ̀ wòt Juê, màa nkɨà mbɨ̀Ꞌɨ̀ ghɨ̌ bɔɔ zì mèntɨ̧ɨ̧ mɔb ane Yesò la. Màa ngɨ̀ è ngu ba bòt bu mbɨ̧tsə te tsèm àwɔb nê mbɨ̀Ꞌɨ̀ bɔ me ghɨ̌ èghɨ ko la, e tsiꞋi me tseke mbɨꞋɨ̀ wòt mbɨ̧ te mbɔŋ tê tsem atò la, ka mmɔ̌ mbɔŋ è nka wua nɔ̀ŋà mbɨ̧tsə, màa ngɨ̀à ale mbɨ̀Ꞌɨ̀ ghɨ̌ bòt bu bɔ̀ɔ nɔ̀ŋà mbɨ̧tsə la aa zì mèntɨ̧ɨ̧ mɔb ane Yesò Klistò la. 
1CO.9.21	È ngu ba bòt kà wua nɔ̀ŋà mbɨ̧te Musì, e me tseke mbɨꞋɨ̀ wòt kà wua nɔ̀ŋà mbɨ̧te mbɔŋ. E ntsea shua nê maà kà nɔŋe mbɨ̧ Mbɔ̧ɔ̧mà, ka maà ntsèka mbɨ̀Ꞌɨ̀ mbɨ̧ Yesò Klistò nàa nkɨà la. Màa ngɨ̀à ale mbɨ̀Ꞌɨ̀ ghɨ̌ bòt kà wu Bèjuê baa aa zì mèntɨ̧ɨ̧ mɔb ane Yesò la. 
1CO.9.22	Màa ngɨ̀ è ngu ba bòt bɔ̀ɔ njùa ane ànəa Mbɔ̧ɔ̧mà la, e ntsiꞋi me tseke mbɨ̀Ꞌɨ̀ wekǒ ane yɔb mbɨ̀Ꞌɨ̀ è ngu ghɨ̌ bɔɔ zì mèntɨ̧ɨ̧ mɔb ane Yesò. E ndi ntsìꞋi àghɨ àgème abua wòt ègème, mbɨ̀Ꞌɨ̀ è ngu nɨ balu̧ bàgème betsiꞋa e nko nɨŋ la e ghɨ̌ bòt ko aa peme. 
1CO.9.23	E ngɨ̀à èghɨ bàagème mbɨ̀Ꞌɨ̀ ghɨ̌ Ntu̧ Ntsɔ̧̀ naa me ghà ne mbì, màa nkɨà mbɨ̀Ꞌɨ̀ è ngu bɔ wɔ̧ ne èghàb ane àbȩ̀ èngǎ̧ mbɔŋ la.
1CO.9.24	Bɨ bakà ko laꞋ nê bɔ̀ɔ ngɨ̀ bɔ̀ gha ane àlùùlà, waa waa me lùùla, ka è bɔ̂ ngu wuê wòt wemɔ̀Ꞌ tà jɨ bɔ tsɔꞋɔ atò la? Ale, luula mbɨ̀Ꞌɨ̀ jɨ bɔɔ tsɔꞋɔ awê. 
1CO.9.25	Wòt ègème tàa ngɨ̀à àlùùlà la nàa ngɨ̀ tà me kuule èntɨ̧ɨ̧ vi ndàna. Bɔ̀ɔ ngɨ̀ bɔ wua ngɨ̀à ale mbɨ̀Ꞌɨ̀ bɔ àbȩ̀ kà wu tseke, ka è wu awa è wu àbȩ̀ àa wu ane àlia nè àlia la. 
1CO.9.26	Mbɨ̀Ꞌɨ̀ àa ale la, maa kà luula ka ko àtsə, è nka mee ngua nùà mbɨ̀Ꞌɨ̀ wòt tàa ndèbà fo la. 
1CO.9.27	Ka màa ngɨ̀ e me kuule mbɨ̧̀ ènyit yaã, ŋwèèlà èghɨ èntɨ̧ɨ̧ am e kɨa la ndzia a si, màa ngɨa ale mbɨ̀Ꞌɨ̀ ka e ndàꞋà èngǎ̧ Mbɔ̧ɔ̧mà abua bòt ko, a ghà me lìa Mbɔ̧ɔ̧mà nê e mbakà kùꞋ la.
1CO.10.1	Bɔnyɨ bɔ̧, maà nkɨà bɨa ku̧u̧te nê, è li ngu àfɨ̀Ꞌ yu bètǎt nyaꞋ ba àa nkuŋa Musì àbâ àlaꞋ àyuube la, mbàꞋ me nyɨꞋte awɔb alu̧, bɔ mè ntsè a èbem *Èdzî Mèmbaŋ wu kà àghɨ a ghɨ̀ àwɔb. 
1CO.10.2	Bɔ li ndzì àwɔb a èdzî nè a èbem mbàꞋ bɔ tsiꞋi bòt bɔ̀ɔ nkuŋa Musì la. 
1CO.10.3	Bɔ̀ɔgème e li njɨ̀ èghɨjɨ bu e chu a ègwet la, 
1CO.10.4	mè nù mèleb mu Mbɔ̧ɔ̧mà li ntsaa abua yɔb la. Bɔ li nù mèleb mu è dzəâ a èbem èwu lu Mbɔ̧ɔ̧mà li ntsaa abua yɔb la. Èwu lu li ngu Yesò Klistò zìambɔŋ nkùŋà wɔb la. 
1CO.10.5	Bɔ li mbàte nko èghɨ bu Mbɔ̧ɔ̧mà li ngɨ ane yɔb la, ka àbəèꞋ àyɔb nyaŋ a li ngɨ̀ Mbɔ̧ɔ̧mà me tsoo ane yɔb tè mbùŋè àwɔb, èpfəꞋte bɔb e saŋa àbâ àlaꞋ àyuube.
1CO.10.6	Èghɨ baa ègème e li ngɨ ane bètǎt nyaꞋ ba la e wu mbɨ̀Ꞌɨ̀ baa nɨ nkɨà àfɨ̀Ꞌ yaa, mbɨ̀Ꞌɨ̀ e baka wua nkɨ me ghɨ̌ a kàbɔ̀ŋ mbɨ̀Ꞌɨ̀ bɔ li ngɨ̀ la. 
1CO.10.7	Bɨ̀ ka ngu bòt bɔ̀ɔ nkùkta bènàmbəa la, mbɨ̀Ꞌɨ̀ àbəèꞋ àyɔb ako a li nguê la. Àkata Mbɔ̧ɔ̧mà a làꞋa ànəa yɔb nê “Bòt ngaa e li ntsèke a si me jɨa nua, mè ndɔ̀Ꞌ a si mbèna nkùkta nàmbəa.” 
1CO.10.8	Bà ka me mpàꞋte àbɨ̧ mbɨ̀Ꞌɨ̀ àbəèꞋ àyɔb ako a li ngɨ̀, Mbɔ̧ɔ̧mà ghɨ̀ bòt bètɔsì èghem yebe ntsɔ̀b batat e pfəꞋte ane àli yeamɔꞋ la. 
1CO.10.9	Bà ka nkɨka a Mbɔ̧ɔ̧mà nê ba kɨ e ye àghɨa tàa ghɨ̌ ane ya la, mbɨ̀Ꞌɨ̀ àbəèꞋ àyɔb ako a li ngɨ̀ nyaãtekàbɔ̀ŋ te bùŋè àwɔb la. 
1CO.10.10	Bɨ̀ ka mè me lème a tèbèm tɨ̧ mbɨ̀Ꞌɨ̀ àbəèꞋ àyɔb ako a li ngɨ̀, wantu̧ Mbɔ̧ɔ̧mà wu tàa bùŋà bòt la, bùŋè àwɔb la.
1CO.10.11	Èghɨ baa ègème e li ngɨ ane yɔb mbɨ̀Ꞌɨ̀ bòt ko aa ye, bɔ mè shɨ bùà a si mbɨ̀Ꞌɨ̀ baa nɨ nkɨ̀à, ndɨ̀ wu bà wu àfɨꞋa ngɔ̀ŋ tsìꞋa ndìà lìa la. 
1CO.10.12	È wu ale, wòt tà mɨɨtè nê ye tɨ̧ɨ̧ ntsɔ̧̀ la me ko avi mbɨ̀Ꞌɨ̀ ka tà kwen. 
1CO.10.13	Àghɨ a me kɨ ŋwèèlè àwê aa ghɨ̌ a kàbɔ̀ŋ, à ko nê wu àghɨa a li mè ye bòt ko la mɨ̧̂. Mbɔ̧ɔ̧mà wu wòt betsiꞋa bɨ lɨ̀Ꞌà wɨ̧ ane tò la. BetsiꞋa tà kà bɨ̧ɨ̧nè àghɨ a ŋwèèlè àwɨ̧ tè ngà ndzə àdziꞋa bɨ̀a ghɨ̀ àghɨa bɨ ghɨ̂ bɨ̀ ka wu ghɨ̀ la. Ka àghɨ a me kɨ ŋwèèlè àwɨ̧ bɨa ghɨ a kàbɔ̀ŋ ko Mbɔ̧ɔ̧mà naa ŋa wɨ̧ mètàŋ bɨa ko kìì tê dzə a èbèm kà ghɨ a kàbɔ̀ŋ.
1CO.10.14	È wu ale, bèshu̧ bɔ̧, bɨ̀ ka mbê me kukte bènàmbəa. 
1CO.10.15	E ngua ndaꞋa abua yɨ̧ mbɨ̀Ꞌɨ̀ e ndaꞋa abua bòt èyì. Bɨ̀ kwàꞋtà àyɨ̧ ndze ànəa e shuà la. 
1CO.10.16	Tè ba me nu ndɔŋ èlɔ̂t yu bàa nkɔ̀ŋka Mbɔ̧ɔ̧mà adù̧ la, à ka wu nê baa nua àlo̧ a Waã Mbɔ̧ɔ̧mà à? Bàa mě bà me kwela bled wu bàa mbòꞋta la, à ka wu nê baa kwela mbɨ̧̀ ènyit waã Mbɔ̧ɔ̧mà à? 
1CO.10.17	Ndɨ̀ wu bled nàa wemɔ̀Ꞌ, bàagème e mè me jɨ a bled ngaa la, a wua nyɨ̀Ꞌta nê, baa mbàta ndzà̧aã ale ka mbɔ̂ ngu mbɨ̧̀ ènyit yemɔ̀Ꞌ.
1CO.10.18	Bɨ̀ lȩ̀ Bèjuê ndze. Bòt bu bɔ̀ɔ njɨ̀a èghɨ bɔ ŋa abua Mbɔ̧ɔ̧mà la aa njɨ̀a ayɔb bɔ̂ bòt ko àdzìꞋ yu bɔ̀ɔ ŋǎ èghɨ abua Mbɔ̧ɔ̧mà la. 
1CO.10.19	È ngu anè shua nê ghà à? Tè e ngua shua nê bènàmbəa wu àghɨa nɨ̧ a ko, èghɨ bɔ nɨŋ njɨ̀a nàmbəa la mè ngu àghɨa ko? 
1CO.10.20	ChaꞋ! Ànəa e shua la wu nê bòt kà ko a Mbɔ̧ɔ̧mà àa me ŋa èghɨ abua bènàmbəa, bɔ wua ŋǎ abua fote kàbɔ̀ŋ, bɔ̀ ka ŋa abua Mbɔ̧ɔ̧mà. Maà kà kɨ bɨa bɔ àghɨa ko a màngɨa ne fote kàbɔ̀ŋ. 
1CO.10.21	BetsiꞋa à kà me nu a èbem ndɔŋ Tè Yesò, mè nua a èbem ndɔŋ fote kàbɔ̀ŋ. BetsiꞋa à kà me jɨ èghɨjɨ Tè Yesò mè njɨ̀a èghɨjɨ fote kàbɔ̀ŋ. 
1CO.10.22	Baa ghɨ̌ Tè Yesò naa me tsoo? Tè baa kweelè ntsè atò?
1CO.10.23	Bòt aa shua nê “Mbɨ̧ kǒ nàa kele awa a màngɨa àghɨ la ntsě.” Ale, è ntsě àghɨ àgème àa ntɨ̀ŋa wòt la. Mbɨ̧ kǒ nàa kele awa a màngɨa àghɨ la ntsě, mbɔ̂ è kà wu àghɨ àgème àa ntɨ̀ŋa bòt la. 
1CO.10.24	Wòt me ghɨ̀ mènəè tà me mɨ̀ɨ̀tè bòt ko, tà ka me mɨ̀ɨ̀tè wuê avi zìambɔŋ.
1CO.10.25	Bɨ yea nyà̧ a èwen bɔ̀ɔ fɨ̧̀ɨ̧̀nà la me yu̧u̧ bɨ̀ ka mbììte àdziꞋa è dzə la mbɨ̀Ꞌɨ̀ mèntɨ̧ɨ̧ mɨ̧ me fèèlè àwɨ̧. 
1CO.10.26	Àkata Mbɔ̧ɔ̧mà a laꞋnê, “SitsǎꞋ nè àghɨ àgème àa a èbèm la wu abua Tǎt wa Lefɨ̀Ꞌ.”
1CO.10.27	Wòt kà ko a Mbɔ̧ɔ̧mà kàꞋà wê nê kɨꞋɨ a lob zi njɨ̀ èghɨjɨ, à gha, à jɨ̌ àghɨ àgème bɔ tsia a mbì lê la kà biite ànəê mbɨ̀Ꞌɨ̀ èntɨ̧ɨ̧ wê e me fèèlè àwê. 
1CO.10.28	(Ka wòt shu abua yê nê, “Eyaa wu èghɨjɨ bɔ nɨŋ njɨ̀a bènàmbəa la”, à ka njɨ ambo wòt wu tà shu awê la, nè ndɨ èntɨ̧ɨ̧ wê àa me fèèlè àwê la. 
1CO.10.29	E shu èntɨ̧ɨ̧ tò, è nka shu èwê.) Ndɨ wòt kǒ tsa nàa mɨ̀ɨ̀tà la, àa ghɨ̀ na e kele am nê è nka njɨ àghɨa màa nkɨ jɨ la à? 
1CO.10.30	E me jɨa nkɔ̀ŋkà Mbɔ̧ɔ̧mà adù̧, lə yu wòt nàa me tsǐ mpəè taã la wu ne ghàà?
1CO.10.31	Ale, ghàa ghàa wòt nàa ngɨ̀à la, kò wu àghɨa tà jɨa la, kò àyea tà nua la leꞋ, tà me ghɨ̀ àghɨa bòt àa ye me kukta Mbɔ̧ɔ̧mà la. 
1CO.10.32	Bɨ̀ me tseke ntsɔ̧̀ ane ndɨ bɨ̀ ka ghɨ̌ ngoꞋ ane wòt Juê, kò wòt kà wu Juê, kò bòt chɔsì Mbɔ̧ɔ̧mà la leꞋ. 
1CO.10.33	Bɨ̀ ghɨ̀ anè wuê mbɨ̀Ꞌɨ̀ màa nyɔ̀Ꞌtà nkɨ ghɨ̌ èntɨ̧ɨ̧ waa waa aa me bɔ̌ ane àghɨ àgème màa ngɨ̀à la. È nka ghɨ ale nkɨà ntsɔ̧̀ kǒ abua am mmɔ̌ mbɔŋ. E nkɨà ntsɔ̧̀ bòt nyaŋ, mbɨ̀Ꞌɨ̀ bɔɔ peme.
1CO.11.1	Bɨ̀ me fɨŋe am ane mènəè mɔ̧ wuê mbɨ̀Ꞌɨ̀ màa fɨŋa Yesò Klistò la.
1CO.11.2	Maà ngùꞋtà wɨ̧ nkàà nê bɨa ntsèka nkù̧ù̧ta am ane àghɨ àgème e ndi ngua ngɨ̀à mè nyɨ̀Ꞌta la, mè me nɔ̀ŋè mènəè mu e ndi ndzi a tèkitebu tɨ̧ la.
1CO.11.3	Maà nkɨà bɨa ko nê Yesò Klistò bɔ àtɔŋ a ègwet mbâ̧, mbâ̧ bɔ̀ àtɔŋ a ègwet àvi, Mbɔ̧ɔ̧mà bɔ̀ àtɔŋ a ègwet Yesò Klistò. 
1CO.11.4	Mbâ̧ tà kabte àtsəa zi ka me tsàꞋta Mbɔ̧ɔ̧mà, kò shua ànəa Mbɔ̧ɔ̧mà laꞋnê tà shu bòt la leꞋ, wua ndòa èku Yesò Klistò wu tà wu àtsəa tò la. 
1CO.11.5	Àvi me tsàꞋta Mbɔ̧ɔ̧mà, kò shua ànəa Mbɔ̧ɔ̧mà laꞋnê tà shu bòt la leꞋ, kà kabte àtsəa zi, tà wua ndòa èku lu̧ vi. Tà ghɨ̀ ale, ko taa wu mbɨ̀Ꞌɨ̀ àvi bɔ mù àtsəa tò la. 
1CO.11.6	Àvi bakà wu kabte àtsəa zi tà mù, mbə è wu ànəa lo èku abua tò e mù àtsəa zi, tà kàbte. 
1CO.11.7	Mbâ̧ bakà bɔ ndɨ tàa kaba àtsəa zi la, nkàà nê Mbɔ̧ɔ̧mà ghɨ̌ atò tà fəə a Mbɔ̧ɔ̧mà, nè ènɨ̧ tò, ka àvi wua nyɨ̀Ꞌta ènɨ̧ mbâ̧. 
1CO.11.8	(Bɔ li bɔ̀ ka nɨ àvi ka ghɨ̌ mbâ̧, bɔ li nɨ mbâ̧ ka ngɨ̀ àvi, 
1CO.11.9	bɔ̀ ka mê ngua ngɨ̀à mbâ̧ abua àvi. Wu àvi ka bɔ li ngua ngɨa tò abua mbâ̧ la.) 
1CO.11.10	Eyaa wu lə àvi bɔ ndɨ tàa me kabte àtsəa zi ka ntsàꞋta Mbɔ̧ɔ̧mà la, ambo bɔntu̧ Mbɔ̧ɔ̧mà.
1CO.11.11	(Bòt àa ngɨ̀ bɔ̀ tsiꞋi àghɨ yeamɔꞋ nè Yesò, àvi ka wu àtsəa zi, mbâ̧ kà wu àtsəa zi mɨ̧̂. 
1CO.11.12	Mbɨ̀Ꞌɨ̀ bɔ li nɨ mbâ̧ ka ngɨ̀ àvi la, wu ndɨ àvi nàa mbia mbâ̧ àfɨ̀Ꞌ yaa la. Èghɨ bàagème e dzəa abua Mbɔ̧ɔ̧mà.) 
1CO.11.13	Bɨ̀ lȩ̂ bɨ̀ambɔŋ ndze nê tè wu ànəa ntsɔ̧̀ abua àvi taa me tsàꞋta Mbɔ̧ɔ̧mà kà kabta àtsəa zi leꞋ. 
1CO.11.14	Tè ndɨ Mbɔ̧ɔ̧mà ghɨ èghɨ la aa kà nyɨꞋte awɨ̧ nê àtsəa mbâ̧ àa nkèla nyaŋ è wu ànəa àtsəa kɔꞋɔ, 
1CO.11.15	ka nyèmte àtsə àvi tè me sààte, è wu ànəa ènɨ̧ abua tò? Mbɔ̧ɔ̧mà li ŋǎ nyèmte àtsə àvi mbɨ̀Ꞌɨ̀ tea kabte àtsəa tò. 
1CO.11.16	Ka wòt bakà ye ne nà̧ ane ànəê yaa, ko ndàꞋ ànəa màa shu la wu nê, bàa nè bèchɔsì Mbɔ̧ɔ̧mà e bakà bɔ èlɨ̀ ko tsa bàa nɨa ntsàꞋta Mbɔ̧ɔ̧mà la.
1CO.11.17	Maa me shu maa nè mènəè ale, ka è nka wuê wùꞋtè àwɨ̧ nkàà nê bɨ̀a ngɨ̀ bɨ̀ bu̧u̧ta ane èlen Mbɔ̧ɔ̧mà, bɨ paa me tsòkè mènəè tè ntsè ndɨ bɨ̀a nèètà la. 
1CO.11.18	Ànəa mbì wu nê, mâ zə nê bɨ̀a ngɨ̀ bɨ̀ bù̧ù̧tè mbɨꞋɨ̀ bòt chɔsì, àghàbtè a wu a kètsìà wɨ̧, e mbɔ̂ nko nê, àdziꞋ nkûŋ aa ane ànəa mbɔŋ. 
1CO.11.19	Ka àghàbtè wu ànəa ntsɔ̧̀ ndɨ̀ wu betsiꞋa a ghɨ̀ bɔ ko bòt nkûŋ ayɔɔ yɨ̧ la. 
1CO.11.20	Mbɨ̀Ꞌɨ̀ mâ wua ndàꞋà la, mâ ye nê èghɨjɨ bu bɨ̀a ngɨ̀ bɨ̀ bu̧u̧ta bɨ me jɨ la ntsě èghɨjɨ Lefɨ̀Ꞌ. 
1CO.11.21	Bɨ̀a ngɨ̀ bɨ̀ me jɨ, waa waa me jɨ è bi, tè à me lìa bòt ko e tseke ndzìtsə, èbeko e be. 
1CO.11.22	Eyaa wu kǎ èwuu ànəê à? Bɨ bakà bɔ lobtsə me jɨa nua a èbèm? Bɨ ghɨ̀ na me waa chɔsì Mbɔ̧ɔ̧mà tè ntsìꞋa ngɨ̀à bòt kà bɔ ayɔb e bɔ àtsəa kɔꞋɔ à? È ngu ane shu abua yɨ̧ nê ghà à? Tè betsiꞋa e ngùꞋtè àwɨ̧ ane àghɨ yaa bɨ ghɨ̀ la à? ChaꞋ, è nka ghɨ̀ ale a.
1CO.11.23	E ndi nyɨ̀Ꞌte awɨ̧ àghɨa Lefɨ̀Ꞌ li nyɨ̀Ꞌte am la nê, è li ngu a nyèmtèsi wu bɔ fɨ̧̀ɨ̧̀na Yesò Lefɨ̀Ꞌ la, tà nɨ̀ a bled, 
1CO.11.24	ŋà mènkɔ̀ŋke abua Mbɔ̧ɔ̧mà, mboꞋ ŋǎ abua bɔkatè bi nê, “Eyaa wu mbɨ̧̀ ènyit yaã abua yɨ̧. Bɨ̀ me ghɨa nɨa mɨ̀ɨ̀tè am.” 
1CO.11.25	Tà lɔ̀Ꞌ mè ngɨ̀ wuê a èlɨ ngaa nè ndɔŋ yu, mbɔ̂ shu nê, “Ndɔŋ yaa wu mènkàꞋa kèkweelè fi Mbɔ̧ɔ̧mà, màa nɨ àlo̧ am nɨ ghɨ̀ la. Àfɨ̀Ꞌ àgème bɨ̀a nua la bɨ me nɨa mɨ̀ɨ̀tè am.” 
1CO.11.26	Àfɨ̀Ꞌ àgème bɨa njɨ̀a bled waa mè nua ndɔŋ yaa la, bɨ me nɨa shuà ànəa èvə Tè Yesò tè ndɨ tàa li mě kɨꞋɨ la.
1CO.11.27	Ale, wòt tà jɨ a bled Tè Yesò waa, kò nu ndɔŋ tò yaa ane èlɨ è baka kùꞋ la, tà ko nê ye ghɨ a kàbɔ̀ŋ ane mbɨ̧̀ ènyit Tè Yesò nè àlo̧ atò. 
1CO.11.28	Wòt bàŋè àvi ntsɔ̧̀, ka njɨ a bled waa kò nu ndɔŋ yaa leꞋ. 
1CO.11.29	Wòt me jɨ a bled waa mè nua ndɔŋ yaa kà ko lə mbɨ̧̀ ènyit Yesò, tà ko nê ye wua nkɨà ngoꞋ zi zìambɔŋ abua Mbɔ̧ɔ̧mà. 
1CO.11.30	Eyaa wu lə àbəèꞋ àyɨ̧ ako àa njùa, èbeko è ghɔ̧̀ɔ̧̀nà, èbeko e mè mpfəèꞋta la. 
1CO.11.31	Baa bàŋà wa ntsɔ̧̀ nkùbta mènəè ma ko Mbɔ̧ɔ̧mà ka tsi saꞋa wa a. 
1CO.11.32	Ka Mbɔ̧ɔ̧mà nàa me saꞋa wa tà wua ngàꞋà àghɨ aya baa ye a kàbɔ̀ŋ wa, mbɨ̀Ꞌɨ̀ ka a ghɨ̀ me lìa Mbɔ̧ɔ̧mà ghɨ̀ a bɨɨ abà ya mbɨ̀Ꞌɨ̀ àa bɨɨ a yea bòt ngɔ̀ŋ la.
1CO.11.33	È wu ale, à bɔnyɨ bɔ̧, bɨa wu bɨ̀ bù̧ù̧te a mànjɨa, bɨ chɨ̀Ꞌɨ̀ bɔnyɨ bɨ̧ ko. 
1CO.11.34	Ndzìtsə te me ku wòt ane yɨ̧, tà me dzə a lob zi tà jɨ àghɨ, mbɨ̀Ꞌɨ̀ ka tà kɨꞋɨ ayɔɔ bòt nkɨ ngoꞋ zi zìambɔŋ abua Mbɔ̧ɔ̧mà.
1CO.11.34	Maa tsiꞋi shu ndɨ bɨ̀a me ghɨ̌ me kǒ nè mènəè la àfɨꞋa màa kɨꞋɨ la.
1CO.12.1	Bɔnyɨ bɔ̧, maà nkɨà bɨa ko nkûŋ ane ànəa mèghàb mu Fo Mbɔ̧ɔ̧mà nàa ŋǎ la. 
1CO.12.2	Bɨ ko nê è li ngu àfɨꞋa kà bɨ̀ ko a Mbɔ̧ɔ̧mà, bɨ fà̧à̧tè èka bɨ̧ ane balu̧ nyaŋ, me kukte bèmbɔ̧ɔ̧mà bu bèa ka làꞋ la. 
1CO.12.3	Ale, maà nkɨà bɨa ko nê, betsiꞋa wòt Fo Kèfə è ghɨ̂ tà me làꞋà la ka tsɔ̧ɔ̧ a Yesò, wòt kà mê ngu ko shu nê Yesò wu Tàt, kà wu wòt Fo Kèfə nàa èntɨ̧ɨ̧ tò la.
1CO.12.4	Mèghàb Fo Kèfə nàa ŋǎ la nàà tsa tsa, è bɔ̂ ngu Fo mbɔŋ yemɔ̀Ꞌ ka nàa ŋǎ mùà ègème la. 
1CO.12.5	Balu̧ aa nyaŋ betsiꞋa bòt e fàꞋ la, bɔ bɔ̂ ngua fàꞋà wuê abua Tǎt wemɔ̀Ꞌ. 
1CO.12.6	Mèyì a mànɨa ghɨ èghɨ nàà tsa tsa, è bɔ̂ ngu wuê Mbɔ̧ɔ̧mà ka tà ŋa èyǐ waa waa nàa nɨa ngɨ̀à àzi ne àfàꞋ la.
1CO.12.7	Wòt ègème nàà mbɔ èghab Fo Mbɔ̧ɔ̧mà ane ntsɔ̧̀ waa waa. 
1CO.12.8	Fo Mbɔ̧ɔ̧mà mbɔŋ nàa ngɨ̀ è ghɨ̀ wòt kǒ me koa nkɨ̀ɨ̀ta bòt ane mèngǎ̧ èyǐ Mbɔ̧ɔ̧mà, mè ngɨ̀ è wekǒ me ko mènəè Mbɔ̧ɔ̧mà ngàꞋta shua bòt, 
1CO.12.9	Fo yu mè ngɨ̀ wekǒ lâ mbɨ̧̀ɨ̧̀ne a Mbɔ̧ɔ̧mà ntsɔ̧̀, mè ngɨ̀ wekǒ nè wòt bɔ mètàŋ a màmbəa èghɔ̧. 
1CO.12.10	Fo mbɔŋ nàà ngɨ̀à wòt kǒ bɔ mètàŋ a màngɨa ngɨŋa ènəê, ngɨ̀à wekǒ làꞋà àtɔŋ Mbɔ̧ɔ̧mà, mè ngɨ̀à wekǒ nè wòt koa èghɨ e dzə abua Fo Mbɔ̧ɔ̧mà la, nè èbe kà dzə abua Fo mbɔŋ. Tàa ngɨ̀ tà gha abua wòt kǒ, tà ŋǎ tò mètàŋ a màndaꞋa ane ndɨ̧tsə tsa tsa, mè ŋǎ wekǒ mètàŋ a màngaꞋta mènəè maa bɔ làꞋa ane ndɨ̧ tàa tsa tsa la è shuà. 
1CO.12.11	Èghɨ baa ègème nàà ŋǎ wuê Fo yaa yemɔ̀Ꞌ la mbɨ̀Ꞌɨ̀ tà kɔ̀ŋke la. Wòt ègème nàà mbɔ̌ è vi ne èghàb tsa.
1CO.12.12	BetsiꞋa bɔ fɨ̀Ꞌnè èwuu mèghàb maa ane mbɨ̧̀ ènyit è bɔ èdziꞋ ènyit nyaŋ la. È batè mbɔ̀ èdziꞋi ènyit nyaŋ ale, mbɔ̂ mbèle wuê mbɨ̧̀ ènyit yemɔ̀Ꞌ, wu wuê ndɨ mbɨ̧̀ ènyit Yesò Klistò nàa la. 
1CO.12.13	Wu wuê ndɨ bàagème, kò ba wu Bèjuê, kò bòt kà wu Bèjuê, kò èbùꞋ, kò bòt kà wu èbùꞋ leꞋ, bɔ zì àwa a èdzî baa bɔ Fo ngaa yemɔ̀Ꞌ ntsìꞋi mbɨ̧̀ ènyit yemɔ̀Ꞌ la. Mbɔ̧ɔ̧mà mè ndzì Fo ngaa a mèntɨ̧ɨ̧ ma bàagème.
1CO.12.14	Mbɨ̧̀ wɔ̀bȩ̂ bakà bɔ àdziꞋa ènyit yeamɔꞋ, è bɔ èdziꞋi ènyit nyaŋ. 
1CO.12.15	Tè àka a wu shu nê, “Ndɨ̀ wu e ntsě àbu la, e ntsě àdziꞋa mbɨ̧̀ ènyit,” ko àà ghɨa ko àà ghɨ̀ tê aa baka tsi ngu àdziꞋa mbɨ̧̀ ènyit la a ntsě. 
1CO.12.16	Àtû̧ a wu shu mɨ̧̂ nê “Ndɨ̀ wu e ntsě èghɨ la, e ntsě àdziꞋa mbɨ̧̀ ènyit”, ko àghɨa ko àa ghɨ̀ tê aa baka tsi ngu àdziꞋa mbɨ̧̀ ènyit la a ntsě. 
1CO.12.17	Mbɨ̧̀ ènyit ègème ghɨ̀ ale, ngu wuê èghɨ, ko nàa me ghɨ̀ na ka ndzəa èdziꞋ à? Mbɨ̧̀ ènyit ègème ghɨ̀ ale, mè ngu wuê àtû̧, ko nàa me ghɨ̀ na ka nuke èdziꞋ à? 
1CO.12.18	Ka mbɨ̀Ꞌɨ̀ àa la, Mbɔ̧ɔ̧mà li ngɨ̀ èdziꞋi ènyit ègème ntsìte bùà ane ndɨ àa me bɔ̌ atò la. 
1CO.12.19	ÈdziꞋi ènyit ngaa ègème e li ngɨ̀ ale ngu àdziꞋa ènyit yeamɔꞋ, ko mbɨ̧̀ ènyit nàa dzəè neŋàà? 
1CO.12.20	Mbɨ̀Ꞌɨ̀ àa la, èdziꞋi ènyit aa nyaŋ, ka mbɨ̧̀ ènyit mbɔ̂ ngu yemɔ̀Ꞌ.
1CO.12.21	BetsiꞋa èghɨ è ka shu abua àbu nê “BetsiꞋa e ntsèkè kà ye awê”, àtsə à ka mê ngu shu abua àka nê, “BetsiꞋa e ntsèkè kà ye awê.” 
1CO.12.22	A batè ngu ale ka, betsiꞋa bà ka tseke kà ye èdziꞋi ènyit bu bàa ka ye mbɨꞋɨ̀ àghɨ la, 
1CO.12.23	mbɔ̂ è bu nè èdziꞋi ènyit bàa mɨ̀ɨ̀tà nê è ntsě àghɨ la, wu èbe bàa mbà̧aã ntsɔ̧̀ la. Baa nèètà nkàbta èdziꞋi ènyit baa bu àa ka bɔ a mànyɨꞋta àbȩ la, 
1CO.12.24	è wù àghɨa bàa ka ghɨ ane èdziꞋi ènyit bu àa mbɔa a mànyɨꞋta la. Ka Mbɔ̧ɔ̧mà ghɨ̌ mbɨ̧̀ ènyit ane ndɨ bɔ̀ɔ me kukte èdziꞋi ènyit bu bàa ka nɨ mbɨꞋɨ̀ àghɨ la, 
1CO.12.25	mbɨ̀Ꞌɨ̀ àyɔ̀ŋ aa baka wu ane mbɨ̧̀ ènyit, èdziꞋi ènyit aa me kɔ̀ŋkè èbeko. 
1CO.12.26	ÀdziꞋa mbɨ̧̀ ènyit yeamɔꞋ a me ye ngoꞋ, ko wu èdziꞋi mbɨ̧̀ ènyit ègème ndzea ngoꞋ la, bɔ mè me kuke àdziꞋa mbɨ̧̀ ènyit yeamɔꞋ, ko èdziꞋi mbɨ̧̀ ènyit ègème aa fɔte wùꞋtè àwɔb.
1CO.12.27	Bɨ̀agème bɨ wu mbɨ̧̀ ènyit Yesò Klistò, waa waa ane yɨ̧ wu àdziꞋa ènyit adù̧. 
1CO.12.28	Mbɔ̧ɔ̧mà tsia waa waa àdziꞋa zi a èbem chɔsì vi. Bòt mbì tà tsia la wu bɔntu̧ Yesò Klistò, me tsɔꞋɔ ntsia bèndàꞋàtɔŋ Mbɔ̧ɔ̧mà, ndɔ̀Ꞌ ntsia bènyɨꞋtà, nè bòt bɔ̀ɔ ngɨ̀à ngɨŋa mènəè la, nè bòt bɔ̀ɔ mbəa bòt la, nè bòt bɔ̀ɔ ntɨ̀ŋa bòt la, nè bòt bɔ̀ɔ mbà̧aã bòt la, ndɔ̀Ꞌ nè èbe bɔ̀ɔ ndàꞋà ane èwuu ndɨ̧tsə tsa tsa la. 
1CO.12.29	È ntsě bòt bàgème bɔ̀ wu bɔntu̧ Yesò Klistò la. È ntsě bòt bàgème bɔ̀ wu bèndàꞋàtɔŋ Mbɔ̧ɔ̧mà la. È kà wu bòt bàgème bɔ̀ wu bènyɨꞋtà la. È ntsě bòt bàgème bɔ̀ɔ ngɨ̀à ngɨŋa ènəê la? 
1CO.12.30	È ntsě bòt bàgème bɔ̀ɔ nkoà mbəa bòt la. È kà wu bòt bàgème bɔ̀ɔ ndàꞋà ane ndɨ̧tsə tsa tsa la, è kà wu bòt bàgème bɔ̀ɔ nko ngàꞋta mènəè bɔ laꞋa ane ndɨ̧ tsa tsa la shua la. 
1CO.12.31	Ka bɨ̀ lâ nɔ̀ŋè mèntɨ̧ɨ̧ mɨ̧ me kɨ ngule mèghàb, mbɔ̂ maa nyɨꞋte awɨ̧ ngule èlu̧ ntsɔ̧̀.
1CO.13.1	E ndàꞋà ndɨ̧te bɔbȩ, mè ndàꞋà fɔɔle ndɨ̧te bɔntu̧ Mbɔ̧ɔ̧mà àa ndàꞋà la, ka mbakà wua nkɔ̀ŋkà bòt, ko e mbê ngu mbɨ̀Ꞌɨ̀ lèsɔŋ nè mbɨ̧̌ bɔ̀ɔ ndèbà e làꞋà la. 
1CO.13.2	E ngu ko làꞋa àtɔŋ Mbɔ̧ɔ̧mà, e mě ko ènəê ndò̧ Mbɔ̧ɔ̧mà ègème, e lɔ̀Ꞌɔ ko mènəè Mbɔ̧ɔ̧mà è ghaꞋtè shu bòt, e mě zǐ èntɨ̧ɨ̧ am ane Mbɔ̧ɔ̧mà mbɨ̀Ꞌɨ̀ ko tsɔꞋɔ tèbȩtsə, ka mbakà bɔ èkɔŋ, ko e mbê ntsě àghɨ. 
1CO.13.3	E màà ŋǎ wuê èghɨ mâ bɔ la abua bòt, tè ŋa fɔ̀ɔ̀le mbɨ̧̀ ènyit yaã nê bɔ̀ to̧a, ka mbakà wua nkɔ̀ŋkà bòt, ko àbȩ̀ ko màa bɔ la a ntsě.
1CO.13.4	Èkɔŋ wu mànkuula èntɨ̧ɨ̧ nè màngɨa ntsɔ̧̀. Èkɔŋ e bakà bɔ a ghɔ̀Ꞌnà, è ka wua ngù̧a nkùꞋ zi, è ka wua ŋèꞋa tèkwȩ a ègwet. 
1CO.13.5	Èkɔŋ àa kà wuꞋne bòt, è ka wua nkɨà wuê àzi ne àbȩ̀, è ka wua ndzàŋà ntsòa, è ka wua mpàŋa mènəè kàbɔ̀ŋ bòt e ghɨ̀ la. 
1CO.13.6	Èkɔŋ aa kà wuꞋta vi ane kàbɔ̀ŋ, aà ngùꞋtà vi ane nkûŋ. 
1CO.13.7	Èkɔŋ aa nkìà èghɨ ègème, è ka wua ntsia èntɨ̧ɨ̧ ane àghɨ, mbɔ̌ ntɨ̀ ane èghɨ ègème, mè nkùùla èntɨ̧ɨ̧ ane èghɨ ègème.
1CO.13.8	Èkɔŋ aa kà lìà, è me wu màndaꞋa ane àtɔŋ Mbɔ̧ɔ̧mà ko aa li tsě. È me wu nè màndaꞋa ndɨ̧tsə tsa tsa ko tea li mǐ. È me wua mànkoa e ghaꞋte mènəè Mbɔ̧ɔ̧mà, kǒ nàa li tsě. 
1CO.13.9	Eghɨ baa aa li mǐ nkàà nê baà nkoa mènəè àfɨ̀Ꞌ yaa wuê àtem, mènəè bàa ndàꞋâ ane àtɔŋ Mbɔ̧ɔ̧mà la mè ngu àtem. 
1CO.13.10	À yu à wu nènkèm la aa me ghɨ̀ tê nkɨ̀Ꞌɨ̂, à yu è wù àtem la, à ka tsi nguê. 
1CO.13.11	È li ngu àfɨꞋa è ngu watèchɨɨle la, e me làꞋa, nkwàꞋtà mè ndzea mènəè wuê mbɨ̀Ꞌɨ̀ watèchɨɨle, è wu àfɨꞋa mâ tsə tê ntsìꞋi mbâ̧ la, è nka tsi ngua ngɨ̀à mènəè mbɨ̀Ꞌɨ̀ watèchɨɨle. 
1CO.13.12	Àghɨa bàa ndzea àfɨ̀Ꞌ yaa la, a wu mbɨ̀Ꞌɨ̀ ba lɨ̀ŋke a èbem àlùgɨ̀lâ, me ye mbàꞋtsə, ka àfɨ̀Ꞌ aa li kɨꞋɨ bàa me ye èghɨ ntsɔ̧̀ la. Mâ ko wuê àdzìꞋ àfɨ̀Ꞌ yaa, mbɔ̂ ngu li ko nènkèm, wuê mbɨ̀Ꞌɨ̀ Mbɔ̧ɔ̧mà ko am nènkèm la.
1CO.13.13	Ale, màndzia èntɨ̧ɨ̧ nè màmbɔ ntɨ̀ ane Mbɔ̧ɔ̧mà nè èkɔŋ, èghɨ bàa betat la aa li tèꞋa, mbɔ̂ àyea a tsè èbeko la wu èkɔŋ.
1CO.14.1	Bɨ̀ ghɨa èkɔŋ e wua àghɨa mbì abua yɨ̧, mè ndâ me kɨ èghɨ Fo Mbɔ̧ɔ̧mà nàa ŋǎ la. Ane èghɨ mbɔŋ, màndaꞋa ane àtɔŋ Mbɔ̧ɔ̧mà à wu mbì. 
1CO.14.2	Wòt tàa ndaꞋa ane ndɨ̧ kà bòt e koê la, ka laꞋa abua bɔbȩ, tà laꞋa abua Mbɔ̧ɔ̧mà nkàà nê, wòt kǒ tàa ndzəa ànəa tà shua la ntsě. Tà wua ndàꞋà mènəè ane mètàŋ Fo Mbɔ̧ɔ̧mà è wù mènəè ndò̧ ègème la. 
1CO.14.3	Ane àbâ ko, wòt wu tàa ndaꞋa ane àtɔŋ Mbɔ̧ɔ̧mà la laꞋa abua bɔbȩ, ntɨ̀ŋa bɔnyɨ bɔb ngɨ̀à mèntɨ̧ɨ̧ mɔb kweelà, mè ndzìà mèntɨ̧ɨ̧ mɔb. 
1CO.14.4	Wòt tàa ndàꞋà ndɨ̧ tsǎ la, wua ndɔ̀ktà èntɨ̧ɨ̧ vi zìambɔŋ, ka wòt tàa ndàꞋà ane àtɔŋ Mbɔ̧ɔ̧mà la, wua ndɔ̀ktà mèntɨ̧ɨ̧ bòt chɔsì bàgème. 
1CO.14.5	Maà nkɨà nê bɨ̀agème è me làꞋa ndɨ̧tsə tsa tsa, ka e mbɔ̂ me kɨ nê bɨ̀ làꞋà nyaŋ wuê ane àtɔŋ Mbɔ̧ɔ̧mà. Wòt tàa ndàꞋà àtɔŋ Mbɔ̧ɔ̧mà la è tsě wòt tàa ndàꞋà ndɨ̧tsə tsa tsa la, na wòt bakà wuê tàa ghaꞋte mènəè mu tà laꞋa ane ndɨ̧ tsǎ la e shu e tɨŋe bòt chɔsì la.
1CO.14.6	Bɔnyɨ bɔ̧, e nkɨ̀Ꞌa abua yɨ̧ me làꞋa ndɨ̧tsə tsa tsa, ko màa tɨŋe awɨ̧ ane ghà à? BetsiꞋa è nka tɨŋe awɨ̧ kà wu nê mâ nɨ ànəa Mbɔ̧ɔ̧mà nyɨꞋte abua am la e kɨꞋɨ shu awɨ̧, ko ghaꞋte èghɨ mâ ko la e shu bòt leꞋ, kò ndaꞋa ane àtɔŋ Mbɔ̧ɔ̧mà leꞋ, kò nyɨ̀Ꞌta wɨ̧ mènəè leꞋ. 
1CO.14.7	Ka wuê afɨ̀ nè àkèkwàꞋ, è wù èghɨ kà wua ndzèènà la, e bakà laꞋa tsa tsa bɔ ghɨ̀ na ka nko ànəa e shua la à? 
1CO.14.8	Wòt foa èsɔndɨk la bakà lâ ŋǎ ndɨ̧ èbet, bòt e ghɨ̀ na ka ntàŋke a mànga a èbet à? 
1CO.14.9	Ale, wòt ane yɨ̧ làꞋà ànəê ane ndɨ̧ kà bòt e koê, ko bɔ̀ɔ ghɨ̀ na ka ko ànəa tà shua la à? Wòt ghɨ̀ ale, ko èngǎ̧ tò aa nyɔ a èbem fo. 
1CO.14.10	Ndɨ̧tsə te batè ngu a ngɔ̀ŋ ŋaa nyaŋ, ka ye kǒ kà bɔ wua ndzəa ànəa è shua la ka wuê. 
1CO.14.11	Ka e mbakà ko ndɨ̧ yu bɔ làꞋà la, ko wòt wu ndàꞋà yùà la naa wu mbɨꞋɨ̀ gɨ̧̀ abua am, e mè ngu mbɨ̀Ꞌɨ̀ gɨ̧ abua tò. 
1CO.14.12	Ndɨ̀ wu bɨ̀a nùà nkɨ bɔ èghɨ Fo Mbɔ̧ɔ̧mà nàa ŋǎ la, bɨ̀ nyɔ̀Ꞌte a mbì àghɨ àgème ndze nê bɨ ghɨ̀ bu àa me tɨŋa ndɔ̀ktà mèntɨ̧ɨ̧ bòt chɔsì la.
1CO.14.13	È wu ale, wòt ndaꞋa ane ndɨ̧ tsǎ la ye nê ye tsàꞋta Mbɔ̧ɔ̧mà shù̧ù̧ta tò nê tà ghɨa ye ko shu mènəè mu ye làꞋà ane ndɨ̧ tsǎ la abua bòt ntsɔ̧̀. 
1CO.14.14	Màa ngɨ̀ è me tsàꞋta Mbɔ̧ɔ̧mà ane ndɨ̧ tsǎ, è wu fo yaã ndàꞋà abua Mbɔ̧ɔ̧mà la, ka è nka ko ànəa e shua la. 
1CO.14.15	A wu ale ko màa ghɨ̀ na à? Ko maa tsàꞋta Mbɔ̧ɔ̧mà ane fo yaã, e mě me tsàꞋta nkoa ànəa e shu la, ko maa kɔ̧ e tsàꞋte a Mbɔ̧ɔ̧mà ane fo yaã, e mě kɔ̧ ànəa mâ ko la. 
1CO.14.16	À me tsàꞋta Mbɔ̧ɔ̧mà nkɔ̀ŋkà tò wuê ane fo yùà yùà, ko wòt kànəè tà kɨꞋɨ a èbem àbù̧ù̧tà yɨ̧ la nàa ghɨ̀ na te ko shu nê “Àmèn” adù̧ kà lem nko ànəa à shua la à? 
1CO.14.17	A teko, à wua ntsàꞋta Mbɔ̧ɔ̧mà nkɔ̀ŋkà tò ntsɔ̧̀, ka à ka bê ntɨ̀ŋe wekǒ nè wòt ane àghɨa ko.
1CO.14.18	Mâ kɔ̀ŋka Mbɔ̧ɔ̧mà nê maa ndàꞋà ndɨ̧tsə tsa tsa tè ntsè àwɨ̧ bàgème. 
1CO.14.19	Ka e ngu àdziꞋa bòt chɔsì e bù̧ù̧tè la, ko maa kɔ̀ŋke a màndaꞋa èngà̧ yetà̧â̧ nkoa ànəa e shua la mbɨ̀Ꞌɨ̀ nɨ nyɨꞋte bòt, te tsě ndɨ màa làꞋà mèngǎ̧ bètɔsì èghem ane ndɨ̧tsə tsa tsa la.
1CO.14.20	Bɔnyɨ bɔ̧, bɨ̀ ka ngu mbɨ̀Ꞌɨ̀ bɔtechɨɨle ane mènkwàꞋte mɨ̧. Ka è me wu ane ànəa kàbɔ̀ŋ, bɨ wu mbɨꞋɨ̀ bɔtechɨɨle, mbɔ̂ bɨ̀ wu mbɨ̀Ꞌɨ̀ bɔɔjuŋ ane mènkwàꞋte mɨ̧. 
1CO.14.21	Mbɔ̧ɔ̧mà shu a èbem àkata mbɨ̧ zi nê,
1CO.14.21	“Maa tsǎ bòt bɔ̀ɔ ndàꞋà ndɨ̧tsə tsa tsa la
1CO.14.21	nè bègɨ̧̀ bɔɔ kɨꞋɨ làꞋà èngǎ̧ am abua bòt bɔ̧,
1CO.14.21	mbɔ̂ ngu ghɨ̌ ale ka bɔ̀ ka lem ngu zə ànəa e shua la.”
1CO.14.22	Ale, màndaꞋa ndɨ̧tsə tsa tsa wu àlȩê abua bòt kà zi mèntɨ̧ɨ̧ mɔb ane Yesò Klistò, te ntsě abua bòt bɔ zì mèntɨ̧ɨ̧ mɔb ane Yesò Klistò la. Ka è me wu màndaꞋa àtɔŋ Mbɔ̧ɔ̧mà, ko a wu abua bòt bɔ zi mèntɨ̧ɨ̧ mɔb ane Yesò Klistò la, a ntsě abua bòt kà zi mèntɨ̧ɨ̧ mɔb ane Yesò Klistò. 
1CO.14.23	Tè bòt chɔsì bàgème e bù̧ù̧tà mbùꞋ me làꞋa ane ndɨ̧tsə tsa tsa bàgème, bòt kànəè kò bòt kà zi mèntɨ̧ɨ̧ mɔb ane Yesò Klistò e kɨꞋɨ ayɔɔ yɔb, ko bɔ̀ ka shu laꞋnê bɨ̀agème bɨ be à? 
1CO.14.24	Ka bɨ̀agème bɨ me làꞋa àtɔŋ Mbɔ̧ɔ̧mà, wòt kà zi èntɨ̧ɨ̧ vi ane Yesò Klisto kò wòt kànəè leꞋ kɨꞋɨ ayɔɔ yɨ̧, ko mènəè ngaa ègème tà zə la naa baãaãte èntɨ̧ɨ̧ tò, e ghɨ̌ taa ko nê ye wu wòt kàbɔ̀ŋ, 
1CO.14.25	e ghɨ̌ bɔɔ ko ènəê ndò̧ tò bu a èntɨ̧ɨ̧ tò la. Àyaa aa ghɨ̌ taa ŋɔꞋne a si e wùꞋte a Mbɔ̧ɔ̧mà, e shu laꞋnê ane nkûŋ Mbɔ̧ɔ̧mà wu ayɔɔ yɨ̧.
1CO.14.26	Bɔnyɨ bɔ̧, ye ndɨ bɨ̀a me ghɨ̀ la. Bɨ bù̧ù̧tà, wòt ane yɨ̧ bɔa èkù̧, wekǒ bɔa àghɨa tàa nyɨꞋte la, wekǒ bɔa ènəê Mbɔ̧ɔ̧mà nyɨꞋte atò la, wekǒ bɔa èngǎ̧ tàa làꞋa ane ndɨ̧ tsǎ la, ko ghaꞋte ànəa bɔ làꞋa ane ndɨ̧ tsǎ la e shu leꞋ, bɨ ghɨ̀ àghɨ àgème ane ndɨ àa tɨŋe lɔ̀ktè mèntɨ̧ɨ̧ ènɔ̧̂ bòt Mbɔ̧ɔ̧mà la. 
1CO.14.27	Wòt me kɨ làꞋa ndɨ̧ tsǎ, bɨ ye nê wu wuê bòt babe kò batat leꞋ bɔ làꞋà la, mbɔ̂ ndàꞋ wemɔ̀Ꞌ wemɔ̀Ꞌ. Bɔ laꞋa, wòt wemɔ̀Ꞌ è ghaꞋtè ànəa bɔ làꞋà la shuê. 
1CO.14.28	Ka wòt bakà wuê tàa ghaꞋte ànəa bɔ làꞋà shua la, wòt wu nkɨ laꞋa ane ndɨ̧ tsǎ la ka ndàꞋ ayɔɔ ènɔ̧̂ bòt Mbɔ̧ɔ̧mà, tà me làꞋa a èntɨ̧ɨ̧ vi, mè ndaꞋa abua Mbɔ̧ɔ̧mà.
1CO.14.29	BèndàꞋàtɔŋ Mbɔ̧ɔ̧mà babe kò batat leꞋ, è laꞋa, èbeko nè bòt è baŋa ànəa mbɔŋ bɔ làꞋà la ndze. 
1CO.14.30	Mbɔ̧ɔ̧mà nyɨ̀Ꞌta ànəê abua wekǒ nè wòt tà tseke a si la, we mbì wu ndàꞋà la buŋ. 
1CO.14.31	Bɨ̀agème e làꞋà ànəa bɨ zə abua Mbɔ̧ɔ̧mà la wemɔ̀Ꞌ wemɔ̀Ꞌ, mbɨ̀Ꞌɨ̀ waa waa naa bɔ èyì, aa mě zǐ èntɨ̧ɨ̧ waa waa. 
1CO.14.32	BetsiꞋa ndàꞋàtɔŋ Mbɔ̧ɔ̧mà koê mbà̧aã èngǎ̧ vi, tè ntsiꞋi làꞋà wuê àfɨꞋa tà bɔ ndɨ tàa làꞋà la, 
1CO.14.33	nkàà nê Mbɔ̧ɔ̧mà nàà kà kɔ̀ŋkè ànəèꞋnè, tà wu Mbɔ̧ɔ̧mà àlàŋkè.
1CO.14.33	Mbɨ̀Ꞌɨ̀ àa èbem bèchɔsì bòt Yesò a èdzìꞋ ègème la, 
1CO.14.34	bèzi è ka me làꞋa a èbem bèchɔsì. Bɔ bakà bɔ ndɨ bɔ̀ɔ me làꞋà la. Bɔ bɔ ndɨ bɔ̀ɔ wu a èten mbâ̧tsə mbɨ̀Ꞌɨ̀ mbɨ̧ è shu la. 
1CO.14.35	Bɔ me kɨ ko ànəê, bɔ̀ ghǎ a lob, bɔ biite bèlu̧ bɔb. Wu ànəa àtsəa kɔꞋɔ àvi naa me làꞋa a èbem chɔsì.
1CO.14.36	Bɨ tu̧a ànəa mâ shu la, bɨ̀ ko nê èngǎ̧ Mbɔ̧ɔ̧mà e li è ka dzə abua yɨ̧, è ka mê ndìà wuê abua yɨ̧. 
1CO.14.37	Wòt me shu nê ye wu ndàꞋàtɔŋ Mbɔ̧ɔ̧mà, kò shua nê Fo Mbɔ̧ɔ̧mà ŋa avi àghɨa ko leꞋ, tà zì àyaa àtsəa zi nê, èghɨ mâ shɨ la wu mbɨ̧te Lefɨ̀Ꞌ. 
1CO.14.38	Wòt tû̧ e ghɨ̌ ànəê yaa mâ shu la, bɨ̀ ka nɨ atò mbɨ̀Ꞌɨ̀ àghɨa ko mɨ̧̂.
1CO.14.39	È wu ale, à bɔnyɨ bɔ̧, bɨ̀ la ndzì èntɨ̧ɨ̧ me làꞋà àtɔŋ Mbɔ̧ɔ̧mà, mbɔ̂ bɨ̀ ka nkèle bòt Mbɔ̧ɔ̧mà nê bɔ̂ ka ndàꞋà ndɨ̧tsə tsa tsa. 
1CO.14.40	Bɨ̀ me ghɨ̀ mènəè ègème ane ndɨ àa mbɔ̀ la, nè ndɨ è kùꞋù la.
1CO.15.1	Bɔnyɨ bɔ̧, maà nkɨ ku̧u̧te awɨ̧ àfɨ̀Ꞌ yaa ànəa Ntu̧ Ntsɔ̧̀ yu e ndi ntsɔ̀te abua yɨ̧, bɨ zə mbɨ̧̀ɨ̧̀nê mê mbaã me kweele adù̧ la. 
1CO.15.2	Wu Ntu̧ Ntsɔ̧̀ yaa nàa ghɨ̌ bɨa pema la na bɨ baãaã èngà̧ wu e ndi ndaꞋa abua yɨ̧ la me kweele adù̧ la. E bakà wu li ghɨ̌ bɨa peme, ko bɨ li mbɨ̧̀ɨ̧̀ne wùà àku.
1CO.15.3	E ndi shu awɨ̧ ànəa Yesò Klistò li shu am la, mbɨ̀Ꞌɨ̀ ngule àghɨa mbì, nê Yesò Klistò li mpfə ane kàbɔ̀ŋ wa, mbɨ̀Ꞌɨ̀ Àkata Mbɔ̧ɔ̧mà a li shu nê aa wu la. 
1CO.15.4	Bɔ li ntu atò, è me wu ane èli betat tà yu̧u̧mê, mbɨ̀Ꞌɨ̀ Àkata Mbɔ̧ɔ̧mà a li shu nê aa wu la. 
1CO.15.5	Tà li mpuula a mbì Pità, mè mpuula a mbì bɔntu̧ bu ntsɔ̀b babe la. 
1CO.15.6	Tà li mè mpuula a mbì bɔnyɨ ba bɔ tsě ènkɨ̀ yetà̧â̧ la, àdzìꞋ yeamɔꞋ. Èbeko ane yɔb e batè mpfəèꞋtê, ka àbəèꞋ àyɔb nyaŋ a bele èbe yu̧. 
1CO.15.7	Tà lè lɔ̂Ꞌ mè mpuula a mbì Jimsì, me tsɔꞋɔ mpùùlà a mbì bɔntu̧ bu bàgème. 
1CO.15.8	A ghà me lìa tà puula abua am, è ngu wòt bɔ li mbi atò àfɨꞋa kà bòt e wua nchɨ̀Ꞌà la.
1CO.15.9	E ngu tandiakwèn ane bɔntu̧ Yesò Klistò. E mbakà kuꞋu wòt bɔ̀ɔ me tɔ atò ane wantu̧ Yesò Klistò la nkàà nê, e ndi ngua nkɨà ètsə bòt chɔsì Mbɔ̧ɔ̧mà enɨ. 
1CO.15.10	Ka Mbɔ̧ɔ̧mà nɨa ntsɔ̧̀ vi ngɨ̀ e ngu àghɨa è ngu yùà la, ntsɔ̧̀ tò mbɔŋ li è kà tse àku. Ane nkûŋ, e ndi fàꞋ tè ntsè àwɔb bàgème, mbɔ̂ è li è kà lem ngu mmɔ̌, è li ngu ntsɔ̧̀ Mbɔ̧ɔ̧mà wu ane yaã la. 
1CO.15.11	Kò wu mmɔ̌ ka e ndi ndàꞋà èngǎ̧ mbɔŋ la, kò è li ndàꞋà bɔ̀ɔ̀ba leꞋ, ko eyaa wu èngǎ̧ Mbɔ̧ɔ̧mà ba li ndàꞋ la, mè ngu àghɨa bɨ li mbɨ̧̀ɨ̧̀ne la.
1CO.15.12	Bɔ me làꞋà èngǎ̧ Mbɔ̧ɔ̧mà shua nê Yesò Klistò li njù̧ù̧me, ghǎ ghɨ̀ ka bòt ko ane yɨ̧ e me shu nê wòt nàa ngɨ̀ tà pfə, tà kà tsi njù̧ù̧me à? 
1CO.15.13	Ka è wu nê wòt nàà kà pfə mè njù̧ù̧mê, ko a wua shua nê Yesò Klistò li tà kà yu̧u̧me. 
1CO.15.14	A wu nê, Yesò Klistò bakà yù̧ù̧mê, ko èngǎ̧ Mbɔ̧ɔ̧mà wu ba làꞋà la e wu àku, èntɨ̧ɨ̧ wu bɨ zi ane Yesò Klistò la mè ngu àku. 
1CO.15.15	A wu ale ko aa nyɨꞋte mɨ̧̂ nê, ba wua ndàꞋà mèfà̧ ane ànəa Mbɔ̧ɔ̧mà, shua nê Tǎt wa Mbɔ̧ɔ̧mà li njù̧ù̧me a Yesò Klistò, kà tà ghɨ̀, na a wu nkûŋ nê wòt nàa mpfəa tà kà tsi njù̧ù̧mê la. 
1CO.15.16	È wu nê bèmpfəà bea kà yù̧ù̧mê, ko Yesò Klistò li tà kà yu̧u̧mè. 
1CO.15.17	A mè ngu nê, Mbɔ̧ɔ̧mà li tà kà yu̧u̧me a Yesò Klistò, ko èntɨ̧ɨ̧ wɨ̧ wu bɨ zi ane Yesò Klistò la wu àku, a mè me nyɨꞋte nê kàbɔ̀ŋ bele a mèntɨ̧ɨ̧ mɨ̧. 
1CO.15.18	Ko aa nyɨꞋte mɨ̧̂ nê, bòt Mbɔ̧ɔ̧mà bu bɔ me pfə ngu nè Yesò Klistò la e nyɔ̂. 
1CO.15.19	Ntɨ̀ yu ba bɔ ane Yesò Klistò mbɨ̀Ꞌɨ̀ peme la, wu wuê ànəa màntseka a ngɔ̀ŋ ŋaa, ko àya aa bɨɨ te tsè àyea wòt ègème a ngɔ̀ŋ ŋaa.
1CO.15.20	Ka ane nkûŋ, Yesò Klistò yu̧u̧me a èbem èsî, mbɨ̀Ꞌɨ̀ wòt mbì tà yu̧u̧me la e nɨ nyɨꞋte nê bòt bu bɔ pfəꞋte la aa li yu̧u̧me. 
1CO.15.21	Ndɨ̀ wu bòt àa mpfəèꞋta nkàà àghɨa wɔ̀bȩ̂ li ngɨ̀ la, wu wuê ndɨ bòt àa njù̧ù̧ma nkàà àghɨa wekǒ nè wòt li ngɨ̀ la. 
1CO.15.22	Ndɨ̀ wu bòt àa mpfəèꞋta nkàà ndɨ bɔ̀ wu àghɨ yeamɔꞋ nè Adàm la, wu wuê ndɨ bòt àa li yu̧u̧me nkàà ndɨ bɔ̀ wu àghɨ yeamɔꞋ nè Yesò Klistò la. 
1CO.15.23	Mbɔ̧ɔ̧mà bɔ̂ ngu ghɨ waa waa naa yu̧u̧me ane vi ne akɔ̀Ꞌ. Yesò Klistò bɨɨ njù̧ù̧mê, bòt bu è wù èbe tò la e wu li yu̧u̧me mɨ̧̂ ane àli yu tàa li kɨꞋɨ la. 
1CO.15.24	Taa li nkɨ̀Ꞌɨ̂ ale ngɔ̀ŋ lìà. Eyaa wu àfɨꞋa Yesò Klistò nàa tsòkè mètàŋ tèwuute fo tègème tèa ntsìta mènəè nè bènàmbəa bu bèa mbà̧aã èlaꞋ la, è bɔ̂ nɨ a kèfɔ̧̀ wu e zǐ tèkitebu Tǎt wa Mbɔ̧ɔ̧mà. 
1CO.15.25	Yesò Klistò bɔ ndɨ tàa me baãaã a kèfɔ̧̀ vi tè ndɨ Mbɔ̧ɔ̧mà nàa ghɨ̌ taa tsite èka bi a ègwet bɔmbù̧ bi la. 
1CO.15.26	Wɔ̀mbù̧ kwèn tàa ghɨ̀ tê bɔɔ baka tsi ndzə ànəa tò la wu èvə. 
1CO.15.27	Àkata Mbɔ̧ɔ̧mà a laꞋnê, “Mbɔ̧ɔ̧mà zǐ èghɨ ègème a èten èka tò”, ka àa me shu ale, à ka wu nê Mbɔ̧ɔ̧mà wu tà zǐ èghɨ ègème a èten èka Yesò Klistò la wu a eten èka tò mɨ̧̂. 
1CO.15.28	Mbɔ̧ɔ̧mà naa me ghɨ̀ tê ndzì èghɨ ègème a èten Yesò Klistò, tòà zìambɔŋ wu tà wù waã la zì àvi a èten Mbɔ̧ɔ̧mà wu tà zǐ èghɨ ègème a èten tò la, mbɨ̀Ꞌɨ̀ Mbɔ̧ɔ̧mà naa wu àtsəa àghɨ àgème.
1CO.15.29	Bòt bɔ pfəꞋte la e bakà wu ghɨ̌ yu̧u̧me, ko bòt bu bɔ̀ɔ ndzìà àwɔb a èdzî ane tèlente bòt bɔ pfəꞋte la àa mɨ̀ɨ̀tà nê bɔ̀ɔ bɔ ghàà? È wu nkûŋ nê bòt aa kà pfə mè njù̧ù̧mê, ghǎ ghɨ̀ ka bòt e me zi bòt a èdzî ane tèlente bòt bɔ pfəꞋte la à? 
1CO.15.30	A wu ale ko lə yu ba yea ngoꞋ àfɨ̀Ꞌ àgème la wu ghà à? 
1CO.15.31	Bɔnyɨ bɔ̧, èvə aa nəèꞋa a tèdzi taã àli àgème. E nkà̧à̧ àyaa ane kèghàꞋtè fu mâ bɔ ane yɨ̧ ndɨ̀ wu bà wu àghɨ yeamɔꞋ nè Yesò Klistò Lefɨ̀Ꞌ wa la. 
1CO.15.32	E ndi ngɨ̀ ale ngua ndzea mènəè wuê ndɨ wɔ̀bȩ̂ nàa ndzea la, ko àbȩ̀ am e me nû nyaãtebàꞋ a Efesɔ̀s wû ghàà? È wu nê bòt aa kà pfə njù̧ù̧mê, ko
1CO.15.32	“Bɨ̀ tsiꞋ bà me jɨa nua ngùꞋtà wa nkàà nê,
1CO.15.32	naa me wu a tetsɔꞋ baa pfəꞋte.”
1CO.15.33	Bɨ̀ ka mbɨ̧̀ɨ̧̀nê wòt fɨ̀te awɨ̧, “Bèshu̧ kàbɔ̀ŋ bea ntsòkà wòt mènəè ntsɔ̧̀.” 
1CO.15.34	Bɨ̀ kubte mènkwàꞋte mɨ̧, bɨ̀ ka tsi ngɨ a kàbɔ̀ŋ. ÀbəèꞋ àyɨ̧ ako a bakà bê nkoê wòt Mbɔ̧ɔ̧mà wû wùà la. E ndàꞋà àyaa mbɨ̀Ꞌɨ̀ bɨa bɔ àtsəa kɔꞋɔ.
1CO.15.35	Wòt kǒ naa biite nê, “Mbɔ̧ɔ̧mà nàa njù̧ù̧ma bèmpfəà na à? Bɔ̀ɔ ngɨ̀ bɔ̀ me yu̧u̧me ale bɔ dzəè nè ka èwuu mbɨ̧̀ ènyit à?” 
1CO.15.36	Ye èkèghɨ̧̀ ko! Àa nyɔ̀Ꞌà kèmbèm àghɨ a si, kè baka tu kèmbèm fu kea fǐ, kè ka tsə. 
1CO.15.37	Àa nyɔ̀Ꞌɔ̀ àghɨ mbɨ̀Ꞌɨ̀ kèmbem ntsəè kò kèmbem àghɨa ko tsa leꞋ, kè ka wuê àghɨa kèa ghɨ̌ wu la, ke wu wuê kèmbèm. 
1CO.15.38	Mbɔ̧ɔ̧mà nàa ngɨ̀ tà ghɨ̀ kèmbèm fu ke tsə mbɔ̌ mbɨ̧̀ tà kɔ̀ŋkè la. Tàa ngɨ̀ tà ghɨ̀ kèmbèm kègème ke bɔ zi ne mbɨ̧̀. 
1CO.15.39	Mbɨ̧̀ ènyit ntsě yemɔ̀Ꞌ. Bɔbȩ e bɔ yɔb ne mbɨ̧̀ ènyit, banyaãbàꞋ e bɔ tɔb, banɨ̧̀ e bɔ tɔb, basə e mè mbɔ̀ tɔb. 
1CO.15.40	Mbɨ̧te ènyit tea ègwelebuule, mbɨ̧te ènyit te mè ngu a sitsǎꞋ, ka kèbɔ̂ŋ tu a ègwet la tea tsa, kèbɔ̂ŋ tu a sitsǎꞋ la te mè ngu tsa. 
1CO.15.41	Àtaãnyèm a bɔ kèbɔ̂ŋ fi, èŋu e bɔ fi, těnto̧ te mè mbɔ̀ tɔb, ka wuê těnto̧tsə te bɔ tèbɔ̂ŋtsə tsa tsa.
1CO.15.42	Eyaa bê ngu ndɨ mbɨ̧te ènyit bòt bɔ pfəꞋte la tèa li wu tsa àfɨꞋa bɔ yu̧u̧me la. Mbɨ̧̀ ènyit bɔ zǐ a si la nàà fìà, ka è ye è dzə a èbem èsî la ka wua fìà. 
1CO.15.43	Bɔ̀ɔ me zǐ a si è kà wua mbɔ̀, è me dzəâ a si è me bɔ̌. Bɔ̀ɔ ngɨ̀ bɔ̀ me zǐ a si è me yu, è me dzəâ, è tsìꞋi àghɨa àa nkwèèla la. 
1CO.15.44	Bɔ̀ɔ ngɨ̀ bɔ̀ me zǐ a si, tà bɔ̀ wuê èwuu mbɨ̧̀ ènyit yu ba bɔ la, è me dzəâ, è tsìꞋi mbɨ̧̀ ènyit è dzəè a ègwet la.
1CO.15.44	Mbɨ̧̀ ènyit wɔ̀bȩ̂ wua, ko è ye Fo Mbɔ̧ɔ̧mà zì mèmpème adù̧ la nàà və mɨ̧̂. 
1CO.15.45	Àkata Mbɔ̧ɔ̧mà a laꞋnê, “Mbɔ̧ɔ̧mà li ngɨ a Adàm mbì tà tsìꞋi wòt yû̧.” Ka Adàm kwèn tsìꞋi Fo nàa ŋǎ mèmpème la. 
1CO.15.46	È wu nè wòt è wû wɔ̀bȩ̂ la li nkɨ̀Ꞌɨ̂ a mbì, è wu kà wu wɔ̀bȩ̂ la tsiꞋi kɨꞋɨ a kwèn. 
1CO.15.47	Wòt mbì li ngu wòt sitsǎꞋ, ngu wòt bɔ nɨ ètsaꞋ ka ngɨ̀ atò la, è we kwèn wu wòt ègwet. 
1CO.15.48	Bòt sitsǎꞋ aa mbɨ̀Ꞌɨ̀ wòt wu bɔ li nɨ̀ ètsaꞋ ngɨ̀ atò la, bòt ègwet e wu mbɨ̀Ꞌɨ̀ wòt wu tà li ndzə a ègwet la. 
1CO.15.49	Ale, ndɨ bɔ wèè awa mbɨ̀Ꞌɨ̀ wòt sitsǎꞋ la, wu wuê ndɨ bɔ̀ɔ wèè awa mbɨ̀Ꞌɨ̀ wòt wu tà li ndzə a ègwet la.
1CO.15.50	Bɔnyɨ bɔ̧, ànəa e shua la wu nê, betsiꞋa wòt kà nyi a kèfɔ̧̀ Mbɔ̧ɔ̧mà nè mbɨ̧̀ ènyit wɔ̀bȩ̂, àghɨa àa fìà la à ka wuê bɔ̂ èghɨ kà wu li fǐ. 
1CO.15.51	Bɨ̀ zə! TsiꞋ è shu awɨ̧ ànəa ko è li ngu ànəa ndò̧ la. Bà ka li pfəꞋte bàgème a, ka baa li kubte bàgème. 
1CO.15.52	Àyaa aa li wu kwàꞋ ngò̧ yemɔ̀Ꞌ, mbɨ̀Ꞌɨ̀ bɔ̀ɔ ngwèlà èghɨ la, àfɨꞋa bɔ tɔ èsɔndɨk e lìa la. Bɔɔ li ntɔ lùà, bòt bɔ pfəꞋte la e yu̧u̧mè ntsìꞋi bòt kà wu tsi pfə, baa wu bà bele e be yu̧ la e kubtè. 
1CO.15.53	Aa li wu ale ngu nê, àghɨa àa fìà la, a bɔ ndɨ àa kubte tsiꞋi ayea kà wua fìà la, àyea àa mpfəa la a kubtè ntsìꞋi àyea kà wua mpfəa. 
1CO.15.54	Naa li ngu àfɨꞋa àghɨa àa fìà la a wèè àvi nè àyea àa ka fì la, àyea àa mpfəa la a wèè àvi nè àyea àa ka pfə la. ÀfɨꞋa mbɔŋ, àghɨa bɔ shɨ a èbem Àkata Mbɔ̧ɔ̧mà la a te. “Bɔ nù èvə tè ntsè, èbet wu e mî.”
1CO.15.55	“Èvə è, àa mě wa à?
1CO.15.55	Èvə è, àghɨa àa mě me nɨa ntea bòt la àa ya à?”
1CO.15.56	Àghɨa èvə àa nɨa ntea bòt la wu kàbɔ̀ŋ, kàbɔ̀ŋ me nɨ mètàŋ mi ane mbɨ̧. 
1CO.15.57	Ka bà kɔ̀ŋka Mbɔ̧ɔ̧mà wu tà ghɨ̂ ba nù tè ntsè, nkàà àghɨa Yesò Klistò Lefɨ̀Ꞌ wa è ghɨ̀ la.
1CO.15.58	È wu ale, à ngule bɔnyɨ bɔ̧, bɨ̀ tɨ̧ɨ̧ ntsɔ̧̀, àghɨ à ka nyìꞋì àwɨ̧. Bɨ̀ me ghɨ̌ àfaꞋa Lefɨ̀Ꞌ nɨa ngà nè mbì àfɨ̀Ꞌ àgème, ndɨ̀ wu bɨ ko nê betsiꞋa àfàꞋ àyɨ̧ abua Lefɨ̀Ꞌ à ka tse àku la.
1CO.16.1	Maà nkɨ làꞋa ane ànəa màfeta èkab e nɨ tɨŋe bòt Mbɔ̧ɔ̧mà bu a Jèlusalèm la, nê, bɨ bɔ ndɨ bɨ̀a ghɨ̀ àghɨa e ndi shu abua bèchɔsì bu a Gàlashìà nê bɔ̀ me ghɨ̀ la. 
1CO.16.2	Waa waa ane yɨ̧ ye nê ye fete èkab ye bɔ la ane àlia mbì ane nkàb ègème nɔ̀ŋè me chɨ̀Ꞌɨ, mbɨ̀Ꞌɨ̀ è nkɨꞋɨ, bɨ̀ ka tsi fete èghɨ. 
1CO.16.3	Bɨ̀ ghɨ̀ ale, mbɨ̀Ꞌɨ̀ è nkɨꞋɨ, e shɨ èkatè ŋǎ abua bòt bɨ làà la bɔ nɨ ne èbɨ̧ ne èghɨ nga a Jèlusalèm. 
1CO.16.4	A nyɨ̀Ꞌta nê, wu ànəa ntsɔ̧̀ nê è nga mɨ̧̂, ko bɔɔ kùŋà am ba tò ba aa ghǎ nɔ̂.
1CO.16.5	Maa li ntse a Màsèdonìà nkɨ̀Ꞌɨ̂ ndzè àwɨ̧. E shua ale nkàà nê, maa nkɨ tsě a èlu̧ Màsèdonìà ka kɨꞋɨ. 
1CO.16.6	Maa li tseke ba nɨ̧̀ ba te a teko àbɨ̂ŋ 
1CO.16.7	Maa kà kɨ kɨꞋɨ tseke ba nɨ̧̀ ba wuê ane kètem àfɨ̀Ꞌ. Maà nkwàꞋtà kɨꞋɨ tseke ba nɨ̧̀ ba tè àfɨ̀Ꞌ aa nyaꞋa wu na Tè Yesò bɨ̧̀ɨ̧̀na la. 
1CO.16.8	Ka maa tseke a Efesɔ̀s tè àlia Pentekɔ̀s aa kɨꞋɨ, 
1CO.16.9	nkàà nê, èlu̧ e lâ ngàꞋa abua am maa ghɨ àfaꞋa ntsɔ̧̀, ka bɔmbù̧ e bɔ̂ me yaãaã.
1CO.16.10	Tɔ̀màtià naa kɨꞋɨ bɨ me baãaã atò ntsɔ̧̀, nkàà nê, tà wua ngɨ̀à àfaꞋa Tè Yesò mbɨ̀Ꞌɨ̀ màa ngɨ̀à la. 
1CO.16.11	Ale, wòt ka ngwàa tò, ka bɨ̀ tɨŋe atò ntsaa tò tà ghȩ̀ȩ̀ne ane àlàŋkè, mè nkɨ̀Ꞌɨ̂ abua am nkàà nê, maà nchɨꞋa tò bɔ̂ bɔnyɨ ba ko bu.
1CO.16.12	È me wu wanyɨ wa Àpolòs, ko mâ ŋwèta atò ngò̧ nyaŋ nyaŋ nê tà kɨꞋɨ bɔ̂ bòt Yesò ko bu ndzè àwɨ̧, ka a li à ka wu a èntɨ̧ɨ̧ tò nê tà kɨꞋɨ àfɨ̀Ꞌ yaa. Taa kɨꞋɨ àfɨꞋa èlu̧ e dzə a si la.
1CO.16.13	Bɨ̀ me ko awɨ̧, ntɨ̧̀ɨ̧ ntsɔ̧̀ ane èntɨ̧ɨ̧ wɨ̧ wu bɨ zi ane Yesò la, ntɨ̧ɨ̧ mbɨ̀Ꞌɨ̀ mbâ̧ mè me kweele. 
1CO.16.14	Bɨ̀ me ghɨ àghɨ àgème nè èkɔŋ.
1CO.16.15	Bɔnyɨ bɔ̧, bɨ ko nê Stefanàs bɔ̂ bòt lob zi wu bòt mbì a èbem Akayà bɔ li ndzì mèntɨ̧ɨ̧ mɔb ane Yesò, mè ŋà wɔb e me faꞋa ntɨ̀ŋa bòt Mbɔ̧ɔ̧mà la. 
1CO.16.16	Mâ shu̧u̧te awɨ̧ nê bɨ̀ me zə èwuu bòt baa, nè bòt ko tsa bɔ̀ɔ fɔta fàꞋà nè Stefanàs ba la. 
1CO.16.17	A taꞋa bɔ̌ am nê, Stefanàs bɔ̂ Fɔ̀tùnatùs nè Àkekùs e kɨꞋɨ̀ nkàà nê bɔ nɨ àdziꞋa yɨ̧ ndɨ̀ wu bɨ ntsě a si la. 
1CO.16.18	Bɔ zǐ èntɨ̧ɨ̧ am mbɨ̀Ꞌɨ̀ bɔ zì è wɨ̧ la. Bɨ̀ me zə ànəa èwuu bòt baa àa shua la.
1CO.16.19	Bèchɔsì bu a Esìà la aa ntsàꞋtà wɨ̧. Àkwilà bɔ̂ Plìsilà nè ènɔ̧̂ bòt Mbɔ̧ɔ̧mà bu bɔ̀ɔ mbu̧u̧ta a lob yɔb la aa ntsàꞋtà wɨ̧ nè èkɔŋ bòt Mbɔ̧ɔ̧mà. 
1CO.16.20	Bòt Mbɔ̧ɔ̧mà bu bàgème àdzìꞋ yaa la aa ntsàꞋtà wɨ̧. Bɨ̀ taꞋa bɔnyɨ bɨ̧ bàgème ntsàꞋtè àwɔb mbɨ̀Ꞌɨ̀ bòt Mbɔ̧ɔ̧mà.
1CO.16.21	Wu mmɔ̌ Pɔ̂l mâ nɨ àbu am mmɔ̌ mbɔŋ ka shɨ̀ mèntsàꞋte màa la.
1CO.16.22	Wòt bakà wua nkɔ̀ŋkà Lefɨ̀Ꞌ, ndɔ̀ nɔ̀ŋke àtsəa tò. Lefɨ̀Ꞌ wa, kɨꞋɨ!
1CO.16.23	Maà shù̧ù̧ta nê Yesò Lefɨ̀Ꞌ nyɨꞋte a ntsɔ̧̀ vi abua yɨ̧.
1CO.16.24	Maà nkɔ̀ŋkà àwɨ̧ bɨ̀agème ndɨ̀ wu bà wu àghɨ yeamɔꞋ ane Yesò Klistò la. Àmèn.
2CO.1.1	Letà Pɔ̂l wantu̧ Yesò Klistò, Mbɔ̧ɔ̧mà è ghɨ ane mènkɔ̀ŋke mi la, nè wanyɨ waa Tɔ̀màtià,
2CO.1.1	Abua chɔsì Mbɔ̧ɔ̧mà wu a Kɔlìn la, bɔ̂ bòt Mbɔ̧ɔ̧mà ko bu bàgème a Akayà la.
2CO.1.2	Maà shù̧ù̧ta Tǎt wa Mbɔ̧ɔ̧mà bɔ̂ Yesò Klistò Lefɨ̀Ꞌ nê bɔ̀ nyɨꞋte a ntsɔ̧̀ wɔb abua yɨ̧, ngɨ̀ bɨ̀ bɔ àlàŋkè a mèntɨ̧ɨ̧ mɨ̧.
2CO.1.3	Bà kɔ̀ŋke a Mbɔ̧ɔ̧mà, Tǎt Yesò Klistò Lefɨ̀Ꞌ wa. Tà wu Tǎt tàa nkua tèsȩ la, mè ngu Mbɔ̧ɔ̧mà tàa ndzìà mèntɨ̧ɨ̧ bòt la. 
2CO.1.4	Tàà ndzìà mèntɨ̧ɨ̧ ma àfɨ̀Ꞌ àgème bà ndzea ngoꞋ la, mbɨ̀Ꞌɨ̀ bàambɔŋ aa me koa nɨa mèntɨ̧ɨ̧ kèfi màa Mbɔ̧ɔ̧mà ŋa abua ya la ndzìà mèntɨ̧ɨ̧ bòt bu ngoꞋ kwene ane yɔb la mɨ̧̂. 
2CO.1.5	Èlɨ bàa ndzea ngoꞋ kwàꞋ ànyaꞋne ane ànəa Yesò Klistò la, wu wuê èlɨ Yesò Klistò wu nàa ngɨ̀à Mbɔ̧ɔ̧mà zìà mèntɨ̧ɨ̧ ma la mɨ̧̂. 
2CO.1.6	Ba me ye ngoꞋ ko naa me zì mèntɨ̧ɨ̧ mɨ̧, mèntsèke mɨ̧ nè Mbɔ̧ɔ̧mà mè ngu ntsɔ̧̀. Bɔ mè ndzìà mèntɨ̧ɨ̧ ma ko aa wu nê bɔ zi mɨ̧ mɨ̧̂, mbɨ̀Ꞌɨ̀ aa tɨŋe awɨ̧ bɨa kuule mèntɨ̧ɨ̧ ekìi ngoꞋtsə mbɨ̀Ꞌɨ̀ bàa nkìa la. 
2CO.1.7	Ntɨ̀ ya ane yɨ̧ nàà nkwèèlâ. Ba koê nê bɨ yea ngoꞋ mbɨ̀Ꞌɨ̀ ba li ndze la, ko Mbɔ̧ɔ̧mà naa zì mèntɨ̧ɨ̧ mɨ̧ wuê mbɨ̀Ꞌɨ̀ tà zǐ ma la.
2CO.1.8	Bɔnyɨ ba, baa nkɨà bɨa ko ndɨ ba li ndzě ngoꞋ àbâ àlaꞋ a Esìà la. Ba li ndzě ngoꞋ è ghɔ̀ɔ̀ àwa tè ba tsiꞋa mɨ̀ɨ̀tà nê ba lem. 
2CO.1.9	Ba li mbê mɨ̀ɨ̀tè nê àyaa ne àlia a kuêꞋ. Lə ngoꞋ yaa li ngu mbɨ̀Ꞌɨ̀ ba ko nê, ba bakà bɔ ndɨ bàa lɨ̀Ꞌà wa ane ya bàambɔŋ la, ba bɔ ndɨ bàa lɨ̀Ꞌà wa wuê ane Mbɔ̧ɔ̧mà wu tàa njù̧ù̧ma bòt bɔ pfəꞋte la. 
2CO.1.10	Tà li fàà àwa abua ngoꞋ èvə, mè ngu efàà àwa. Ba lâ nko nê taa mě efàà àwa. 
2CO.1.11	Bɨ̀a mbɔŋ è me tɨŋe awa mɨ̧̂ ntsàꞋta Mbɔ̧ɔ̧mà. Bɨ̀ ghɨ̀ ale, mbɨ̀Ꞌɨ̀ bòt nyaŋ è dɨ̂ abua Mbɔ̧ɔ̧mà ane ànəa ya, Mbɔ̧ɔ̧mà zəè àtɔŋ èdɨ̂ àyɔb ngɨ̀ ba zə a ntsɔ̧̀. Tà ghɨ̀ ale, bòt nyaŋ e kɔ̀ŋkè atò ane àghɨa tà ghɨ ane ya la.
2CO.1.12	Àghɨa betsiꞋa ba me ghàꞋtè àwa adù̧ la wu nê, mèntɨ̧ɨ̧ ma nàà shua wa nê baa ngɨ̀à mènəè ma a sitsǎꞋ ŋàa fɔɔle a mbì lɨ̧ àfɨ̀Ꞌ àgème mbɨ̀Ꞌɨ̀ bòt Mbɔ̧ɔ̧mà nè nkûŋ. È ntsě èyǐ wɔ̀bȩ̂ ka ba nɨŋ me ghɨ̀ mènəè maa la. Ba ghɨa ane ntsɔ̧̀ Mbɔ̧ɔ̧mà wu tà nyɨꞋte abua ya la. 
2CO.1.13	Ale, àghɨa bɨ tɔ a èbem àkatè ya ndzə la bê ngu wuê àghɨa à wu a èbem mèntɨ̧ɨ̧ ma la. Àghɨa ko tsa a ntsě a èntɨ̧ɨ̧ am. Mbɔ̂ mâ mɨɨtè nê bɨa paa eko awa ntsɔ̧̀ 
2CO.1.14	te tsě ndɨ bɨ yaã nko la, mbɨ̀Ꞌɨ̀ Yesò Lefɨ̀Ꞌ ghɨa tà kɨꞋɨ, bɨ me ghàꞋtè àwɨ̧ ambo ya wuê mbɨ̀Ꞌɨ̀ bàambɔŋ àa me ghàꞋtè àwa ambo yɨ̧ la.
2CO.1.15	Mâ ko nê bɨ bele nèète eko am. Eyaa wu lə e ndi ngua nkɨ bɨ̌ kɨꞋɨ eye awɨ̧ la, mbɨ̀Ꞌɨ̀ bɨ̀ ye am a paà mbê bɔ̀ŋ awɨ̧. 
2CO.1.16	E ndi ntàŋke nê maa me tsea nga a Màsèdonìà eye awɨ̧, è me kua e mè ndzè àwɨ̧, mbɨ̀Ꞌɨ̀ è me gha a Jùdià bɨ tɨŋe am. 
2CO.1.17	Bɨ mɨɨtè nê e ndi me taŋke a lèghȩ̀ȩ̀nè waa ale è nka kwaꞋtè ntsɔ̧̀? Maa kà tàŋke mènəè mɔ̧ mbɨ̀Ꞌɨ̀ bòt sitsǎꞋ, e shu laꞋnê maa ghɨ àghɨ e mě tu̧u̧.
2CO.1.18	Mbɔ̧ɔ̧mà zìambɔŋ è ko nê màa ngɨ̀ e ndàꞋa ànəê tè è nka tsi nkùbtê. 
2CO.1.19	Yesò Klistò Waã Mbɔ̧ɔ̧mà wu ba Tɔ̀màtià nè Silvanùs àa ndàꞋà ànəa tò a kètsìà wɨ̧ la nàà kà laꞋa èngà̧ yebe, e bɨ̧ɨ̧ne ànəê e mě tu̧u̧. Tàa ngɨ̀ tà shu ànəê tà bê ngɨ̀ wuê mbɨ̀Ꞌɨ̀ tà shu la. 
2CO.1.20	Ale, wu tòà ka tàa ngɨ̀à àghɨ àgème Mbɔ̧ɔ̧mà kàꞋà la a wua wuê mbɨ̀Ꞌɨ̀ tà kàꞋà la. Eyaa wu lə bàa ngɨ̀ bà me ŋa kènuke abua Mbɔ̧ɔ̧mà bà laꞋnê “Àmèn” ba shu ane èlen Yesò Klistò la. 
2CO.1.21	Wu Mbɔ̧ɔ̧mà ka tàa ngɨ̀à ba nɨ̧̀ ba e kweela ane mènəè tò ndɨ̀ wu bà tsiꞋi àghɨ yeamɔꞋ nè Yesò Klistò la. Wu tòà ka tà zì àwa ane bɔfàꞋ bi la. 
2CO.1.22	Tà zǐ àlȩê a zi ane ya, enɨ nyɨꞋte nê ba wu bòt bi, mè ndzì Fo Kèfə a mèntɨ̧ɨ̧ ma enɨ nyɨꞋte nê baa li ebɔ èghɨ tà nɔ̀ŋe abua ya la.
2CO.1.23	E ndi me tu̧u̧ e kɨꞋɨ a Kɔlìn ale ngua mbɔ̀ɔ̀ mbɨ̀Ꞌɨ̀ mèntɨ̧ɨ̧ mɨ̧ paà me ghò̧ò̧ne. Tè e me làꞋa anè ngua fɨ̀ta fɨte Mbɔ̧ɔ̧mà ghɨ̀ e ndze ngoꞋ. 
2CO.1.24	Ba ntsea ŋwèèlà wɨ̧ shua wɨ̧ ndɨ bɨ̀a me kùŋe a Mbɔ̧ɔ̧mà la. Ba wua fàꞋà ba nɨ̧̀ ba mbɨ̀Ꞌɨ̀ èghɨ mèntɨ̧ɨ̧ mɨ̧ naa me bɔ̌, nkàà nê ba ko nê bɨa nkwèèla ane ànəa Mbɔ̧ɔ̧mà.
2CO.2.1	Ale, e ndi nkwàꞋtè nê e nka tsi kɨꞋa mbɨ̀Ꞌɨ̀ ka è nkɨ̀Ꞌɨ̂ mèntɨ̧ɨ̧ mɨ̧ mè me ghò̧ò̧ne. 
2CO.2.2	E ngu anè ngɨ̀ mèntɨ̧ɨ̧ mɨ̧ me ghò̧ò̧ne, ngule èsi bòt bu bɔ mè ngɨ̀ èntɨ̧ɨ̧ am e me bɔ̀ la wu wà ba à? Wu wuê bɨ̀a wàà mâ ghɨ̂ mèntɨ̧ɨ̧ mɨ̧ me ghò̧ò̧nè la. 
2CO.2.3	E ndi ngua shɨa àkata ngaa a èlɨ mbɔŋ mbɨ̀Ꞌɨ̀ è ngɨa è nkɨ̀Ꞌɨ̂, bɨ̀a wu bɨ wuê è ghɨ̌ èntɨ̧ɨ̧ am aa me bɔ̀ la è ka ghɨ̂ èntɨ̧ɨ̧ am aa me ghò̧ò̧ne. Mâ lâ nko nê èntɨ̧ɨ̧ am e me bɔ̌ ko èntɨ̧ɨ̧ wɨ̧ bɨ̀agème aa me bɔ̌ mɨ̧̂. 
2CO.2.4	E ndi me shɨ àkata ngaa, a taꞋa saa am a èntɨ̧ɨ̧ am tè mèsi chu àghɨ am kwàꞋ ànyaꞋne. E ndi me shɨ è nka wua nkɨà mèntɨ̧ɨ̧ mɨ̧ naa me ghò̧ò̧ne. E ndi ngua nkɨà bɨa ko ndɨ màa ndâ nkɔ̀ŋkà àwɨ̧ la.
2CO.2.5	È wu nkûŋ nê wòt kǒ ghɨ a kàbɔ̀ŋ, ko tà bakà ghɨ̀ wuê abua am. Maà kà kɨ ŋwèèlè nyaŋ, ka tà li ngɨ̀ abua yɨ̧ bàgème. 
2CO.2.6	NgoꞋ yaa àbəèꞋ àyɨ̧ nyaŋ a ghɨ̂ èwuu wòt waa ye la è kuêꞋ. 
2CO.2.7	È wu ale, bɨ̀ tsiꞋi me kɨ ndɨ bɨ̀a waꞋa a kàbɔ̀ŋ tò ezǐ èntɨ̧ɨ̧ tò mbɨ̀Ꞌɨ̀ a saa tò nyaŋ tà màꞋà ànəê àgème a si la. 
2CO.2.8	Ale, mâ shu̧u̧ta wɨ̧ nê bɨ̀ ghɨa tà ko nê bɨ bela nkɔ̀ŋkà vi. 
2CO.2.9	E ndi me shɨ awɨ̧ ale ngua nkɨ enyɔ̀Ꞌtè àwɨ̧ eye nê kò bɨ bela ndzə am leꞋ. 
2CO.2.10	Bɨ waꞋa kàbɔ̀ŋ wòt ko maa waꞋa wùà mɨ̧̂. È wu nê mâ lèènè kàbɔ̀ŋ wòt, ko e ngɨ̀à a mbì Yesò Klistò, nkàà àwɨ̧. 
2CO.2.11	Bà ghɨ̀ ale, mbɨ̀Ꞌɨ̀ ka Satàn jɨ̀ mèntɨ̧ɨ̧ ma nkàà nê ba ko àŋɔꞋta tò.
2CO.2.12	E ndi nkɨ̀Ꞌɨ̂ a Tloas etsɔ̀te Ntu̧ Ntsɔ̧̀ Yesò Klistò. E me kɨꞋɨ ale, Tè Yesò Klistò ghaꞋa èlu̧ abua am. 
2CO.2.13	Mbàte ngàꞋa ale ka èntɨ̧ɨ̧ am è ka nɔ̀ŋke a èbèm laã ntsɔ̧̀ nkàà nê e ndi è nka ye wanɔ̧ Tȩtɔ̀s abàꞋ və. Ale, e ndàꞋnè àwɔb ntsiꞋi ghà ne Màsèdonìà.
2CO.2.14	Ka mèngùꞋte wu abua Mbɔ̧ɔ̧mà. Tà gha ambo èlɨ̀ wu bà tsiꞋi àghɨ yeamɔꞋ nè Yesò Klistò la ntse a mbì la me ghaꞋa èlu̧ ba me nû a Satàn ntsèà. Tà ghɨ̂ ba wu mbɨ̀Ꞌɨ̀ mèwet àghaa ntsɔ̧̀ bàa ntsèà àdziꞋ àgème ngɨ̀à bòt e koa àghɨa Yesò Klistò wu yùà la. 
2CO.2.15	Baa anè ntsìꞋi mbɨ̀Ꞌɨ̀ mèwet àghaa ntsɔ̧̀ Yesò Klistò ŋa abua Mbɔ̧ɔ̧mà a kètsìà bòt pèma la nè èbe ndèma la. 
2CO.2.16	Abua bòt mpfəèꞋta la, àghaa yaa wu àghaa èvə àa bùŋè àwɔb la, è me wu abua bòt bu mpèma la, àghaa mbɔŋ wu àghaa àa ghɨ̌ bɔɔ peme la. Wòt wu tà kùꞋu ane àfàꞋ yaa la wu wàà? 
2CO.2.17	È me wu awa ko ba ntsě mbɨ̀Ꞌɨ̀ bòt ko bɔ̀ɔ ndàꞋà èngǎ̧ Mbɔ̧ɔ̧mà wuê ambo èkab la. Ka ndɨ̀ wu è wu Mbɔ̧ɔ̧mà ka tà tsàà àwa baa mè ngu a mbì tò la, baa ndàꞋà èngǎ̧ tò nè èntɨ̧ɨ̧ kèfə, mbɨ̀Ꞌɨ̀ bɔfàꞋ Yesò Klistò.
2CO.3.1	Tè aa a si anè ngu nê, ba mè ngua shua wɨ̧ àghɨa bà wu yùà la à? Ba bakà bɔ ndɨ bàa me shɨ mèkatè mbɨ̀Ꞌɨ̀ bòt ko, kò nkɨà me è dzə abua yɨ̧ la nàa me shu àghɨa bà wu yùà la. 
2CO.3.2	Bɨ wu àkata ya ba bɔ a èntɨ̧ɨ̧ wa betsiꞋa waa waa tɔ è nko àghɨ bà wu yùà la. 
2CO.3.3	Bɨ lâ ngu àkata Yesò Klistò shɨŋ ndzi a tèkitebu ta ba nɨŋ nkɨ̀Ꞌɨ̂ ŋa la. Tà li tà kà nɨ mbȩ̀ àkatè ka shɨ letà waa mbɨ̀Ꞌɨ̀ bɔ̀ɔ shɨa la, tà li nɨ Fo Mbɔ̧ɔ̧mà yû̧ ka shɨŋ. Tà li tà kà shɨ a ègwet àti, tà li shɨ a mèntɨ̧ɨ̧ bɔbȩ.
2CO.3.4	Ba làꞋà ànəa àfàꞋ àyaa yaa ngu ndɨ̀ wu Yesò Klistò ghɨ̂ ba wu ko etɨ̧ɨ̧ e mbì Mbɔ̧ɔ̧mà elàꞋa ànəa yùà kà ye kèbɔɔ la. 
2CO.3.5	Ba ntsea shua nê ba ghɨ̀à àfàꞋ yaa ane mètàŋ ma. Wu Mbɔ̧ɔ̧mà ka tà ŋa awa mètàŋ ba me nɨa ngɨ̀à àghɨa bàa ngɨ̀à la. 
2CO.3.6	Tà ghɨ̀ àwa ba kùꞋù èbe bàa me làꞋà ànəa mènkàꞋa kèkweelè fi tò la. Ànəa mènkàꞋa mbɔŋ ntsě a màndzəa mènəè mbɨ̧ bɔ shɨ a si la, wu màndzəa mènəè Fo Mbɔ̧ɔ̧mà nàa shua la. Mènəè mbɨ̧ bɔ shɨ a si la nàà ngɨ̀à bòt e pfəꞋtà, ka mènəè Fo Mbɔ̧ɔ̧mà me ŋa mèmpème.
2CO.3.7	Mbɔ̧ɔ̧mà li me nɨ mènəè mbɨ̧ nɨa nkɨ̀Ꞌa shɨ a ègwet àti, ŋǎ abua Musì. ÀfɨꞋa Musì nɨŋ me kɨꞋɨ a mbì bòt Izəèlȩê la èkaꞋà Mbɔ̧ɔ̧mà e me kàꞋa èsi tò. Mbɨ̀Ꞌɨ̀ tàa nkɨ̀Ꞌa la èkaꞋà wu e me lema ngà kwèn kwèn, ka wòt kà koê ndɨ̀ŋkè èsi tò. È wu nê mbɨ̧ tu bɔ shɨ a ègwet àti la te wu ko enyɨꞋte mètàŋ Mbɔ̧ɔ̧mà, 
2CO.3.8	ko àghɨa Fo Mbɔ̧ɔ̧mà nàa ngɨ̀à la à ka nyɨꞋte mètàŋ Mbɔ̧ɔ̧mà te tsè a? 
2CO.3.9	Ale, àghɨa a li ngua ngɨ̀à bòt e ye awɔb nê bɔ bakà kuꞋu e mbì Mbɔ̧ɔ̧mà la a wu enyɨꞋte mètàŋ Mbɔ̧ɔ̧mà, ko àyea àa ngɨ̀à bòt e kuꞋa a mbì Mbɔ̧ɔ̧mà la aa nyɨꞋte mètàŋ mbɔŋ tè tsě. 
2CO.3.10	Ane nkûŋ, mètàŋ alu̧ nyǎꞋ waa te ntsě àghɨ nkàà mètàŋ alu̧ fi waa è taꞋa tsě me ngaa la. 
2CO.3.11	Bɔ wu eye mètàŋ Mbɔ̧ɔ̧mà ane àghɨa à wu wu ane àtem àfɨ̀Ꞌ la, ko bɔɔ ye mètàŋ mbɔŋ te tsě ane àghɨa à wu ane àlia nè àlia la.
2CO.3.12	Ndɨ̀ wu ba ko ayaa la, ba tsiꞋa ndàꞋà èngǎ̧ Mbɔ̧ɔ̧mà kà bɔ̀a. 
2CO.3.13	Baa kà ghɨ mbɨ̀Ꞌɨ̀ Musì li ngɨ̀ la. Tà li nɨ ndǐ nkàbte èsi vi mbɨ̀Ꞌɨ̀ ka bòt Izəèlȩê e ye ndɨ èkaꞋa mètàŋ Mbɔ̧ɔ̧mà wu e lema la. 
2CO.3.14	Bɔ li ngu bɔ̀ɔ ngɨ̀ bɔ̀ zə ndɨ wòt tɔ àkata mènkàꞋa kèkweelè nyǎꞋ Mbɔ̧ɔ̧mà la, bɔ̀ ka ko ànəa a shua la, ngu nê ètsə bɔb e li è ka ghaꞋtè. Eyaa wu èlɨ ètsə bɔb ngaa è bele ekɨꞋɨ dzəè laane la. Wòt nàa ngɨ̀ tà tsìꞋi àghɨ yeamɔꞋ nè Yesò Klistò, ka ndǐ mbɔŋ bɔ̂ ndzə a èsi tò. 
2CO.3.15	Fɔɔle laane bɔ̀ɔ ngɨ̀ bɔ̀ tɔ mbɨ̧ Musì yaa ètsə bɔb è ka ghaꞋtè bɔɔ ko. 
2CO.3.16	Ka wòt nàa ngɨ̀ tà kubte èntɨ̧ɨ̧ vi tà gha abua Mbɔ̧ɔ̧mà àtsəa tò a bɔ̂ ndzàà. 
2CO.3.17	Mbɔ̧ɔ̧mà wu Fo. Fo Mbɔ̧ɔ̧mà nàa ngua adziꞋ è yààtè bòt. 
2CO.3.18	Bàa gème aa anè bà ka tsi ngu mbɨ̀Ꞌɨ̀ bòt bɔ kaba mèsi mɔb la. Bɔɔ ndzea èkaꞋa mètàŋ Mbɔ̧ɔ̧mà ane ya àfɨ̀Ꞌ àgème. Wu Fo Yesò Klistò yaa ka nàa ngɨ̀à àyaa ane ya la. Nàà ngɨ̀à ba kubtà ntsìꞋa mbɨ̀Ꞌɨ̀ Yesò Klistò wu zìambɔŋ, nyɨ̀Ꞌta mètàŋ Mbɔ̧ɔ̧mà nɨa ngà nè mbì.
2CO.4.1	Ale, ndɨ̀ wu Mbɔ̧ɔ̧mà nɨ tèsȩ ti ŋà àwa àfàꞋ màshua bòt mènəè Fo Mbɔ̧ɔ̧mà maa la, baa kà kaãaã a mà faꞋa. 
2CO.4.2	Ba tu̧u̧ mènəè àtsəa kɔꞋɔ mu bɔ̀ɔ ngɨa a ntsèm la. Ba tu̧u̧ e ghɨ mènəè nè àfɨte adù̧, bà ka mê ngu enəèꞋə èngǎ̧ Mbɔ̧ɔ̧mà. Ka Mbɔ̧ɔ̧mà ko nê baa ndâ ndzààtà mènəè nkûŋ tò maà ndàꞋà ane ndɨ waa waa nàa ko àghɨa bà wu yùà la. 
2CO.4.3	È wu nê Ntu̧ Ntsɔ̧̀ yaa ba làꞋà la wu mbɨ̀Ꞌɨ̀ ànəa bɔ kaba la abua bòt ko, ko wu ànəa bɔ kaba la abua bòt bu nga eleme la. 
2CO.4.4	Bòt ngaa e tu̧u̧ bɨ̧ɨ̧ne nkàà nê, Satàn wu tà wu mbɔ̧ɔ̧mà ngɔ̀ŋ yaa la, è kɔke mbàꞋ a mèntɨ̧ɨ̧ mɔb. Tà kabte àghɨ ayɔb mbɨ̀Ꞌɨ̀ ka bɔ ye èkaꞋà wu è wu Ntu̧ Ntsɔ̧̀ yu nàa ndàꞋà ànəa ènɨ̧ Yesò Klistò wu tà wù mbɨ̀Ꞌɨ̀ Mbɔ̧ɔ̧mà la. 
2CO.4.5	Èngà̧ waa ba làꞋà la, ba ntsea nkɨ shu àghɨa bà wu yùà la. Ba làꞋà ànəa Yesò Klistò, shua nê tà wu Tǎt àtsəa bòt bàgème, è me wu awa ba wu bɔfàꞋ bɨ̧ nkàà a Yesò Klistò. 
2CO.4.6	Mbɔ̧ɔ̧mà wu tà li shu nê “ÈkaꞋà è beꞋe a èbem ndzěm la”, wu tòà tà li ngɨ̀ èkaꞋà vi e beꞋe a mèntɨ̧ɨ̧ ma la. Tà li ngɨ̀ anè mbɨ̀Ꞌɨ̀ baa ye èkaꞋa tò mbèꞋa a èsi Yesò Klistò e ko ndɨ ènɨ̧ Mbɔ̧ɔ̧mà àa la.
2CO.4.7	Bàa wu ba bɔ èghɨ ntsɔ̧̀ baa ane Fo Mbɔ̧ɔ̧mà la e wu mbɨ̀Ꞌɨ̀ bakɨ̀ŋ ètsaꞋ. Mbɔ̧ɔ̧mà ghɨ̀ anè mbɨ̀Ꞌɨ̀ baa ko nê, ngule mètàŋ maa dzəèà nè abua Mbɔ̧ɔ̧mà, è kà dzəa abua ya. 
2CO.4.8	Baa ntsèka ndzea ngoꞋ ane balu̧ bàgème, ka bà ka pfəꞋtè. Nàa ngɨ̀ è maa è wu àfɨꞋa kà ba ko ndɨ bàa ghɨ̀ la, bà ka luula àfàꞋ àya. 
2CO.4.9	Bòt àa ngɨ̀ bɔ̀ maa bɔ̀ me kɨ àtsəa ya enɨ, tè ba bɔ shu̧. Bɔ̀ɔ ngɨ̀ bɔ ghɨ̀ ba debte a si, ka bà ka pfəꞋtè, 
2CO.4.10	ngà àdzìꞋ àgème mbɨ̀Ꞌɨ̀ bòt bɔ ŋa ètsə bɔb epfə mbɨꞋɨ̀ Yesò la, bàa ngɨ̀a anè mbɨ̀Ꞌɨ̀ bɔɔ ye ndɨ Yesò Klistò li ngua ntsèka la ane mbɨ̧te ènyit ta la. 
2CO.4.11	Èvə aa ntsèka àfɨ̀Ꞌ àgème nəèꞋa a tèdzi ta mbɨ̀Ꞌɨ̀ bà bela a ngɔ̀ŋ la nkàà ànəa Yesò, mbɨ̀Ꞌɨ̀ bòt aa ye Yesò è faꞋa ane mbɨ̧te ènyit ta bàa bɔbȩ. 
2CO.4.12	Ale, èvə aa ntsèka nəèꞋa abà àya àfɨ̀Ꞌ àgème, è me wu ayɨ̧, è wu mèmpème kàlìà.
2CO.4.13	Àkata Mbɔ̧ɔ̧mà a laꞋnê “Mâ zǐ èntɨ̧ɨ̧ am ane Mbɔ̧ɔ̧mà ale ngu elàꞋa ànəa tò.” Bàa mbɔŋ e bɔ èwuu mèmɨ̀ɨ̀te mà, ale ba zǐ èntɨ̧ɨ̧ ane Mbɔ̧ɔ̧mà ngu elàꞋa ànəa tò mɨ̧̂. 
2CO.4.14	Ba ko nê Mbɔ̧ɔ̧mà wu tà li njù̧ù̧me a Yesò Lefɨ̀Ꞌ la naa ŋeꞋe awa wuê mbɨ̀Ꞌɨ̀ tà li ŋèꞋe a Yesò la, fɔɔle awɨ̧ enɨ kɨꞋɨ a mbì li. 
2CO.4.15	Ba yea ngoꞋ anè mbɨ̀Ꞌɨ̀ bɨa jɨ àbȩ̀, mbɨ̀Ꞌɨ̀ bòt è me kwèꞋna ndzəa ntsɔ̧̀ Mbɔ̧ɔ̧mà ngà nè mbì, bòt bɔ̀ɔ me ŋǎ mèngùꞋte abua Mbɔ̧ɔ̧mà nɨa ndɔ̀kà èlen tò ntsaa a ègwet la e me yaã.
2CO.4.16	Ale, ba ka kaãaã a mà faꞋa. Mbɨ̧te ènyit ta tea mbàta mbɨ̀a ngà, ka Mbɔ̧ɔ̧mà bɔ̂ me ghɨ̌ mèntɨ̧ɨ̧ ma me kweele àli àgème. 
2CO.4.17	BadzìꞋ ngoꞋ bàa ba yea ane kètem àfɨ̀Ꞌ la be wua ntàŋka taꞋa ènɨ̧ bàa li ebɔ ane àlia nè àlia è tsě ngoꞋ yaa la. 
2CO.4.18	Eyaa wu lə ba bakà nɔŋe mèntɨ̧ɨ̧ ma ane èghɨ bɔ̀ɔ ndzea la, ba nɔ̀ŋe ane èghɨ bɔ̀ɔ ka ye la. Èghɨ bɔ̀ɔ ndzea la e wu wuê ane kètem àfɨ̀Ꞌ, ka èghɨ bɔ̀ɔ ka ye la e wu ane àlia nè àlia.
2CO.5.1	Ba ko nê mbɨ̧te ènyit ta tàa te wu mbɨꞋɨ̀ bayò bàa ntsèka a èbèm a sitsǎꞋ ŋàa la. Bɔ bùà bayò mbɔŋ ko baa bɔ lob a ègwet kà vəə bɔbȩ. Lob mbɔŋ wu lob Mbɔ̧ɔ̧mà zìambɔŋ è vəə nàa li ewu ane àlia nè àlia la. 
2CO.5.2	Ba ndâ ndɨ̀à a sitsǎꞋ ŋàa nkɨà nê Mbɔ̧ɔ̧mà zì àwa a èbem lob yu a ègwet la, 
2CO.5.3	bà ka tsi ngu mbɨ̀Ꞌɨ̀ bòt kà bɔ mbɨ̧tsə. 
2CO.5.4	Ane nkûŋ, baa ndâ ndɨ̀à ane mènəè ndzea wa la mbɨ̀Ꞌɨ̀ bà bele a èbem mbɨ̧te ènyit ta tàa tè wu mbɨ̀Ꞌɨ̀ bayò a sitsǎꞋ ŋàà la. Ba ntsea ndɨ̀à nê ba wu e pfəꞋte esǎ mbɨ̧te ènyit taa a sitsǎꞋ ŋàa la. Ba wua ndɨ̀à nkɨà nê Mbɔ̧ɔ̧mà è wèè àwa nè mbɨ̧̀ ènyit yu è dzə a ègwet la, mbɨ̀Ꞌɨ̀ mbɨ̧̀ ènyit yaa nàa mpfəa la naa kubte e tsiꞋi e ye kà wua mpfəa. 
2CO.5.5	Wu Mbɔ̧ɔ̧mà ka tà taŋkè e ghɨ̀ àwa baa kubte anè la. Tà ŋa awa Fo zi enɨ nyɨꞋte nê baa li ebɔ àghɨ àgème ye kàꞋà wa la.
2CO.5.6	Bàa bɔ ntɨ̀ àfɨ̀Ꞌ àgème; ba ko nê mbɨ̀Ꞌɨ̀ ba bele a èbem mbɨ̧te ènyit tàà la, bàa wua endɨ̌ ane àpfəa Yesò Klistò. 
2CO.5.7	Ba tseka nkàà mèntɨ̧ɨ̧ ma mu baa zi ane Mbɔ̧ɔ̧mà la, è ntsě ane èghɨ bàa ndzea la. 
2CO.5.8	Ale, baa ngùꞋtà wa mè ndâ nko nê, aà mbɔ̀ nê bà sǎ mbɨ̧te ènyit ta tàa ngà ngu nè Tǎt wa Yesò Klistò àdziꞋa tà wù la. 
2CO.5.9	Eyaa wu lə ba màà mbèle a sitsǎꞋ ŋàa, kò ngà tè ntsìꞋi nè tò leꞋ, ko ànəa mbì abua ya wu màngɨa àghɨa àa mbɔ̀ atò la. 
2CO.5.10	Waa waa ane ya naa li tɨ̧ɨ̧ a mbì Yesò Klistò bɔɔ saꞋa tò ane mènəè tò. Waa waa naa li ebɔ àbȩ̀ àzi, kò wu ntsɔ̧̀ kò kàbɔ̀ŋ leꞋ, ane ndɨ mèntsèke tò a sitsǎꞋ ŋàa li ngu la.
2CO.5.11	Ba ko àghɨa màmbɔ kèbɔɔ Mbɔ̧ɔ̧mà wu yùà la, ale baa ŋwète bòt nê bɔ̀ zì mèntɨ̧ɨ̧ mɔb ane Yesò Klistò. Mbɔ̧ɔ̧mà ko àghɨa bà wu yùà la, e mè me mɨ̀ɨ̀te nê bɨ̀a mbɔŋ e ko bòt bà wu bùà la mɨ̧̂. 
2CO.5.12	Ba ntsea mè shua wɨ̧ bòt bà wu bùà la, ka ba wua ŋǎ awɨ̧ èlu̧ bɨ̀a me ghàꞋtè àwɨ̧ ambo ya la. Ba ghɨ̀ anè mbɨ̀Ꞌɨ̀ bɨa ko ànəa bɨ̀a shu abua bòt bu bɔ̀ɔ ŋèꞋa tèkwȩ tɔb ane èghɨ nàbȩ̂ kà wu a èbem èntɨ̧ɨ̧ la. 
2CO.5.13	Ba wu anè ntsìꞋi bòt àtsəa bɨɨ ko ba wu nkɨà nê bòt eŋa mèngùꞋte abua Mbɔ̧ɔ̧mà, mbə è wu nê mèmɨ̀ɨ̀te ma bele ntsɔ̧̀, ko ba kɨ etɨŋe awɨ̧. 
2CO.5.14	Èkɔŋ wu Yesò Klistò bɔ ane ya la àà ŋwètà wa ba ghɨ̀à àghɨa baa ngɨ̀à la. Mbɨ̀Ꞌɨ̀ ba ye àfɨ̀Ꞌ yaa nê wòt wemɔ̀Ꞌ li mpfə ane ànəa bòt bàgème la, a tsiꞋi nê waa waa li mpfə. 
2CO.5.15	Tà li mpfə ane ànəa bòt bàgème, mbɨ̀Ꞌɨ̀ bòt bu tà ŋa awɔb mèmpème la è ka tsi me ghɨ̀ àghɨa àa mbɔ̀ wɔb la a. Bɔɔ tsiꞋi me ghɨ̀ àghɨa àa mbɔ̀ wòt wu tà li mpfə ambo yɔb Mbɔ̧ɔ̧mà yù̧ù̧me atò la.
2CO.5.16	Ale, ebuꞋu àfɨ̀Ꞌ yaa e me ghà ne mbì, ba kà tsi ndzè àghɨa wòt wu yùà la ane ndɨ bɔbȩ àa ndzea la. Wu nkûŋ nê e ndi mbàte ngua ndzea Yesò Klistò ane èlɨ bɔbȩ àa ndzea la, ka maa kà tsi ndze a èlɨ mbɔŋ àfɨ̀Ꞌ yaa. 
2CO.5.17	Ale, wòt nàa ntsìꞋa àghɨ yeamɔꞋ nè Yesò Klistò, tà tsiꞋi wòt fi. Mènəè nyǎꞋ tà li ngua ngɨ̀à la è tsê, mènəè tàa ngɨ̀à la tsiꞋi me fi. 
2CO.5.18	Mènəè maa ègème ghɨ̀à Mbɔ̧ɔ̧mà. Tà li nɨa Yesò Klistò ngɨ̀ àlàŋkè a wu a kètsìà wa ba tò ba, ŋà àwa àfaꞋa bàa me nɨ bòt nkɨ̀Ꞌa bɔ ghɨ̀à àlàŋkè nè tò la. 
2CO.5.19	Ànəa ba shua la wu nê Mbɔ̧ɔ̧mà li nɨ èvə Yesò Klistò nɨŋ ngɨ̀ àlàŋkè bɔ̂ bɔbȩ bàgème. Tà li tà kà tsi ngua mpà̧à̧ bèkàbɔ̀ŋ bɔb nɔ̀ŋà àtsəa yɔb, mbɔ̂ ndzì èngǎ̧ vi a tèkitebu ta nê ba me laꞋa shua nê bòt èkɨꞋɨ ngɨ̀ àlàŋkè nè Mbɔ̧ɔ̧mà. 
2CO.5.20	Ale, ba wu bòt Yesò Klistò tsàà àwa nê bà me làꞋà àdziꞋa zi la. A wu mbɨ̀Ꞌɨ̀ Mbɔ̧ɔ̧mà nɨ mètsəê ma ka me laꞋa abua bòt. Ba shu̧u̧te awɨ̧ ane èlen Yesò Klistò nê, bɨ̀ kɨꞋɨ ngɨ̀ àlàŋkè nè Mbɔ̧ɔ̧mà! 
2CO.5.21	Mbɔ̧ɔ̧mà li nga ambo ya nɔŋa kàbɔ̀ŋ bɔbȩ a ègwet Yesò Klistò wu tà li tà kà ko a kàbɔ̀ŋ la. Mbɔ̧ɔ̧mà li ngɨ̀ àyaa mbɨ̀Ꞌɨ̀ baa kùꞋù èbe Mbɔ̧ɔ̧mà kɨà la ndɨ̀ wu ba Yesò Klistò ba è tsiꞋi àghɨ yeamɔꞋ la.
2CO.6.1	Ba nɨ̧̀ ba e wu bòt bàa faꞋa abua Mbɔ̧ɔ̧mà nɔ̂ la, ale ba me shu̧u̧te awɨ̧ nê bɨ ka nɨ ntsɔ̧̀ Mbɔ̧ɔ̧mà wu tà nyɨꞋte abua yɨ̧ la mbɨ̀Ꞌɨ̀ àghɨa àku. 
2CO.6.2	Mbɔ̧ɔ̧mà laꞋnê,
2CO.6.2	“Mâ zə àtɔŋ dɨ̀ ayɨ̧ àfɨꞋa ntsɔ̧̀,
2CO.6.2	È li ngu àfɨꞋa mâ ghɨ̂ bòt aa peme la,
2CO.6.2	e ntɨ̀ŋe àwɨ̧.
2CO.6.2	Bɨ̀ zə, eyaa wu àfɨꞋa ntsɔ̧̀;
2CO.6.2	bɨ̀ zə, eyaa wu àfɨꞋa Mbɔ̧ɔ̧mà
2CO.6.2	nàa ghɨ̌ bɨa peme la.”
2CO.6.3	Baa kà tɨ̧ɨ̧ alu̧ wòt, mbɨ̀Ꞌɨ̀ wòt kǒ fèèlè awa ane àfàꞋ àya mbɨ̀Ꞌɨ̀ bɔntu̧ Mbɔ̧ɔ̧mà. 
2CO.6.4	Ka baa nyɨ̀Ꞌta àghɨa bà wu yùà la mbɨ̀Ꞌɨ̀ bɔfàꞋ Mbɔ̧ɔ̧mà ane balu̧ bàgème. Baa nkùùla mèntɨ̧ɨ̧ ma ane ngoꞋtsə tègème, ka te màà ngu wuê nà leꞋ. 
2CO.6.5	Bɔ shu̧a wa, ndzì awa a tèfȩ, banɔ̧̀ e lɔ̀kè mèbet ambo ya, ba fàꞋà nkà̧aã, ndia àtatsi, mè ntsèka ndzìtsə. 
2CO.6.6	Ba fàꞋ nè mèntɨ̧ɨ̧ kèfə, Mbɔ̧ɔ̧mà ghɨ̀ ba bɔ èyì, ba nkùùla mèntɨ̧ɨ̧ ma ndɔ̀Ꞌ ngɨa ntsɔ̧̀ abua bòt, mbɔ Fo Kèfə ane ya, nè èkɔŋ kà ye àfɨte adù̧ 
2CO.6.7	mè ndàꞋà èngǎ̧ nkûŋ ane mètàŋ mu Mbɔ̧ɔ̧mà ŋa abua ya la. Mènəè ntsɔ̧̀ ma wu èghɨ èbet ba bèà me nɨa nua èbet Mbɔ̧ɔ̧mà mè nkèla bɔmbù̧ la. 
2CO.6.8	Bòt ko aa nkùkta wa, èbeko e ghɨ̀à ba bɔ àtsəa kɔꞋɔ, èbeko elaꞋa kàbɔ̀ŋ ane èlen la. Bòt ko aa nɨa wa nê ba wu bòt mèfà̧. Mbɔ̂ ba me làꞋà nkûŋ àfɨ̀Ꞌ àgème, 
2CO.6.9	Aa ane àbâ ko, bòt è ka ko awa, nga ane ayea ko bòt Mbɔ̧ɔ̧mà e ko bòt bà wu bùà la ntsɔ̧̀. Bòt aa ndzea wa nê ba tsiꞋa mpfəa pfə, ka bɨ̀ ye, ba bele bòt yu̧, mè ndzea ngoꞋ ka bà ka pfə. 
2CO.6.10	Ènyit ya aa ntsèka àfɨ̀Ꞌ àgème mbɔ̀ ka wuê àfɨꞋa bà wu ane tèsȩ la, ntsèka mbɨ̀Ꞌɨ̀ bòt ntseb, ka mbɔ̂ me ghɨ̌ bòt nyaŋ e zəa ntsɔ̧̀, mè ntsèka mbɨ̀Ꞌɨ̀ bòt kà bɔ àghɨ, mbɔ̂ mbɔ àghɨ àgème.
2CO.6.11	Bòt Kɔlìn, ba làꞋa abua yɨ̧ kà lò̧ ànəa ko, mè me ghaꞋa mèntɨ̧ɨ̧ ma nɨa wɨ̧ nè èkɔŋ wu ba bɔ ane yɨ̧ la. 
2CO.6.12	Èkɔŋ wu ba bɔ ane yɨ̧ la e bakà fi a mèntɨ̧ɨ̧ ma, wu bɨ̀a ka bɨ ghɨ̂ èkɔŋ wu bɨ bɔ ane ya la e fi a mèntɨ̧ɨ̧ mɨ̧ la. 
2CO.6.13	E ngua ndaꞋa abua yɨ̧ àfɨ̀Ꞌ yaa wuê mbɨ̀Ꞌɨ̀ bɨ wu bɔ̧ bɔ̧, nê bɨ̀ ghaꞋa mèntɨ̧ɨ̧ mɨ̧ nɨ̀ àwa nè èkɔŋ, wuê mbɨ̀Ꞌɨ̀ ba ghɨ ane yɨ̧ la mɨ̧̂.
2CO.6.14	Bɨ̀ ka tèm àka nè bòt kà zi mèntɨ̧ɨ̧ mɔb ane Mbɔ̧ɔ̧mà. Kàbɔ̀ŋ bɔ̂ ntsɔ̧̀ nàà kà fɔte àdziꞋ, èkaꞋà bɔ̂ ndzěm è ka wua fɔta àdziꞋ. 
2CO.6.15	Àghɨ yu Yesò Klistò è bɔ bɔ̂ Satàn la wu ghàà? Àghɨ yu wòt kà zi èntɨ̧ɨ̧ ane Mbɔ̧ɔ̧mà mè mbɔ̀ bɔ̂ wòt tà zǐ èntɨ̧ɨ̧ vi ane Mbɔ̧ɔ̧mà la wu ghàà? 
2CO.6.16	Lob Mbɔ̧ɔ̧mà bakà bɔ àghɨa ko nàa ghɨ̀ ne èghɨ bu bòt àa nɨ̀a nê wu bèmbɔ̧ɔ̧mà la. Ba wu lob Mbɔ̧ɔ̧mà yû̧, wuê mbɨ̀Ꞌɨ̀ tà shu la nê, “Maa me tseke ane yɔb, mè ngȩȩna ayɔɔ yɔb. Maa li ewu Mbɔ̧ɔ̧mà wɔb, bɔɔ wu bòt bɔ̧.”
2CO.6.17	“Ale Lefɨ̀Ꞌ laꞋnê,
2CO.6.17	bɨ dzə ayɔɔ yɔb
2CO.6.17	me tsèke tsa ane yɔb,
2CO.6.17	bɨ̀ ka mbà̧à̧te àghɨa àa tsòkè àwɨ̧ la
2CO.6.17	ko maa nɨ awɨ̧,
2CO.6.18	Ewu tǎt wɨ̧,
2CO.6.18	bɨa mě ewu bɔ̧ bɔ̧, mbâ̧tsə nè bèzi.
2CO.6.18	È làꞋà mmɔ̌ Tǎt wɨ̧ Mbɔ̧ɔ̧mà Àtsèàngɔ̀ŋ.”
2CO.7.1	Bɔnyɨ ba, ndɨ̀ wu Mbɔ̧ɔ̧mà kàꞋà wa èghɨ ba la, bà ka mbà̧à̧te àghɨa àa tsòkè àwa a èbèm nè àbȩ̂ a mbì Mbɔ̧ɔ̧mà la. Bà ŋa awa nènkèm abua Mbɔ̧ɔ̧mà me ŋa kènuke abua tò ntsèka mbɨ̀Ꞌɨ̀ tàa nkɨà la.
2CO.7.2	Bɨ̀ ghaꞋa mèntɨ̧ɨ̧ mɨ̧ nɨ̀ awa. Wòt kǒ ba fâ̧ ànəê abua tò la ntsè, ba ka tsokè wòt, bà kà me fìble wòt. 
2CO.7.3	È nka laꞋa anè shua nê bɨ bakà kùꞋ. Mâ yaŋe shu nê baa ndâ nkɔ̀ŋkà àwɨ̧, tè è màà ngu wuê èvə, è ka sabte awa ba nɨ̧̀ ba. 
2CO.7.4	Mâ bɔ èntɨ̧ɨ̧ ane yɨ̧. Maà ndâ ngàꞋta am ambo yɨ̧. Bɨa ndzìà èntɨ̧ɨ̧ am, e mè ndâ me wùꞋtè am ka wuê a èbem ngoꞋ tu tègème bàa ndzea la.
2CO.7.5	È li ngu àfɨꞋa bà wu a Màsèdonìà la, wòt kǒ ane ya ka bê ndzètè. Ba li ndzě ngoꞋ ane èbâ ègème, me ntàktè nè bòt, kèbɔɔ ke mè ngu a mèntɨ̧ɨ̧ ma. 
2CO.7.6	Bà bela ndzea ngoꞋ ale, Mbɔ̧ɔ̧mà wòt tàa ndzìà mèntɨ̧ɨ̧ bòt mèntɨ̧ɨ̧ mɔb ntsě ntsɔ̧̀ la, nɨa Tȩtɔ̀s nɨŋ nkɨ̀Ꞌɨ̂ ndzì mèntɨ̧ɨ̧ ma. 
2CO.7.7	È ntsě wuê mènkɨ̀Ꞌɨ̂ Tȩtɔ̀s è li ndzì mèntɨ̧ɨ̧ ma la. Tà li shu awa nê bɨ zǐ èntɨ̧ɨ̧ vi ale, a paà ndzì mèntɨ̧ɨ̧ ma mɨ̧̂. Tà li shu awa nê bɨa ndâ nkɨ eye am, mè nê àghɨ yu a li ngɨ̀ la a li à ka bɔ awɨ̧. Tà li mè shu am ndɨ bɨ lâ mbɔ̌ èntɨ̧ɨ̧ a màngɨa àghɨa mâ shu la. Mènəè maa li ngɨ̀ e paa ngùꞋtè am.
2CO.7.8	È màà ngu wuê nê, letà wu e ndi shɨ abua yɨ̧ la è li sɔ̀ɔ̀bè mèntɨ̧ɨ̧ mɨ̧, ko aa kà saa am nè e ndi shɨ letà mbɔŋ. Èntɨ̧ɨ̧ am e li è kà nɔ̀ŋke a èbèm ntsɔ̧̀ àfɨꞋa e ndi shɨŋ la, ka aà kà tsi sàa am àfɨ̀Ꞌ yaa, nkàà nê, mâ ye nê letà mbɔŋ è li sɔ̀ɔ̀bè mèntɨ̧ɨ̧ mɨ̧ ale ka mbɔ̂ ngu wuê ane kètem àfɨ̀Ꞌ. 
2CO.7.9	Mbɨ̀Ꞌɨ̀ àa la, maà ngùꞋtà am àfɨ̀Ꞌ yaa, ka è nka wua ngùꞋtà nê e ndi sɔ̀ɔ̀bè mèntɨ̧ɨ̧ mɨ̧. E ngùꞋtà nê mèntɨ̧ɨ̧ mɨ̧ mbɔŋ li mbɨ ale ngɨ̀ bɨ kubte mènəè mɨ̧. Àbu a Mbɔ̧ɔ̧mà a li ngu ane mèntɨ̧ɨ̧ mɨ̧ mu è bɨɨ la, mbɨ̀Ꞌɨ̀ àa ale la, baa li bà ka zi fɨŋ a èntɨ̧ɨ̧ wòt kǒ. 
2CO.7.10	Àbu a Mbɔ̧ɔ̧mà àa ngua ane ànəa àa sàa wòt la, a ghɨ̀ ŋut kubtè èntɨ̧ɨ̧ vi nè mèntsèke mi. Àyaa aa ngɨ̀à wòt pèma, tè à ka wu esaa wòt. Èntɨ̧ɨ̧ àa me saa wòt mbɨ̀Ꞌɨ̀ èntɨ̧ɨ̧ àa sàa bòt ngɔ̀ŋ la, è nɨ èvə nɨŋ nkɨ̀Ꞌɨ̂. 
2CO.7.11	Bɨ̀ lâ ndzè àghɨa ànəê yaa a saa awɨ̧, àbu a Mbɔ̧ɔ̧mà àa adù̧ la, a ghɨ ane yɨ̧ la. Bɨ li ngɨ̀ ntsɔ̧̀ a mànkubta mèntɨ̧ɨ̧ mɨ̧, mè ntso ane àghɨa bòt e ghɨ̀ la. A li ngɨ̀ bɨ lâ me kɨ eye am, mè me kɨ etàŋe ànəê am, mè ndɔ̀Ꞌ me kɨ enɔ̀ŋe ngoꞋ àtsəa wòt tà ghɨ a kàbɔ̀ŋ la. Bɨ nyɨꞋte ane balu̧ bàgème nê àbu ayɨ̧ a ntsě ane ànəa mbɔŋ. 
2CO.7.12	E ndi mbàte shɨ̀ letà abua yɨ̧, ka e ndi è nka wua shɨa ambo wòt wu tà ghɨ a kàbɔ̀ŋ la, è nka wua shɨa abua wòt wu bɔ ghɨ a kàbɔ̀ŋ ane tò la. E ndi ngua shɨa mbɨ̀Ꞌɨ̀ bɨa ye ndɨ bɨ̀a ndâ nkɔ̀ŋkà wa a mbì Mbɔ̧ɔ̧mà la. 
2CO.7.13	Ale, àyaa a zì mèntɨ̧ɨ̧ ma.
2CO.7.13	È ntsě wuê ndàꞋà àyaa a li ndzì mèntɨ̧ɨ̧ ma la. Ba li mpàa ngùꞋtà wa nê bɨ li ngɨ̀ Tȩtɔ̀s me wùꞋtè àvi, nkàà nê bɨ̀agème e li ngɨ̀ èntɨ̧ɨ̧ tò e nɔ̀ŋke a èbèm ntsɔ̧̀. 
2CO.7.14	E ndi ngàꞋtà am a mbì Tȩtɔ̀s ane ànəa yɨ̧, tà kɨꞋɨ bɨ̀ ka ghɨ̂ maa bɔ àtsəa kɔꞋɔ. Ànəa gème ba li shu abua yɨ̧ la li ngu nkûŋ. Ànəa ba ghàꞋtà wa adù̧ a mbì Tȩtɔ̀s la, a mè ndzəè ngu nkûŋ. 
2CO.7.15	Tȩtɔ̀s nàa ngɨ̀ tà mɨ̀ɨ̀te ndɨ bɨ̀agème e li ngua nkɨ e ghɨ àghɨa ye shu la, mè mɨ̀ɨ̀tè nê bɨ li me sèe àvi me bɔa mè mbènta, tà me paa nkɔ̀ŋkà àwɨ̧ nɨa ngà nè mbì. 
2CO.7.16	Maà ngùꞋtà am nkàà nê betsiꞋa e ndɨ̀Ꞌa am ane yɨ̧ nènkèm.
2CO.8.1	Bɔnyɨ ba, ba wua nkɨ e shu awɨ̧ àghɨa bèchɔsì bu a Màsèdonìà la e ghɨ̂ nɨŋ nyɨ̀Ꞌte a ntsɔ̧̀ Mbɔ̧ɔ̧mà la. 
2CO.8.2	NgoꞋtsə te li ntàꞋa nyìꞋì àwɔb, ka bɔ bɔ̂ ntàꞋa wua ngùꞋtà wɔb tè bɔ̀ ka wua nkùꞋta àbu, ka wuê àfɨꞋa mbuŋ ghe ane yɔb la. 
2CO.8.3	TsiꞋ è shu awɨ̧ nkûŋ nê, bɔ li ŋà àghɨa betsiꞋa bɔ ko eŋa la tè mè ntsè fɔɔle ale, kà wòt wu̧u̧ awɔb, 
2CO.8.4	shù̧ù̧ta wa a ngo̧ a ngò̧ nê ba ghɨ̀ àwɔb a ntsɔ̧̀ ŋà wɔb èlu̧ bɔ̀ ghɨ̀ àyɔb ne àfàꞋ a màŋa èghɨ abua bòt Mbɔ̧ɔ̧mà bu a Jùdià la. 
2CO.8.5	Bɔ li ngɨ̀ tè ntsè àghɨa ba li ngua mɨ̀ɨ̀tà nê bɔɔ ghɨ̀ la. Bɔ li mbɨ̀ ndzì àwɔb a èten Yesò, mè ndzì àwɔb a èten la mɨ̧̂, mbɨ̀Ꞌɨ̀ Mbɔ̧ɔ̧mà kɨa la. 
2CO.8.6	Ndɨ̀ wu bòt Màsèdonìà è le wua ŋǎ nyaŋ la a ghɨ̂ ba me shu abua Tȩtɔ̀s nê, ndɨ̀ wu tà li ndzaŋe ebuꞋu àfàꞋ yaa la, tà kɨꞋɨ nkwene ane yɨ̧ mpàa àfaꞋa ntsɔ̧̀ a màfeta èghɨ bu bòt Mbɔ̧ɔ̧mà àa ŋǎ ambo èkɔŋ tò la. 
2CO.8.7	Bɨa ndâ mbɨ̧̀ɨ̧̀ne èngǎ̧ Mbɔ̧ɔ̧mà. Bɨa nkoa ndàꞋà èngǎ̧ tò ntsɔ̧̀. Bɨ taꞋa bɔ èyì, mè ndâ ŋà wɨ̧ ane àfaꞋa Mbɔ̧ɔ̧mà. Bɨ taꞋa wua nkɔ̀ŋkà wa. Ane nkûŋ, bɨa ndâ ngɨ̀à àfaꞋa ntsɔ̧̀ yaa. Ale, baa ndâ nkɨà nê bɨ̀ la ŋǎ èghɨ ba ntsɔ̧̀ nè èntɨ̧ɨ̧ wɨ̧ wemɔꞋ.
2CO.8.8	E ntsea ŋwèèlà wɨ̧ nê bɨ̀ ghɨa. Ka e ngua nkɨ enɨ àghɨa bòt ko àa ngɨa la enyɔ̀Ꞌtè àwɨ̧ eye nê ko ane nkûŋ bɨa nkɔ̀ŋkà bòt ko mɨ̧̂ leꞋ. 
2CO.8.9	Bɨ ko ndɨ Yesò Klistò Lefɨ̀Ꞌ wa li nyɨ̀Ꞌte a ntsɔ̧̀ vi abua ya la. Tà li ngu wòt nè èghɨ bi, ka nga ambo yɨ̧ ntsìꞋi wòt kà ye àghɨa zi. Tà li ngɨ anè mbɨ̀Ꞌɨ̀ bɨa tsiꞋi bòt bɔ bɔ àyɔb la a mbì Mbɔ̧ɔ̧mà.
2CO.8.10	Maà nkɨà bɨa ko ànəa màa nkwàꞋtà ane ànəa màfeta èkab wàa la. A bɔ̂ŋ nê bɨ̀ paa àghɨa bɨ li mbùꞋ èŋubȩ̂ la. Bɨ li ngu bòt mbì bɔ̀ɔ nkɨ eŋa la, mè ngu bòt mbì a màŋa. 
2CO.8.11	Bɨ̀ ŋa mbɨ̀Ꞌɨ̀ àbu ayɨ̧ a nyɨꞋte la, nɨŋ mpàa àghɨa bɨ li mɨɨtè e ghɨ la. 
2CO.8.12	Bɨ ŋa nè èntɨ̧ɨ̧ wemɔꞋ ko Mbɔ̧ɔ̧mà naa nɨ nkàà nê, tàà nɨa àghɨ abua wòt ndɨ àbu ŋut a nyɨꞋte la. Mbɔ̧ɔ̧mà nàà ka shu laꞋ nê wòt ŋa àghɨ kà bɔŋ.
2CO.8.13	E ntsea nkɨ enɔ̀ŋe àbòꞋà lelet a ègwet lɨ̧ mbɨ̀Ꞌɨ̀ bòt ko aa ŋeꞋe àyea àa ndzàŋà la. 
2CO.8.14	Bɨ bɔ nyaŋ àfɨ̀Ꞌ yaa, è wu ale a me bɔ̌ nê bɨ̀ tɨŋe bòt bu kà bɔŋ la. A wu anè ko naa wu àfɨꞋa bɔ bɔ nyaŋ bɨ̀ ka bɔŋ la bɔ tɨŋe awɨ̧ mɨ̧̂. Bɨ ghɨ̀ anè ko bɨa tsiꞋi ndɨŋndɨ̀ŋ. 
2CO.8.15	A wu anè ko aa wu mbɨꞋɨ̀ bɔ shɨ a èbem Àkata Mbɔ̧ɔ̧mà a la nê, “Wòt tà li fete èghɨjɨ nyaŋ la li tà kà bɔ nyaŋ tè aa me tsea tò, è we tà li fète mpìꞋ la ka bu àghɨa tàa jɨ la.”
2CO.8.16	Mâ kɔ̀ŋka Mbɔ̧ɔ̧mà nê tà ghɨ̂ Tȩtɔ̀s me kɨ etɨŋe awɨ̧ wuê mbɨ̀Ꞌɨ̀ màa nkɨ me ghɨ̀ la. 
2CO.8.17	Tà li ndâ mbɨ̧̀ɨ̧̀ne ànəa ba shu la, tè me kɨ kɨꞋɨ etɨŋe awɨ̧ àtsəa zi. 
2CO.8.18	Tà gha ekɨꞋɨ bɔ̂ wòt kǒ ba tsàà la. Wu wanyɨ wa wu bèchɔsì bàgème bèa ngùꞋta tò ane àfaꞋa to a màntsɔta Ntu̧ Ntsɔ̧̀ Yesò Klistò la. 
2CO.8.19	Àyea ko nè ànəê ane tò wu nê bèchɔsì e làa atò nê tà ghȩ̀ȩ̀nè ba tò ba a màngɨa àfaꞋa ntsɔ̧̀ yaa. ÀfaꞋa mbɔŋ aa ghɨ Tè Yesò naa bɔ mèngùꞋte, e mě nyɨꞋte nê baa nkɨ etɨŋe bòt. 
2CO.8.20	Baà mbà̧à̧ta èkab bɨ̀a ŋa ane èntɨ̧ɨ̧ wemɔꞋ la ane ndɨ wòt ka fèèlè àwa ane ànəa wùà la. 
2CO.8.21	Ba ghɨa anè nkàà nê ba kɨ e ghɨ̀ àghɨa àa mbɔ̀ a mbì Mbɔ̧ɔ̧mà, mè mbɔ̀ a mbì bɔbȩ la mɨ̧̂.
2CO.8.22	Ba wua mè ntsàà wanyɨ wa wòt Mbɔ̧ɔ̧mà ko bɔ̂ tò ba aa kɨꞋɨ nɔ̂. Ba ye ngò̧ nyaŋ nyaŋ nê tà lâ ŋà àvi ane àfaꞋa Mbɔ̧ɔ̧mà. Tàà nkɨ eŋa avi àfɨ̀Ꞌ yaa te tsè ale, nkàà nê tà lâ nko nê, bɨa ghɨ̀ àghɨa bɔ̀ kɨꞋɨ adù̧ la. 
2CO.8.23	È me wua Tȩtɔ̀s ko tà wu wòt ba tò àa fàꞋà nɔ̂ a màntɨŋa wɨ̧ la. È me wu bɔnyɨ ba ko bu nkɨ̀Ꞌa bɔ̂ tò ba la ko wu bòt bèchɔsì e tsàà la. ÀfàꞋ àyɔb aà ndɔ̀kà èlen Yesò Klistò ntsaa a ègwet. 
2CO.8.24	Bɨ̀ nyɨꞋte awɔb nê bɨa nkɔ̀ŋkà àwɔb mbɨ̀Ꞌɨ̀ bèchɔsì bàgème aa zə e mě ko nê bàa ngɨ̀ bà me ghàꞋta wa a mbì lɔb ane ànəa yɨ̧ ale è wu ànəa nkûŋ.
2CO.9.1	E mbakà lâ ntsi ndzè lə màa mě e shɨ awɨ̧ àkatè ane ànəa màŋa èghɨ abua bòt Mbɔ̧ɔ̧mà la. 
2CO.9.2	Mâ ko nê bɨ yaŋe wua nkɨ eŋa, tè e me ghàꞋtà am ane ànəa yɨ̧ abua bòt Màsèdonìà. E ndi shu abua yɔb nê, “Bɔnyɨ ba bòt Mbɔ̧ɔ̧mà a Akayà e li ndzaŋe taŋke a màŋa tè èŋubȩ̂.” Èntɨ̧ɨ̧ waa bɨ bɔ a màŋa la e lɔ̀ktè mèntɨ̧ɨ̧ bòt nyaŋ ane yɔb. 
2CO.9.3	Ka e ngua ntsàà bɔnyɨ ba baa mbɨ̀Ꞌɨ̀ àghɨa ba li ngua ngàꞋtà wa adù̧ ane yɨ̧ la a wu àku, mbɨ̀Ꞌɨ̀ e ndi shu abua bòt ko nê bɨ taŋke te ntsìꞋa nchɨ̀Ꞌà a màŋa la. 
2CO.9.4	Bɨ bakà ghɨ anè e me kɨꞋɨ bòt Màsèdonìà ko e kɨꞋɨ ba tò ba me ye bɨ bakà taŋke tê e lɔ̀Ꞌɔ ko bɨa ghɨ̌ baa bɔ àtsəa kɔꞋɔ, nkàà nê ba li ndzaŋe shu nê bɨa ghɨ̌. Mâ mɨ̀ɨ̀tè nê àyea mbɔŋ aa ghɨ̌ bɨa bɔ àtsəa kɔꞋɔ mɨ̧̂. 
2CO.9.5	Eyaa wu lə e ndi ndze nê a bɔ̂ŋ nê è ŋwètè bɔnyɨ ba baa bɔ̀ bɨa nkɨ̀Ꞌɨ̂ a mbì laã àfɨꞋa tsa, fete èkab wu bɨ li nkàꞋ nê bɨa ŋa la. Bɨ̀ ghɨ̀ ale, mbɨ̀Ꞌɨ̀ e nkɨꞋɨ a wu nê bɨ ŋa ane mènkɔ̀ŋke mɨ̧, è ka ngu nê mâ faalè àwɨ̧ ka bɨ ŋa.
2CO.9.6	Bɨ̀ ku̧u̧te nê, wòt nàa ndìꞋa mpiꞋa, ta fùꞋù mpiꞋa, wòt liꞋi nyaŋ tà fùꞋù nyaŋ. 
2CO.9.7	Wòt ŋa mbɨꞋɨ̀ èntɨ̧ɨ̧ tò e shu nê tà ŋa la. Wòt ka me ŋa səèa vi səâ. Tà ka me ŋa nkàà nê bɔ ngwèèlè àvi ka ye ŋa, ngu nê Mbɔ̧ɔ̧mà nàà nkɔ̀ŋkà bòt bu bɔ̀ɔ nkɔ̀ŋkà a màŋa la. 
2CO.9.8	Mbɔ̧ɔ̧mà bɔ mètàŋ eŋa awɨ̧ àghɨ àgème bɨ̀a nkɨ̀ŋkà la, mbɨ̀Ꞌɨ̀ bɨa me bɔ nyaŋ nɨa bùà nɨa ngɨ̀à àfàꞋa ntsɔ̧̀ àgème. 
2CO.9.9	Àkata Mbɔ̧ɔ̧mà a laꞋnê,
2CO.9.9	“Tàà ngaaba abua waa waa,
2CO.9.9	tàà ŋa abua bòt ntseb,
2CO.9.9	ntsɔ̧̀ tò nàà kà lìà.”
2CO.9.10	Mbɔ̧ɔ̧mà wu tàa ŋa èsaãaãme bòt e sà, mè ŋa èghɨjɨ bòt e jɨa la naa paa kwèꞋnè èghɨ bɨ bɔ la, mbɨ̀Ꞌɨ̀ bɨa me nɨ bùà ngɨa ntsɔ̧̀. 
2CO.9.11	Tà ghɨ̂ bɨ wu bòt nè èghɨ mbɨ̀Ꞌɨ̀ me ko ŋǎ abua bòt àfɨ̀Ꞌ àgème kà kuꞋte àbu. Bɨ ghɨ ale ko bòt nyaŋ aa ŋa mènkɔ̀ŋke abua Mbɔ̧ɔ̧mà ane àghɨa bɨ̀a ŋǎ la.
2CO.9.12	Bɨ ŋa èghɨ bàa bɨ kɨ eŋa la ko aa tɨŋe bòt Mbɔ̧ɔ̧mà bu bɔ̀ɔ nkɨ̀ŋkà la. Àyea mbɔŋ a wuê ghɨ̌ bòt aa mě taꞋa ekɔ̀ŋke a Mbɔ̧ɔ̧mà. 
2CO.9.13	ÀfàꞋ yaa bɨ̀a ghɨ̀ la aa ghɨ̌ bòt aa me wùꞋte a Mbɔ̧ɔ̧mà, nkàà nê bɔ ye nê bɨa ngɨ̀à àghɨa Ntu̧ Ntsɔ̧̀ Yesò Klistò yu bɨ̀a shua nê bɨ bɨ̧ɨ̧ne la, è laꞋ nê bɨ̀ me ghɨ̀ la. Bɔɔ mě me wùꞋte a Mbɔ̧ɔ̧mà nê, bɨ ŋa abua yɔb mè ŋǎ abua bòt ko tsa bàgème kà kuꞋte àbu. 
2CO.9.14	Ale, bɔɔ me tsàꞋta Mbɔ̧ɔ̧mà ane yɨ̧ nè èkɔŋ nkaa a ntsɔ̧̀ Mbɔ̧ɔ̧mà wu è ghe tà ghɨ ane yɨ̧ la. 
2CO.9.15	Bà nkɔ̀ŋkà Mbɔ̧ɔ̧mà ane taꞋà àghɨa tà ŋa abua ya betsiꞋa wòt kà ko ndàꞋ ànəa yùà la.
2CO.10.1	Mmɔ̌ Pɔ̂l, mâ shu̧u̧te awɨ̧ ane èlen Yesò Klistò wu tà wu mbɔɔlà wòt, mè me yu ane mènəè mi la. Wu mmɔ̌ wu bòt àa shua nê màa ngɨ̀ è ngu ba nɨ̧̀ ba, èngǎ̧ am e me yu, ka è ngu a endɨ̌ è me shɨ àkatè abua yɨ̧ e me shɨ ne nkȩ la. 
2CO.10.2	Bɨ̀ ka ngɨ̀ mbɨ̀Ꞌɨ̀ ka e nkɨ̀Ꞌɨ̂ me làꞋa abua yɨ̧ ntsòòta tsoote. Eyaa wu àghɨa màa mɨ̀ɨ̀tà ekɨꞋɨ e ghɨ̀ ne bòt bu bɔ̀ɔ shua ne e faꞋa ambo èghɨ sitsǎꞋ la. 
2CO.10.3	È batè ngu nkûŋ nê baa ntsèka a ngɔ̀ŋ, ka bà ka wua nua èbet wa ane ndɨ bòt ngɔ̀ŋ àa nùà la. 
2CO.10.4	Èghɨ bàa nɨa nùà èbet wa la ntsě è bu bɔbȩ àa nɨa nùà èbet la. Ka wu èghɨ èbet bu e bɔ mètàŋ Mbɔ̧ɔ̧mà bàa nɨa ntsòkà èdziꞋi bɔmbù̧ Mbɔ̧ɔ̧mà àa ndò̧ò̧tà la. 
2CO.10.5	Baa nɨa nkèla mènkwàꞋte kàbɔ̀ŋ ègème, nè àghɨ àgème bòt àa mɨ̀ɨ̀tà nê bɔ ko nyaŋ, a kela wɔb a mànkoa a Mbɔ̧ɔ̧mà la. Mbà̧aã mènkwàꞋte ègème mbɨ̀Ꞌɨ̀ ghɨ̌ bòt bu nè èwuu mènkwàꞋte mbɔŋ la aa me zəa Yesò Klistò. 
2CO.10.6	Baa me ghɨ̀ tê nko bòt bu bàgème ayɔɔ yɨ̧ bɔ̀ɔ ndzəa Yesò Klistò la, ntàŋke nyɨ̀Ꞌte bòt bu bɔ̀ɔ ka zə atò la àghɨa bɔ kɨà la.
2CO.10.7	Bɨ̀ lɨ̀ŋkè èghɨ àa a mbì lɨ̧ la. Wòt me ye avi zìambɔŋ mɨ̀ɨ̀tà nê ye wu wòt Yesò Klistò, ta mè nkwàꞋtè, ko taa ye nê bàambɔŋ ba wu bòt Yesò Klistò mɨ̧̂ mbɨ̀Ꞌɨ̀ tòà. 
2CO.10.8	È màà ngu wuê nê, mâ ghàꞋtè am tè ntsè ndɨ mâ wu ghɨ̀ la ane àtɔŋ yu Yesò Klistò ŋa abua am la, ko àtsə am aa kà kɔꞋ ane ànəa mbɔŋ. Tà li tà kà ŋa àtɔŋ yaa nê è nɨŋ ntsòkè mèntɨ̧ɨ̧ mɨ̧. Tà li ŋa nê è nɨŋ ngɨ̀ mèntɨ̧ɨ̧ mɨ̧ me kweele. 
2CO.10.9	E ntsea nkɨ e ghɨ̌ bɨa me mɨ̀ɨ̀te nê e ngua fàŋà wɨ̧ ane èghɨ mâ shɨ a èbem èkatè bɔ̧ la. 
2CO.10.10	Bɔɔ shua nê, màa ngɨ̀ è me shɨ letà am, e me tsoote a èbèm mè ngɨ̀ a bɔ nkȩ, ka è ngu ba nɨ̧̀ ba e me yu, mèngǎ̧ mɔ̧ ka wua nkwèèla. 
2CO.10.11	Bòt bu ndàꞋà anè la bɔ bɔ ndɨ bɔ̀ɔ ko nê àghɨa bàa ndaꞋa a èbem èkatè àfɨꞋa bà wu a endɨ̌ la, bele wuê àghɨa bàa ngɨ̀à àfɨꞋa ba kɨꞋɨ tê ntsìꞋi a si ba nɨ̧̀ ba la.
2CO.10.12	BetsiꞋa bà ka me kɨ efɨ̀Ꞌnè àwa nè bòt bu ayɔɔ yɨ̧ bɔ̀ɔ shua nê bɔ ghe la. Bɔɔ̀ fɨ̀Ꞌnà wɔb nè bɔnyɨ bɔb nkɨ eye bòt bɔ tsè beko la. Àyaa a wua nyɨ̀Ꞌta nê bɔ bakà bɔ èyì. 
2CO.10.13	Ka è me wu awa ko baa me ghàꞋtè awa wuê ane àfàꞋ yu Mbɔ̧ɔ̧mà ŋa abua ya la. Bà ka ghàꞋtà wa te ghǎ wu àdziꞋa kà wu aya a. Àghɨa bàa ngɨa a kètsìà wɨ̧ la wu àbəꞋa àfàꞋ yu Mbɔ̧ɔ̧mà ŋa abua ya la. 
2CO.10.14	Bɨ wu ayɔɔ bòt Mbɔ̧ɔ̧mà lè ŋa abua am nè e nkɨꞋɨ ntsɔ̀tè Ntu̧ Ntsɔ̧̀ Yesò Klistò abua yɔb la. Ale, e ndi me kɨꞋɨ abua yɨ̧ ale è nka wua mɨ̀à àdziꞋa tà li nê è nga la. Bɨ li ngu bòt mbì ba le kɨꞋɨ̀ abua yɨ̧ ntsɔ̀tè Ntu̧ Ntsɔ̧̀ Yesò Klistò la. 
2CO.10.15	Bà ka ghaꞋte awa te gha ewu àdziꞋa kà wu ayea Mbɔ̧ɔ̧mà ŋa abua ya la. Ka àghɨa ba kɨa la wu nê mèntɨ̧ɨ̧ mɨ̧ mu bɨ zi ane Yesò Klistò la me kweela ngà nè mbì, mbɨ̀Ꞌɨ̀ aa wu nê èlu̧ e ghaꞋà abua ya baa kwèꞋne àfàꞋ àya a kètsìà wɨ̧. 
2CO.10.16	A wu anè ko baa ko etsɔ̀te Ntu̧ Ntsɔ̧̀ Yesò Klistò te egheebe awɨ̧ egha a èlaꞋ ko tsa. Bà ka me ghàꞋtè àwa ane àfaꞋa bòt ko e ghɨ a èdzìꞋ ko tsa la a. 
2CO.10.17	Àkata Mbɔ̧ɔ̧mà a laꞋnê, “Wòt me kɨ ghàꞋte àvi tà me ghàꞋtè àvi ane àghɨa Yesò Klistò ghɨ̀ la.” 
2CO.10.18	Wòt me shu zìambɔŋ nê ye wu àghɨa ko, ko tà ntsě àghɨ. Wu wòt Mbɔ̧ɔ̧mà shu nê tà wu àghɨ la, ka tà lâ ngu àghɨ la.
2CO.11.1	Mâ shu̧u̧te awɨ̧ nê bɨ̀ nyaꞋa njùte èngǎ̧ am, ka e màà ndzì àdziꞋa àkèghɨ̧̀ adù̧. Bɨ̀ kuule mèntɨ̧ɨ̧ mɨ̧ njùte! 
2CO.11.2	Bɨ̀ ko nê, mâ lâ mbɔ èntɨ̧ɨ̧ ane yɨ̧ mbɨ̀Ꞌɨ̀ Mbɔ̧ɔ̧mà bɔ la. Mâ nɨ awɨ̧ mbɨ̀Ꞌɨ̀ waàvi angɔ̧̀ kà ko mbâ̧, e ghɨ̌ bɨa yɔꞋɔ wuê mbâ̧ yemɔ̀Ꞌ. Ŋut wu Yesò Klistò à. 
2CO.11.3	Maà mbɔ̀ɔ nê bòt ko aa fɨte awɨ̧ mbɨ̀Ꞌɨ̀ Satàn nyà̧kàbɔ̀ŋ 
2CO.11.4	E shua anè nkàà nê mâ ye nê bɨa mbeà mbɨ̧̀ɨ̧̀na ànəê àgème bɨ zə la. Wòt nàa ngɨ̀ tà kɨꞋɨ tà làꞋa ànəa Yesò tsǎ kà wu yu ba làꞋà la, kò ànəa fo tsǎ kà wu Fo Mbɔ̧ɔ̧mà yu bɨ li mbɔŋ la, kò ntsɔ̀tè ntu̧ tsǎ kà wu Ntu̧ Ntsɔ̧̀ Yesò Klistò yu bɨ li ndzə mbɨ̧̀ɨ̧̀ne la leꞋ, bɨ bê mbɨ̧̀ɨ̧̀ne kà kwàꞋtè. 
2CO.11.5	Bɨa ŋèꞋa bòt bɨ̧ bu a ègwet shua nê bɔ ghe ka bɔ̀ ka tse am ane àghɨa ko. 
2CO.11.6	È màà ngu wuê nê maa kà ko ndàꞋ, ko àghɨa ko bɔ ko tê ntsè am la a ntsě. Mâ ghɨ̂ bɨ ko àyaa a ngo̧ a ngò̧ ane àghɨ àgème mâ ghɨ̀ la.
2CO.11.7	Tè e ndi ngɨ a kàbɔ̀ŋ ndɨ̀ wu e ndi nkɨ̀Ꞌɨ̂ nɨ am a si, màa nkɨ mbɨ̀Ꞌɨ̀ eŋeꞋe awɨ̧ a ègwet, ndàꞋà Ntu̧ Ntsɔ̧̀ abua yɨ̧ kà lo̧o̧ àghɨ la à? 
2CO.11.8	È li ngu àfɨꞋa è ngu ba nɨ̧ ba la, e me nɨ èkab abua bèchɔsì ko tsa mbɨ̀Ꞌɨ̀ e fàà fàa, mbɨ̀Ꞌɨ̀ etɨŋe awɨ̧. 
2CO.11.9	E ndi nguê màa ngɨ̀ è me kɨ̀ŋke àghɨ, è nka lɨŋkè wòt kǒ ane yɨ̧ nkàà nê, bɔnyɨ ba bu bɔ dzə a Màsèdonìà la e li ngua ŋǎ èghɨ màa nkɨ̀ŋkà la. Maa me ghɨ̀ wuê a èlɨ̀ waa ngà nè mbì. E nka me lɨ̀ŋke wòt kǒ ane yɨ̧ a ebàꞋa àghɨa ko a. 
2CO.11.10	Mbɨ̀Ꞌɨ̀ mènəè nkûŋ màa ane ànəa Yesò Klistò bele a èntɨ̧ɨ̧ am nkwèèla la, wòt kǒ tàa kele am nê è nka tsi ngàꞋtè am nê maa kà nɨ àghɨ abua yɨ̧ la ntsě. Wòt mbê ntsě ka wuê àbâ èlaꞋ Akayà àgème. 
2CO.11.11	Tè e ntsèka kà wua nɨa àghɨ abua yɨ̧ anè ngu shua nê maà kà kɔ̀ŋkè àwɨ̧? ChaꞋ a ntsě ale! Mbɔ̧ɔ̧mà ko nê maà nkɔ̀ŋkà àwɨ̧. 
2CO.11.12	Maa me ghɨ̀ àghɨa màa ngɨa àfɨ̀Ꞌ yaa la nɨa ngà nè mbì mbɨ̀Ꞌɨ̀ bòt bu bɔ̀ɔ ngà̧aã shua nê awɔb tsàà Mbɔ̧ɔ̧mà la è ka tsi eye èlu̧ bɔ̀ɔ me ghàꞋte àwɔb shua nê bɔɔ fàꞋà wuê mbɨ̀Ꞌɨ̀ mmɔ̌ la a.
2CO.11.13	Èwuu bòt mbɔŋ ntsě ngule bɔntu̧ Yesò. Bɔɔ nɨa àfàꞋ àyɔb mvəèəlà àghɨ a bòt nkɨà bɔɔ me mɨ̀ɨ̀te nê awɔb tsàà Yesò Klistò. 
2CO.11.14	Wòt yea àyaa à ka ntsè atò ngu nê nàa ngɨ̀ è wu àfɨ̀Ꞌ àko ka wuê Satàn fɨ̀te bòt tè bɔ tsiꞋa mɨ̀ɨ̀tà nê tà wu wantu̧ Mbɔ̧ɔ̧mà tàa nɨa èkaꞋà nɨa nkɨ̀Ꞌa la. 
2CO.11.15	Satàn wu ghɨ̀ anè, à ka ntsè àwɨ̧ nê bɔfàꞋ tò aa me ghɨ̀ wuê a èlɨ mbɔŋ. Mbɔ̧ɔ̧mà naa ŋa àbȩ̀ àyɔb ane ndɨ àfàꞋa yɔb a nyɨꞋte la.
2CO.11.16	TsiꞋ è mě shu awɨ̧ mbɨ̀Ꞌɨ̀ mâ zǐ shu la nê, wòt ka mɨ̀ɨ̀tè nê e ngu àkèghɨ̧̀. Bɨ màà me mɨ̀ɨ̀tè wuê nê e ngu àkèghɨ̧̀ bɨ tsiꞋ e nyaꞋà ngàꞋtà am mɨ̧̂. 
2CO.11.17	Ànəê ya e ndàꞋà la ntsě ànəa Yesò Klistò shu abua am nê è ndaꞋa la. Maà ngàꞋtà am a èlɨ̀ wa ale a tsiꞋi ngaa mbɨ̀Ꞌɨ̀ e ngu àkèghɨ̧̀. 
2CO.11.18	Ndɨ̀ wu bòt nyaŋ àa ngàꞋtà wɔb ane èlɨ bòt ngɔ̀ŋ àa ngɨ̀à la, maa me ghɨ̀ àyaã a èlɨ mbɔŋ mɨ̧̂. 
2CO.11.19	Bɨa shua nê bɨ bɔ èyì, mbɔ̂ me bɨ̧ɨ̧ne ànəa èkèghɨ̧̀ àa shua la nè mèngùꞋte. 
2CO.11.20	Wòt nàa ngɨ̀ tà kɨꞋɨ bɨ sàŋ tà nɨ̀ àwɨ̧ mbɨ̀Ꞌɨ̀ èbùꞋ, me fible awɨ̧ nɨa èghɨ bɨ̧, ntsèka a ègwet lɨ̧, mè ntsò̧ò̧tà wɨ̧. 
2CO.11.21	Eyaa wu ndɨ bɨ̀a ndzèa la, bɨ nɨŋ nê ma fâ̧ nkàà nê ba li bà ka bɔ mèntɨ̧ɨ̧ kèkweele e ghɨ̀ èwuu èghɨ mbɔŋ.
2CO.11.21	Ka àghɨ a wuê betsiꞋa wòt me ghàꞋtè àvi adù̧ la ko maa ghàꞋtà am adù̧ mɨ̧̂. E ngua ndàꞋà anè mbɨ̀Ꞌɨ̀ àkèghɨ̧̀. 
2CO.11.22	Bɨ̀ zə! Bɔ me shu nê bɔ wu bèlèkɔꞋasi bòt Ebùlù, ko e ngu àyaã wekǒ mɨ̧̂, me shu nê bɔ wu bòt Izəèlȩê, ko e ngu àyaã wekǒ mɨ̧̂, mè me shu nê bɔ wu bòt àndǎ̧ Abàlàghâm, ko e ngu àyaã wekǒ mɨ̧̂. 
2CO.11.23	Bɔ me shu nê bɔ wu bɔfàꞋ Yesò Klistò, ko maa tsiꞋi làꞋà mbɨ̀Ꞌɨ̀ wòt àbààla nê e ngu wɔ̀fàꞋ Yesò tè ntsè àwɔb. Mâ faꞋa àfàꞋa nyaŋ tè ntsè àwɔb, bɔ zì am a tèfȩ ngò̧tsə nyaŋ tè ntsè àwɔb, shu̧u̧ am tè ntsè àwɔb, èvə e mè nəꞋə a tèdzi taã ngò̧ nyaŋ. 
2CO.11.24	Mâ ye ngoꞋ a tèkitebu Bèjuê bɔ̀ɔ shu̧u̧ am la ngò̧ tetà̧â̧. Àfɨ̀Ꞌ àgème bɔ̀ɔ shù̧u̧ am la bɔ ŋa am ngɔt èghem yetat ntsɔ̀b tebəèꞋa. 
2CO.11.25	Bòt Luêm e shu̧u̧ am ngò̧ tetat nè fȩtsə, bòt e mè ntèmte am nè àti ngò̧ yemɔ̀Ꞌ. ÈnkànuꞋ betat e bɨɨ a *èdzî ngò̧ tetat nè mmɔ̌ a èbèm, e mè ndzii nkua ndi a èbem *èdzî ane àliabȩ yeamɔꞋ. 
2CO.11.26	Ane bèlèghȩ̀ȩ̀nè nyaŋ, e ndɨ ngua ndzea ngoꞋ a èbem mèdzî è lu̧u̧ la, ndzě ngoꞋ abua bètsɔŋ, mè ndzě ngoꞋ a tèkitebu bòt àlaꞋ bɔ̧. Mâ ye ngoꞋ a tèkitebu bòt kà wu Bèjuê, ndzě ngoꞋ a èbem èpfəè nɨ̧, ndzě ngoꞋ a èbem èlaꞋ yuube. Mâ ye ngoꞋ fɔɔle a èbem *mèdzî mè ndzě ngoꞋ a tèkitebu bòt bɔ̀ɔ fɨ̀ta shua nê bɔ wu bòt Yesò Klistò la. 
2CO.11.27	Mâ fâꞋ mbɔ̀ tèbəꞋtsə, ndì àtatsi ngò̧ nyaŋ, ntsèka kà ye èghɨjɨ ejɨ kò mèleb enu leꞋ. Mâ tsèke ngò̧ nyaŋ kà jɨ àghɨ, è nka mê ndzè lob e tseke a èbèm, è nka mê ndzè ndǐ ekwaãaã a èfɨ̀Ꞌ ko. 
2CO.11.28	E mbakà bàte ntɨ̧̀ɨ̧ èghɨ ba ègème, ka ànəa ko a bɔ̂ nguê àa ndèlà a èntɨ̧ɨ̧ am àfɨ̀Ꞌ àgème la. Ànəa mbɔŋ wu nê maà ntsèka mɨ̀ɨ̀tà bèchɔsì bàgème. 
2CO.11.29	Wòt nàa me yu ane mènəè Mbɔ̧ɔ̧mà, è nka wu ntsɔ̧̀ wuê mbɨ̀Ꞌɨ̀ e ntsiꞋi tòà. Wòt nàa ngɨ̀à wekǒ ghɨ a kàbɔ̀ŋ, e ntsiꞋi a èbem ngoꞋ.
2CO.11.30	A ghà tè ntsìꞋi àyea màa ŋeꞋe tèkwȩ taã a ègwet la, ko e nga me ŋeꞋe tèkwȩ taã adù̧ èghɨ bu àa nyɨ̀Ꞌta nê e mbakà bɔ mètàŋ la. 
2CO.11.31	Mbɔ̧ɔ̧mà Tǎt Yesò Lefɨ̀Ꞌ ko nê ànəa mâ shu la wu nkûŋ. Bà me wùꞋte atò ane àlia nè àlia. 
2CO.11.32	È li ngu àfɨꞋa è ngu a Dàmaskɔ̀s la, gɔvanɔ̀ wu tà li ngu a ètene fɔ̧̀ Àletàs la tsite bòt a mètsəêkaã yu bɔ kut ndzì àpfəa nɨ̧ yu a èbèm la nê bɔ̀ baãaã am. 
2CO.11.33	Ka bèshu̧ bɔ̧ e zì am a èbem ankà̧ ntsaa àbȩ ane wundù a mbɨ̧̀ àkaã yu e ndùùlà.
2CO.12.1	Maa me ghàꞋtè wu am. Àbȩ̀ àko wòt nàa jɨ la a batè ntsě adù̧, kà e mbɔ̂ ngu me ghàꞋtè wuê ghàꞋte shua ànəa ètsə Yesò Klistò è nyɨꞋte am la, nè èghɨ tà li ngàꞋte àghɨ am e ndze la. 
2CO.12.2	Mâ ko wòt kǒ tà wu wòt Yesò Klistò la. Bɔ li nɨ atò àfɨ̀Ꞌ àko ngà tè ntsè ègwet nga a ègwet àdziꞋa Mbɔ̧ɔ̧mà wù la. Kò ŋut li ngà nè nkèm zi, kò wu wuê àlɨ̀ŋka tò ka a li ngà la leꞋ, ko e mbakà koê, wu Mbɔ̧ɔ̧mà ka tà ko la. Àfɨ̀Ꞌ ya wu èngùꞋebȩ ntsɔ̀b yekwì mbɨ̀Ꞌɨ̀ àyaa a tsè la. 
2CO.12.3	Ane nkûŋ, mâ ko nê, bɔ li nɨa mbê waa nɨŋ nga a palàdȩê. Kò tà li ngà nè nkèm zi kò wu wuê àlɨ̀ŋka tò ka a li ngà la leꞋ, ko e mbakà koê. Wu Mbɔ̧ɔ̧mà ka tà ko la. 
2CO.12.4	Tà li nga abot ndzəè mènəè betsiꞋa wɔ̀bȩ̂ ka ko ndàꞋ la, è wù mènəè Mbɔ̧ɔ̧mà bakà bɨ̧̀ɨ̧̀ne nê bòt è me làꞋà la. 
2CO.12.5	Maa me ghàꞋtè am ane ànəa wòt waa, ka betsiꞋa è nka ghaꞋte am ane àghɨa ko tsa ane yaã mmɔ̌ mbɔŋ, kà wu ane èghɨ bu àa nyɨ̀Ꞌta nê e mbakà bɔ mètàŋ la. 
2CO.12.6	E me kɨ me ghàꞋtè am ko e ntsea ngɨ̀à mbɨ̀Ꞌɨ̀ àkèghɨ̧̀ nkàà nê e nga me làꞋà wuê ànəa è wu nkûŋ la. Ka è nka wuê me ghàꞋtè am mbɨ̀Ꞌɨ̀ bòt e me kuke am tè ntsè àghɨa è ngu yùà la, nè àyea bɔ̀ɔ ndzəa e ndàꞋà la.
2CO.12.7	Mbɔ̧ɔ̧mà li tà kà wua nkɨà maa me ŋeꞋe tèkwȩ taã ane èghɨ bu e ghe tà ghaꞋte àghɨ am e ndze la. Ale, Mbɔ̧ɔ̧mà zì àghɨa ko ane yaã aa ghɔɔ am, ekele am mbɨ̀Ꞌɨ̀ e me ŋeꞋe tèkwȩ taã a ègwet nyaŋ. Àghɨ yaa a li ngu mbɨ̀Ꞌɨ̀ wantu̧ Satàn. 
2CO.12.8	E ndi shù̧ù̧te a Tè Yesò ngò̧ tetat nê tà tsi àghɨ yaa. 
2CO.12.9	Ka tà shu abua am nê, “Maa tɨŋe awê. Ntsɔ̧̀ am è kùꞋù abua yê ngu nê bɔɔ mpàa ndzea mètàŋ mɔ̧ ane èghɨ bu àa nyɨ̀Ꞌta nê à bakà bɔ mètàŋ la.” Ale, maa me ghàꞋtè am ane èghɨ bu àa nyɨ̀Ꞌta nê e mbakà bɔ mètàŋ la nè mèngùꞋte mbɨ̀Ꞌɨ̀ mètàŋ Yesò Klistò naa wu adù̧ yaã. 
2CO.12.10	Maà ngùꞋtè am àfɨꞋa è mbaka bɔ mètàŋ la, nè àfɨꞋa bòt àa ntsò̧ò̧tà am la, nè àfɨꞋa màà ndzea ngoꞋ la, nè àfɨꞋa bòt àa nkɨà àtsə am enɨ la, nkàà ànəa Yesò Klistò. Aà ale nkàà nê nàa ngɨ̀ è wu àfɨꞋa è mbaka bɔ mètàŋ la ka Yesò ŋà mètàŋ abua am.
2CO.12.11	Maà ndàꞋà mbɨ̀Ꞌɨ̀ àkèghɨ̧̀, ka am ale è ghɨ̀à bɨ̀a. Wu bɨ̀a ka bɨ wuê me shu bòt wòt è ngu wùà la. Mâ batè è nka wu àghɨa ko, ka bòt bɨ̧ bu bɔ li ngua ŋèꞋa wɔb a ègwet shua nê awɔb tsàà Mbɔ̧ɔ̧mà la e li bɔ̀ ka tsè am ane àghɨa ko. 
2CO.12.12	E ndi ngua mbɔ̀ɔ̀la am faꞋa a kètsìà wɨ̧, Mbɔ̧ɔ̧mà mè nɨ èlȩê, nè mènəè ngɨŋa, nè tèwuute ènəê kà ye fɨ̀Ꞌ, nɨŋ nyɨ̀Ꞌte nê e ndâ ngu wantu̧ vi. 
2CO.12.13	Àghɨ yu e ndi ngɨ abua bèchɔsì ko kà ghɨ abua yɨ̧ la wu ghàà? Wu wuê ndàꞋ àghɨ yeamɔꞋ e ndi è nka ghɨ abua yɨ̧ la. Àghɨa mbɔŋ wu nê e ndi è nka shu nê bɨ̀ me ŋa èghɨ abua am. Bɨ̀ waꞋa kàbɔ̀ŋ am.
2CO.12.14	Eyaa wu ngò̧ tetat màa nkɨ mě kɨꞋɨ eye awɨ̧ la, ka è nkɨ̀Ꞌa kà wu me lɨ̀ŋke àwɨ̧ a ebàꞋa àghɨa ko, nkàà nê è nka kɨꞋa ebàꞋa èghɨ bɨ̧. E nkɨ̀Ꞌa etɨŋe awɨ̧. È ntsě bɔtechɨɨle bɔ̀ɔ fèta èghɨ nɔŋa abua bètǎt bɔb bɔ̂ bènyɨ̌ bɔb la. Wu bènyɨ̌ bɔ̂ bètǎt ka bɔ̀ɔ fèta èghɨ nɔŋa abua bɔ̧ bɔb la. 
2CO.12.15	Aa me bɔ̀ am eŋa àghɨ àgème fɔɔle àtsə am ane ànəa yɨ̧. Tè e ngu ekɔ̀ŋkè àwɨ̧ te tsě àdziꞋ anè, ko bɨa nkɔ̀ŋkè am mpîꞋ? 
2CO.12.16	Bɨa bɨ̧ɨ̧ne àfɨ̀Ꞌ yaa nê e ndi è nka wua ndɨ̀ŋkà wɨ̧ a ebàꞋa àghɨa ko. Ka wòt kǒ ane yɨ̧ nàà shua nê e ndi ngu wòt èyì kèŋɔꞋte fɨ̀ta wɨ̧ nɨa èghɨ bɨ̧. 
2CO.12.17	Wòt kǒ ane bòt bu e ndi ntsàà la li tà kà fible awɨ̧ enɨ àghɨa ko ekɨꞋɨ ŋa abua am. 
2CO.12.18	E ndi ŋwètè a Tȩtɔ̀s nê tà kɨꞋɨ, mè ntsàà wanyɨ wa kǒ wu bɔ̂ tò. Tè Tȩtɔ̀s li fìble wòt kǒ ane yɨ̧? Ba tò e li ngɨ̀ mbɨ̀Ꞌɨ̀ bòt bɔ̀ɔ ndzea èlu̧ wemɔꞋ la, mè ngɨ̀ àghɨ yeamɔꞋ.
2CO.12.19	Tè bɨa ntsèka mɨ̀ɨ̀tà nê ba wua tàŋà ànəa ya a mbì lɨ̧? ChaꞋ a ntsě ale. Bɔnyɨ ba, ba làꞋà anè a mbì Mbɔ̧ɔ̧mà mbɨ̀Ꞌɨ̀ bòt Yesò Klistò, nê àghɨ àgème ba ghɨa la ba wua nkɨ nɨ etɨŋe awɨ̧. 
2CO.12.20	Maà mbɔ̀ɔ mbɨ̀Ꞌɨ̀ ka e nkɨ̀Ꞌɨ̂, bɨ̀ ka wu ane ndɨ màa mɨ̀ɨ̀tà la, mmɔ̌ mbɔŋ è nka mê ngu ane ndɨ bɨ̀a mɨ̀ɨ̀tà la. Maà mbɔ̀ɔ mbɨ̀Ꞌɨ̀ ka ateko e nkɨ̀Ꞌɨ̂, àyɔ̀ŋ a wuê a kètsìà wɨ̧, nè ghɔ̀Ꞌnà, nè ntɨ̧ɨ̧ bɨ̌, bɨ mè me tseka a mètsəê a mètsəê, mè me làꞋa kàbɔ̀ŋ ane tèlente bòt ko, ngɨ̀à mènàŋ, ŋeꞋa tèkwȩ tɨ̧ a ègwet, mè nəèꞋà mènəè. 
2CO.12.21	Maà mbɔ̀ɔ mbɨ̀Ꞌɨ̀ ka e nkɨ̀Ꞌɨ̂ Mbɔ̧ɔ̧mà wu màa faꞋa abua tò la mè ngɨ̀ e mbɔ àtsəa kɔꞋɔ a mbì lɨ̧, e mè mbɔ̌ ndɨ màa me dɨ̌ nkàà nê bɔɔ mɨ̀ɨ̀tà mènəè kàbɔ̀ŋ ntu̧ kubte mèntɨ̧ɨ̧ mɔb la. Èghɨ mbɔŋ bɔ̀ɔ ngɨ̀à la wu mèmɨ̀ɨ̀te kàbɔ̀ŋ, màmpaꞋta bòt kà yɔꞋ awɔb, mà ngɨa kàbɔ̀ŋ kà bɔ àtsəa kɔꞋɔ.
2CO.13.1	Eyaa wu ngò̧ tetat màa nkɨ mě kɨꞋɨ eye awɨ̧ la. E nkɨ̀Ꞌà, bɔ nɨa ànəa kàbɔ̀ŋ wòt ghɨ̀ la nɨŋ nkɨ̀Ꞌɨ̂ abua am, ko maa nyi a èbèm na bòt babe kò batat leꞋ e me ghà ne mbì e shua nê bɔ li ndze ndɨ ŋut ghɨa àghɨa ngaa la. 
2CO.13.2	È li ngu àfɨꞋa mâ kɨꞋɨ ndzè àwɨ̧, è wù èka bɔ̧ bebe a mànkɨꞋa adzìꞋ yu la, e səèŋkè ètû̧ bòt bu bɔ̀ɔ ngɨa kàbɔ̀ŋ la, nè èbe waa waa nê e mè me kɨꞋɨ bɔ bela ngɨa kàbɔ̀ŋ, ko è nka sà wɔb a. E ngua mè səèŋkà ètû̧ bɔb àfɨ̀Ꞌ yaa e ntsě a si ŋu la nê, e me kɨꞋɨ bɔ bela ngɨa kàbɔ̀ŋ ko è nka sà wɔb a. 
2CO.13.3	Maa ghɨ̀ anè ndɨ̀ wu bɨ̀a nkɨ ye nê e ndàꞋà ane mètàŋ Yesò Klistò la. Tàa ngɨ̀ tà me ghɨ àghɨ a kètsìà wɨ̧, tà kà nyɨꞋte nê yea njùa, ka tàa ngɨ̀à èghɨ a kètsìà wɨ̧ ane mètàŋ mi. 
2CO.13.4	Bɔ li mbàte ngù̧ù̧te atò a mbɨ̧̀ mbasa mbɨ̀Ꞌɨ̀ wòt tàa njùa la, ka tà wu yû̧ àfɨ̀Ꞌ yaa ane mètàŋ Mbɔ̧ɔ̧mà. Bàa bòt Yesò Klistò e gha ane àbâ ko me yu mbɨ̀Ꞌɨ̀ tà lè wu la, ka bɨ bɔ̂ ngu eye nê baa ntsèka ane mètàŋ Mbɔ̧ɔ̧mà wuê mbɨ̀Ꞌɨ̀ Yesò nàa ntsèka la, faꞋa a kètsìà wɨ̧.
2CO.13.5	Bɨ̀ neeta ndȩ̀ àwɨ̧ bɨ̀ambɔŋ ndze nê kò bɨa ntsèka mbɨ̀Ꞌɨ̀ bòt bɔ zì mèntɨ̧ɨ̧ mɔb ane Yesò Klistò la, e bɔ ndɨ bɔ̀ɔ me tseke la leꞋ. Kò bɨ bakà ko nê Yesò Klistò wu a mèntɨ̧ɨ̧ mɨ̧ leè? È wu nê bɨ lâ ndzì mèntɨ̧ɨ̧ mɨ̧ ane tò ko tà wu nè nɨ̧̀. 
2CO.13.6	È me wu awa, ko mâ mɨ̀ɨ̀tè nê bɨa ye nê ba lâ ngu bɔntu̧ Mbɔ̧ɔ̧mà. 
2CO.13.7	Baa shù̧ù̧ta Mbɔ̧ɔ̧mà nê tà ghɨa bɨ̀ ka tsi ngɨ a kàbɔ̀ŋ. Ba shua àyaa nkàà nê ba ntsea nkɨà bɔɔ ko nê Mbɔ̧ɔ̧mà ka tà tsàà wa la. È màà ngu wuê nê bɨa kà ye awa mbɨ̀Ꞌɨ̀ bòt Mbɔ̧ɔ̧mà tsàà la, ko àghɨa ba kɨa la wu nê bɨ̀ me ghɨ̀ mènəè è kùꞋù la. 
2CO.13.8	BetsiꞋa bà ka ghɨ àghɨa àa me shuke nkûŋ a si la. Baa me ghɨ̀ wuê àghɨa àa me lɔ̀ke yùà ntsaa a ègwet la. 
2CO.13.9	Ba màà me yu ka bɨ bɔ̂ me kweele ane alu̧ Mbɔ̧ɔ̧mà, ko ànəa ngaa aa me bɔ̀ àwa. Ale, baà ntsàꞋta Mbɔ̧ɔ̧mà nê tà ghɨa bɨ̀ paa nkwèèle. 
2CO.13.10	E ngua shɨa letà waa àfɨ̀Ꞌ yaa mbɨ̀Ꞌɨ̀ è nkɨ̀Ꞌɨ̂ è kwene ane yɨ̧, è nka tsi nɨ̀ àtɔŋ yu Yesò Klistò ŋa abua am la enɨ ŋȩ awɨ̧. Tà li ŋà àtɔŋ yàà nê è nɨŋ ngɨ̀ mèntɨ̧ɨ̧ mɨ̧ me kweele ane mènəè mi. Tà li tà kà ŋa nê è nɨŋ ntsòkè àwɨ̧.
2CO.13.11	Bɔnyɨ bɔ̧, enɨ lìa e ngua shua nê bɨ̀ tseke ntsɔ̧̀. Bɨ̀ kubte mènəè mɨ̧, mè me zə ànəa mâ shu la, ngɨ̀à mènəè mɨ̧ nè èntɨ̧ɨ̧ wemɔꞋ, mè ntsèka ane àlàŋkè bɨ bɔnyɨ bɨ̧. Bɨ me ghɨ̀ anè ko Mbɔ̧ɔ̧mà èkɔŋ nè àlàŋkè èntɨ̧ɨ̧ naa wu ne nɨ̧̀.
2CO.13.12	Bɨ̀ taꞋa bɔnyɨ bɨ̧ bàgème ntsàꞋtè àwɔb mbɨ̀Ꞌɨ̀ bòt Mbɔ̧ɔ̧mà. 
2CO.13.13	Bòt Mbɔ̧ɔ̧mà bu bàgème àdzìꞋ yaa la aa ntsàꞋtà wɨ̧.
2CO.13.14	Maà ntsàꞋtà nê Lefɨ̀Ꞌ Yesò Klistò nyɨꞋte a ntsɔ̧̀ vi abua yɨ̧, bɨ̀ mě ndzè èkɔŋ Mbɔ̧ɔ̧mà, Fo Kèfə e ghɨa bɨ̀ wu ane ètsəê wemɔꞋ bɨ̀agème.
GAL.1.1	Letà Pɔ̂l wantu̧ Yesò ane mèngɨ̌ Yesò Klistò bɔ̂ Tǎt wa Mbɔ̧ɔ̧mà wu Yesò lè pfə tà yù̧ù̧me atò la. È li è kà ghɨ̂ wɔ̀bȩ̂ tà kà mê ntsè ane wɔ̀bȩ̂ ka nguê wantu̧.
GAL.1.2	Nè bɔnyɨ ba bu bàgème bɔ̀ wu ba tò ba la,
GAL.1.2	Abua bèchɔsì bu a Gàlashìà la.
GAL.1.3	Maà shù̧ù̧ta Tǎt wa Mbɔ̧ɔ̧mà bɔ̂ Yesò Klistò nê bɔ̀ ŋa awɨ̧ a ntsɔ̧̀ bɔ̂ àlàŋkè. 
GAL.1.4	Yesò waa li ŋa àtsəa zi ane mènəè kàbɔ̀ŋ ma mbɨ̀Ꞌɨ̀ etsì àwa a èbem mènəè kàbɔ̀ŋ ngɔ̀ŋ laane, mbɨ̀Ꞌɨ̀ Mbɔ̧ɔ̧mà li ntsia nê aa li wu la. 
GAL.1.5	TsiꞋ mèngùꞋte wu abua Mbɔ̧ɔ̧mà àlia nè àlia. Àmèn.
GAL.1.6	A taꞋa tsě am ndɨ bɨ bê ntsìꞋa sà Mbɔ̧ɔ̧mà wu tà li ntsè ane tèsȩte Yesò Klistò ka ntɔ awɨ̧ la, ntsìꞋa mbɨ̧̀ɨ̧̀na Ntu̧ Ntsɔ̧̀ kǒ tsa la. 
GAL.1.7	È ka lema shua nê èngǎ̧ Mbɔ̧ɔ̧mà ko tsa aà və, ka bòt ko aà və bɔ̀ɔ ŋǎ wɨ̧ ngoꞋ nkɨ etsòke Ntu̧ Ntsɔ̧̀ Yesò Klistò la. 
GAL.1.8	Ka wòt ane ya, kò wuê wantu̧ Mbɔ̧ɔ̧mà tà chu a ègwet la leꞋ, kɨꞋà ndàꞋà èngǎ̧ ko tsa abua yɨ̧ e kubte ane ewu ba li ndàꞋ abua yɨ̧ la, ndɔ̀ nɔ̀ŋkè àtsəa ŋut. 
GAL.1.9	Mbɨ̀Ꞌɨ̀ ba yaŋe shu la, tsiꞋ è mèe shu àfɨ̀Ꞌ yaa nê, wòt mèà ndàꞋà èngǎ̧ ko tsa abua yɨ̧ e kubte ane ewu bɨ li ndzə la, ndɔ̀ nɔ̀ŋkè àtsəa ŋut.
GAL.1.10	Tè e ngua àfɨ̀Ꞌ yaa nkɨ èghɨ àghɨa bɔbȩ àa nkɨà la, kò wuê àyea Mbɔ̧ɔ̧mà nàa nkɨà la à? Kò e ngua nkɨ e ghɨ̀ àyea àa bɔ̌ abua wɔ̀bȩ̂ la leè? E ngua ngɨ̀à àghɨa àa mbɔ̀ bɔbȩ la, ko e nte ntsě wafàꞋ Yesò Klistò.
GAL.1.11	TsiꞋ è shu abua yɨ̧ bɨ̀a bɔnyɨ bɔ̧ nê, Ntu̧ Ntsɔ̧̀ yu e ndi ndàꞋ la li è ka wu Ntu̧ Ntsɔ̧̀ wɔ̀bȩ̂ ghɨ̀ la. 
GAL.1.12	E ndi e ka nɨ èngǎ̧ mbɔŋ abua wɔ̀bȩ̂, è ka mèe ngu wɔ̀bȩ̂ ka tà nyɨꞋte am la. Yesò Klistò zìambɔŋ ka tà li ngàꞋte èngǎ̧ mbɔŋ nyɨ̀Ꞌte am la.
GAL.1.13	Bɨ zə mènəè e ndi ngua ngɨ̀à àfɨꞋa mbì ane èlɨ Bèjuê e li ngua nkɨ̀à nɨ̀a nkùŋa Mbɔ̧ɔ̧mà la. E ndi ngua nùà chɔsì Mbɔ̧ɔ̧mà ndâ nkɨ eliime awɔb kwàꞋ ane ètɨ̧̂, kà ku tèsȩ. 
GAL.1.14	E ndi ngɨ̀ mènəè mbɨ̧te Bèjuê tèa nkɨà la tè ntɨ̧ a mbì nkàŋè taã ko nyaŋ àlaꞋ a ya. E ndi mbê nge màa nkùŋà mènəè bètǎt nyaꞋ ba la. 
GAL.1.15	Ka àfɨꞋa a li mbɔ a Mbɔ̧ɔ̧mà wu tà li ndàà am ka bɔɔ li ebi am la, tà nɨ̀ tèsȩ ti ntɔ am ane èkɔŋ vi, 
GAL.1.16	nyɨ̀Ꞌte waã vi abua am mbɨ̀Ꞌɨ̀ maa tsɔ̀te Ntu̧ Ntsɔ̧̀ tò ayɔɔ bòt kà ko a Mbɔ̧ɔ̧mà. ÀfɨꞋa mbɔŋ, è nka gha enɨ nkɨ̀a abua wɔ̀bȩ̂ kǒ, 
GAL.1.17	è nka lem nkɔ̀Ꞌɔ ghǎ a Jèlusalèm abua bòt bu bɔ li mbɨ̀ ngu bɔntu̧ Yesò ka maa wu. E ngà wuê nè Àlabìà, ndɔ̀Ꞌ abot mè ngèble am nkɨ̀Ꞌɨ̂ a Dàmaskɔ̀s.
GAL.1.18	ÈngùꞋebȩ yetat e li ntsè, e nkɔꞋ nga a Jèlusalèm eyea Pità, ntsèke ba tò ane èlibȩ ntsɔ̀b betà̧â̧. 
GAL.1.19	Mâ ghà ale, e nka ye wantu̧ Yesò kǒ tsa ka nè Jimsì wanyɨ Tè Yesò. 
GAL.1.20	Ane nkûŋ, a mbì Mbɔ̧ɔ̧mà, ànəê yaa e shɨa abua yɨ̧ la, ntsě àfɨte. 
GAL.1.21	Àfɨ̀Ꞌ a li ntsèke tè me wu, e nga àbâ Silìà bɔ̂ Sìlisìà. 
GAL.1.22	È me wu àfɨꞋa mbɔŋ ale, bòt bèchɔsì Yesò bu a Jùdià la è ka lem nko am ane èsi. 
GAL.1.23	Bɔ li ndzə wuê nê, “Wòt wu tà li ndâ ngua nkɨa àtsə ya enɨ la è tsiꞋa ndàꞋà sèntà èngǎ̧ Mbɔ̧ɔ̧mà wu tà li ngua nkɨà èlu̧ eliime la.” 
GAL.1.24	Mbɨ̀Ꞌɨ̀ bɔ zə ale la, bɔ wuꞋta Mbɔ̧ɔ̧mà nkàà am.
GAL.2.1	ÈngùꞋebȩ e li ntsè ntsɔ̀b yekwì, e nga a Jèlusalèm bâ Bànabasì, me ghǎ ale nɨ̀a Tȩtɔ̀s. 
GAL.2.2	Maà ngà ale ngu ndɨ Mbɔ̧ɔ̧mà ghaꞋtè nyɨ̀Ꞌte am nê è nga la. Mâ ghǎ abàꞋ və ale ngàꞋte Ntu̧ Ntsɔ̧̀ yu màa ndaꞋa abua bòt bu bɔ̀ baka ko a Mbɔ̧ɔ̧mà la shu awɔb. Maà ngɨ̀à ale mbɔ̂ ndàꞋà wuê a ntsèm abua bɔɔjuŋ, màa mbɔ̀ɔ mbɨ̀Ꞌɨ̀ àfaꞋa e fàꞋà la, nè àyea e ndi ndzaŋe fàꞋà la a tsè àku la. 
GAL.2.3	Tȩtɔ̀s wu ba tò e li ngà nɔ̂ la li mbàte ngu wòt Glɨ̂k ale ka bɔ̀ ka lem ŋweele atò e ghɨ̌ bɔɔ naŋe tò mbɨ̀Ꞌɨ̀ taa tsiꞋi wòt Mbɔ̧ɔ̧mà. 
GAL.2.4	Ànəa mbɔŋ a li me lɔ̀Ꞌɔ a si ale ngu ndɨ bòt ko bɔ̀ɔ fɨ̀ta nê bɔ wu bòt Yesò la e li ndzɨ̧̀ɨ̧̀ma nyi ayɔɔ ya, me tsɔ ndɨ̀ŋkà mbɨ̀Ꞌɨ̀ eye ndɨ ba zì mèntɨ̧ɨ̧ ma ane Yesò Klistò ale bà ka tsi ngu èbùꞋ la, e mèe ghɨ̌ baa tsiꞋi èbùꞋ. 
GAL.2.5	Ka bɔ ghɨ̀ ale bà ka bê ŋa èlu̧ abua yɔb, ka wuê adzìꞋ, mbɨ̀Ꞌɨ̀ ghɨ̌ nkûŋ yu ane Ntu̧ Ntsɔ̧̀ Yesò Klistò la naa tèꞋa ane yɨ̧.
GAL.2.6	Èbɔ è me wu ebu bɔ li ngu mbɨ̀Ꞌɨ̀ bɔɔjuŋ la, (kò bɔ li ngu ghà leꞋ, ko àyu a li à ka ye am, nkàà nê Mbɔ̧ɔ̧mà nàà kà lȩ mèsi bòt kà sàꞋ àwɔb.) Bɔɔjuŋ mbɔŋ e li bɔ̀ ka kweꞋnè ànəa fi ako ane èngǎ̧ am. 
GAL.2.7	Ka bɔ li ndzè na Mbɔ̧ɔ̧mà zi ànəa màndaꞋa Ntu̧ Ntsɔ̧̀ zi abua bòt kà wu Bèjuê a tèkitebu taã wuê mbɨ̀Ꞌɨ̀ tà li ndzì ànəa màndaꞋa èngǎ̧ vi abua Bèjuê a tèkitebu Pità la. 
GAL.2.8	Mbɔ̧ɔ̧mà li ngɨ̀ e ntsiꞋi wantu̧ tò a màndaꞋa èngǎ̧ tò abua bòt kà wu Bèjuê, wuê mbɨ̀Ꞌɨ̀ tà li ngɨ̀ Pità tsìꞋi wantu̧ tò a màndaꞋa èngǎ̧ tò abua Bèjuê la. 
GAL.2.9	ÀfɨꞋa Jimsì bɔ̂ Pità, nè Jɔ̌n wu bɔ̀ tɔ̀ke bòt Yesò la e ye a ntsɔ̧̀ wu Mbɔ̧ɔ̧mà nyɨꞋtè am la, bɔ zi èbu abua ya baa Bànabasì, mbɔ̂ ndàŋkè nê, bà ghǎ abua bòt kà ko a Mbɔ̧ɔ̧mà, bɔ̀ɔmbɔŋ è ghǎ abua Bèjuê. 
GAL.2.10	NdàꞋ ànəa bɔ li shu la wu nê, bà me ku̧u̧te bòt ntseb àfɨ̀Ꞌ àgème, è wù àghɨa e ndi ngua mɨɨta è ghɨ̀ la.
GAL.2.11	AfɨꞋa Pità e kɨꞋɨ a Antìɔ̀k la, Pɔ̂l tu̧ ànəa Pità è ghɨ̀à la a ètsəê tò a mbì banɔ̧̀, nkàà nê tà fǎ̧ ànəê. 
GAL.2.12	A li me wu ale ngu nê bòt ko Jimsì li ntsà la e li me laꞋ nê bɔɔ̀ nkɨ̀Ꞌa abàꞋ və, tà ko nê yea njɨ̀a èghɨjɨ bɔ̂ bòt kà ko a Mbɔ̧ɔ̧mà, ka àfɨꞋa bɔ kɨꞋɨ la tà tsì àvi ayɔɔ, ntsìꞋa nkua kwèn kwèn. Tàà ngɨa ale nko nê ye bɔɔ bòt bu bɔ li ngua shua nê bɔ̀ me naŋe bòt Yesò bàgème la. 
GAL.2.13	Bèjuê ko bu e ye ale, mbɔɔ̀ àyɔb mɨ̧̂ tè ntsìꞋi me kua kwèn kwèn mbɨ̀Ꞌɨ̀ tòa, tè Bànabasì fà̧ nyi ayɔɔ yɔb ntsìꞋa ngɨ̀à mbɨ̀Ꞌɨ̀ bɔ̀ɔ ngɨ̀à la.
GAL.2.14	Ka àfɨꞋa mâ ye nê bɔɔ̀ kà ghȩȩne ndɨŋndɨ̀ŋ mbɨ̀Ꞌɨ̀ Ntu̧ Ntsɔ̧̀ Yesò kɨa la, e mbììte a Pità a mbì lɔb bàgème nê, “Àwɔ̀ waa à wu wòt Juê la, àa ntsìꞋa ngɨ̀à mbɨ̀Ꞌɨ̀ wòt kà wu wòt Juê anè tè ngu e ghɨ̀ na ka ŋwèèle bòt kà wu Bèjuê bɔɔ tsiꞋi Bèjuê à?”
GAL.2.15	Baà nɨ̧̀ bàa wu Bèjuê ane membǐ, bà kà wua ngɨ̀à mènəè kàbɔ̀ŋ mbɨ̀Ꞌɨ̀ bòt kà ko a Mbɔ̧ɔ̧mà la, 
GAL.2.16	e ko nê, betsiꞋa wòt kà tɨ̧ɨ̧ ndɨŋndɨ̀ŋ a mbì Mbɔ̧ɔ̧mà nkàà wuê na tàa nkùŋà mbɨ̧te Musì la. Wu èntɨ̧ɨ̧ wu wòt zi ane Yesò Klistò la ka àa ngɨ̀à Mbɔ̧ɔ̧mà nɨ̀a ŋut mbɨ̀Ꞌɨ̀ wòt tà tɨ̧ɨ̧ ndɨŋndɨ̀ŋ a mbì li la. Bàa mbɔŋ e bɨ̧ɨ̧nè ane Yesò Klistò. Ba ghɨ̀ ale, mbɨ̀Ꞌɨ̀ Mbɔ̧ɔ̧mà naa nɨa wa ane bòt bɔ tɨ̧ɨ̧ ndɨŋndɨ̀ŋ a mbì li nkàà èntɨ̧ɨ̧ wu ba zi ane Yesò Klistò la. E ntsě mbɨ̧te Bèjuê wòt nàa nkùŋà la ka betsiꞋa te ghɨa tò ale la, nkàà nê betsiꞋa wòt kà tɨ̧ɨ̧ ndɨŋndɨ̀ŋ e mbì Mbɔ̧ɔ̧mà wuê ambo na tàa nkùŋà mbɨ̧tsə la.
GAL.2.17	Baa me kɨ nê Mbɔ̧ɔ̧mà nɨa wa mbɨ̀Ꞌɨ̀ bòt bɔ tɨ̧ɨ̧ ndɨŋndɨ̀ŋ ndɨ̀ wu ba zì mèntɨ̧ɨ̧ ma ane Yesò Klistò la, ka bɔ ye nê ba wu bòt kàbɔ̀ŋ, ko a wua nyɨ̀Ꞌta nê Yesò Klistò nàa ngɨ̀à bàa ghɨa kàbɔ̀ŋ? ChaꞋ, Mbɔ̧ɔ̧mà è tu̧. 
GAL.2.18	Ka e ngu anè mè me kùŋe mènəè mu e ndi ntu̧, (mbɨ̀Ꞌɨ̀ etɨ̧ɨ̧ ndɨŋndɨ̀ŋ e mbì Mbɔ̧ɔ̧mà la), ko e ntsiꞋi wòt tàa mpààtà mbɨ̧te mbɔŋ la. 
GAL.2.19	Aa anè nkàà nê è wu mbɨ̀Ꞌɨ̀ mbɨ̧te Musì tèa nkɨà la ko mâ pfə te ndɔ̀Ꞌ, nkàà nê betsiꞋa è nka tɨ̧ɨ̧ ndɨŋndɨ̀ŋ a mbì Mbɔ̧ɔ̧mà nkàà mbɨ̧tsə màa nkùŋà la. A wu anè mbɨ̀Ꞌɨ̀ maa tsiꞋi me lɨ̀ŋkè wuê a Mbɔ̧ɔ̧mà wu tàa nkùa tèsȩ taã la. 
GAL.2.20	Bɔ li ngù̧ù̧te a Yesò Klistò a mbɨ̧̀ mbasa ale nko nê bɔ wu̧u̧te am mɨ̧̂. Mâ tseke anè è nka tsi ngu mmɔ̌, è tsìꞋi Yesò Klistò ntsèka ane yaã la. Mèntsèke màa e ntsèka àfɨ̀Ꞌ yaa la, e ntsiꞋa ntsèka nkàà èntɨ̧ɨ̧ wu mâ zi ane Waã Mbɔ̧ɔ̧mà wu tà li nkɔ̀ŋkè am kwat tè mpfə ambo yaã la. 
GAL.2.21	E mbakà tu̧u̧ ntsɔ̧̀ wu Mbɔ̧ɔ̧mà nyɨꞋte am nkàà a Yesò Klistò la. Wòt ghɨ̀ ale, ngua ntɨ̧a ndɨŋndɨ̀ŋ a mbì Mbɔ̧ɔ̧mà nkàà na tàa ngɨ̀à mbɨ̀Ꞌɨ̀ mbɨ̧tsə te kɨa la, ko a nyɨꞋtè nê Yesò Klistò li mpfə kwàꞋ àku.
GAL.3.1	Bɨ̀a bòt Gàlashìà bàa bɨ wu kwàꞋ èkèghɨ̧̀. Wàa chɨɨmè nɨ̀ èbə nɨŋ ngèble ètsə bɨ̧ nê bɨ̀ ka mbɨ̧̀ɨ̧̀ne nkûŋ à? Ka bɔ li ngàꞋte kwàꞋ a mbì lɨ̧ nyɨ̀Ꞌte ndɨ bɔ li ngù̧ù̧te Yesò Klistò a mbɨ̧̀ mbasa la à? 
GAL.3.2	TsiꞋ e mbììte awɨ̧ ànəê yeamɔꞋ. Bɨ li me bɔ Fo Mbɔ̧ɔ̧mà ale ngu ndɨ bɨ̀a ngɨ̀à àghɨa mbɨ̧tsə te shu la kò wuê ndɨ̀ wu bɨ li ndzì mèntɨ̧ɨ̧ mɨ̧ ane Yesò la à? 
GAL.3.3	Bɨ chɨɨmè ngu ale wu ndâ èkèghɨ̧̀? Bɨ li mbùꞋ ànəê yaa ane Fo Mbɔ̧ɔ̧mà ale ghǎ a ghɨ̀ ka bɨ tsiꞋa nkɨ̌ etɨ̧ɨ̧ ane mɨ̧ ne mètàŋ à? 
GAL.3.4	Bɨ li ngua ndzèa taꞋà ngoꞋ yu ale wuê àku? Mâ mɨɨtè nê è li è kà wu àku. 
GAL.3.5	Tè bɨ ye nê Mbɔ̧ɔ̧mà li me ŋa Fo zi abua yɨ̧, e mèe ghɨ̀ tèwuute ènəê kà ye fɨ̀Ꞌ a kètsìà wɨ̧ ale, è wu ndɨ bɨ̀a ngɨ̀à àghɨa mbɨ̧tsə te kɨa la, kò wu ndɨ bɨ li ndzəâ èngǎ̧ Mbɔ̧ɔ̧mà ane ànəa Yesò mbɨ̧̀ɨ̧̀ne la à?
GAL.3.6	Bɨ̀ ye ndɨ Abàlàghâm li ngɨ̀ la. Bɔ shɨ a si nê, “Tà li ndɔ̀Ꞌ mbɨ̧̀ɨ̧̀ne èngǎ̧ Mbɔ̧ɔ̧mà ale, Mbɔ̧ɔ̧mà gha ambo èntɨ̧ɨ̧ wu tà zi ane zi la, nɨ̀a tò mbɨ̀Ꞌɨ̀ wòt tàa ngɨ̀à àghɨa yèa nkɨà la.” 
GAL.3.7	Bɨ̀ ko na bòt bɔ bɨ̧ɨ̧ne èngǎ̧ Mbɔ̧ɔ̧mà la, ka bɔ̀ wu bɔ̧ Abàlàghâm la. 
GAL.3.8	Bɔ li ndɔ̀Ꞌ shu a èbem Àkata Mbɔ̧ɔ̧mà nê, Mbɔ̧ɔ̧mà naa li ghɨ̌ bòt kà wu Bèjuê aa tɨ̧ɨ̧ ndɨŋndɨ̀ŋ a mbì li nkàà èntɨ̧ɨ̧ wɔb bɔ zi ane tò la. Ale, tà bèle àfɨꞋa tsa ntsɔ̀tè Ntu̧ Ntsɔ̧̀ zi abua Abàlàghâm nê, “ÈlaꞋ ègème aa li eghǎ ambo yè ebɔ èlɔ̂t.” 
GAL.3.9	Mbɨ̀Ꞌɨ̀ Abàlàghâm li ndzì èntɨ̧ɨ̧ vi ane Mbɔ̧ɔ̧mà mbɔ̌ èlɔ̂t mbɨ̀Ꞌɨ̀ wòt tò la, wu wuê a èlɨ mbɔŋ wòt ègème tà zi èntɨ̧ɨ̧ vi ane Mbɔ̧ɔ̧mà la nàa bɔ èlɔ̂t la.
GAL.3.10	Ndɔ̀ wu àtsəa bòt bu àtsəa ànəa yɔb wu màngɨa wuê mbɨ̀Ꞌɨ̀ mbɨ̧te kà ekùꞋu abua Mbɔ̧ɔ̧mà te kɨà la, nkàà nê, bɔ shɨŋ a èbem Àkata Mbɔ̧ɔ̧mà nê, “Ndɔ̀ wu àtsəa waa waa tàa ka ghɨ èghɨ bu ègème bɔ shɨŋ a èbem àkatè mbɨ̧tsə la.” 
GAL.3.11	Ba ye àfɨ̀Ꞌ yaa nê è ntsě mbɨ̧ Musì ka naa ngɨ̀à wòt tɨ̧ɨ̧ ndɨŋndɨ̀ŋ e mbì Mbɔ̧ɔ̧mà la, nkàà nê àkata Mbɔ̧ɔ̧mà a laꞋnê, “Wòt tà tɨ̧ɨ̧ ndɨŋndɨ̀ŋ a mbì Mbɔ̧ɔ̧mà nkàà na tà zì èntɨ̧ɨ̧ vi ane Yesò la naa li ebɔ mèmpème.” 
GAL.3.12	Ka mbɨ̧te Musì teà ngà tsa, màndzia èntɨ̧ɨ̧ ane Yesò me gha tsa nkàà nê Àkata Mbɔ̧ɔ̧mà a laꞋnê, “Waa waa tàa ngɨ̀à àghɨ àgème mbɨ̧te Mbɔ̧ɔ̧mà tèa nkɨà la naa bɔ mèmpème nkàà tùà.” 
GAL.3.13	Yesò Klistò li nɨ̀ àtsəa zi nchùꞋ ètsə ba a èbem ndɔ̀ mbɨ̧tsə, ndɨ̀ wu tà li ntsìꞋi ŋeꞋe ndɔ̀ ngaa zìambɔŋ àdziꞋa ya la. Aa anè nkàà nê Àkata Mbɔ̧ɔ̧mà a laꞋnê, “Ànyem a wu àtsəa waa waa tà tɨŋne a ègwet àyɨt la.” 
GAL.3.14	Yesò Klistò li ngɨ̀ àyaa anè mbɨ̀Ꞌɨ̀ e ghɨ̌ èlɔ̂t wu Mbɔ̧ɔ̧mà li nkaꞋa Abàlàghâm la aa tsě ane tò e kɨꞋɨ abua bòt kà ko a Mbɔ̧ɔ̧mà. A li ngu ane mbɨ̀Ꞌɨ̀ e ghɨ̌ èntɨ̧ɨ̧ wu ba zi ane Yesò la aa ghɨ baa bɔ Fo yu tà li nkàꞋ la.
GAL.3.15	Bɔnyɨ bɔ̧, tsiꞋ è fɨ̀Ꞌne ànəê yaa ane àghɨa bɨ̀a ndzèa àli àgème la. Bòt babe àa ngɨ̀ bɔ̀ tsia ànəê tè bɔ̀ shɨ a si, wòt kà tsi nko nkùbte. 
GAL.3.16	Mbɔ̧ɔ̧mà li ndɔ̀Ꞌ nkàꞋ mènəè mi abua Abàlàghâm bɔ̂ wòt àndà̧ vi. Èngǎ̧ Mbɔ̧ɔ̧mà e bakà laꞋnê, tà li nkàꞋ mènəè “Abua bɔbȩ”, è wu bòt nyaŋ la, ka e shu wuê nê, “Abua waã wê”, ngua ndàꞋà ànəa wòt wemɔ̀Ꞌ, è wu Yesò Klistò la. 
GAL.3.17	E ngua anè shua nê Mbɔ̧ɔ̧mà li ngɨ̀ mènkàꞋa kèkweelè mi, mbɔ̂ nê yea ghɨ mbɨ̀Ꞌɨ̀ ye shu la. Ndɨ̀ wu èngùꞋebȩ ènkɨ̀ yekwì nè èghem yetat e li ntsè ka mbɨ̧ tu te kɨꞋɨ̀ la betsiꞋa tè ka tsokè mènkàꞋa kèkweelè mu, eliime ànəa Mbɔ̧ɔ̧mà li nkàꞋ la. 
GAL.3.18	Ba ghɨ̀ ale ngua mbɔ àghɨa Mbɔ̧ɔ̧mà nàa ŋǎ la nkàà na bàa nkùŋa mbɨ̧tsə la, ko betsiꞋa bà ka tsi mbɔ̌ yùà nkàà wuê mènkàꞋa. Ka Mbɔ̧ɔ̧mà li ŋà àghɨa mbɔŋ abua Abàlàghâm na tà li nkàꞋ atò la.
GAL.3.19	Mbɨ̀Ꞌɨ̀ àa anè la, àfaꞋa mbɨ̧tsə mèe ngu ghà à? Mbɔ̧ɔ̧mà li ŋa mbɨ̧tsə e nɨ nyɨꞋte awa àghɨa kàbɔ̀ŋ wu yùà la tè tea tsiꞋi lìa àfɨꞋa waã wu Mbɔ̧ɔ̧mà li nkàꞋ ànəê yu abua tò la è kɨꞋɨ la. Bɔntu̧ Mbɔ̧ɔ̧mà e li ntsè ane wòt tà tɨ̧ a kètsìà la ŋa mbɨ̧te mbɔŋ abua bɔbȩ. 
GAL.3.20	Bɔ̀ɔ ngɨ̀ bɔ̀ me laꞋnê wòt wu a kètsìà, a wu nê tà wu a kètsìà bòt babe, ka è me wu mènkàꞋa mu ko Mbɔ̧ɔ̧mà li nkàꞋ zìa ndziꞋne.
GAL.3.21	Tè àyaa a nyɨꞋtè nê mbɨ̧tsə te tsòke ànəa Mbɔ̧ɔ̧mà li nkàꞋ la à? ChaꞋ, a ntsě ale. Mbɨ̧tsə te ghɨ̀ ale ngua nkɨ̀Ꞌa mbɨ̀Ꞌɨ̀ eŋa mèmpème abua bɔbȩ, ko bòt aà ntɨ̧a ndɨŋndɨ̀ŋ e mbì Mbɔ̧ɔ̧mà nkàà na bɔ̀ɔ ngɨ̀à àghɨa mbɨ̧tsə te kɨa la. 
GAL.3.22	Ka Àkata Mbɔ̧ɔ̧mà a laꞋnê bòt sitsǎꞋ bàgème e wu mbɨ̀Ꞌɨ̀ èbùꞋ abua mènəè kàbɔ̀ŋ. A wu ale mbɨ̀Ꞌɨ̀ bòt bu bɔ zì mèntɨ̧ɨ̧ mɔb ane Yesò Klistò la aa bɔŋ àghɨa Mbɔ̧ɔ̧mà li nkàꞋ nê bɔ bɨ̧ɨ̧ne a Yesò ko bɔɔ bɔ la.
GAL.3.23	Àfɨ̀Ꞌ yu ba li mbɔ̌ ndɨ bàa zì mèntɨ̧ɨ̧ ma ane Yesò la a li mbèle kà zìꞋ nkɨ̀Ꞌɨ̂, ba wu a èten mbɨ̧tsə bɔ kȩ̀ awa mbɨ̀Ꞌɨ̀ bòt tèfȩ la. A li mbɔ̌ ndɨ àa wu ale te eghǎ wu àfɨꞋa Mbɔ̧ɔ̧mà naa ghaꞋte àghɨ aya ndɨ bàa zì mèntɨ̧ɨ̧ ma ane Yesò la. 
GAL.3.24	Ale, mbɨ̧tsə te li ngu àghɨa àa me baabe awa la te egha wu àfɨ̀Ꞌ yu Yesò Klistò li nkɨ̀Ꞌɨ̂ la, mbɨ̀Ꞌɨ̀ baa tɨ̧ɨ̧ ndɨŋndɨ̀ŋ e mbì Mbɔ̧ɔ̧mà nkàà èntɨ̧ɨ̧ wu ba zi ane Yesò Klistò la. 
GAL.3.25	Ndɨ̀ wu eyaa tsiꞋi àfɨꞋa bàa ndzìà mèntɨ̧ɨ̧ ma ane Yesò la, baa te ntsě a èten mbɨ̧te Musì.
GAL.3.26	Èntɨ̧ɨ̧ wu bɨ zi ane Yesò Klistò la è ghɨ bɨ tsiꞋi bɔ̧ Mbɔ̧ɔ̧mà. 
GAL.3.27	Bɨ̀a wu bɨ̀agème bɔ li ndzì àwɨ̧ a èdzî la bɨ tsiꞋi àghɨ yeamɔꞋ nè Yesò Klistò, mè ntsìꞋa nkùŋà èka tò. 
GAL.3.28	BetsiꞋa bɔ̀ ka tsi nê wòt Juê è kubte ane wòt Glɨ̂k, àbùꞋ à ka kubte ane wòt ka wu àbùꞋ, mbâ̧ kà kubte ane àvi, nkàà nê bɨ̀agème e tsiꞋi àghɨ yeamɔꞋ ane Yesò Klistò. 
GAL.3.29	Ale, bɨ wu anè ngu bòt Yesò Klistò, ko bɨ wu bɔ̧ Abàlàghâm, mbɨ̀Ꞌɨ̀ Mbɔ̧ɔ̧mà li nkàꞋ la.
GAL.4.1	Ànəa e shua la wu nê njɨlob nàa mbèla watèchɨɨle, èghɨ tǎt tò e batè ngu a èten tò ka tà me ye ye mbɨ̀Ꞌɨ̀ àbùꞋ. 
GAL.4.2	Tàa ngɨ̀ tà bèle a èten bòt bu bɔ̀ɔ ndia tò la, nè bòt bɔ̀ɔ ndɨ̀ŋkà èghɨ to la, tè àfɨꞋa tǎt tò li nɔ̀ŋè la a kùꞋ. 
GAL.4.3	Ale, bàambɔŋ e li ngu mbɨ̀Ꞌɨ̀ èbùꞋ, àfɨꞋa ba li mbèle bɔtechɨɨle la, me ghɨ̀ àghɨa èyo̧o̧te fotsə a ègwet te kɨa la. 
GAL.4.4	Ka àfɨ̀Ꞌ a li ntsèke tè nkùꞋ, Mbɔ̧ɔ̧mà tsàà Waã vi a ngɔ̀ŋ. A tò li mbi àvi àfɨꞋa mbɨ̧te Musì tèa mbǎ̧ àlaꞋ la. 
GAL.4.5	Tà li ntsaa atò mbɨ̀Ꞌɨ̀ taa kɨꞋɨ echùꞋù ètsə bòt bu bɔ̀ wu mbɨ̀Ꞌɨ̀ èbùꞋ a èten mbɨ̧tsə la e ghɨ̌ baa tsiꞋi bɔ̧ Mbɔ̧ɔ̧mà. 
GAL.4.6	Ane èlɨ̀ wu bɨ̀ tsiꞋi bɔ̧ Mbɔ̧ɔ̧mà la, tà tsàà Fo waã vi a mèntɨ̧ɨ̧ ma, ŋȩ nê, “Abà! Tǎt wa!” 
GAL.4.7	Ale, Mbɔ̧ɔ̧mà ghɨ̂ bɨ̀ ka tsi ngu èbùꞋ, bɨ tsiꞋi bɔ̧. Ndɨ̀ wu bɨ̀ tsiꞋi bɔ̧ la, bɨ wu bènjɨlob.
GAL.4.8	È li ngu àfɨꞋa kà bɨ zìꞋ nko a Mbɔ̧ɔ̧mà, bɨ me wùꞋtè èghɨ ko tsa kà wu bèmbɔ̧ɔ̧mà. 
GAL.4.9	Ka àfɨ̀Ꞌ yaa bɨ koa Mbɔ̧ɔ̧mà la, kò è shu nê àfɨ̀Ꞌ yaa Mbɔ̧ɔ̧mà ko awɨ̧ la, ngulesi àghɨ yu a ghɨ̂ ka bɨ me kua akwèn nga abua èyo̧o̧te fotsə kà ye àfɨa la wu ghà à? Bɨ chɨɨmè ngɨ̀ nà ka mè me kɨ ewu èbùꞋ a èten tùà à? 
GAL.4.10	Bɨ làà èlibȩ ko me ku̧u̧te bùà, mè nku̧u̧ta mèŋu kǒ bɔ̂ èfɨ̀Ꞌ ko, nè mèngùꞋebȩ. 
GAL.4.11	Bɨ ghɨ̀ tê e ntsiꞋa mbɔ̀ɔ bɔɔ nê kò àfaꞋa mâ fàꞋa ane yɨ̧ la a tsè àku leꞋ.
GAL.4.12	Bɔnyɨ bɔ̧, mâ shu̧u̧te awɨ̧ nê bɨ̀ lem ngu mbɨ̀Ꞌɨ̀ mmɔ̌, nkàà nê mâ tsiꞋa yaã mbɨ̀Ꞌɨ̀ bɨ̀a mɨ̧̂. Bɨ bakà fâ̧ ànəa ko abua am. 
GAL.4.13	Bɨ ko nê e ndi me làꞋa èngǎ̧ Mbɔ̧ɔ̧mà abua yɨ̧ a ngo̧ mbì yu ale, è ghɨ̀ àghɔ̧ ka e nkɨ̀Ꞌɨ̂ abà ŋu. 
GAL.4.14	Ànəa àghɔ̧ am a li mbatê nkwèèle awɨ̧ ka bɨ̀ ka lem nyàŋke am, bɨ̀ ka fəè am. Bɨ li nɨ am mbɨ̀Ꞌɨ̀ wantu̧ Mbɔ̧ɔ̧mà, mbɨ̀Ꞌɨ̀ Yesò Klistò. 
GAL.4.15	Bɨ li ngùꞋtè àwɨ̧ ale eghǎ tseke tè ngɨ̀ à? Mâ bê ndâ nko nê è lè ghɨ̂ ale nguê àghɨa betsiꞋa wɔ̀bȩ̂ koê ngɨ̀ la ko bɨ tsɔꞋte àghɨ ayɨ̧ ŋa abua am. 
GAL.4.16	Tè maa anè ntsìꞋi wɔ̀mbù̧ wɨ̧ na mâ làꞋa nkûŋ abua yɨ̧ la à?
GAL.4.17	Bòt ko bu aà ndzìà èntɨ̧ɨ̧ ane yɨ̧ ka è kà lem ngu ane ntsɔ̧̀. Àghɨa bɔ kɨà la wu a mà ntsì àwɨ̧ ane yaã mbɨ̀Ꞌɨ̀ bɨa tsiꞋi me zì àwɨ̧ ane yɔb. 
GAL.4.18	Aà mbɔ̀ a mà nda ezǐ èntɨ̧ɨ̧ ane ànəê na e wu ane ntsɔ̧̀ la àfɨꞋa àgème, è ka ngu wuê àfɨꞋa è ngu ba nɨ̧̀ ba la. 
GAL.4.19	Bɔ̧ bɔ̧, ànəa yɨ̧ aà saa am mbɨ̀Ꞌɨ̀ àvi nàa ngɨ̀ tà me lu̧u̧te nkɨ ebi la te eghǎ e wu àfɨꞋa bɔ̀ɔ ye nê Yesò Klistò naa ane mèntsèke mɨ̧ la. 
GAL.4.20	Mâ ghɨ̀ ale nchɨɨme ngu ba nɨ̧̀ ba àfɨ̀Ꞌ yaa ko mâ tsiꞋi laꞋa abua yɨ̧ ane èlɨ tsa nkàà nê ànəa yɨ̧ a taꞋa saa am.
GAL.4.21	Bɨ̀ tsiꞋ è mbiite awɨ̧ wu bɨ̀a nùà nkɨ ewu wuê a èten mbɨ̧tsə la, bɨà kà zə ànəa mbɨ̧te mbɔŋ te shuà la à? 
GAL.4.22	Àkata Mbɔ̧ɔ̧mà a laꞋnê, Abàlàghâm li mbɔ̀ bɔ̧ babe, nyɨ̌ wekǒ wu àbùꞋ, nyɨ̌ wekǒ wu àvi yɔꞋɔ. 
GAL.4.23	Tà li mbi waã ane àbùꞋ yu, mbɨ̀Ꞌɨ̀ bɔ̀ɔ mbia waã ègème la, è me wu waã wu ane àvi wu tà yɔꞋɔ la, è wû mènkàꞋa Mbɔ̧ɔ̧mà.
GAL.4.24	Ànəê yaa a fəə èngà̧teme. Bèzi bàa e nyɨꞋtà mènkàꞋa mâmbè. Wemɔ̀Ꞌ wu Agà tà dzə a ègwet èbȩ Sinȩ̀ la. Bɔ̧ tàa mbia la wu èbùꞋ. 
GAL.4.25	Agà naa ale ngua nyɨ̀Ꞌta èbȩ Sinȩ̀ àlaꞋa Àlabìà, tà wu mbɨ̀Ꞌɨ̀ Jèlusalèm laane. Ngu nê bɔ̂ bɔ̧ bi e wu èbùꞋ. 
GAL.4.26	Ka Jèlusalèm wu ègwet la ntsě àlaꞋ a èbùꞋ. Ta wu nyɨ̌ wa. 
GAL.4.27	Àkata Mbɔ̧ɔ̧mà a laꞋnê:
GAL.4.27	“WùꞋtè àwê àwɔ̀ àvi wu à wu yen kà wua mbia la.
GAL.4.27	GhaꞋà ètsəê wê ŋȩ,
GAL.4.27	àwɔ̀ àvi wu kà li te mè lu̧u̧te waã la,
GAL.4.27	Nkàà nê bɔ̧ àvi wu bɔ waꞋa la be yaãaã tê ntsè
GAL.4.27	èbe àvi wu kà lu̧ tò li mè sǎ atò la.”
GAL.4.28	Bɔnyɨ bɔ̧, ba wu bɔ̧ Mbɔ̧ɔ̧mà nkàà mènkàꞋa mu tà li ngɨ̀ la, wuê mbɨ̀Ꞌɨ̀ Asàk lè wu la. 
GAL.4.29	È li ngu àfɨꞋa mbɔŋ waã wu bɔ bi atò mbɨ̀Ꞌɨ̀ bɔ̀ɔ mbia beko la, me ghɨ̧̀ɨ̧̀ne wu bɔ li mbia atò ane Fo Mbɔ̧ɔ̧mà la. Eyaa bê ngu wuê ndɨ aà àfɨ̀Ꞌ yaa la. 
GAL.4.30	Àkata Mbɔ̧ɔ̧mà a laꞋnê ghà à? Nê “Fəèə àvi wu tà wu àbùꞋ la bɔ̂ waã vi nkàà nê waã àbùꞋ bakà bɔ ndɨ tàa fɔte ejɨ lob bɔ̂ waã àvi wu bɔ yɔꞋɔ la.” 
GAL.4.31	Ale, bɔnyɨ bɔ̧, baa ntsě bɔ̧ àbùꞋ, ba wu bɔ̧ àvi wu bɔ yɔꞋɔ la.
GAL.5.1	Yesò Klistò li ndzà àwa ntsì a èbem mbɨ̧te Musì, è wu ale bɨ̀ ŋwètè èka bɨ̧ a si ntsɔ̧̀, bɨ̀ ka mbɨ̧̀ɨ̧̀ne àghɨa ko a mè ngɨ̀ bɨ tsiꞋi èbùꞋ.
GAL.5.2	Bɨ̀ zə, mmɔ̌ Pɔ̂l, mâ shua wɨ̧ nê, bɨ wua anè mbɨ̧ɨ̧nà nê bɔ̀ naŋe awɨ̧, ko aa nyɨꞋte nê Yesò Klistò ntsě àghɨa ko abua yɨ̧. 
GAL.5.3	TsiꞋ e mèe shu abua wòt ègème tà bɨ̧ɨ̧nè bɔ naŋe tò la nê, ŋut bɔ ndɨ tàa me nɔ̀ŋe àghɨ àgème mbɨ̧te Musì te shu la. 
GAL.5.4	Bɨ̀a wu bɨ̀a nyɔ̀Ꞌtà nkɨ etɨ̧ɨ̧ ndɨŋndɨ̀ŋ a mbì Mbɔ̧ɔ̧mà nkàà na bɨ̀a ngɨ̀à mbɨ̀Ꞌɨ̀ mbɨ̧tsə te kɨa la, bɨ tsì àwɨ̧ ane Yesò Klistò. Bɨ tu̧ àghɨa Mbɔ̧ɔ̧mà ŋa abua yɨ̧ àku la. 
GAL.5.5	È wu nè nà ko ba ko nê, Mbɔ̧ɔ̧mà nàà ŋa wa Fo zi ngɨ̀à ba ghɨ̀à àghɨa tàa nkɨà la. Eyaa wu àghɨa bà wua nchɨ̀Ꞌà la, nkàà ntɨ̀ yu ba bɔ ane Yesò Klistò la. 
GAL.5.6	Ndɨ̀ wu bà wu bòt Yesò Klistò la, ba bakà tsi mbɔ̌ ndɨ bàa me lȩ̂ nê bɔ naŋe wòt kò bɔ bakà nàŋe atò leꞋ la. Àghɨa bɔ kɨa la wu èntɨ̧ɨ̧ wu wòt zi ane Yesò Klistò la, e wu bɔ̀ɔ ndzèa ane èkɔŋ wu ŋut bɔ ane bɔbȩ la.
GAL.5.7	Bɨa yǎ̧ ngua ngȩ̀ȩ̀nà ane alu̧ ntsɔ̧̀ ale wǎ tseke tè nkèlè àwɨ̧ nê bɨ̀ ka tsi ngɨ̀ mbɨ̀Ꞌɨ̀ nkûŋ nàa shua la à? 
GAL.5.8	E ntsě Mbɔ̧ɔ̧mà wu tà tɔ awɨ̧ la ka ŋwèèlè àwɨ̧ ale la. 
GAL.5.9	Mbɨ̀Ꞌɨ̀ bɔ̀ɔ shua la, “AdzìꞋ yis nàà ngɨ̀à èpfəèꞋ bled bɔ tɔbte la e kɔꞋa.” 
GAL.5.10	Mâ bê ndâ nko nê, ndɨ̀ wu ba nɨ̧̀ ba è tsìꞋi àghɨ yeamɔꞋ ane Yesò la, betsiꞋa bɨ̀ ka tsi mɨ̀ɨ̀te a èlɨ̀ ko tsa. Wòt wu ntsòkà àtsəa yɨ̧ la nàà bɔ àbȩ̀ àzi abua Mbɔ̧ɔ̧mà ka tà màa ngu wuê wà leꞋ. 
GAL.5.11	Bɔnyɨ bɔ̧, mâ ghɨ̀ ale mbèla ndàꞋà shua nê, bɔ̀ me naŋe bòt ko bɔɔ̀ kà tsi nkɨ àtsə am enɨ. Mâ ghɨ̀ ale mbèla ndaꞋa a èlɨ mbɔŋ, ko èngà̧ waa màa ndàꞋà ndɨ bɔ li ngù̧ù̧te a Yesò a mbɨ̧̀ mbasa la aà kà tsi sɔ̀ɔ̀bè èntɨ̧ɨ̧ wòt. 
GAL.5.12	Ànəê yaa a me saa bòt bu ŋǎ wɨ̧ ngoꞋ nê bɔ̀ naŋe awɨ̧ la, bɔ ghà ngɨ̀ bɔ bê mpàa ndzàꞋ àwɔb.
GAL.5.13	Bɔnyɨ bɔ̧, Fo Mbɔ̧ɔ̧mà tɔ awɨ̧ nê bɨ̀ ka tsi mbɨ̧̀ɨ̧̀ne èbùꞋ abua mbɨ̧te Musì, wuê nê bɨ̀ ka nɨ àyea mbɔŋ mbɨ̀Ꞌɨ̀ alu̧ a màngɨa àghɨa mbɨ̧te ènyit tɨ̧ tèa nkɨà la, ka bɨ̀ me kɔ̀ŋkè bɔnyɨ bɨ̧ mbɔ̂ ntɨ̀ŋe awɔb. 
GAL.5.14	Bɔ fete mbɨ̧tsə tègème a èbem èngà̧ waa wemɔꞋ la nê, “Me kɔ̀ŋkè wanyɨ wè mbɨ̀Ꞌɨ̀ àwɔ̀ mbɔŋ.” 
GAL.5.15	È wu nê bɨa ndù̧a bɔnyɨ bɨ nkwèla, bɨ me ko awɨ̧, mbɨ̀Ꞌɨ̀ ka bɨ bela ngɨ̀à ndììme awɨ̧ bɨ̀ambɔŋ.
GAL.5.16	TsiꞋ è shua wɨ̧ nê, bɨ̀ me ghɨ̀ mbɨ̀Ꞌɨ̀ Fo Mbɔ̧ɔ̧mà nàa nkɨà la, bɨ̀ ka me ghɨ̀ mbɨꞋɨ̀ mbɨ̧te ènyit tɨ̧ te kɨa la. 
GAL.5.17	Aa ale nkàà nê, àghɨa mbɨ̧̀ ènyit nàa nkɨà la ntsě àghɨa Fo Mbɔ̧ɔ̧mà nàa nkɨà la, àyea Fo Mbɔ̧ɔ̧mà nàa nkɨà la è kà wu àyea mbɨ̧̀ ènyit nàa nkɨà la. Èghɨ baa aà ngà èlu̧ tsa tsa, mbɨ̀Ꞌɨ̀ ka bɨ ghɨ̀ àghɨa bɨ ghɨ̂ mbɔ ndɨ bɨ̀a ghɨ̀ la. 
GAL.5.18	Ka è wu nê bɨa ngɨ̀à àghɨa Fo Mbɔ̧ɔ̧mà nàa nkɨà la, ko bɨ te ntsě a èten mbɨ̧tsə.
GAL.5.19	Èghɨ mbɨ̧̀ ènyit nàa nkɨà la aà kà lò̧ò̧tè: MàmpaꞋta wòt kà bɨ tò eyɔꞋ, mèmɨ̀ɨ̀te kàbɔ̀ŋ, màngɨa kàbɔ̀ŋ, 
GAL.5.20	mànguꞋta èghɨ tsa kà wu Mbɔ̧ɔ̧mà, nè tèbətsə, nè mpàb, nè àyɔ̀ŋ, nè ghòꞋnà, nè èntɨ̧ɨ̧ bɨ̌, nè èghoꞋ, nè màntsiꞋa ane mètsəê tsa tsa, ndɔ̀Ꞌ nè màngabta etseke tsa tsa. 
GAL.5.21	MàngoꞋna bòt, màmbuŋa wòt, màmbea mèlùꞋ, nè màngɨa àghɨ àgème èntɨ̧ɨ̧ wê àa nkɨà la, fɔ̀ɔ̀lè ne èghɨ ko tsa. TsiꞋ e mèe səèŋkè ètû̧ bɨ̧ mbɨ̀Ꞌɨ̀ e ndi ndzii ghɨ̀ la, nê bòt bu bɔ̀ɔ ngɨ̀à èwuu èghɨ mbɔŋ la è ka li nyi a kèfɔ̧̀ Mbɔ̧ɔ̧mà a.
GAL.5.22	Ka èghɨ Fo Mbɔ̧ɔ̧mà nàa ŋǎ la wu èkɔŋ, nè mèngùꞋte, nè àlàŋkè, nè màmbɔɔla èntɨ̧ɨ̧, mànkua tèsȩ nè màngɨa ntsɔ̧̀, nè màndaꞋa nkûŋ, 
GAL.5.23	nè màshuke awê a si, ndɔ̀Ꞌ nè màmbaãaã ènyit yê. Wòt ghɨà èghɨ bàa, ko tà bakà bəꞋ mbɨ̧. 
GAL.5.24	Bòt bu bɔ zì mèntɨ̧ɨ̧ mɔb ane Yesò Klistò la e tu̧u̧ e me ghɨ̌ èghɨ bu mbɨ̧te ènyit tèa nkɨà la. 
GAL.5.25	Ndɨ̀ wu Fo Mbɔ̧ɔ̧mà ŋa awa mèmpème la, ba bɔ ndɨ bàa me ghɨ̀ mbɨꞋɨ̀ nàa nkɨà la. 
GAL.5.26	Bà ka me ŋeꞋe tèkwȩ ta a ègwet è shua nê baa wu àghɨa kà wu yùà, ngwȩ̀ȩ̀tà bɔnyɨ ba, mè ngòꞋnà èghɨ bɔnyɨ ba nkɨà nê è wu tsiꞋi eba.
GAL.6.1	Bɔnyɨ bɔ̧, bɨ̀a wu bɨa ngȩ̀ȩ̀nà mbɨ̀Ꞌɨ̀ Fo Mbɔ̧ɔ̧mà nàa nkɨà la, bɨ yea wòt ngɨa kàbɔ̀ŋ la, bɨ bɔɔle awɨ̧ nkɨ̀ɨ̀te atò bò̧ bò̧. Ka bɨ̀ me ghɨ̀ ale bɨ me baabe awɨ̧ mbɨ̀Ꞌɨ̀ ka bɨ kwen a èbem kàbɔ̀ŋ mɨ̧̂. 
GAL.6.2	Bɨ̀ me ŋeꞋe ètoole bɔnyɨ bɨ̧ nɨ̀a nyɨ̀Ꞌta nê bɨa ngɨ̀à mbɨ̀Ꞌɨ̀ mbɨ̧ Yesò Klistò shu la. 
GAL.6.3	Wòt me mɨ̀ɨ̀te nê ye wu àghɨa ko, kà lem ngu àghɨ, tà wua fɨ̀ta avi zìambɔŋ. 
GAL.6.4	Ka waa waa saꞋa vi ndze nê kò mènəè mi kùꞋu e me yèa me ŋeꞋe tèkwȩ ti a ègwet la leꞋ. Tà ka me fɨ̀Ꞌnè àvi ane wòt kǒ tsa. 
GAL.6.5	Aa anè nkàà nê waa waa bɔ ndɨ tàa bòꞋa àbòꞋà zi zìambɔŋ la.
GAL.6.6	Wòt wu bɔ̀ɔ nyɨ̀Ꞌte atò èngǎ̧ Mbɔ̧ɔ̧mà la è bɔ ndɨ tàa me ghàbtè èghɨ bi ŋǎ àbəèꞋ abua nyɨꞋtà vi la.
GAL.6.7	Ko mbɨ̀Ꞌɨ̀ wòt fɨ̀te awɨ̧. BetsiꞋa wòt kà wȩȩte a Mbɔ̧ɔ̧mà. Àghɨa wòt liꞋi la, wu wuê yùà yu tàa li efùꞋù la. 
GAL.6.8	Aa ale nkàà nê, wòt me ghɨ̀ àghɨa mbɨ̧̀ ènyit tò nàa nkɨà la, ko àbȩ̀ atò naa li wu èvə, è me wu wòt wu tàa ngɨ̀à àghɨa Fo Mbɔ̧ɔ̧mà nàa nkɨà la, àbȩ̀ atò wu mèmpème kàlìà. 
GAL.6.9	Ale, bà ka nkaã a màngɨa ntsɔ̧̀ nkàà nê, àfɨ̀Ꞌ aa ghɨ̌ nkùꞋ, ba bɔ àbȩ̀ aya, na è me wu ale ba bakà kaã la. 
GAL.6.10	È wu ale, àfɨ̀Ꞌ àgème èlu̧ e dzə a si ndɨ betsiꞋa ba ghɨa ntsɔ̧̀ ane wòt ègème la, ba ghɨ̀. È bɔ è me wu bɔnyɨ ba bu bɔ zì mèntɨ̧ɨ̧ mɔb ane Yesò la ba ghɨa ntsɔ̧̀ ane yɔb tè ntsè.
GAL.6.11	Bɨ̀ ye mèngà̧ maa nàa fàŋka la, mâ nɨ àbu am mmɔ̌ mbɔŋ shɨŋ la.
GAL.6.12	Wu bòt bu bɔ̀ɔ nɨ̀a èghɨ nàbȩ̂ nkɨ enyɨꞋte nê bɔ ghe la ka nkɨ eŋwèèlè àwɨ̧ nê bɔ̀ naŋe awɨ̧ la. NdàꞋ lə bɔ ghɨ ale la wu mbɨ̀Ꞌɨ̀ bòt e me kɨ àtsə ayɔb enɨ nê bɔɔ̀ ndàꞋà ndɨ Yesò Klistò li mpfə a mbɨ̧̀ mbasa la. 
GAL.6.13	Ka è màà ngu wuê bòt bu bɔ naŋe awɔb la, ko bɔɔ̀ kà lem ngɨ̀ mbɨ̀Ꞌɨ̀ mbɨ̧te Musì te kɨa la, mbɔ̂ bɔ me kɨ nê bɔ̀ naŋe awɨ̧ mbɨ̀Ꞌɨ̀ bɔɔ me wùꞋtè àwɔb ane àghɨa bɨ ghɨ̀ ane mbɨ̧̀ ènyit yɨ̧ la. 
GAL.6.14	Ka betsiꞋa mmɔ̌ mbɔŋ è nka wuꞋte am ane ànəa ko tsa kà wu mbasa wu Yesò Klistò Lefɨ̀Ꞌ wa li pfə adù̧ la. Èvə tò e li ngɨ̀ e mpfə àghɨ a ngɔ̀ŋ yaa, ngɔ̀ŋ yaà mè mpfə àghɨ am. 
GAL.6.15	Kò bɔ naŋe wòt kò bɔ bakà naŋe leꞋ, ko àyu ntsě ànəê. NdàꞋ àyea è wu ànəê la wu ndɨ wòt nàa tsiꞋi wòt fi la. 
GAL.6.16	Maà ntsàꞋtà nê Mbɔ̧ɔ̧mà ŋa àlàŋkè, mè nkù tèsȩte bòt bɔ̀ɔ ngɨa èlɨ̀ waa la, fɔ̀ɔ̀lè ne bòt Mbɔ̧ɔ̧mà bàgème.
GAL.6.17	Enɨ lìa, tsiꞋ è shu awɨ̧ nê, e bùꞋu àfɨ̀Ꞌ yaa me ghà ne mbì, wòt ka tsi ŋǎ am ngoꞋ, nkàà nê mâ bɔŋ èlȩê Yesò a mbɨ̧̀ yaã.
GAL.6.18	Bɔnyɨ bɔ̧, maà ntsàꞋtà nê Yesò Klistò Lefɨ̀Ꞌ wa è me nyɨꞋte a ntsɔ̧̀ vi abua yɨ̧, mè baabe awɨ̧. Àmèn.
EPH.1.1	Letà Pɔ̂l wantu̧ Yesò Klistò Mbɔ̧ɔ̧mà è ghɨ̂ ane mènkɔ̀ŋke mi la.
EPH.1.1	Abua bòt Mbɔ̧ɔ̧mà bu a Efesɔ̀s bɔ̀ tsiꞋi àghɨ yeamɔꞋ nè Yesò Klistò la.
EPH.1.2	Maà ntsàꞋtà nê Tǎt wa Mbɔ̧ɔ̧mà bɔ̂ Yesò Klistò Lefɨ̀Ꞌ è me nyɨꞋte a ntsɔ̧̀ wɔb abua yɨ̧ mè ngɨ̀ bɨ̀ bɔ àlàŋkè a mèntɨ̧ɨ̧ mɨ̧.
EPH.1.3	Bà kɔ̀ŋka Mbɔ̧ɔ̧mà wu tà wu Tǎt Yesò Klistò Lefɨ̀Ꞌ wa la. Ndɨ̀ wu bà tsiꞋi àghɨ yeamɔꞋ nè Yesò Klistò la, Mbɔ̧ɔ̧mà lɔ̀ɔ̀lè àwa, nè èghɨ ntsɔ̧̀ ègème e dzə a ègwet, è wu èghɨ e bɔ ndɨ àa ghɨ̀ ne mèntsèke ma ane Mbɔ̧ɔ̧mà la. 
EPH.1.4	Ngɔ̀ŋ li me laꞋ nê nàà mbùꞋà, Mbɔ̧ɔ̧mà lȩ̀a wa mbɨ̀Ꞌɨ̀ baa tsiꞋi àghɨ yeamɔꞋ nè Yesò Klistò, ngɨ̀ àwa ane bòt mènəè ntsɔ̧̀ kà ye àghɨa ko bɔ̀ɔ fèèlè àwa adù̧ la a mbì li. 
EPH.1.5	Mbɔ̧ɔ̧mà li nga ambo èkɔŋ wu tà bɔ ane ya la mbèla àfɨꞋa tsa ntàŋke ndɨ Yesò Klistò nàa li ghɨ̌ baa tsiꞋi bɔ̧ bi la. Tà li ngɨ̀ àyaa ndɨ tà kɔ̀ŋkè nê à wu la. 
EPH.1.6	Bà wùꞋte a Mbɔ̧ɔ̧mà ane taꞋà ntsɔ̧̀ tò waa tà tsě ane waã èkɔŋ vi nyɨ̀Ꞌte abua ya àku la. 
EPH.1.7	Wu Waã tò waa ka tà li nɨ̀ àlo̧ a zi nɨŋ chùꞋù ètsə ba ngɨ̀ Mbɔ̧ɔ̧mà waꞋa bèkàbɔ̀ŋ ba la. Wu taꞋà ntsɔ̧̀ tò wu tàa nyɨ̀Ꞌta abua bòt la, 
EPH.1.8	ka tà li nɨŋ ngɨ̀ èwuu ànəê yaa ane ya la. 
EPH.1.9	Tà gha ambo èlɨ̀ wu tà bɔ èyì mè nko àghɨ àgeme la, ngɨ̀ ba koê èghɨ ndò̧ tò bu bòt e li bɔ̀ ka ko la. Tà li ndzaŋe taŋke ndɨ Yesò Klistò nàa ghaꞋa èlu̧ bòt aa ko la. 
EPH.1.10	Tà li ngua ntàŋka nê àfɨꞋa ngaa aa ghɨ̌ nkùꞋ ye fète èghɨ ègème è wu a ègwet nè sitsǎꞋ la ndzi a èten Yesò Klistò.
EPH.1.11	Mbɔ̧ɔ̧mà nàà ngɨ̀à àghɨ àgème mbɨ̀Ꞌɨ̀ tà kwaꞋtè nê aa wu la. Tà li ndȩ̀ àwa nɨ a Yesò Klistò tà ghɨ̀ ba tsiꞋi bòt Mbɔ̧ɔ̧mà wu mbɨ̀Ꞌɨ̀ tà li ndzaŋe taŋke nê à wu la. 
EPH.1.12	Tà li ngɨ̀ anè mbɨ̀Ꞌɨ̀ bàa wu Mbɔ̧ɔ̧mà li ngɨ̀ ba wu bòt mbì e nɔ̀ŋe ntɨ̀ ya e me chɨ̀Ꞌɨ̀ a Yesò Klistò la, aa me tseke ndɨ bòt àa me wùꞋtè ènɨ̧ Mbɔ̧ɔ̧mà la. 
EPH.1.13	Bɨ̀a mbɔŋ e li ntsìꞋi bòt Mbɔ̧ɔ̧mà mɨ̧̂ àfɨ̀Ꞌ yu bɨ li ndzəâ èngǎ̧ nkûŋ la. Èngǎ̧ mbɔŋ wu Ntu̧ Ntsɔ̧̀ yu è li ngɨ̀ bɨ pem la. Bɨ li ndzə mbɨ̧̀ɨ̧̀ne, Mbɔ̧ɔ̧mà zì àlȩê àzi ane yɨ̧. Àlȩê yaa wu Fo Kèfə yu tà li nkàꞋ bòt bi la. 
EPH.1.14	Fo tò yaa wu àghɨa mbì tà nɨŋ nyɨ̀Ꞌte nê baa li bɔ èghɨ bu ye kàꞋà wa la. Baa li bɔ èghɨ bàa ane àli yu Mbɔ̧ɔ̧mà nàa li ghɨ̌ bàa wu bà wu bòt tò la aa peme la. Èghɨ baa tà ghɨ̀ la aa ghɨ̌ bòt aa me wùꞋtè ènɨ̧ tò.
EPH.1.15	Èghɨ baa ègème Mbɔ̧ɔ̧mà lɔ̀ɔ̀là wa adù̧ la e ghɨ̂ e me tseke àfɨ̀Ꞌ àgeme nkɔ̀ŋkà Mbɔ̧ɔ̧mà ane ànəa yɨ̧, ebùꞋù tê àfɨ̀Ꞌ yu e ndi ndzə nê bɨa ndzìà mèntɨ̧ɨ̧ mɨ̧ ane Yesò Lefɨ̀Ꞌ mè nèètà nkɔ̀ŋkà bòt Mbɔ̧ɔ̧mà la. 
EPH.1.16	Màa ngɨ̀ è me tsàꞋte a Mbɔ̧ɔ̧mà àfɨ̀Ꞌ àgème, e me làꞋa ànəa yɨ̧ abua tò, 
EPH.1.17	shua nê Mbɔ̧ɔ̧mà Yesò Klistò Lefɨ̀Ꞌ wa, Tǎt wa wu tà ghe la ŋa awɨ̧ Fo zi, mbɨ̀Ꞌɨ̀ bɨa bɔ èyì a mànkoa mènəè Mbɔ̧ɔ̧mà, e mě nèète ko wòt Mbɔ̧ɔ̧mà wu wùà la. 
EPH.1.18	Maà ntsàꞋtà nê Fo tò neeta ngàꞋte ètsə bɨ̧, mbɨ̀Ꞌɨ̀ bɨa ko èghɨ bu Mbɔ̧ɔ̧mà tɔ awɨ̧ nê bɨ̀ me bɔ bɨ̀ wua nchɨ̀Ꞌà bùà la, mè nko ndɨ̀ èghɨ bu Mbɔ̧ɔ̧mà nàa ŋa abua bòt bu bɔ zì mèntɨ̧ɨ̧ mɔb ane Yesò la e ghe la. 
EPH.1.19	Mè nè èlɨ mètàŋ kèkweelè Mbɔ̧ɔ̧mà mu nàa ntɨ̀ŋa wa wu ba zì mèntɨ̧ɨ̧ ma ane Yesò la. Mètàŋ maa Mbɔ̧ɔ̧mà nàa nɨa ntɨ̀ŋa wa la, wu wuê mètàŋ mbɔŋ tà li nɨŋ 
EPH.1.20	njù̧ù̧me a Yesò Klistò àfɨꞋa tà li mpfə la, ngɨ̀ tà tseke àbâ àbualu̧ a zi a ègwet la. 
EPH.1.21	Yesò Klistò wu a ègwet və àtsə àghɨ àgème àa mbà̧aã èlaꞋ mè ntsìta mènəè la, nè yea a bɔ àtɔŋ nè mètàŋ a ègwet la, mè ntsè èlen ègème bɔ̀ɔ ndzəa àfɨ̀Ꞌ yaa, nè àfɨ̀Ꞌ yu nga ekɨꞋɨ la. 
EPH.1.22	Mbɔ̧ɔ̧mà zi èghɨ ègème a èten èka Yesò Klistò. Tà wu a ègwet àghɨ àgème, wuê mbɨ̀Ꞌɨ̀ tà wu àtsəa bòt chɔsì la mɨ̧̂. 
EPH.1.23	Chɔsì wu mbɨ̧̀ ènyit Yesò Klistò, ale ngɨ̀ Yesò kùꞋ mbɨ̀Ꞌɨ̀ tà ghɨ̌ èghɨ ègème e kùꞋ àdzìꞋ àgème la.
EPH.2.1	È li ngu àfɨꞋa mbì, bɨ wu bòt bɔ pfəꞋte la a mbì Mbɔ̧ɔ̧mà, nkàà ndɨ bɨ li ngua nkwèèla àtsə abua Mbɔ̧ɔ̧mà ngɨa kàbɔ̀ŋ la. 
EPH.2.2	È li ngu àfɨꞋa mbɔŋ bɨ me tseke mbɨꞋɨ̀ bòt ngɔ̀ŋ àa ntsèka ngɨ̀a èbɨte mènəê la. Bɨ li ngua ndzəa wòt kàbɔ̀ŋ wu tà wu àtsəa fote kàbɔ̀ŋ tu a ègwet la. Eyaa wu wòt kàbɔ̀ŋ wu tàa ngɨ̀à bòt e kweela àtsə abua Mbɔ̧ɔ̧mà la. 
EPH.2.3	Bàa gème e li ngu mbɨ̀Ꞌɨ̀ bɔ̀ɔ̀ba wàa, me tseke mbɨꞋɨ̀ mbɨ̧te ènyit ta tèa nkɨà la mbɨ̀Ꞌɨ̀ bɔbȩ. Ba li ngua ngɨ̀à àghɨ àgème a kɔꞋɔ a ètsə ba la, nè àyea mbɨ̧te ènyit ta tèa nkɨà la mbɨ̀Ꞌɨ̀ bɔbȩ. Ale, ntsǒ Mbɔ̧ɔ̧mà li mbɔ̌ ndɨ nàa nɔ̀ŋke a ètsə ba wuê mbɨ̀Ꞌɨ̀ nàa nɔ̀ŋke àtsəa wɔ̀bȩ̂ ègème la. 
EPH.2.4	Tèsȩte Mbɔ̧ɔ̧mà teà ndzà̧a nyaŋ, tà kɔ̀ŋkè àwa kwàꞋ ànyaꞋne, 
EPH.2.5	tè ngɨ̀ awa wu ba li ngu bòt bɔ pfəꞋte a mbì tò la, ba tsiꞋi bòt yu̧ ba Yesò Klistò ba. Ba pem nkàà a ntsɔ̧̀ Mbɔ̧ɔ̧mà wu tà nyɨꞋte abua ya la. 
EPH.2.6	Mbɔ̧ɔ̧mà li njù̧ù̧me awa ba Yesò ba nɔ̂, ngɨ̀ ba Yesò Klistò ba e tseke a ègwet. 
EPH.2.7	Tà li ngɨ̀ àyaa mbɨ̀Ꞌɨ̀ li me tseka nyɨ̀Ꞌta ntsɔ̧̀ vi wu è ghe la. Baa ndzea ntsɔ̧̀ tò waa ane àghɨa Yesò Klistò ghɨ ane ya la. 
EPH.2.8	Wu ntsɔ̧̀ Mbɔ̧ɔ̧mà wu tà nyɨꞋte abua ya la ka è ghɨ̂ ba pem nkàà mèntɨ̧ɨ̧ ma mu ba zi ane tò la. È kà ghɨ bɨ̀a. È ghɨ̀à Mbɔ̧ɔ̧mà àku abua yɨ̧. 
EPH.2.9	È ntsě ane àfàꞋa ko wòt ghɨ̀ la, ka tà ghɨ̂ bɨ pem la. Ale, betsiꞋa wòt ka me ŋeꞋe tèkwȩ ti a ègwet ane ànəa mbɔŋ. 
EPH.2.10	Ba wu àbu àfaꞋa Mbɔ̧ɔ̧mà. Tà lè gha ane àghɨa Yesò Klistò ghɨ̀ la, ngɨ̀ awa nê bà me ghɨ̀ mènəè ntsɔ̧̀. Eyaa wu àghɨa tà li ndzaŋe taŋke abua ya nê bà me ghɨ̀ la.
EPH.2.11	Bɨ̀ ku̧u̧te nê bɔ̀ le kaꞋa bi awɨ̧ a èbem àndǎ̧ Bèjuê. Bèjuê aa nàŋa awɔb e nɨ nyɨꞋte nê bɔ wu bòt Mbɔ̧ɔ̧mà. Bɔɔ shua nê bɨ ntsě bòt Mbɔ̧ɔ̧mà ndɨ̀ wu bɔ̀ɔ ka nàŋe awɨ̧ la. Ka e naŋe wòt bɔ̂ ngu wu àghɨa wɔ̀bȩ̂ è nɨ àbu azi ngɨ̀ a mbɨ̧̀ ènyit la. 
EPH.2.12	È li ngu àfɨ̀Ꞌ yaa bɨ̀a ntsèka anè la, bɨ̀ ka ko a Yesò Klistò. Bɨ li bɨ̀ ka wu ayɔɔ bòt Izəèlȩê. Bɨ li ngu bègɨ̧̀, bɨ̀ ka bɔ èghab ane mènkàꞋa kèkweelè Mbɔ̧ɔ̧mà mu tà li ngɨ̀ bɔ̂ bòt Izəèlȩê nê wu bòt bi la. Bɨ li ngua ntsèka a sitsǎꞋ ŋàa kà bɔ ntɨ̀ laꞋ nê bɨa li eye a ntsɔ̧̀ àfɨ̀Ꞌ àko, bɨ̀ ka mê nko a Mbɔ̧ɔ̧mà. 
EPH.2.13	Bɨ̀a wu bɨ li ngu a endɨ̌ ane Mbɔ̧ɔ̧mà la, e tsiꞋi àghɨ yeamɔꞋ nè Yesò Klistò. Bɨ tsiꞋi a ngèt Mbɔ̧ɔ̧mà nkàà nê Yesò Klistò li mpfə nɨ̀ àlo̧ a zi nɨŋ shùù àwɨ̧ ntsia kàbɔ̀ŋ wɨ̧.
EPH.2.14	Yesò Klistò è ghɨ̂ àlàŋkè a kètsìà Bèjuê nè bòt kà wu Bèjuê ndɨ̀ wu bɔ̀ tsiꞋi àndà̧ yeamɔꞋ la. Èvə lu tà li mpfə a mbɨ̧̀ mbasa la e li ntsì mbù̧ yu è li ngu a kètsìà wɔb mbɨ̀Ꞌɨ̀ àkaã a ghàbtà wɔb la. 
EPH.2.15	Èvə Yesò e li ndzòò èghɨ bu ègème mbɨ̧te Bèjuê te li ngua shua nê bɔ̀ me ghɨ̀ la. Tà li ngɨ̀ anè mbɨ̀Ꞌɨ̀ e ghɨ̌ èndà̧ bebe aa tsiꞋi àndà̧ a fi yeamɔꞋ, ale ngɨ̀ wòt ègème tsiꞋi ane àlàŋkè. 
EPH.2.16	Èvə lu tà li mpfə a mbɨ̧̀ mbasa la e li ntsəèꞋne awɔb nè Mbɔ̧ɔ̧mà, ntsì mbù̧ yu è li ngu a kètsìà wɔb la. 
EPH.2.17	Tà li nkɨ̀Ꞌɨ̂ ndàꞋà Ntu̧ Ntsɔ̧̀ yu nàa ngɨ̀à bòt e wu ane àlàŋkè la, abua yɨ̧ bɨ̀a bòt kà wu Bèjuê bu bɨ li ngu a endɨ̌ ane Mbɔ̧ɔ̧mà la. Tà li ndàꞋ fɔ̀ɔ̀le abua Bèjuê bu bɔ li ngu nè Mbɔ̧ɔ̧mà la. 
EPH.2.18	E tsě ane Yesò bàagème ba bɔ Fo Mbɔ̧ɔ̧mà yemɔ̀Ꞌ ngu ko eghǎ a mbì tò.
EPH.2.19	Ale, bɨ te ntsě bègɨ̧̀, bɨ̀ ka mê ngu bòt ntsea tsě la. Bɨ tsiꞋi bòt àlaꞋ yeamɔꞋ nè bòt Mbɔ̧ɔ̧mà, ntsìꞋi àlo̧ yeamɔꞋ nè bòt Mbɔ̧ɔ̧mà. 
EPH.2.20	Bɨ wu àyɨ̧ bòt ko ane lob yu bɔntu̧ Mbɔ̧ɔ̧mà nè bèndàꞋàtɔŋ Mbɔ̧ɔ̧mà è wu àtetsi, Yesò Klistò zìambɔŋ wu èti tɔ̀Ꞌɔ̀ lob la. 
EPH.2.21	Wu Yesò waa ka tà ghɨ̂ lob ngaa fete nènkèm ntɨ̧̀ɨ̧, ngɨ̀ è me kwèꞋnè tê ntsìꞋi lob kèfə Mbɔ̧ɔ̧mà bɔ nɔ̀ŋè wuê abua tò la. 
EPH.2.22	Tàà fèta wɨ̧ mɨ̧̂ ndzia ayɔɔ bòt Mbɔ̧ɔ̧mà ko mbɨ̀Ꞌɨ̀ bɨ̀agème aa tsiꞋi àdziꞋa Fo Mbɔ̧ɔ̧mà nàa ntsèka la.
EPH.3.1	Àyaa a ghɨ̂, mmɔ̌ Pɔ̂l wu è ngu a tèfȩ nkàà èngǎ̧ Yesò Klistò wu màa ndàꞋà abua yɨ̧ bɨ̀a bòt kà wu Bèjuê la, e me tsàꞋte a Mbɔ̧ɔ̧mà.
EPH.3.2	Mâ mɨɨtè nê bɨ zə ndɨ Mbɔ̧ɔ̧mà nyɨꞋte a ntsɔ̧̀ vi, ŋǎ àfàꞋ yaa abua am nê è me fàꞋa nɨa ntɨ̀ŋa wɨ̧ la. 
EPH.3.3	Mbɔ̧ɔ̧mà zìambɔŋ li shu am ànəa ndò̧ àzi yu a li à kà tuꞋa àbȩ bòt aa ko la. Mâ nyaꞋà shɨ adzìꞋ ane ànəa mbɔŋ abua yɨ̧. 
EPH.3.4	Bɨ tɔ àghɨa mâ shɨ la ko bɨa ye ndɨ mâ ko ànəa ndò̧ a Mbɔ̧ɔ̧mà yaa ane Yesò Klistò la. 
EPH.3.5	È li ngu tê àfɨꞋa mbì, Mbɔ̧ɔ̧mà kà tuꞋu ànəa ndò̧ yaa abua bɔbȩ, ka nè àfɨ̀Ꞌ yaa Fo Mbɔ̧ɔ̧mà è tùꞋu abua bɔntu̧ Mbɔ̧ɔ̧mà nè bèndàꞋàtɔŋ tò. 
EPH.3.6	Ànəa ndò̧ mbɔŋ wu nê Ntu̧ Ntsɔ̧̀ Mbɔ̧ɔ̧mà è ghɨ̀ bòt kà wu Bèjuê e wu li bɔ èghɨ ntsɔ̧̀ bu Mbɔ̧ɔ̧mà nàa ngɨa ane bòt Izəèlȩê la mɨ̧̂. Bɔ tsiꞋi mbɨ̧̀ ènyit yemɔꞋ, mè mbɔ̀ è wɔb ne èghàb ane èghɨ ntsɔ̧̀ bu Mbɔ̧ɔ̧mà kàꞋa bòt bi la, ndɨ̀ wu bɔ̀ tsiꞋi àghɨ yeamɔꞋ 
EPH.3.7	Mbɔ̧ɔ̧mà li ngɨ̀ e ngu wafàꞋ a màntsɔta Ntu̧ Ntsɔ̧̀ yaa. E ntsɔ̀ta ane èghab wu tà ŋa abua am la. Tà li ŋa am èghab waa ane mètàŋ mi. 
EPH.3.8	Mâ batè nkuà nè kwèn tè ntse a tandiakwèn ane bòt Mbɔ̧ɔ̧mà, ka Mbɔ̧ɔ̧mà li nkɔ̀ŋkè am, ŋà am àfàꞋ yaa nê, è me tsɔ̀te Ntu̧ Ntsɔ̧̀ abua bòt kà wu Bèjuê shua awɔb ànəa èwuu èghɨ ntsɔ̧̀ bu Yesò Klistò nàa ŋǎ la. 
EPH.3.9	ÀfàꞋ am li mè ngu a màngɨa bòt bàgème aa ye ndɨ Mbɔ̧ɔ̧mà nàa ghɨ̌ ànəa ndò̧ àzi ya aa wu la. Mbɔ̧ɔ̧mà wu tà ghɨ àghɨ àgème la li ndò̧ ànəê yaa abua bòt tê àfɨꞋa mbì. 
EPH.3.10	Tà li me ghɨ̀ àyaa ngua nkɨà mbɨ̀Ꞌɨ̀ è wu àfɨ̀Ꞌ yaa tà nyɨ̀Ꞌte àghɨ àgème a ègwet àa mbà̧aã èlaꞋ me ntsìta mènəè la ndi ye bɔ èyì ane àghɨ àgème la. Tà li ngɨ̀ bɔ ye àyaa ane èghɨ tàa ngɨ̀à ane chɔsì la. 
EPH.3.11	Mbɔ̧ɔ̧mà li ngɨ̀ àyaa wuê mbɨ̀Ꞌɨ̀ tà li ndzaŋe taŋke a mèmbùꞋu la. Tà li ngɨ̀ Yesò Klistò Lefɨ̀Ꞌ wa ghɨ̀ a tsè wuê mbɨ̀Ꞌɨ̀ tà li ntàŋke la. 
EPH.3.12	Ndɨ̀ wu ba tsiꞋi àghɨ yeamɔꞋ nè Yesò Klistò mè ndzì mèntɨ̧ɨ̧ ma ane tò la, baa ko eghǎ a mbì Mbɔ̧ɔ̧mà elàꞋà ba tò ba kà ye kèbɔɔ. 
EPH.3.13	Mâ shu̧u̧te awɨ̧ nê bɨ̀ ka mbɨ̧̀ɨ̧̀ne ntɨ̀ yɨ̧ yu ane Mbɔ̧ɔ̧mà nkàà nê e ndzea ngoꞋ ya ambo yɨ̧. Àbȩ̀ a ngoꞋ ya gha jɨ bɨ̀a.
EPH.3.14	Àyaa a ghɨ̂ e teme tènjûŋ taã a si a mbì Tǎt wa Mbɔ̧ɔ̧mà 
EPH.3.15	wu tà ghɨ̂ àndà̧ àgème a ègwet nè sitsǎꞋ a bɔ èlen li la. 
EPH.3.16	Maà ntsàꞋta Mbɔ̧ɔ̧mà nê tà ghǎ ane èghɨ bi bu a ègwet e ghe la, nɨ Fo zi ngɨ̀ èŋa awɨ̧ mètàŋ mbɨ̀Ꞌɨ̀ mèntɨ̧ɨ̧ mɨ̧ naa me kweele. 
EPH.3.17	E mè me tsàꞋte nê bɨ̀ ghɨa Yesò Klistò me tseke a mèntɨ̧ɨ̧ mɨ̧, ndɨ̀ wu bɨ̀a ndzìà èntɨ̧ɨ̧ wɨ̧ ane tò la. Maà ntsàꞋtà nê, tsiꞋ è wu èkɔŋ wɨ̧ ka e baãaã àghɨ àgème bɨ̀a ngɨ̀à la, 
EPH.3.18	mbɨ̀Ꞌɨ̀ bɨ bòt Mbɔ̧ɔ̧mà ko bàgème aa bɔ mètàŋ e nèète ko ndɨ Yesò Klistò nàa ndâ nkɔ̀ŋkà àwɨ̧ la ane ebà àgème, 
EPH.3.19	e mě, kɨꞋɨ te ndzə àdziꞋa bɨ̀a ko èkɔŋ Yesò Klistò la, mbɔ̂ èkɔŋ mbɔŋ e faŋ ntsè àghɨ betsiꞋa bòt e koê la. Bɨ koa èkɔŋ Yesò waa ko bɨa bɔ èntɨ̧ɨ̧ wu Mbɔ̧ɔ̧mà bɔ la nènkèm.
EPH.3.20	Bà ŋa mèngùꞋte abua Mbɔ̧ɔ̧mà wu tàa faꞋa ane ya nyaŋ tè ntsè ndɨ betsiꞋa ba mɨ̀ɨ̀tè kò shuê la. 
EPH.3.21	TsiꞋ Mbɔ̧ɔ̧mà bɔ mèngùꞋte nkàà bòt chɔsì nè Yesò Klistò àfɨ̀Ꞌ àgème ane àlia nè àlia. Àmèn.
EPH.4.1	Ale, mmɔ̌ wu è ngu wɔ̀tèfȩ nkàà ànəa Yesò Klistò la, e ngua shù̧ù̧ta wɨ̧ nê, bɨ̀ me tseke a èlɨ̀ wu Mbɔ̧ɔ̧mà li me tɔ awɨ̧ ane bòt bi nê bɨ me tseke la. 
EPH.4.2	Bɨ̀ me nɨ awɨ̧ a si àfɨ̀Ꞌ àgème, njùa ane mènəè mɨ̧, nkùùla mèntɨ̧ɨ̧ mɨ̧, bɨ̀ ka mè yaŋa ntsòa ane wòt. Bɨ̀ me nkɔ̀ŋkà bɔnyɨ bɨ̧ nɨa wɔb mbɨ̀Ꞌɨ̀ bɔ̀ɔ la. 
EPH.4.3	Fo Mbɔ̧ɔ̧mà ghɨ̂ bɨ tsiꞋi ane ètsəê wemɔꞋ, è wu ale bɨ̀ la ndze nê bɨa ntsèka ane àlàŋkè yu a fete awɨ̧ ngɨ̀ bɨ tsiꞋi àghɨ yeamɔꞋ la. 
EPH.4.4	Mbɨ̧̀ ènyit nàà yemɔ̀Ꞌ, Fo Mbɔ̧ɔ̧mà mè ngu yemɔ̀Ꞌ, wuê mbɨꞋɨ̀ àghɨ yu Mbɔ̧ɔ̧mà tɔ awa ba me chɨ̀Ꞌà la àa yeamɔꞋ la. 
EPH.4.5	Lefɨ̀Ꞌ nàà wemɔ̀Ꞌ, alu̧ màndzia èntɨ̧ɨ̧ ane Yesò e wu wemɔꞋ, èlɨ màndzia a èdzî e wu wemɔꞋ. 
EPH.4.6	Mbɔ̧ɔ̧mà nàà wemɔ̀Ꞌ, Tǎt wa bàgème, tà wu àtsə wòt ègème, ngɨ̀à bòt bàgème e ghɨ̀à àghɨa tàa nkɨà la, tà mè me tseke ane bòt bàgème.
EPH.4.7	Waa waa ane ya è bɔ azi ne àghɨ Yesò Klistò nàà nɨa ntsɔ̧̀ vi ŋǎ àyea wòt ègème mbɨ̀Ꞌɨ̀ tà ye nê a kùꞋù la. 
EPH.4.8	Eyaa wu àghɨa Àkata Mbɔ̧ɔ̧mà a shu la, nê,
EPH.4.8	“Tà li me kɔꞋa ngà a ègwet
EPH.4.8	Nɨ bòt nyaŋ tà baãaã la nɨŋ ngà nè bùà
EPH.4.8	Mè ŋà mèghàb abua bòt.”
EPH.4.9	Èngà̧ wàa nê, “Tà li nkɔꞋ nga a ègwet la,” è shua nê ghàà? E wua shua nê, tà li mbɨ̀ nchu nga a èbem sitsǎꞋ. 
EPH.4.10	Wòt wu tà li nchu a sitsǎꞋ la è bèle wu tòà tà li nkɔꞋ ngà tè ntsè ègwet la, mbɨ̀Ꞌɨ̀ ewu àdzìꞋ àgème. 
EPH.4.11	Wu tòà tà li ŋà mèghàb abua bòt la. Tà li ngɨ̀ bòt ko ane bɔntu̧ Yesò, ngɨ̀ èbeko ane bèndàꞋàtɔŋ Mbɔ̧ɔ̧mà, ngɨ̀ èbeko ane bòt bɔ̀ɔ ntsɔ̀tà Ntu̧ Ntsɔ̧̀ Yesò la, ngɨ̀ èbeko ane bèmbaabà bòt Mbɔ̧ɔ̧mà, nè bènyɨꞋta èngǎ̧ Mbɔ̧ɔ̧mà. 
EPH.4.12	Tà li ngɨ̀ àyaa mbɨ̀Ꞌɨ̀ e ghɨ̌ bòt Mbɔ̧ɔ̧mà bàgème aa kùꞋu a màngɨa àfaꞋa bɔ bɔ ndɨ bɔ̀ɔ ghɨ̀ la, ngɨ̀à bòt bu bɔ̀ wu mbɨ̧̀ ènyit Yesò Klistò la e kweelà. 
EPH.4.13	Bɔɔ me ghɨ̀ ale, tè waa waa ane ya naa tsiꞋi bɨ̧ɨ̧ne àghɨ yeamɔꞋ, e zǐ mèntɨ̧ɨ̧ ma ane Yesò Klistò ane èlɨ̀ wemɔꞋ mè nè ndɨ baa neetè nko Waã Mbɔ̧ɔ̧mà la. Èghɨ ba ègème aa ghɨ̌ baa tsiꞋi mbɨ̀Ꞌɨ̀ bòt bɔ tsə tê nkùꞋ tè ntsìꞋi mbɨ̀Ꞌɨ̀ Yesò Klistò nàa la ane balu̧ bàgème.
EPH.4.14	Ba tsiꞋi anè ko bà ka tsi ewu mbɨ̀Ꞌɨ̀ bɔtechɨɨle, bòt mèfà̧ àa nɨa kèghebte fɨ̀ta wɔb mpàà wɔb mbɨ̀Ꞌɨ̀ àfeme maꞋa àbâ abà, ngɨ̀à èbeko ane yɨ̧ e bɨ̧̀ɨ̧̀nà mènəè fɨ̀te la a. 
EPH.4.15	Baa tsiꞋi me nɨ èkɔŋ ndàꞋà mènəè nkûŋ, etsə ane balu̧ bàgème te tsiꞋi mbɨ̀Ꞌɨ̀ Yesò Klistò wu tà wu àtsə la. 
EPH.4.16	Wu tòà ka tàa ngɨ̀à èdziꞋi ènyit ègème e tsəꞋnà ntsìꞋa àghɨ yeamɔꞋ la, è mè ngu mbɔ̀ɔ̀la ègème a mbɨ̧̀ ènyit nàa fèta mbɨ̧̀ ènyit mbɔŋ nènkèm mbà̧aã la. Ale, àdziꞋa ènyit àgème a me ghɨ̀ àghɨa a bɔ ndɨ àa ghɨ̀ la, ko bòt aa me kɔ̀ŋkè bɔnyɨ bɔb, mbɨ̧̀ ènyit ègème naa me tsəa nkwèèla.
EPH.4.17	Ale, e ngua səèŋkà ètû̧ bɨ̧ ane àtɔŋ yu Yesò Klistò ŋa abua am la shua nê, bɨ̀ ka tsi me ghɨ̀ mènəè mɨ̧ mbɨ̀Ꞌɨ̀ bòt bu kà ko a Mbɔ̧ɔ̧mà la. Mèmɨ̀ɨ̀te mɔb wu àku. 
EPH.4.18	ÀkwàꞋte àyɔb a kwene ndzěm. Bɔ bakà bɔ mèntsèke fi mu Mbɔ̧ɔ̧mà nàa ŋǎ abua bòt la, nkàà nê bɔɔ ngɨ̀à mèntɨ̧ɨ̧ mɔb kweelà, bɔ̀ ka ko àghɨ, bɔ̀ ka mê ngua nkɨ eyute ànəa Mbɔ̧ɔ̧mà shua la. 
EPH.4.19	Àghɨa ko a te ntsě àa mè ngɨ̀à bɔ bɔ àtsəa kɔꞋɔ la. Bɔɔ ngɨ̀à wuê èghɨ mbɨ̧te ènyit tɔb tèa nkɨà la, nè èwuu èbɨꞋte ènəê ègème, tè àghɨa ko à ka tsi nguê àa nkèla wɔb la.
EPH.4.20	Èwuu mèntsèke màà ntsě àghɨa bɔ li nyɨ̀Ꞌte awɨ̧ ane ànəa Yesò Klistò la. 
EPH.4.21	Mâ ko nê bɔ li shu awɨ̧ ànəa tò, mè nko nê ndɨ̀ wu bɨ̀ wu bòt tò la bɔ li nyɨ̀Ꞌte awɨ̧ nkûŋ yu adù̧ Yesò la. 
EPH.4.22	Ale, bɨ̀ waꞋa mènəè nyǎꞋ mu bɨ̀ le yaã ngua ntsèka ngɨ̀à la. Wu mèntsèke nyǎꞋ màa bɨ li ngua ntsèka la ka è li ngua ntsòkà wɨ̧, fɨ̀ta wɨ̧ bɨ ghɨ̀à mènəè kà kùꞋ la. 
EPH.4.23	Mèntɨ̧ɨ̧ mɨ̧ nè mènkwàꞋte mɨ̧ è bɔ ndɨ nàa tsiꞋi me fi la. 
EPH.4.24	Bɨ̀ bɔ mè ntsìꞋi bòt fi Mbɔ̧ɔ̧mà ghɨ̀ àwɔb nê bɔ̀ wu mbɨꞋɨ̀ zia, me kùŋè alu̧ nkûŋ, è wû ndɨŋndɨ̀ŋ nè màmbɔ mèntɨ̧ɨ̧ kèfə la.
EPH.4.25	Bà ka tsi ndàꞋà mèfà̧. Waa waa me làꞋa nkûŋ abua wanyɨ vi, nkàà nê, bàagème etsiꞋi bòt mbɨ̧̀ ènyit yemɔ̀Ꞌ ane Yesò. 
EPH.4.26	À me tsoo ane wanyɨ wè, à ka mbɨ̧̀ɨ̧̀ne ntsǒ mbɔŋ ŋwèèlè awê à ghɨa kàbɔ̀ŋ. A ka ngɨ̀ ndzěm kwen ane ntsǒ a èntɨ̧ɨ̧ wê. À ka ŋà èlu̧ abua Satàn. 
EPH.4.27	À ka ŋà èlu̧ abua Satàn tà ghɨ̀ à ghɨa kàbɔ̀ŋ. 
EPH.4.28	Wòt tàa ntsɔa la ka te ntsɔŋ, ka tà me nɨ èbu bi fàꞋà àfaꞋa àa tɨŋe atò, taa mèe ko etɨŋe bòt bu bɔ̀ɔ nkɨ̀ŋkà la.
EPH.4.29	Wòt ka me làꞋa èbɨꞋte mèngǎ̧, wòt me làꞋà wuê mèngǎ̧ nàa me tɨŋe bòt ane mènəè ndzea wɔb la. Eyaa wu ndɨ bɨ̀a ghɨa ntsɔ̧̀ ane bòt bu bɨ laꞋa abua yɔb la. 
EPH.4.30	Bɨ̀ ka ngɨ̀ àghɨa àa me saa Fo Kèfə Mbɔ̧ɔ̧mà la. Fo ya wu àlȩê yu Mbɔ̧ɔ̧mà li ndzi ane yɨ̧ nê bɨ wu bòt bi la. Fo mbɔŋ wua nyɨ̀Ꞌta nê àli yu aa li nkɨ̀Ꞌɨ̂ Mbɔ̧ɔ̧mà ghɨ̀ bɨ pem. 
EPH.4.31	Bɨ̀ ka mbèà bòt a mèntɨ̧ɨ̧ mɨ̧, bɨ̀ ka me bɔ èntɨ̧ɨ̧ nendu̧ nè ntsootsə, bɨ̀ ka ntsi me ŋȩte bòt, bɨ̀ ka ntsi me làꞋa kàbɔ̀ŋ ane bòt, bɨ̀ waꞋa mèmɨ̀ɨ̀te kàbɔ̀ŋ ègème. 
EPH.4.32	Ka bɨ̀ me ghɨa ntsɔ̧̀ ane bɔnyɨ bɨ̧, njùa ane mènəè mɨ̧ mè ngwaꞋà bèkàbɔ̀ŋ bɔnyɨ bɨ̧ wuê mbɨ̀Ꞌɨ̀ Yesò Klistò ghɨ̂ Mbɔ̧ɔ̧mà me waꞋa bɨ̧ la.
EPH.5.1	Ndɨ̀ wu bɨ̀ wu bɔ̧ Mbɔ̧ɔ̧mà tàa ndâ nkɔ̀ŋkà àwɨ̧ la, bɨ̀ nyɔꞋta ngu mbɨ̀Ꞌɨ̀ tàa la. 
EPH.5.2	Bɨ̀ me ghɨ̀ mènəè mɨ̧ nè èkɔŋ wuê mbɨ̀Ꞌɨ̀ Yesò Klistò li nkɔ̀ŋkà wa mpfə ambo ya la. Tà li ŋà àtsəa zi ambo ya, ale a wu mbɨ̀Ꞌɨ̀ àghɨ bɔ 
EPH.5.3	Bɨ wu bòt Mbɔ̧ɔ̧mà, è wu ale bɨ̀ ka mbê nkèm ànəa mànkuŋa bèzi kò mbâ̧tsə leꞋ a kètsìà wɨ̧, bɔ̀ ka mè ndàꞋà ànəa kàbɔ̀ŋ kò aghàbà leꞋ a kètsìà la. 
EPH.5.4	Bɨ̀ ka me làꞋà mèngǎ̧ àtsəa kɔꞋɔ, nè mèngǎ̧ àkèghɨ̧̀, nè èbɨꞋte mèngǎ̧. Eyaa wu mèngǎ̧ kà kùꞋ. Ka bɨ̀ me kɔ̀ŋka Mbɔ̧ɔ̧mà ane àghɨa tà ghɨ ane yɨ̧ la. 
EPH.5.5	Bɨ̀ ko ayaa nê wòt me kùŋè bèzi kò mbâ̧tsə leꞋ, ngɨ̀à èbɨꞋte èghɨ, kò ngu wòt aghàbà leꞋ, (na àyaa à wua nyɨ̀Ꞌta nê wòt nɨ èghɨ mbɔŋ ane mbɔ̧ɔ̧mà vi la) ko tà ka bɔ àdziꞋ a èbem kèfɔ̧̀ wu Yesò Klistò bɔ̂ Mbɔ̧ɔ̧mà àa bà̧aã la. 
EPH.5.6	Bɨ̀ ka mbɨ̧̀ɨ̧̀ne wòt fɨ̀te awɨ̧ ngɨ̀ bɨ bɨ̧ɨ̧ne mèngǎ̧ èkèghɨ̧̀. Ntsǒ Mbɔ̧ɔ̧mà nàà ènkɨ̀Ꞌa enɔ̀ŋke àtsəa bòt bu bɔ̀ɔ ngɨ̀à èghɨ bàa ntu̧ me zə atò la. 
EPH.5.7	È wu ale, bɨ̀ ka fɔ̀te àka nè èwuu bòt baa.
EPH.5.8	Bɨ̀a mbɔŋ bɨ li ngu mbɨ̀Ꞌɨ̀ ndzěm, ka àfɨ̀Ꞌ yaa bɨ̀ tsiꞋi bòt Tè Yesò la, bɨ tsiꞋi mbɨ̀Ꞌɨ̀ èkaꞋà. Ale, bɨ̀ me tseke mbɨ̀Ꞌɨ̀ bòt bɔ̀ wu a èbem èkaꞋà la. 
EPH.5.9	Wu èkaꞋà waa ka àa ngɨ̀à bòt e ghɨ̀à àghɨ àgème è wù àyea ntsɔ̧̀ la, nè àyea a kùꞋù la, nè àyea è wû nkûŋ la. 
EPH.5.10	Bɨ̀ nyɔꞋta nko àghɨa Mbɔ̧ɔ̧mà nàa nkɔ̀ŋkà la, me ghɨ̌ yùà. 
EPH.5.11	Bɨ̀ ka ntèm àka nè bòt me ghɨ̌ èghɨ ndzěm bu kà wua ntɨ̀ŋa wòt, bòt àa ngɨ̀à la, ka bɨ̀ ghɨa bòt è ko nê èghɨ mbɔŋ aa mbɨ̀a. 
EPH.5.12	Wu kwàꞋ ànəa àtsəa kɔꞋɔ a màndaꞋa ànəa èghɨ bu bòt àa ndò̧ò̧tà ngɨ̀à la. 
EPH.5.13	Àghɨ àa ngɨ̀ à wu a èbem èkaꞋà ka bɔ lâ nko ndɨ àghɨa ngaa àa la, 
EPH.5.14	nkàà nê, àghɨ àa ngɨ̀ à wu a èbem èkaꞋà àghɨa mbɔŋ a tsiꞋi mbɨ̀Ꞌɨ̀ èkaꞋà mɨ̧̂. Eyaa wu lə bɔ̀ɔ shua nê,
EPH.5.14	“Àwɔ̀ wu ndia la, lɔ̀Ꞌɔ a si a èbem èvə!
EPH.5.14	Ko Yesò Klistò naa ghɨ̌ èkaꞋà aa beꞋe a ègwet lè.”
EPH.5.15	Ale, bɨ̀ me ko awɨ̧ ane ndɨ bɨ̀a ngɨ̀à mènəè mɨ̧ la. Bɨ̀ ka me ghɨ̀ mènəè mɨ̧ mbɨ̀Ꞌɨ̀ bòt kà bɔ èyì, bɨ̀ me ghɨ̀ mbɨ̀Ꞌɨ̀ bòt bɔ bɔ èyì la. 
EPH.5.16	Bɨ̀ me ghɨ a ntsɔ̧̀ àfɨ̀Ꞌ àgème èlu̧ e dzə a si la, nkàà nê kàbɔ̀ŋ ghe àbȩ àfɨ̀Ꞌ yaa. 
EPH.5.17	È wu ale, bɨ̀ ka me ghɨ̀ mènəè mbɨ̀Ꞌɨ̀ èkèghɨ̧̀, ka bɨ̀ nyɔꞋta nko àghɨa Tè Yesò nàa nkɨà nê bɨ̀ me ghɨ̀ la. 
EPH.5.18	Bɨ̀ ka tsi mbè mèlùꞋ, è wù àghɨa àa ngɨ̀à bɨ ghɨ̀à mènəè mbɨ̀Ꞌɨ̀ èkèghɨ̧̀ la, ka bɨ̀ tsiꞋ Fo Mbɔ̧ɔ̧mà lu̧u̧ a mèntɨ̧ɨ̧ mɨ̧. 
EPH.5.19	Bɨa me làꞋa abua bɔnyɨ bɨ̧, bɨ me kɔ̧ɔ̧ mètsəkû̧ è dzə a èbem Àkata Mbɔ̧ɔ̧mà la, nkɔ̧̂ mètsəkû̧ Yesò, mè nkɔ̧̂ mètsəkû̧ Fo Mbɔ̧ɔ̧mà zi a mèntɨ̧ɨ̧ mɨ̧ la. Bɨa me kɔ̧ɔ̧ bɨ me kɔ̧ɔ̧ ne èntɨ̧ɨ̧ wɨ̧ ègème, ŋǎ mèngùꞋte abua Yesò Klistò. 
EPH.5.20	Bɨ̀ me kɔ̀ŋka Tǎt wa Mbɔ̧ɔ̧mà àfɨ̀Ꞌ àgème ane àghɨ àgème a ghɨ̀ la ane èlen Yesò Klistò Lefɨ̀Ꞌ wa.
EPH.5.21	Bɨ̀ me zə bɔnyɨ bɨ̧ nkàà nê bɨa nkùkta Yesò Klistò.
EPH.5.22	Bèzi, bɨ̀ me zə bèlu̧ bɨ̧ mbɨ̀Ꞌɨ̀ bɨ zə a Lefɨ̀Ꞌ. 
EPH.5.23	Ngu nê, mbâ̧ wu àtsəa àvi wuê mbɨ̀Ꞌɨ̀ Yesò Klistò wu àtsəa chɔsì la. Yesò zìambɔŋ wu Mpemnà chɔsì, è wu mbɨꞋɨ̀ mbɨ̧̀ ènyit tò la. 
EPH.5.24	Ale, bèzi è me zə bèlu̧ bɔb ane balu̧ bàgème wuê mbɨ̀Ꞌɨ̀ chɔsì nàa ndzəa Yesò Klistò la.
EPH.5.25	Bèlu̧, bɨ̀ me kɔ̀ŋkè bèzi bɨ̧ wuê mbɨ̀Ꞌɨ̀ Yesò Klistò li nkɔ̀ŋkè chɔsì tè mpfə ambo wùà la. 
EPH.5.26	Tà li mpfə mbɨ̀Ꞌɨ̀ e zi a chɔsì a tèkitebu Mbɔ̧ɔ̧mà ane èngǎ̧ vi àfɨꞋa tà shùu a chɔsì ane mèleb è fə la. 
EPH.5.27	Tà li ngɨ̀ anè mbɨ̀Ꞌɨ̀ enɨ a chɔsì waa ane ndzà zi è ghe nàa mbɔ̀ la, kà ye a kàbɔ̀ŋ adù̧, àghɨ à ka wuê betsiꞋa bɔ fèèle atò adù̧ la. Bɔɔ mbɨ̀Ꞌɨ̀ wòt kà ye àlɔꞋ ane zi, kà ye ka wuê adziꞋi kàbɔ̀ŋ ane zi nè àghɨa ko tsa betsiꞋa a tsòkè wòt la. 
EPH.5.28	Eyaa wu ndɨ bèlu̧ be bɔ ndɨ bɔ̀ɔ me kɔ̀ŋkè bèzi bɔb mbɨ̀Ꞌɨ̀ bɔ̀ɔ nkɔ̀ŋkà mbɨ̧te ènyit tɔb la. Wòt tàa nkɔ̀ŋkà vi vi la nàà nkɔ̀ŋkà àvi zìambɔŋ. 
EPH.5.29	Wòt nàà kà paabe mbɨ̧̀ zi zìambɔŋ, ka tàa ngɨ̀ tà me jɨa mè nàŋa yùà, mbɨ̀Ꞌɨ̀ Yesò Klistò nàa ngɨa ane chɔsì la. 
EPH.5.30	Ba wu èdziꞋi ènyit tò. 
EPH.5.31	“Eyaa wu lə bɔ shɨŋ nê, mbâ̧ bɔ ndɨ tàa sǎ tǎt vi bɔ̂ nyɨ̌ vi eghǎ tsəꞋne ane vi vi, bɔ̂ tò aa tsiꞋi àghɨ yeamɔꞋ la.” 
EPH.5.32	Bɔ ghaꞋa taꞋà nkûŋ shu a èbem èngà̧ waa, mâ ko nê e wua ndàꞋà ànəa Yesò Klistò bɔ̂ chɔsì. 
EPH.5.33	Ka a wua ndaꞋa abua yɨ̧ mɨ̧̂, nê waa waa ane yɨ̧ bɔ ndɨ tàa me kɔ̀ŋkè vi vi mbɨ̀Ꞌɨ̀ tàa nkɔ̀ŋkà àvi zìambɔŋ la, bèzi mɨ̧̂ è ye nê bɔɔ ndzəa bèlu̧ bɔb.
EPH.6.1	Bɔ̧, ndɨ̀ wu bɨ̀ wu bòt Tè Yesò la, bɨ̀ me zə bètǎt bɨ̧ bɔ̂ bènyɨ̌ bɨ̧, nkàà nê wu àghɨa bɨ bɔ ndɨ bɨ̀a me ghɨ̀ la. 
EPH.6.2	Mbɨ̧ mbì è bɔ mènkàꞋa adù̧ la wu nê, “Bɨ̀ me zə bètǎt bɨ̧ nè bènyɨ̌ bɨ̧.” 
EPH.6.3	MènkàꞋa mbɔŋ wu nê “Aa bɔ̌ àbâ yê, aa mě tseke a sitsǎꞋ ane àfɨ̀Ꞌ à seè.”
EPH.6.4	Bètǎt, bɨ̀ ka me ghɨ̀ àghɨa bɔ̧ bɨ̧ àa me tsoo la, mbɔ̂ bɨ̀ me baãaã awɔb ntsɔ̧̀ mè shua wɔb àghɨa Tè Yesò è laꞋa nê bòt è me ghɨ̀ la.
EPH.6.5	ÈbùꞋ, bɨ̀ me zə bòt bu bɔ bɔ awɨ̧ a sitsǎꞋ ŋàa la nè kèbɔɔ, mèntɨ̧ɨ̧ mɨ̧ mèe me bente. Bɨ̀ me ghɨ̀ ne èntɨ̧ɨ̧ kèfə mbɨ̀Ꞌɨ̀ bɨ wua ngɨa abua Yesò Klistò. 
EPH.6.6	Bɨ̀ ka me fàꞋa abua yɔb wuê àfɨꞋa bɔ̀ɔ ndzea wɨ̧ la, nɨa nkɨà nê bɔ̀ me kɔ̀ŋkè àwɨ̧. Bɨ̀ me fàꞋà abua yɔb mbɨ̀Ꞌɨ̀ bɔfàꞋ Yesò Klistò, ngɨ̀à àghɨa Mbɔ̧ɔ̧mà nàa nkɨà la nè èntɨ̧ɨ̧ wɨ̧ wemɔꞋ. 
EPH.6.7	Bɨa me fàꞋà abua yɔb mbɨ̀Ꞌɨ̀ èbùꞋ bɨ tsiꞋ mèntɨ̧ɨ̧ mɨ̧ me bɔ̌ mbɨ̀Ꞌɨ̀ bɨ wua faꞋa abua Lefɨ̀Ꞌ kà wu abua bɔbȩ. 
EPH.6.8	Kò wòt wu àbùꞋ kò tà ntse àbùꞋ leꞋ, ko bɨa me ghɨ̌ bɨ ko nê Tè Yesò naa li eŋa àbȩ̀ a waa waa wuê mbɨ̀Ꞌɨ̀ àfaꞋa ntsɔ̧̀ atò a nyɨꞋte la.
EPH.6.9	Bɨ̀a wu bɨ bɔ èbùꞋ la, bɨ̀ me baãaã wɔb ntsɔ̧̀ mɨ̧̂, bɨ̀ ka me kàà wɔb, nko nê tǎt wu tà bɔ awɨ̧ bàgème la wu a ègwet. Tàà saꞋa bòt kà lȩ mèsi.
EPH.6.10	Enɨ lìa, bɨ̀ me kweele ndɨ̀ wu bɨ̀ tsiꞋi àghɨ yeamɔꞋ nè Tè Yesò la, mè tsiꞋ tà ŋa awɨ̧ mètàŋ kèkweelè mi. 
EPH.6.11	Bɨ̀ wèè àwɨ̧ nè èghɨ èbet bu ègème Mbɔ̧ɔ̧mà nàa ŋǎ la, mbɨ̀Ꞌɨ̀ me ko nùà nkèla àghɨa Satàn nàa nkɨ e ghɨ̀ ne nɨ̧̀ la. 
EPH.6.12	Baa ntsea nùà bɔbȩ. Ba wua nùà fote kàbɔ̀ŋ tu tèa mbà̧aã èlaꞋ, mè ntsìta mènəè la, nè bènàmbəa bu a ngɔ̀ŋ ŋaa bòt àa ngùꞋtà la, ndɔ̀Ꞌ nè fo tu a ègwet tèa ngɨa kàbɔ̀ŋ la. 
EPH.6.13	Bɨ̀ ŋeꞋe èghɨ èbet Mbɔ̧ɔ̧mà àfɨ̀Ꞌ yaa, mbɨ̀Ꞌɨ̀ è wu ane àlia kàbɔ̀ŋ kɨꞋɨ la, bɨ koê nù wùà tè è me lìa bɨ bela nkwèèla wuê kweele. 
EPH.6.14	Ale, bɨ̀ tɨ̧ɨ̧ ntsɔ̧̀, ngɨ̀ mènəè nkûŋ mɨ̧̂ wuê mbɨ̀Ꞌɨ̀ àleb bɨ kuule a èloŋ lɨ̧ la, mè nɨ̀ mènəè è kùꞋù la mbɨ̀Ꞌɨ̀ àbǎ àtɨ̧ɨ̧na a kaba ghàmnà wɨ̧ la. 
EPH.6.15	Bɨ̀ mèe ntàŋke awɨ̧ a màntsɔta Ntu̧ Ntsɔ̧̀ àlàŋkà èntɨ̧ɨ̧ yu Mbɔ̧ɔ̧mà nàa ŋǎ la. Naa wu mbɨ̀Ꞌɨ̀ gùbtsə bɨ kwaãaã la. 
EPH.6.16	Bɨ̀ me zì mèntɨ̧ɨ̧ mɨ̧ ane Yesò Klistò àfɨ̀Ꞌ àgème, è wu mbɨ̀Ꞌɨ̀ àbǎ àghɨ yu bèshujà àa ngɨ̀ bɔ bea a èbu bɔb me nɨa ndòꞋa àti a èwet la. Àghɨ yaa aa tɨŋa wɨ̧ e ghɨ̌ bɨa me koa nkèla tèghɔŋke Satàn tu nè èwet adù̧ la. 
EPH.6.17	Mèmpème mu Mbɔ̧ɔ̧mà ŋa abua yɨ̧ la bɔ ndɨ nàa wu mbɨ̀Ꞌɨ̀ ntà̧ èbet yu bèshujà àa nɨa nkàbta ètsə bɔb la. Bɨ̀ mèe nɨ èngǎ̧ Mbɔ̧ɔ̧mà wu Fo tò nàa ŋǎ la è wu mbɨꞋɨ̀ nyi èbet abua yɨ̧. 
EPH.6.18	Bɨ̀ me tsàꞋte a Mbɔ̧ɔ̧mà mbɨ̀Ꞌɨ̀ Fo tò nàà ŋwèta àwɨ̧ la, ndò̧a ètɨŋe abua tò. Bɨ̀ me tsàꞋta Mbɔ̧ɔ̧mà ane èghɨ ègème bɨ baãaã me ghɨ̀ la. Bɨ̀ ka ngwàꞋà ndo̧o̧na bɨ̀ ka nkaã. Bɨ̀ me tsaꞋta Mbɔ̧ɔ̧mà àfɨ̀Ꞌ àgème ane bòt tò bàgème.
EPH.6.19	Bɨ̀ me tsàꞋta Mbɔ̧ɔ̧mà ane yaã mɨ̧̂, nê àfɨ̀Ꞌ àgème màa ndàꞋà la Mbɔ̧ɔ̧mà me shu am àghɨa màa me làꞋà la, mbɨ̀Ꞌɨ̀ maa làꞋà kà ye kèbɔɔ e ghɨ̌ bòt aa ko ànəê ndò̧ yu ane Ntu̧ Ntsɔ̧̀ Yesò Klistò la. 
EPH.6.20	Mâ tɨ̧ɨ̧ ane èlen Yesò, mbɔ̂ ngu a tèfȩ nkàà ànəa Ntu̧ Ntsɔ̧̀ yaa. Bɨ̀ tsàꞋta Mbɔ̧ɔ̧mà nê tà tsì kèbɔɔ ane yaã mbɨ̀Ꞌɨ̀ maa tsɔ̀te Ntu̧ Ntsɔ̧̀ yaa ane ndɨ mâ bɔ ndɨ màa tsɔ̀tè la.
EPH.6.21	Tȩ̀kɨkùs, wanyɨ wa wu ba taꞋa wua nkɔ̀ŋkà tò, tà mè ngu ngule wɔ̀fàꞋ Tè Yesò Klistò la naa shu awɨ̧ ànəê am àgème, mbɨ̀Ꞌɨ̀ bɨa ko ndɨ màa la e mě ko àghɨ màa ngɨ̀à la. 
EPH.6.22	Eyaa wu lə è ngua ntsaa tò abua yɨ̧ la, mbɨ̀Ꞌɨ̀ taa ghɨ̌ bɨa ko ndɨ bàa la, e ghɨ̌ àyea mbɔŋ aa zì mèntɨ̧ɨ̧ mɨ̧.
EPH.6.23	Maà ntsàꞋtà nê, Tǎt wa Mbɔ̧ɔ̧mà bɔ̂ Yesò Klistò Lefɨ̀Ꞌ è ghɨa bɔnyɨ ba è me tseke ane àlàŋkè, nkɔ̀ŋkà wɔb bɔ̀ɔ mbɔŋ, mè ndzìà mèntɨ̧ɨ̧ mɔb ane Tǎt wa Mbɔ̧ɔ̧mà bɔ̂ Yesò Klistò Lefɨ̀Ꞌ. 
EPH.6.24	Maà ntsàꞋtà nê, Tǎt wa Mbɔ̧ɔ̧mà nyɨꞋte a ntsɔ̧̀ vi ane bòt bàgème bɔ̀ɔ nkɔ̀ŋkà Yesò Klistò Lefɨ̀Ꞌ wa nè èkɔŋ kà wu lìa la.
PHP.1.1	Letà Pɔ̂l bɔ̂ Tɔ̀màtià bɔfàꞋ Yesò Klistò,
PHP.1.1	Abua bòt Mbɔ̧ɔ̧mà bu bàgème a Filìpȩ bɔ̂ Yesò Klistò ba è tsiꞋi àghɨ yeamɔꞋ la. Ba shɨa fɔ̀ɔ̀le abua bɔɔjuŋ nè bèdikɨ̀n bu ayɔɔ yɨ̧ la.
PHP.1.2	Baa shù̧ù̧ta Tǎt wa Mbɔ̧ɔ̧mà bɔ̂ Yesò Klistò Lefɨ̀Ꞌ nê bɔ̀ me nyɨꞋte a ntsɔ̧̀ wɔb abua yɨ̧ mè ngɨ̀ bɨ̀ bɔ àlàŋkè.
PHP.1.3	Màa ngɨ̀ è mɨ̀ɨ̀tè àwɨ̧ àfɨ̀Ꞌ àgème, e ntaꞋa kɔ̀ŋke a Mbɔ̧ɔ̧mà am. 
PHP.1.4	Màa ngɨ̀ è me tsàꞋte a Mbɔ̧ɔ̧mà àtsəa yɨ̧ bɨ̀agème, èntɨ̧ɨ̧ am e lu̧u̧ ne kèŋwaŋ, 
PHP.1.5	nkàà nê bɨ li ndzaŋe wua ntɨ̀ŋa am a màntsɔta Ntu̧ Ntsɔ̧̀ Yesò Klistò, e bùꞋu àfɨꞋa bɨ li mbɨ̧̀ɨ̧̀ne èngǎ̧ tò la, ekɨꞋɨ edzəè laane waa. 
PHP.1.6	Mâ lâ nkoê nkûŋ nkûŋ nê, Mbɔ̧ɔ̧mà wu tà li mbùꞋ àfàꞋa ntsɔ̧̀ àzi a èbem mèntɨ̧ɨ̧ mɨ̧ la, naa me ghɨa nɨa ngà nè mbì te tsiꞋi epaate ane àli yu Yesò Klistò nàa li mě ekɨꞋɨ la.
PHP.1.7	Mâ bɔ̂ ndɨ màa me tseka mɨ̀ɨ̀tà àwɨ̧ wuê anè la, nkàà nê bɨ wu èntɨ̧ɨ̧ am. Aa ale, nkàà nê ba nɨ̧̀ ba e ye a ntsɔ̧̀ wu Mbɔ̧ɔ̧mà è ghɨ abua ya la. Ba ye a ntsɔ̧̀ mbɔŋ àfɨ̀Ꞌ yaa è ngu a tèfȩ la, fɔ̀ɔ̀le ne àfɨ̀Ꞌ yu e ndi ngua ngèèba ntsɔ̀tà Ntu̧ Ntsɔ̧̀ Yesò Klistò nyɨ̀Ꞌta ndɨ è wû nkûŋ la. 
PHP.1.8	Mbɔ̧ɔ̧mà è ko nkûŋ nkûŋ nê, maa ndâ nkɔ̀ŋkà àwɨ̧ nè èkɔŋ wu e dzəa abua Yesò Klistò zìa mbɔŋ la.
PHP.1.9	Maà ntsàꞋtà Mbɔ̧ɔ̧mà àtsəa yɨ̧ nê, èkɔŋ wɨ̧ è me tsəa ngà wuê nè mbì, a màmbɔ èyì, e mě lâ eko ndɨ bɨ̀a me ghɨ̌ àghɨ àgème la. 
PHP.1.10	A wu ale, ko bɨa me ntsèka nkoa àghɨa è wù àyea ntsɔ̧̀ la. Ko bɨa tsiꞋi bòt mèntɨ̧ɨ̧ kèfə, kà wòt wuê ko eshu nê bɨ ghɨa kàbɔ̀ŋ te eghǎ edzə ane àli yu Yesò Klistò nàa li e mě ekɨꞋɨ la. 
PHP.1.11	A wu anè, ko bɨa tsiꞋa ngɨ̀à wuê mènəè Mbɔ̧ɔ̧mà nàa nkɨà la, ye mu Yesò Klistò nàa ŋǎ bòt bi mètàŋ bɔ ghɨ̀à la. Bɨ me ghɨ̌ ko bòt aa lɔ̀kè èlen Mbɔ̧ɔ̧mà etsàa ègwet e mě ewùꞋte atò.
PHP.1.12	Bɔnyɨ bɔ̧, maa nkɨ̀a bɨa ko nê, mènəè maa ndze am la è paà ntsiꞋi ghaꞋa èlu̧ bòt e me zə Ntu̧ Ntsɔ̧̀ Yesò Klistò nɨa ngà nè mbì. 
PHP.1.13	Àghɨa a ghɨ̀ la wu nê, mbɨ̀Ꞌɨ̀ è ngu a tèfȩ a èbem ntɔꞋ anè la, a ghɨ̂ bèshujà bu mbààba ntɔꞋ mbɔŋ la, nè wòt ègème a si ŋàa e ko nê bɔ kȩ̀ am nkàà ànəa Yesò Klistò. 
PHP.1.14	Ànəa ko yeamɔꞋ wu nê, tèfȩ tàa è ngu a èbèm la, te ghɨ̂ bɔnyɨ ba nyaŋ e paà nkweele ane ànəa Lefɨ̀Ꞌ, tè ntsìꞋa ndàꞋà èngǎ̧ tò kà bɔ̀ɔ̂.
PHP.1.15	Wu nkûŋ nê, bòt ko ane yɔb aà ntsɔ̀tà Ntu̧ Ntsɔ̧̀ Yesò Klistò nè ghòꞋnà nùà nkɨ enɨ àdziꞋa am ka bòt ko e bɔ̂ nguê bɔ̀ɔ ntsɔ̀tà ntu̧ yu nè èntɨ̧ɨ̧ kèfə, 
PHP.1.16	nkàà nê bɔ̀ɔ nkɔ̀ŋkà am la. Bɔ ko nê wu Mbɔ̧ɔ̧mà ka tà tsàà am a si ŋàa nê è nyɨꞋte ndɨ Ntu̧ Ntsɔ̧̀ yu wu nkûŋ la. 
PHP.1.17	Bòt ghòꞋnà bu è ka laꞋà èngǎ̧ Yesò Klistò nè èntɨ̧ɨ̧ kèfə. Bɔɔ mɨ̀ɨ̀tà nê betsiꞋa bɔ kwèꞋne ngoꞋ adù̧ yaã mbɨ̀Ꞌɨ̀ è ngu a tèfȩ anè la. 
PHP.1.18	ÈsaꞋa e ntsě. Kò mèmɨ̀ɨ̀te mɔb wu me ntsɔ̧̀ kò me kàbɔ̀ŋ leꞋ, ko ndɨ̀ wu bɔ̀ wua ndàꞋà wuê mènəè Yesò Klistò ane balu̧ bàgème la, ànəa ngaa aà mbɔ̀ am.
PHP.1.18	Ane nkûŋ, maa me wùꞋtè am ngà wuê nè mbì, 
PHP.1.19	nkàà nê mâ ko nê, maa peme ngoꞋ ndɨ̀ wu bɨ̀a ntsàꞋtà Mbɔ̧ɔ̧mà àtsəa am, Fo Yesò Klistò mè me ŋa etɨŋe la. 
PHP.1.20	Maa nchɨ̀ɨ̀mâ nkɨ̀a, mè mbɔ ntɨ̀ nê, è nka bê lɔ̀Ꞌɔ ebɔ àtsəa kɔꞋɔ ane ànəa Yesò a. Ka maa lɔ̀kè èlen Yesò Klistò etsaa ègwet àfɨ̀Ꞌ yaa mbɨ̀Ꞌɨ̀ màa ndzìà ngɨ̀à la, kà bɔ̀a. E màà ngu bele wuê a sitsǎꞋ ŋàa, kò mpfə leꞋ, ko maa me lɔ̀kè wuê èlen tò. 
PHP.1.21	Ale, abua am, e ntsekè a sitsǎꞋ ŋàa ko àtsəa ànəê am wu màngua àghɨ yeamɔꞋ nè Yesò Klistò, mbə è mpfə a bɔ̀ŋ tè ntsè. 
PHP.1.22	Ka è wu nê, e ntsèke a sitsǎꞋ ŋàa ko maa ghɨ àfaꞋa betsiꞋa a tɨŋe bòt la, ko e mbakà tsi nko àbâ màa ghà la. 
PHP.1.23	A baãaã am ebà bebe. Maa nchɨ̀ɨ̀ma nkɨ esǎ ngɔ̀ŋ yaa eghǎ kwene ane Yesò Klistò è wû kwàꞋ ànəa ntsɔ̧̀ la. 
PHP.1.24	Ka, aà mbɔ̀ nyaŋ nê e mě tseke a sitsǎꞋ ŋàa nkàà awɨ̧. 
PHP.1.25	Mâ ko nê, àyaa wu nkûŋ, è wu ale, e ngu tseke a sitsǎꞋ ba nɨ̧̀ ba mbɨ̀Ꞌɨ̀ etɨŋe awɨ̧ bɨa me zì mèntɨ̧ɨ̧ mɨ̧ ane Yesò Klistò ngà wuê nè mbì, e mě bɔ mèngùꞋte. 
PHP.1.26	Naa li ngu ane àlia mâ kɨꞋɨ̀ ba mè ndzè awa la, bɨ taꞋa wùꞋte a Yesò Klistò nkàà am.
PHP.1.27	Ànəa nɨ̧ àfɨ̀Ꞌ yaa wu nê, bɨ̀ me ghɨ̀ mènəè mɨ̧ ègème wuê mbɨ̀Ꞌɨ̀ Ntu̧ Ntsɔ̧̀ Yesò Klistò nàa nkɨà la. Bɨ̀ ghɨ̀ ale, mbɨ̀Ꞌɨ̀ è nkɨꞋɨ e ndze awɨ̧, kò è mbaka nkɨ̀Ꞌɨ̂ leꞋ, e ndzə ndɨ bɨ̀a nèètà mbǎ̧ èngǎ̧ Yesò Klistò nè èntɨ̧ɨ̧ wɨ̧ wemɔꞋ la. Mè ndzəâ ndɨ bɨ̀a fàꞋà nè ètsəê wemɔꞋ mbɨ̀Ꞌɨ̀ bɨ fɔtà nùà nê Ntu̧ Ntsɔ̧̀ Yesò Klistò me ghà nê mbì la. 
PHP.1.28	Ko mbɨ̀Ꞌɨ̀ bɨ bê mbɔ̀ɔ bɔmbù̧ bɨ̧. Bɨ bakà bɔɔ̀, ko àyaa aa nyɨꞋte awɔb nê, bɔɔ leme, ka bɨ bɔ̂ ngu epeme, nkàà nê wu Mbɔ̧ɔ̧mà ka tàa ŋǎ mèmpème mbɔŋ abua yɨ̧ la. 
PHP.1.29	Aa ale nkàà nê, Mbɔ̧ɔ̧mà è ŋa awɨ̧ èlu̧ a màfaꞋa abua Yesò Klistò nê bɨ̀ ka me zì wuê ndàꞋ mèntɨ̧ɨ̧ mɨ̧ ane tò, tà ŋǎ nê bɨ̀ me ye ngoꞋ ambo ànəa tò mɨ̧̂. 
PHP.1.30	Tà ŋǎ èlu̧ wàa mɨ̧̂ nê, bɨ̀ zì àbu ba nɨ̧̀ ba è nù èbet waa àfɨ̀Ꞌ yaa. Eyaa bele wuê èbet wu bɨ li ndzè am nùà la, mbɨ̀Ꞌɨ̀ bɨ ko nê è bèle wùà è ngua nua àfɨ̀Ꞌ yaa la.
PHP.2.1	Mâ ko nê ndɨ̀ wu bɨ Yesò Klistò ba è tsiꞋi àghɨ yeamɔꞋ la, tàà ndɔ̀ktà mèntɨ̧ɨ̧ mɨ̧, mèntɨ̧ɨ̧ mɨ̧ mè me fi nkàà nê tàà nkɔ̀ŋkà àwɨ̧. Mâ ko mɨ̧̂ nê bɨ Fo Mbɔ̧ɔ̧mà ba e tsiꞋi àghɨ yeamɔꞋ, bɨ mè me kɔ̀ŋkè bɔnyɨ bɨ̧ ndɔ̀Ꞌ nkua tèsȩte waa waa. 
PHP.2.2	Ale, bɨ ghɨa èntɨ̧ɨ̧ am è paa me bɔ̌ a màngɨa mènəè mɨ̧ nè èntɨ̧ɨ̧ wemɔꞋ, nè mànkɔŋka waa waa ndɨŋndɨ̀ŋ, mè nè màndaŋka mènəè nè ètsəê wemɔꞋ. 
PHP.2.3	Wòt ka me ghɨ̌ àghɨ nkɨà nê bɔ̀ me ye wuê avi kò shua nè ye ghe leꞋ. Ka waa waa nɨ avi a si a mbì bɔnyɨ bi, mè me nɨ awɔb mbɨ̀Ꞌɨ̀ bòt bɔ tsè àvi la. 
PHP.2.4	Wòt ka me ghɨ̀ wuê àghɨa betsiꞋa a tɨŋe avi zìa ndziꞋne la, bɨ̀ me mɨ̀ɨ̀tè wuê àghɨa betsiꞋa a tɨŋe bòt ko mɨ̧̂ la.
PHP.2.5	Bɨ̀ me ghɨ̀ mènəè wuê mbɨ̀Ꞌɨ̀ Yesò Klistò li ngua ngɨ̀à la.
PHP.2.6	Tà li mbàte ngu àzi Mbɔ̧ɔ̧mà mɨ̧̂,
PHP.2.6	ka tà kà ŋweele laꞋnê yea wu wuê
PHP.2.6	ane akɔ̀Ꞌ wemɔ̀Ꞌ bɔ̂ Mbɔ̧ɔ̧mà.
PHP.2.7	Tà sà àdziꞋa mbɔŋ ntsiꞋi nɨ
PHP.2.7	ayea àbùꞋ bɔ bi atò,
PHP.2.7	tà tsiꞋi mbɨ̀Ꞌɨ̀ wɔ̀bȩ̂.
PHP.2.8	Tà ghɨ̀ ale, nɨ̀ àvi a si,
PHP.2.8	ndzə ànəa Mbɔ̧ɔ̧mà shu la,
PHP.2.8	mbɨ̧̀ɨ̧̀ne epfə,
PHP.2.8	tè mpfəè èwuu èvə lu
PHP.2.8	bɔ̀ɔ ngù̧ù̧ta wòt a mbɨ̧̀ mbasa la.
PHP.2.9	Mbɨ̀Ꞌɨ̀ tà ghɨ̀ ale la,
PHP.2.9	Mbɔ̧ɔ̧mà è lɔke atò ntsàà
PHP.2.9	àdziꞋa a tsě èdziꞋ ègème la,
PHP.2.9	ŋǎ atò èlen e tsè tèlen tègème la.
PHP.2.10	Enɨ ŋa mèngùꞋte ane èlen Yesò lu,
PHP.2.10	Mbɔ̧ɔ̧mà wu nê,
PHP.2.10	àghɨ àgème à wu a ègwet,
PHP.2.10	nè àyea à wu a sitsǎꞋ la,
PHP.2.10	ndɔ̀Ꞌ nè àyea à wu a èbem
PHP.2.10	ngɔ̀ŋ yu a si la,
PHP.2.10	a bɔ ndɨ àa teme tènjûŋ ti a si
PHP.2.10	a mbì Yesò Klistò la.
PHP.2.11	Èghɨ baa ègème e mè ngu
PHP.2.11	elàꞋa ane mètsəê mɔb nê,
PHP.2.11	Yesò Klistò wu
PHP.2.11	Tǎt a ègwet àghɨ àgème,
PHP.2.11	mbɨ̀Ꞌɨ̀ àghɨ àgème
PHP.2.11	aa wùꞋtè èlen Tǎt tò Mbɔ̧ɔ̧mà.
PHP.2.12	Ngule bèshu̧ bɔ̧, mbɨ̀Ꞌɨ̀ àa anè la, ndɨ̀ wu bɨ li ngua ndzəèa am àfɨ̀Ꞌ yu e ndi ngu ba nɨ̧̀ ba la, a bɔ̂ŋ nê bɨ̀ paa me zə am àfɨ̀Ꞌ yaa e nte ntsě a ngèt yɨ̧ la. Bɨ̀ me ghɨ̀ mènəè mɨ̧ mbɔ̀ɔ a Mbɔ̧ɔ̧mà, mèntɨ̧ɨ̧ mɨ̧ mě me bente mbɨ̀Ꞌɨ̀ bɨa paa bɔ mèmpème. 
PHP.2.13	Bɨ̀ me ghɨ̀ ale, nkàà nê wu Mbɔ̧ɔ̧mà ka tàa ŋa awɨ̧ mètàŋ mè ngɨ̀à bɨ kɔ̀ŋka a màngɨa èghɨ ntsɔ̧̀ bu tàa nkɨà la.
PHP.2.14	Bɨ̀ me ghɨ̀ mènəè ègème kà wua nkùùla mèsi mɨ̧, bɨ̀ ka mè me kààne ànəê. 
PHP.2.15	Bɨ ghɨ ale, ko bɨa tsiꞋi bòt kà fâ̧ ànəê a mbì Mbɔ̧ɔ̧mà, bòt è ka meè ngu ye àghɨa bɔ̀ɔ nɨ efèèlè àwɨ̧ la, bɨ mè ngu etsiꞋi ngule bɔ̧ Mbɔ̧ɔ̧mà kà ye àlɔꞋ a èbem ngɔ̀ŋ yaa, è lu̧u̧ ne bòt mènəè mɔb è toŋke la, nè bòt kàbɔ̀ŋ la. Bɨ̀ me beꞋe ayɔɔ yɔb mbɨ̀Ꞌɨ̀ těnto̧tsə tèa nkaꞋa a èbem ndzěm la, 
PHP.2.16	mbɨ̀Ꞌɨ̀ bɨ̀a ngɨ̀à mènəè mɨ̧ ane ndɨ èngà̧ wu àa ŋǎ mèmpème la àa nkɨà la. Bɨ ghɨ̀ ale, ko naa li ngu ane àlia Yesò Klistò è mê nkɨ̀Ꞌɨ̂ la, e me wu̧u̧ nkùꞋ yaã ngùꞋtè am, nkàà nê àfàꞋ yu e ndi ngua ndèmnà ngɨ̀à la a bakà tse àku. 
PHP.2.17	Mèntɨ̧ɨ̧ mɨ̧ mu bɨ zǐ ane Yesò Klistò la nàà mbɨ̀Ꞌɨ̀ àghɨa bɨ̀ wua ŋǎ abua Mbɔ̧ɔ̧mà ngùꞋtà wɨ̧ la. Tà bɨ̧̀ɨ̧̀na nê bɔ̀ bùŋè am àfɨ̀Ꞌ yaa, ko maa me wùꞋtè wuê am, e mě fɔte awɨ̧ ane mèngùꞋte mɨ̧. 
PHP.2.18	È wu ale, bɨ̀ambɔŋ è wùꞋtè àwɨ̧ mè fɔ̀te am ba nɨ̧̀ ba è me wùꞋtè awa nɔ̂.
PHP.2.19	Yesò Lefɨ̀Ꞌ bɨ̧̀ɨ̧̀na mbɨ̀Ꞌɨ̀ màa mɨ̀ɨ̀tà la, ko maa tsàa a Tɔ̀màtià kwàla taa kɨꞋɨ eye awɨ̧ mbɨ̀Ꞌɨ̀ tà kua tà shu am ndɨ bɨ̀a la, èntɨ̧ɨ̧ am e me bɔ̌. 
PHP.2.20	Tà wu ndàꞋà wòt tàa nkwàꞋtà mènəè mbɨ̀Ꞌɨ̀ mmɔ̌, mè ntaꞋa wua mɨ̀ɨ̀tè àwɨ̧ la. 
PHP.2.21	Bòt ko nyaŋ mâ ye la bɔɔ ndzəèa wuê mɔb nè mènəè, wòt kà wuê ane yɔb tàa nkwàꞋtà ànəa Yesò Klistò la. 
PHP.2.22	È me wu Tɔ̀màtià, ko tà nyɨꞋte mènəè ntsɔ̧̀ mi tè bɨ̀ambɔŋ e ye. Ba tò e li ngua fàꞋà nɔ̂ wuê mbɨ̀Ꞌɨ̀ wòt bɔ̂ waã vi a màntsɔta Ntu̧ Ntsɔ̧̀ Yesò. 
PHP.2.23	Maa mɨɨta etsàa atò abua yɨ̧ kwàꞋ àfɨꞋa mâ ko ndɨ ànəê am àa ghɨ̌ ewu la. 
PHP.2.24	Mâ lâ nkoê nê, Tǎt wa Yesò Klistò naa tɨŋe am maa yàŋe ekɨꞋɨ eye awɨ̧ mɨ̧̂.
PHP.2.25	Mâ kwaꞋtè nê, a wu ntsɔ̧̀ nê, è mvəèəè wanyɨ wa Èpaflɔ̀ditùs tà kɨꞋɨ ndzè àwɨ̧ mɨ̧̂. Ba tò aa fàꞋà nɔ̂ mè me fɔta nùà ànəa Yesò nɔ̂. Wu tòà wu bɨ li ntsà nê, tà kɨꞋɨ me tɨŋe am la. 
PHP.2.26	Èntɨ̧ɨ̧ tò aà ŋweele atò nê, tà kɨꞋɨ mè ndzè àwɨ̧ bɨ̀agème. A li à ka bɔ atò ndɨ̀ wu bɨ li ndzə nê tàà ngò̧ò̧nà la. 
PHP.2.27	Ane nkûŋ, tà li mbɔ̂ ntaꞋa ghɔ̧̀ɔ̧̀nè tê ndǎ epfə. Ka Mbɔ̧ɔ̧mà li nkù tèsȩte tò, mè nkù ètaã mɨ̧̂, mbɨ̀Ꞌɨ̀ ngoꞋ kèkweelè kǒ mè ndzè am. 
PHP.2.28	Mbɨ̀Ꞌɨ̀ àa anè la, e ngua ntsaa atò kwàla taa kɨꞋɨ ekwene ane yɨ̧, mbɨ̀Ꞌɨ̀ bɨ̀ mee bɨ̀ ye atò bɨ wùꞋtè àwɨ̧, mè ndzɔ̀ mèsi mu àghɨ am la. 
PHP.2.29	È wu ale, taa kɨꞋɨ, bɨ taꞋa sèe atò nè mèngùꞋte, ndɨ̀ wu bɨ tò ba è wu bòt Yesò Klistò la. Bɨ ye a wòt mbɨ̀Ꞌɨ̀ tòà ale, bɨ ŋa kènuke abua tò, 
PHP.2.30	nkàà nê tà li ndaa epfə ane àghɨa tà li ngua ngɨ̀à ane yaã ane èlen Yesò Klistò la. Tà li ngua ngɨ̀à ale mbɨ̀Ꞌɨ̀ eŋa am ètɨŋe wu bɨ̀ambɔŋ e li ngu eŋa ka bɨ̀ ka wu a si ŋaa la.
PHP.3.1	Bɔnyɨ bɔ̧, ànəa e nkɨ lìa eshu awɨ̧ la wu nê, bɨ̀ wùꞋtè àwɨ̧ ndɨ̀ wu bɨ Yesò Klistò ba è tsiꞋi àghɨ yeamɔꞋ la. E màà me shɨ wuê mènəè mu e ndi shɨŋ abua yɨ̧ la, à ka lem sàà am. E mè shɨa mùà, ko nàà ngà ekele mbɨ̀Ꞌɨ̀ ànəa kàbɔ̀ŋ a ye awɨ̧.
PHP.3.2	Bɨ̀ me ko awɨ̧ ane bòt kàbɔ̀ŋ bu bɔ̀ wu mbɨꞋɨ̀ babə bɔ̀ɔ ŋwèèla shua nê bɔ naŋe wòt mbɨ̀Ꞌɨ̀ mbɨ̧te Bèjuê tèa shua la, ka tà bɔ̂ ngu wòt Mbɔ̧ɔ̧mà la. 
PHP.3.3	Bàa ka bà wu ngule bòt Mbɔ̧ɔ̧mà la. Aa anè nkàà nê wu Fo Mbɔ̧ɔ̧mà ka è ŋa awa mètàŋ ba me tsàꞋte atò la, ba mè ngua ngùꞋtà àwa ndɨ̀ wu ba Yesò Klistò ba è tsiꞋi mbɨꞋɨ̀ àghɨ yeamɔꞋ la. Mèntɨ̧ɨ̧ ma ntsě ane èghɨ bu bɔbȩ àa ngɨa ane mɔb ne mètàŋ la. 
PHP.3.4	Èghɨ mbɔŋ wu èghɨ mâ ghɨ̀ ale ngua nkɨ ewu̧u̧ nkùꞋ yaã adù̧ ko maa ndâ ngù̧a la.
PHP.3.4	Wòt kǒ mɨ̀ɨ̀tà nê betsiꞋa ye me ŋeꞋe avi a ègwet ane èghɨ mbɔŋ, tà ko nê mâ tse atò ane bùà. 
PHP.3.5	Bɔ li mbi am, è me wu kwàꞋ ane èli befà̧aã bɔ naŋe am. E ngu wòt Izəèlȩê mâ dzə àndǎ̧ Benjamèn la. E ngu wòt Ebùlù ane èbâ ègème. È wu nè, mànɔŋa mbɨ̧te Bèjuê, ko e ndi ngua ngɨ̀à mènəè mbɨ̀Ꞌɨ̀ Bèfalèsiì. 
PHP.3.6	Ànəa mbɨ̧te Bèjuê a li ngu àtsə am tè e me gheeba nkɨà àtsəa bòt chɔsì enɨ. È wu ànəa màntɨ̧a ndɨŋndɨ̀ŋ a mbì Mbɔ̧ɔ̧mà mbɨ̀Ꞌɨ̀ mbɨ̧te Bèjuê tèa nkɨà la, ko e ndi è nka ghɨ̂ àghɨa ko bòt àa fèèlè am adù̧ la.
PHP.3.7	Ka èghɨ mbɔŋ bu e ndi ngua ndzèa mbɨ̀Ꞌɨ̀ àbȩ̀ la, e te ntsě èghɨ abua am àfɨ̀Ꞌ yaa, ndɨ̀ wu màa nkɨ eko a Yesò Klistò la. 
PHP.3.8	Ane nkûŋ, è ndem ntsě wuê ndàꞋ èbùà. Mâ ntsiꞋa ndzèa èghɨ ègème àfɨ̀Ꞌ yaa mbɨ̀Ꞌɨ̀ e te ntsě èghɨ, mbɨ̀Ꞌɨ̀ e lâ eko wòt Tǎt am Yesò Klistò wû wùà la. Àyaa a bɔ̀ tê ntsè èghɨ tsa bu ègème. Mâ sǎ èghɨ bu ègème e ndi ngua ngɨ̀à la nkaa atò. Mâ ntsiꞋa ndzèa èghɨ ngaa ègème mbɨ̀Ꞌɨ̀ tabtsə, mbɨ̀Ꞌɨ̀ è ngu e tsiꞋi wuê ba Yesò Klistò, 
PHP.3.9	e mě lâ etsiꞋi àghɨ yeamɔꞋ ba tò. Mmɔ̌ mbɔŋ e mbakà tsi ntɨ̧ɨ̧ ndɨŋndɨ̀ŋ e mbì Mbɔ̧ɔ̧mà nkàà mbɨ̧te Bèjuê tu màa nkùŋà la. Mâ tsiꞋi tɨ̧ɨ̧ ndɨŋndɨ̀ŋ a mbì Mbɔ̧ɔ̧mà àfɨ̀Ꞌ yaa nkàà nê mâ zǐ èntɨ̧ɨ̧ am ane Yesò Klistò. 
PHP.3.10	NdàꞋ àghɨa è ntsiꞋa nkɨ̀a la wu nê, è ndâ nko a Yesò Klistò, mè bɔ mètàŋ mu tà li mbɔ̀ mbɨꞋɨ̀ wòt tà yu̧u̧me la. Maà nkɨ kùŋe atò eye ngoꞋ mɨ̧̂, e mě pfə nkàà nê tà li mpfə mɨ̧̂. 
PHP.3.11	Maà nkɨ e ghɨ̌ ale mbɨ̀Ꞌɨ̀ Mbɔ̧ɔ̧mà naa li eyu̧u̧me am ayɔɔ bèmpfəà eŋa am mèmpème.
PHP.3.12	BetsiꞋa è nka shu nê mâ ghɨ àghɨa mâ bɔ ndɨ màa ghɨ̀ la tè ndɔ̀Ꞌ, è nka meè ngu eshu nê mâ kùꞋù àghɨa mâ bɔ ndɨ màa wu yùà la. Ka, maa ndùùlà ngà nè mbì mbɨ̀Ꞌɨ̀ ebɔ èghɨ bàa mâ nɔ̀ŋè èghɨ laã adù̧ la, è wù àghɨa a li ngɨ̀ ka Yesò Klistò zìambɔŋ tɔ am ane wòt vi la. 
PHP.3.13	Bɔnyɨ bɔ̧, mâ kwaꞋtè nê e mbakà luula te eghǎ ewu adzìꞋa màa bɔ èghɨ bàa la. NdàꞋ àghɨa màa ngɨ̀à la wu nê, maa kà tsi ndɨ̀ŋkè àghɨa a tsè tê ndɔ̀Ꞌ la, mâ tsiꞋa ndɨ̀ŋkà wuê àyea à wu ne mbì la. 
PHP.3.14	Maà ŋwèèlà ngà wuê nè mbì, mbɨ̀Ꞌɨ̀ à gha à me lìa, e mbɔ àghɨ yu, è wù mèmpème mu Mbɔ̧ɔ̧mà tɔ am nê è nkɨꞋɨ a ègwet mbɔŋ ndɨ̀ wu ba Yesò Klistò è tsiꞋi àghɨ yeamɔꞋ la.
PHP.3.15	A bɔ̂ŋ nê, bàa wu ba tsə tê ntsìꞋi bɔɔjuŋ ane èngǎ̧ Mbɔ̧ɔ̧mà la è me kwàꞋtè mènəè ane èlɨ̀ waa. Mbə è wu nê bòt ko ane yɨ̧ aà nkwàꞋtà èlɨ tsa, ko Mbɔ̧ɔ̧mà naa ghaꞋte ètsə bɔb. 
PHP.3.16	A màà ngu wuê nà leꞋ, ko bɨ̀ tsiꞋ bà ghȩ̀ȩ̀nè wuê ane alu̧ wu baa wua ndzìà ngȩ̀ȩ̀nà te kɨꞋɨ ewu àfɨ̀Ꞌ yaa la.
PHP.3.17	Bɔnyɨ bɔ̧, waa waa nɨ àka lèghȩ̀ȩ̀nè àzi ane yaã. Bɨ̀ me lɨ̀ŋke bòt bu bɔ̀ɔ ngɨ̀à ntsɔ̧̀ anè la, na ba tò ba e nyiꞋte awɨ̧ ndɨ bɨ wu me ghȩ̀ȩ̀nè la. 
PHP.3.18	Mâ taꞋa elàꞋa èngà̧ waa abua yɨ̧, mè ngu anè nkɨ me làꞋa ne mèsi àghɨ am. Nê, bòt ko aà və a kètsìà wɨ̧, bɔ̀ɔ ngɨ̀à mènəè mɔb mbɨ̀Ꞌɨ̀ bòt bɔ̀ɔ mpaaba ezə nê Yesò Klistò li mpfə a mbɨ̧̀ mbasa la. 
PHP.3.19	Bɔɔ li nyɔ, nkàà bɔ nɨ èghɨ mbɨ̧te ènyit tɔb tèa nkɔ̀ŋkà la ngɨ̀ e tsiꞋi mbɨ̀Ꞌɨ̀ mbɔ̧ɔ̧mà. Bɔɔ ngɨ̀à tè ngù̧a nkùꞋ tɔb ane àghɨa ètsə bɔb e wu me kɔꞋɔ adù̧ la. Bèŋût aà nkwàꞋtà wuê èghɨ ngɔ̀ŋ yaa. 
PHP.3.20	Ka è wu awa, ko àpfəa ya a wu nè kèfɔ̧̀ Mbɔ̧ɔ̧mà. Baa nchɨ̀Ꞌà nê Yesò Klistò Lefɨ̀Ꞌ, Mpemnà wa chu a ègwet və nkwène ane ya. 
PHP.3.21	Taa li nkɨ̀Ꞌɨ̂, nɨ̀ mètàŋ kèkweelè mi mu tàa nɨ e ghɨ̌ àghɨ àgème aa tsiꞋi a èten tò la, enɨ ghɨ̌ mbɨ̧te ènyit ta tàa tèa fìà la, tea kubte etsiꞋi mbɨ̀Ꞌɨ̀ ngule ye tò.
PHP.4.1	Mbɨ̀Ꞌɨ̀ àa anè la à bɔnyɨ bɔ̧, maà nkɔ̀ŋkà àwɨ̧, mè ndâ me kɨ eye awɨ̧. Bɨà ngɨ̀à èntɨ̧ɨ̧ am e bɔ̀, e mè me wu̧u̧ nkùꞋ yaã nkàà wɨ̧. Ngule bèshu̧ bɔ̧, mbɨ̀Ꞌɨ̀ àa anè la, bɨ̀ baãaã ànəa Tè Yesò me kweele.
PHP.4.2	Maà shù̧ù̧ta awê à Èyodià bɨ Sintichè nê, bɨ̀ wu ane ètsəê wemɔꞋ ndɨ̀ wu bɨ̀ wu bòt Yesò la. 
PHP.4.3	Mè me shu abua yê, shu̧ yaã wafàꞋ ba nè àa fàꞋà nɔ̂ la nê, à tɨŋe bèzi baa mpaâ nèètè ànəa yɔb. Ba tò ba nè Klemin, nè bòt ko bu bàgème bɔ li ngua nkùŋà àwa la e li ntaꞋa fàꞋà a màntsɔta Ntu̧ Ntsɔ̧̀. Mbɔ̧ɔ̧mà shɨ tèlen tɔb bɔ̀ɔgème a èbem àkata mèmpème.
PHP.4.4	Bɨ̀a wu bɨ̀ wu bòt Tè Yesò la, bɨ̀ me wùꞋtè àwɨ̧ àfɨ̀Ꞌ àgème. TsiꞋ è mèe shu awɨ̧ nê, bɨ̀ wùꞋtè àwɨ̧. 
PHP.4.5	Bɨ̀ me yu ane mènəè mɨ̧ a mbì waa waa mbɨ̀Ꞌɨ̀ nê Tǎt wa bele yàŋe ekɨꞋɨ. 
PHP.4.6	Ko mbɨ̀Ꞌɨ̀ èntɨ̧ɨ̧ wòt e bentè ane ànəa ko. Ka bɨ̀ me tsàꞋte a Mbɔ̧ɔ̧mà àfɨ̀Ꞌ àgème, ŋǎ mènkɔ̀ŋke abua tò mè ndò̧a àghɨ àgème bɨ̀a nkɨ̀a la abua to. 
PHP.4.7	Bɨ ghɨ̀ ale ko Mbɔ̧ɔ̧mà naa ŋa awɨ̧ àlàŋkè a tsè ayea betsiꞋa wɔ̀bȩ̂ koê la, aa kaba mèntɨ̧ɨ̧ mɨ̧, nè mèmɨ̀ɨ̀te mɨ̧ mbɨ̀Ꞌɨ̀ àghɨa ko a ghɨ̀ adù̧, ndɨ̀ wu bɨ Yesò Klistò ba è tsiꞋi àghɨ yeamɔꞋ la.
PHP.4.8	Bɔnyɨ bɔ̧, ànəa e nkɨ elìa eshu awɨ̧ la wu nê, bɨ̀ me mɨ̀ɨ̀tè wuê mènəè è wû nkûŋ la, nè mènəè bòt àa nkùkta la, mè nè mènəè è kùꞋù la. Bɨ̀ me mɨ̀ɨ̀te mènəè kà ye àŋɔꞋte adù̧, nè mènəè nàa mbɔ̀, bòt e mè me kɔ̀ŋke la. Èghɨ bu e taꞋa wua mbɔ̀, bòt e mè me wùꞋte bùà la wu èbe bɨ̀a me mɨ̀ɨ̀tè la. 
PHP.4.9	Bɨ̀ me ghɨ̀ mènəè mu mâ nyɨꞋte awɨ̧ mè ndzì à tèkitebu tɨ̧ la, nè mènəè mu bɨ li ndzə a ètsəê am mè ndzě ndɨ e ngɨ̀à la. Bɨ ghɨ̀ ale, ko Mbɔ̧ɔ̧mà wu tàa ŋàa awa àlàŋkè la naa wu ne nɨ̧̀.
PHP.4.10	Maà ngùꞋtà am ànyaꞋne mè nkɔ̀ŋkà Tè Yesò Klistò nkàà nê, bɨ mee mbùꞋ tè me tɨŋe am mbɨ̀Ꞌɨ̀ bɨ li ndâ ngua ngɨ̀à la. È nka shua nê, bɨ li ndèènè am, wu nê èlu̧ e li è ka wuê bɨ̀a tɨŋe am la. 
PHP.4.11	Ko mbɨ̀Ꞌɨ̀ e me shu anè, wòt kǒ mɨ̀ɨ̀tè nê maà mbùa àghɨa ko. A nyi àtsə am nê, àghɨa mâ bɔ la à kùꞋ am. 
PHP.4.12	Mâ ko ndɨ betsiꞋa e ntsèke àfɨꞋa è mbaka bɔ àghɨ la, mè nko ndɨ betsiꞋa e ntsekè àfɨꞋa mâ bɔ nyaŋ la. Mâ ko ntsèm yaa mbɨ̀Ꞌɨ̀ è maa è ngà wuê a ka àdziꞋa, ka wuê a ka àfɨ̀Ꞌ leꞋ, mâ bɔ àghɨ kò è mbaka bɔŋ la, e nko ntsèkê. Kò ndzì taã teà nkua, kò teà kà ku leꞋ, ko maa tseke ale. 
PHP.4.13	BetsiꞋa e nko ngɨ̀ àghɨ àgème, nkàà mètàŋ mu Yesò Klistò nàa ŋǎ abua am la.
PHP.4.14	Mâ batè ndàꞋ anè, mbɔ̂ ntaꞋa kɔ̀ŋkè àwɨ̧ ndɨ̀ wu bɨ tɨŋe am àfɨ̀Ꞌ yaa è ngu a ngoꞋ la. 
PHP.4.15	Bɨ̀a bòt Filìpȩ e ko nê, e ndi sà àbâ àlaꞋ a Màsèdonìà ane èli mbì bu màa ntsɔ̀tà Ntu̧ Ntsɔ̧̀ yu la ale, bɨ wu ndàꞋà chɔsì è li ntɨ̀ŋe am la. Wu wuê ba nɨ̧̀ ba, ba li ngua ngàbtà èghɨ bàa nkɨ̀ŋkà la. 
PHP.4.16	È li nguê fɔ̀ɔ̀le àfɨ̀Ꞌ yu e ndi ngua Tèsàlonikà la, bɨ me ntsàà èghɨ màa nkɨ̀ŋkà la abua am a ngo̧ a ngò̧. 
PHP.4.17	È ntsě wuê èghɨ bu bɨ li ntsaa abua am la ka èntɨ̧ɨ̧ am àa adù̧ la. Àghɨa àa ngɨ̀à èntɨ̧ɨ̧ am e bɔ̀ kwàꞋ ànyaꞋne la wu èghɨ bu bɨ̀a ngɨ̀à, àa ghɨ̌ Mbɔ̧ɔ̧mà naa kwèꞋne àbȩ̀ a yɨ̧ la. 
PHP.4.18	E ngu anè nkɨ eshu awɨ̧ nê, mâ ye èghɨ bu ègème bɨ tsàà Èpaflɔ̀ditùs tà nɨŋ nkɨ̀Ꞌɨ̂ la, e bɔ̂ ndzà̧ tê me bəèꞋtè am. Èghɨ ngaa bu aà mbɨ̀Ꞌɨ̀ àghɨa àa mbɔ̀ bɔ tô̧ a me nəꞋə àghaa ntsɔ̧̀ nkɔꞋɔ nga a ègwet Mbɔ̧ɔ̧mà naa nɨ la. 
PHP.4.19	Mbɔ̧ɔ̧mà am naa nɨ èghɨ kèfɔ̧̀ vi eŋa èghɨ ègème bɨ̀a nkɨ̀ŋkà la kà kuꞋte àbu, ndɨ̀ wu bɨ Yesò Klistò ba è tsiꞋi àghɨ yeamɔꞋ la.
PHP.4.20	TsiꞋ mèngùꞋte wu abua Tǎt wa Mbɔ̧ɔ̧mà ane àlia nè àlia. Àmèn.
PHP.4.21	Bɨ̀ tsàꞋte bòt Mbɔ̧ɔ̧mà bu bàgème bɔ̀ tsiꞋi àghɨ yeamɔꞋ bɔ̂ Yesò Klistò ba la. Bɔnyɨ ba bòt Yesò bu bɔ̀ wu a si ŋàa nè nà̧ la aà ntsàꞋtà wɨ̧. 
PHP.4.22	Bòt Mbɔ̧ɔ̧mà bu a si ŋàa la bàgème e tsàꞋtè àwɨ̧ mɨ̧̂, tè mpàâ ngu èbu a ntɔꞋɔ empelɔ̀ la.
PHP.4.23	Maà ntsàꞋtà nê, Yesò Klistò Lefɨ̀Ꞌ è me nyɨꞋte a ntsɔ̧̀ vi abua yɨ̧ bɨ̀agème mè ngu nè nɨ̧̀.
COL.1.1	Letà Pɔ̂l wantu̧ Yesò Klistò, Mbɔ̧ɔ̧mà ghɨ̂ ane mènkɔ̀ŋke mi la, bɔ̂ wanyɨ wa Tɔ̀màtià,
COL.1.2	Abua bɔnyɨ ba bòt Mbɔ̧ɔ̧mà bu a Kɔ̀losìà, bɔ zì mèntɨ̧ɨ̧ mɔb ane Yesò Klistò, ntsiꞋi àghɨ yeamɔꞋ nè tò.
COL.1.2	Baa ntsàꞋtà nê Tǎt wa Mbɔ̧ɔ̧mà è me nyɨꞋte a ntsɔ̧̀ vi abua yɨ̧, mè ngɨ̀ bɨ̀ bɔ àlàŋkè a mèntɨ̧ɨ̧ mɨ̧.
COL.1.3	Bàa ngɨ̀ bà me tsàꞋte a Mbɔ̧ɔ̧mà wu tà wu Tǎt Yesò Klistò Lefɨ̀Ꞌ wa la ane ànəa yɨ̧ àfɨ̀Ꞌ àgème, ba me kɔ̀ŋke atò. 
COL.1.4	Bàa ngɨ̀ ba wua ngɨ̀à ale nkàà nê ba zə ndɨ bɨ zi èntɨ̧ɨ̧ wɨ̧ ane Yesò Klistò, mè me kɔ̀ŋkè bòt Mbɔ̧ɔ̧mà bàgème la. 
COL.1.5	È li ngu àfɨꞋa bɔ li mbɨ̀ ntsɔ̀tè èngǎ̧ nkûŋ wu è wu Ntu̧ Ntsɔ̧̀ Mbɔ̧ɔ̧mà, abua yɨ̧ la, bɨ zə ànəa ntu̧ mbɔŋ shua la. È li ngua ndàꞋà ànəa ntsɔ̧̀ wu betsiꞋa bɨ bɔŋ mbɨ̀Ꞌɨ̀ bɨ nɔ̀ŋè mèntɨ̧ɨ̧ mɨ̧ adù̧ me chɨ̀Ꞌɨ̀ la. Wu ànəa ntsɔ̧̀ waa Mbɔ̧ɔ̧mà neetè nɔŋe abua yɨ̧ a ègwet bɨ mè me chɨ̀Ꞌɨ̀ la, ka a ghɨ̂ bɨ zì mèntɨ̧ɨ̧ mɨ̧ ane Yesò mè me kɔ̀ŋkè bòt Mbɔ̧ɔ̧mà la. 
COL.1.6	Ntu̧ Ntsɔ̧̀ yaa bɔ tsɔte abua yɨ̧ la nàà ngà̧aã a èdzìꞋ ègème a ngɔ̀ŋ ŋaa mɨ̧̂, ngɨ̀à bòt e zəa ntsɔ̧̀, wuê mbɨ̀Ꞌɨ̀ nàa ngɨ̀à èghɨ ngaa ègème a kètsìà wɨ̧ la. E li ngua ngɨ̀à anè e bùꞋù tê ane àlia mbì yu bɨ li ndzə ànəa ntsɔ̧̀ Mbɔ̧ɔ̧mà ndɔ̀Ꞌ a me lìa bɨ mè ndâ nko ndɨ nàa la. 
COL.1.7	Bɨ li mbɨ ndzə ànəa ntsɔ̧̀ Mbɔ̧ɔ̧mà mbɔŋ abua Èpaflàs, shu̧ ya wafàꞋ Yesò Klistò wu tà ŋà avi abua Yesò me tɨŋa awa la. 
COL.1.8	Tà li shu awa ndɨ Fo Mbɔ̧ɔ̧mà ghɨ̂ bɨ me kɔ̀ŋkè bòt la.
COL.1.9	Mènəè maa ègème ghɨ̂ ba me tseka ntsàꞋta Mbɔ̧ɔ̧mà ane yɨ̧ àfɨ̀Ꞌ àgème, ebùꞋù tê ane àlia mbì yu ba li ndzə ànəa yɨ̧ la. Baa ndzìa ntsàꞋta Mbɔ̧ɔ̧mà nê Fo tò ghɨa bɨ̀ bɔ èyì, mè nko mènəè, mbɨ̀Ꞌɨ̀ eko àghɨa Mbɔ̧ɔ̧mà nàa nkɨà nê bɨ̀ me ghɨ̀ la. 
COL.1.10	Bɨ ko ale ko bɨa me tseke mbɨꞋɨ̀ Mbɔ̧ɔ̧mà nàa nkɨà la, mè ngɨ̀à àghɨa àa mbɔ̀ abua tò la àfɨ̀Ꞌ àgème. Ko bɨa mèe me ghɨa ntsɔ̧̀ ane balu̧ bàgème, mè nkoa Mbɔ̧ɔ̧mà ngà nè mbì. 
COL.1.11	Maà ntsàꞋtà nê Mbɔ̧ɔ̧mà nɨ mètàŋ mi mu è ghe la ngɨ̀ mèntɨ̧ɨ̧ mɨ̧ neeta nkwèèlê, mbɨ̀Ꞌɨ̀ bɨa me kuule mèntɨ̧ɨ̧ mɨ̧ nkìà mènəè ègème nè mèngùꞋte, 
COL.1.12	mè nkɔ̀ŋkà a Tǎt wa Mbɔ̧ɔ̧mà. Tà ghɨ̂ bɨ kùꞋù bòt bɔ̀ɔ nɨ ayɔb ne àghɨ ayɔɔ èghɨ bu tà nɔŋe abua bòt bi bu bɔ̀ɔ ngȩȩna a èbem kèfɔ̧̀ èkaꞋà tò la. 
COL.1.13	Tà li ntsì àwa a èbem ndzěm yu è li mbɔ̀ mètàŋ a ègwet la la, nèètè ndzì àwa a èbem kèfɔ̧̀ Waã vi wu tà taꞋa wua nkɔ̀ŋkà la. 
COL.1.14	Wu Waã tò waa ka tà li nchùꞋ ètsə ba la. Àyaa a wua shua nê, Mbɔ̧ɔ̧mà è waꞋa a kàbɔ̀ŋ wa.
COL.1.15	Yesò Klistò wu bà le wua ndzèa tò la nàà mbɨ̀Ꞌɨ̀ Mbɔ̧ɔ̧mà wu bàa ka ye atò la. Tà lè wuê ka bɔɔ ghɨ̌ èghɨ ègème, tà mè ngu àtsə àghɨ àgème bɔ li ngɨ̀ la. 
COL.1.16	Mbɔ̧ɔ̧mà li ntsè ane tò ka ngɨ̀ èghɨ ègème. Tà li ngɨ̀ èghɨ àa a ègwet la, nè èbe àa a sitsǎꞋ la, èbe bɔ̀ɔ ndzea la nè èbe kà bɔ wua ndzea. Tà li ngɨ̀ fɔ̀ɔ̀le fo tu a ègwet te bɔ mètàŋ nyaŋ, ngû àtsəa bòt, mbɔ̀ àtɔŋ, mè ntsìta mènəè la. Mbɔ̧ɔ̧mà li ntsè ane Yesò ngɨ̀ èghɨ ègème, èghɨ ngaa ègème e wu abua to. 
COL.1.17	Yesò li nguê ka àghɨ àgème aa li lɔ̀Ꞌɔ ewu, è mè ngu tòà ka tàa fèta àghɨ àgème ngɨ̀à a wu adzìꞋa zi la. 
COL.1.18	Tà mè ngu àtsəa chɔsì wu è wu mbɨ̀Ꞌɨ̀ mbɨ̧̀ ènyit Yesò Klistò zìambɔŋ la. Wu tòà tà li ngɨ̀ bɔ bɔ mèmpème la. Tà wu wòt mbì Mbɔ̧ɔ̧mà li njù̧ù̧me mbɨ̀Ꞌɨ̀ e ghɨ̌ taa wu àtsəa èghɨ ègème la. 
COL.1.19	Aa ale nkàà nê, Mbɔ̧ɔ̧mà li nkɔ̀ŋkè e ghɨ̌ Waã vi naa bê wu wuê mbɨ̀Ꞌɨ̀ zia zìambɔŋ ane èghɨ ègème. 
COL.1.20	Mbɔ̧ɔ̧mà li ntse ane Waã vi mbɔŋ ka ngɨ̀ èghɨ ègème e mè ngwènè a èten Mbɔ̧ɔ̧mà wu. Èvə Waã Mbɔ̧ɔ̧mà a mbɨ̧̀ mbasa ka e li ngɨ̀ Mbɔ̧ɔ̧mà ghɨ̀ àlàŋkè, èghɨ ègème a ègwet nè sitsǎꞋ e mè ngwènè a èten tò la.
COL.1.21	È lè wu àfɨ̀Ꞌ àko, bɨ teme kwen tɨ̧ ŋǎ abua Mbɔ̧ɔ̧mà tè ntsìꞋi bɔmbù̧ tò, nkàà mènəè kàbɔ̀ŋ mu bɨ̀ le wua ngɨ̀à mè nkwàꞋtà la. 
COL.1.22	Ka àfɨ̀Ꞌ yaa Waã tò kɨꞋɨ ntsìꞋi wɔ̀bȩ̂ mpfə la, Mbɔ̧ɔ̧mà nɨ èvə Waã vi mbɔŋ ngɨ̀ bɨ tsiꞋi bèshu̧ tò, mbɨ̀Ꞌɨ̀ taa nɨ awɨ̧ enɨ kɨꞋɨ a mbì li mbɨ̀Ꞌɨ̀ ngule bòt bi, kà ye àlɔꞋ nè àghɨa ko bɔ̀ɔ fèèlè àwɨ̧ adù̧ la. 
COL.1.23	Aa wu anè, ane yɨ̧ na bɨ me zì mèntɨ̧ɨ̧ mɨ̧ ane Ntu̧ Ntsɔ̧̀ yu, me kweele mbɨꞋɨ̀ àtetsi àkekweelè, mè mbakà sàŋ àghɨa ko aa nyìꞋì ntɨ̀ yu bɨ li mbɔŋ àfɨ̀Ꞌ yu bɨ li mbɨ̀ ndzəâ Ntu̧ Ntsɔ̧̀ yu la. Bɔ li ntsɔ̀tè Ntu̧ Ntsɔ̧̀ ya abua waa waa a sitsǎꞋ ŋàa. Mmɔ̌ Pɔ̂l e ndi ntsìꞋi wafàꞋ Yesò Klistò mbɨ̀Ꞌɨ̀ me tsɔ̀te Ntu̧ Ntsɔ̧̀ yaa, abua waa waa.
COL.1.24	Maà ngùꞋtà am àfɨ̀Ꞌ yaa nê betsiꞋa e ndze ngoꞋ nkàà wɨ̧. NgoꞋ yaa e dzea àfɨ̀Ꞌ yaa la wua ntɨ̀ŋa epaa ngoꞋ tu Yesò Klistò li ndze ambo mbɨ̧̀ zi yu è wu chɔsì la. 
COL.1.25	Wu Mbɔ̧ɔ̧mà ka tà li ndzì am ane wɔ̀fàꞋ bòt Yesò nê è me fàꞋa ntɨ̀ŋa wɔb la. ÀfaꞋa mbɔŋ wu ndɨ màa me tsɔ̀te Ntu̧ Mbɔ̧ɔ̧mà yu mbɨ̀Ꞌɨ̀ bòt aa paa eko la. 
COL.1.26	Ntu̧ mbɔŋ wu ànəa ndò̧ yu tà li ndò̧ abua bòt bàgème ebùꞋù tê a mèngùꞋu mbì la. Ka àfɨ̀Ꞌ yaa, tà tùꞋu yùà abua bòt bi. 
COL.1.27	Mbɔ̧ɔ̧mà kɔ̀ŋkè nê yea tùꞋu ànəa ndò̧ zi yu abua yɔb mbɨ̀Ꞌɨ̀ nɨ enyɨꞋte ndɨ yea mbà̧aã bòt èlaꞋ ègème ntsɔ̧̀, ngɨ̀à bɔ bɔ èghɨ ntsɔ̧̀ bu ègème àa ndzəa ane ntsèm yaa la. Ntsèm mbɔŋ wu nê, Yesò Klistò wu a mèntɨ̧ɨ̧ mɨ̧. Àyaa a wua shua nê, bɨà li ewu ne Mbɔ̧ɔ̧mà a èbem ènɨ̧ tò.
COL.1.28	Baà shua waa waa ànəa Yesò, nɨa èyì nyɨ̀Ꞌta waa waa, mè səèŋkà ètû̧ bɔb mbɨ̀Ꞌɨ̀ bà me nɨ wòt ègème tà tsiꞋi àghɨ yeamɔꞋ nè Yesò Klistò la nkɨ̀Ꞌa a mbì Mbɔ̧ɔ̧mà, ŋut kuꞋu ane ebà ègème. 
COL.1.29	Maa ndâ fàꞋà ànyaꞋne nè mètàŋ mu è ghe Yesò Klistò e ŋǎ abua am la, mbɨ̀Ꞌɨ̀ eye nê mâ ghɨ èghɨ bàagème.
COL.2.1	Maà nkɨà bɨa ko ndɨ màa ndèbà ènyit yaã mbɨ̀Ꞌɨ̀ è ngu etɨŋe awɨ̧ nè bòt Làoêdisìà, nè bòt ko bu bàgème kà li tè mè ye am la. 
COL.2.2	E ngɨ̀à ale mbɨ̀Ꞌɨ̀ enɨ lɔ̀ktè mèntɨ̧ɨ̧ mɨ̧, e ghɨ̌ bɨa tsiꞋi bòt bɔ̀ɔ ndâ nkɔ̀ŋkà bɔnyɨ bɔb tè ntsìꞋi àghɨ yeamɔꞋ la. A wu anè ko bɨa lâ eko nkûŋ ane ànəê yu Mbɔ̧ɔ̧mà li ndò̧, ka me wu àfɨ̀Ꞌ yaa ngɨ̀ ba ko la. Nkûŋ ya wu ane ànəa Yesò Klistò zìambɔŋ. 
COL.2.3	Wu Yesò waa ka tà ghɨ̂ bòt e ko èyǐ Mbɔ̧ɔ̧mà, nè àghɨa àa àtsəa tò la, è wù èghɨ ntsɔ̧̀ bu e li ndò̧ò̧tè la. 
COL.2.4	E shua wɨ̧ àyaa mbɨ̀Ꞌɨ̀ ka wòt kǒ nɨ ètsəê nendɨ̧ fɨ̀te awɨ̧ ngɨ̀ bɨ fà̧à̧tè èka bɨ̧. 
COL.2.5	Bɨ̀ ko nê, mâ batè è nka wu adzìꞋ yu ba nɨ̧̀ ba ale, mbɔ̂ mbèla mɨ̀ɨ̀tà wɨ̧ àfɨ̀Ꞌ àgème. Aa mbɔ̀ am ndɨ̀ wu mâ ye bɨ lâ fɔtè ntɨ̧̀ɨ̧ me kweele ane mèntɨ̧ɨ̧ mɨ̧ mu bɨ zi ane Yesò Klistò la.
COL.2.6	Ndɨ̀ wu bɨ bɨ̧ɨ̧ne nê Yesò Klistò wu Tǎt wɨ̧ la, bɨ̀ tsiꞋi me ghɨ̀ mènəè mɨ̧ mbɨ̀Ꞌɨ̀ bɨ tò ba e tsiꞋi àghɨ yeamɔꞋ. 
COL.2.7	Bɨ̀ neeta ndzì àwɨ̧ ane tò me kweele, mè ngɨ̀ mèntsèke mɨ̧ wu mbɨꞋɨ̀ tàa nkɨà la. Bɨ̀ mèe me zì mèntɨ̧ɨ̧ mɨ̧ ane tò nɨa ngà nè mbì. Eyaa wu èghɨ bɔ li nyɨ̀Ꞌte awɨ̧ la. Bɨ̀ me ghɨ̀ ale, bɨ me ŋa mènkɔ̀ŋke abua Mbɔ̧ɔ̧mà.
COL.2.8	Bɨ̀ me ko awɨ̧ mbɨ̀Ꞌɨ̀ ka wòt kǒ nɨ mèmɨ̀ɨ̀te àkû mu nàa fɨ̀ta bòt la ngɨ̀ bɨ tsiꞋi èbùꞋ. Èwuu mèmɨ̀ɨ̀te maa dzə ane èghɨ bu bɔbȩ àa nyɨ̀Ꞌta nê bòt è me ghɨ̀ la, mè ndzə abua fo tu tèa mbǎ̧ ngɔ̀ŋ yaa la. Mènəè mbɔŋ ka dzə abua Yesò Klistò.
COL.2.9	Bɨ̀ lùùlà èwuu mènəè maa nkàà nê Yesò Klistò wu bɔ bi atò mbɨ̀Ꞌɨ̀ wɔ̀bȩ̂ la, bê ngu wuê mbɨ̀Ꞌɨ̀ Mbɔ̧ɔ̧mà ane balu̧ bàgème, 
COL.2.10	Mbɔ̧ɔ̧mà mè ŋa wɨ̧ ngule mèmpème ndɨ̀ wu bɨ tò ba è tsiꞋi àghɨ yeamɔꞋ la. Tà tsě fo tègème tèa mbà̧aã èlaꞋ mè ntsìta mènəè la.
COL.2.11	Mbɨ̀Ꞌɨ̀ bɨ Yesò Klistò ba è tsiꞋi àghɨ yeamɔꞋ la, tà naŋe awɨ̧ ane ènɔ̧̂ bòt Mbɔ̧ɔ̧mà, ka tà kà naŋe ane èwuu èlɨ̀ wu bɔbȩ àa nàŋa bòt la. Tà tsiꞋi naŋe awɨ̧ ane e vi ne èlɨ̀, è wu ndɨ̀ wu bɨ̀a ka tsi ngɨ̀ èbɨꞋte ènəê bu è le wua ndzəa a èbem mèntɨ̧ɨ̧ mɨ̧ la. 
COL.2.12	Bɔ li ndzì àwɨ̧ a èdzî ale a wu nê bɨ pfəꞋtè bɔ tu awɨ̧ bɨ Yesò Klistò ba nɔ̂, bɔ mè ntsì àwɨ̧ ale a wu nê Mbɔ̧ɔ̧mà yu̧u̧me awɨ̧ bɨ Yesò ba nɔ̂. A li ngu anè nkàà nê, bɨ li ndzì èntɨ̧ɨ̧ wɨ̧ ane mètàŋ Mbɔ̧ɔ̧mà mu tà li nɨŋ njù̧ù̧me a Yesò la.
COL.2.13	È lè wu àfɨ̀Ꞌ àko, bɨ wu mbɨ̀Ꞌɨ̀ bòt bɔ pfəꞋte la a mbì Mbɔ̧ɔ̧mà ndɨ̀ wu bɨ̀ le wua ngɨa kàbɔ̀ŋ, mè ngu bòt kà ko a Mbɔ̧ɔ̧mà, bɨ̀ ka ko mbɨ̧te Musì la. Ka Mbɔ̧ɔ̧mà è yu̧u̧me àwɨ̧ àfɨ̀Ꞌ yaa, ŋà wɨ̧ mèmpème bɨ Yesò Klistò ba. Mbɔ̧ɔ̧mà li ngwaꞋa mènəè kàbɔ̀ŋ ma bǎgème. 
COL.2.14	Tà lè saãaãtè àkatè njû ta tu ba li mbɔ̌ ndɨ bàa tsə nkàà nê ba pààte mbɨ̧te Mbɔ̧ɔ̧mà la. Bɔ li ngù̧ù̧te a Yesò a mbɨ̧̀ mbasa nko nê ànəa njû ta tu a mî, tè tè ka tsi mbɔ̀ mètàŋ a ègwet la. 
COL.2.15	Yesò Klistò li mpfə a mbɨ̧̀ mbasa ale ngɨ̀ fo tu tèa mbà̧aã èlaꞋ mè ntsìta mènəè la tè ka tsi mbɔ̀ mètàŋ. Tà li ntsè awɔb tè nkùùla awɔb ngɨ̀ bɔ tsiꞋa ngȩȩna akwen tò waa waa yea.
COL.2.16	È wu ale, bɨ̀ ka mbɨ̧̀ɨ̧̀nê wòt tsìte mbɨ̧tsə ane èghɨ bɨ̀a njɨ̀a mè nua la. Bɨ̀ ka mè mbɨ̧̀ɨ̧̀ne wòt tsìte mbɨ̧tsə ane ànəa èli èpfəè bu bɨ bɔ ndɨ bɨ̀a nɔ̀ŋe ane e be Mbɔ̧ɔ̧mà la, kò wu àli a èpǎ̧ ko leꞋ, kò ntseit èŋu nè àliapfəèa Bèjuê leꞋ. 
COL.2.17	Èwuu èghɨ mbɔŋ li ngu wuê àlɨ̀ŋka èghɨ nga li ekɨꞋɨ la. Nkûŋ yu ane èghɨ mbɔŋ la wu Yesò Klistò à. 
COL.2.18	Bɨ̀ ka mbɨ̧̀ɨ̧̀nê wòt kǒ tà mɨɨtè nê ye tsě bòt nkàà ndzò̧ tu tàa ndzèa la è fɨ̀ta awɨ̧. Eyaa èwuu bòt bu bɔ̀ɔ shɨ̀ɨ̀bà nê, bòt è me nɨa wɔb a si mè shua nê, bòt è me ŋa kènuke wuê abua bɔntu̧ Mbɔ̧ɔ̧mà la. MènkwàꞋte tò mbɨ̀Ꞌɨ̀ è me bòt ko nàà ngɨ̀à tà wu̧a nkùꞋ zi kà ye lə. 
COL.2.19	Ŋut nàà kà tsi ndzəèa Yesò wu tà wu àtsəa ènyit yu è wu bòt Mbɔ̧ɔ̧mà la. Wu Yesò Klistò ka tàa ngɨ̀à ènyit mbɔŋ e bɔ èghɨjɨ, mè ngɨ̀à èdziꞋ ènyit ègème e tsəꞋnà ngua mbɨ̧̀ yemɔ̀Ꞌ, ale ngɨ̀à è tsəa ndɨ Mbɔ̧ɔ̧mà nàa nkɨà nê è me tsə la.
COL.2.20	Ndɨ̀ wu bɨ pfəꞋte ne Yesò Klistò, tè bɨ̀ ka tsi ngu a èten fo tu tèa mbǎ̧ ngɔ̀ŋ yaa la, è ghǎ ghɨ̂ ka bɨ mè me ghɨ̀ mènəè mɨ̧ mbɨ̀Ꞌɨ̀ bòt ngɔ̀ŋ ya à? Bɨ ghɨ̀ na ka mbèla nkùŋà mbɨ̧ tu tèa shua nê, 
COL.2.21	“Ka mbèa èghɨ bàa”, “Ka njùte èghɨ bìa”, “Ka mbà̧à̧te èghɨ ko bìa” la à? 
COL.2.22	Mbɨ̧ tàa tègème te wu adù̧ èghɨ bòt àa mbà̧à̧ta ka è ka wua ngù̧ù̧nà la. Wu bɔbȩ ka bɔ ghɨ mbɨ̧te mbɔŋ mè me nyɨꞋte bòt la. 
COL.2.23	Bòt aa mɨ̀ɨ̀tà nê, ngule èyì ko aa ane èwuu mbɨ̧te mbɔŋ ka è ka lem nguê. Mbɨ̧te mbɔŋ teà nyɨ̀Ꞌta nê, bòt e bɔ ndɨ bɔ̀ɔ me ŋa kènuke wuê abua bɔntu̧ Mbɔ̧ɔ̧mà la, mè nyɨ̀Ꞌta èlu̧ bòt e bɔ ndɨ bɔ̀ɔ me nɨ ènyit yɔb a si, ka è kà wu we ntsɔ̧̀ la. Teà nyɨ̀Ꞌta mɨ̧̂ nê, bòt è me nɔ̀ŋè ènyit yɔb ane ngɨ̧̀ɨ̧̀nè nê bɔ wua nkuŋa Mbɔ̧ɔ̧mà. Ka mbɨ̧te mbɔŋ te bakà lem mbɔ̀ mètàŋ ekale wòt laꞋ nê tà ka ngɨ̀ èbɨꞋte èghɨ bu mbɨ̧̀ ènyit tò nàa nkɨà la.
COL.3.1	Mbɔ̧ɔ̧mà li njù̧ù̧me awɨ̧ nè Yesò, è wu ale bɨ̀ nɔ̀ŋè mèntɨ̧ɨ̧ mɨ̧ ane èghɨ è wu a ègwet adzìꞋa Yesò Klistò è tseke adù̧ àtɨ̧a kèfɔ̧̀ vi, àbâ àbualu̧ a Tǎt vi Mbɔ̧ɔ̧mà la. 
COL.3.2	Bɨ̀ me mɨ̀ɨ̀te mè nkɨ̀a wuê èghɨ bu a ègwet la, bɨ̀ ka ndzì mèntɨ̧ɨ̧ mɨ̧ ane èghɨ ba a sitsǎꞋ ŋàa la. 
COL.3.3	Bɨ li mpfəèꞋte mèntsèke mbì mu è lìà, tè mèntsèke mɨ̧ tsiꞋi a tèkitebu Yesò Klistò mbɨ̀Ꞌɨ̀ Mbɔ̧ɔ̧mà nɔ̀ŋè la. 
COL.3.4	Wu Yesò Klistò ka betsiꞋa tà ghɨ̀ mèntsèke ma lâ ngu àghɨ la. Naa li ngu àfɨꞋa tà mê mpuula a sitsǎꞋ ŋàa la, bɨ̀ambɔŋ e wu nè tò, mè mbɔ̀ èwuu ènɨ̧ wu tà bɔ la. 
COL.3.5	Ale, bɨ̀ waꞋa èghɨ sitsǎꞋ bu ègème mbɨ̧te ènyit tɨ̧ tèa nkɨà la. Èghɨ mbɔŋ wu mànkuŋa bèzi kò mbâ̧tsə leꞋ ane balu̧ bàgème, nè mèmɨ̀ɨ̀te kàbɔ̀ŋ, nè mànkɨa nê ye wu me nɨ nɨ, na àyaa à wua nyɨ̀Ꞌta nê wòt kɔ̀ŋke èghɨ mbɔŋ tè e tsiꞋi mbɨ̀Ꞌɨ̀ a mbɔ̧ɔ̧mà tò la.
COL.3.6	Ntsǒ Mbɔ̧ɔ̧mà nàà nkɨ̀Ꞌa [enɔ̀ŋke àtsəa bòt bu bɔ̀ɔ ka zə atò la, nkàà èghɨ bàa bɔ̀ɔ ngɨ̀a la.] 
COL.3.7	È lè wu àfɨ̀Ꞌ àko mèntsèke mɨ̧ bê ndù̧ ne èwuu mènəè kàbɔ̀ŋ mbɔŋ. 
COL.3.8	Ka bɨ bɔ ndɨ bɨ̀a waꞋa èwuu èghɨ bàagème àfɨ̀Ꞌ yaa la. Èghɨ mbɔŋ wu ntsǒtsə, nè èntɨ̧ɨ̧ nendu̧, nè màmbɔ mèmɨ̀ɨ̀te kàbɔ̀ŋ adù̧ bòt, nè màndaꞋa kàbɔ̀ŋ adù̧ bòt, kò màndaꞋa mèngǎ̧ àtsəa kɔꞋɔ leꞋ. Èwuu mèngà̧ maa ka ndɔ̀Ꞌ ane àlia ndzə a ètsəê wòt kǒ ane yɨ̧. 
COL.3.9	Bɨ̀ ka me fɨte bɔnyɨ bɨ̧ ndɨ̀ wu bɨ te ntsě àghɨa bɨ̀ le wu yùà afɨꞋa mbì la, bɨ̀ ka tsi ngua ngɨ̀à àghɨa bɨ̀ le wua ngɨ̀à la. 
COL.3.10	Bɨ tsiꞋi bòt fi. Mbɔ̧ɔ̧mà wu tà ghɨ̀ àwɨ̧ ale la nàà ntsèka àfɨ̀Ꞌ àgème ngɨ̀à a èlɨ bɨ̀a tsiꞋi mbɨꞋɨ̀ zìambɔŋ, mbɨ̀Ꞌɨ̀ eko avi te paa la. 
COL.3.11	Mbɔ̧ɔ̧mà ghɨ a èlɨ̀ waa ale, Bèjuê è ka tsi ngu tsa, bòt kà wu Bèjuê aa wu tsa. Bòt bɔ naŋè àwɔb la è ka wu tsa, èbe kà bɔ naŋè àwɔb aa wu tsa. Bòt Sintìà è ka mê ngu tsa, bòt tèbemtebàꞋ aa wu tsa, èbùꞋ è ka wu tsa, bòt kà wu èbùꞋ aa wu tsa. Wòt bɔ yea àfɨ̀Ꞌ yaa la wu ndàꞋ Yesò Klistò, è mè ngu tòà tà wu ane yɨ̧ bɨ̀agème la.
COL.3.12	Ale, ndɨ̀ wu bɨ̀ wu bòt Mbɔ̧ɔ̧mà tà kɔ̀ŋkà wɨ̧ ndàà àwɨ̧ la, bɨ̀ me ku tèsȩte bòt, mè ngɨa ntsɔ̧̀ abua bòt ko. Bɨ̀ me nɨ awɨ̧ a si, njùa ane mènəè mɨ̧, bɨ̀ ka mè me yàŋa ntsòa ane bòt. 
COL.3.13	Bɨ̀ me baãaã mèntɨ̧ɨ̧ mɨ̧, mè ngwaꞋà bèkàbɔ̀ŋ bɔnyɨ bɨ̧ ane àghɨ àgème bɔ ghɨ̂ bɨ me fèèlè àwɔb adù̧ la. Bɨ̀ me waꞋa bèkàbɔ̀ŋ bɔnyɨ bɨ̧ wuê mbɨ̀Ꞌɨ̀ Yesò Klistò Lefɨ̀Ꞌ waꞋa è bɨ̧ la. 
COL.3.14	Waa waa me kɔ̀ŋkè wanyɨ vi nɨ̀a nkweꞋna ane èghɨ bàa ègème, nkàà nê èkɔŋ aa fèta bòt ngɨ̀à bɔ tsiꞋa àghɨ yeamɔꞋ, wuê mbɨ̀Ꞌɨ̀ a wu ewu la.
COL.3.15	Bɨ me kɨ èghɨ àghɨ, bɨ ye nê bɨ ghɨ̀ ne àlàŋkè yu a kètsìà wɨ̧ a dzə abua Yesò Klistò la. Mbɔ̧ɔ̧mà lâ ntɔ awɨ̧ nê bɨ̀ kɨꞋɨ ntsìꞋi mbɨ̧̀ ènyit yemɔ̀Ꞌ mbɨ̀Ꞌɨ̀ ebɔ èwuu àlàŋkè yaa. È wu ale bɨ me ŋa mènkɔ̀ŋke abua Mbɔ̧ɔ̧mà. 
COL.3.16	Bɨ̀ tsiꞋ èngǎ̧ Yesò Klistò è ghe a mèntɨ̧ɨ̧ mɨ̧. Bɨ̀ me nɨ èyì ègème ndàꞋà èngǎ̧ mbɔŋ abua bɔnyɨ bɨ̧ nkɨ̀ɨ̀ta awɔb. Bɨ̀ me kɔ̧ɔ̧ mètsəkû̧ è dzəâ a èbem àkata Mbɔ̧ɔ̧mà la, nkɔ̧̂ mètsəkû̧ Yesò, mè nkɔ̧̂ mètsəkû̧ Fo Mbɔ̧ɔ̧mà ghɨ̀ la. Bɨa me kɔ̧ɔ̧, bɨ me ŋa mènkɔ̀ŋke abua Mbɔ̧ɔ̧mà a èbem mèntɨ̧ɨ̧ mɨ̧. 
COL.3.17	Bɨ̀ me ghɨ̌ àghɨ àgème, mè ndàꞋà ànəê àgème wuê ane èlen Yesò Lefɨ̀Ꞌ, mbɨ̀Ꞌɨ̀ bɨ̀a ntsea ane tò ŋǎ mènkɔ̀ŋke abua Tǎt wa Mbɔ̧ɔ̧mà la.
COL.3.18	Bèzi, bɨ̀ me zə bèlu̧ bɨ̧ nkàà nê wu àghɨa bɨ̀a bòt Tè Yesò ebɔ ndɨ bɨ̀a me ghɨ̀ la.
COL.3.19	Bèlu̧, bɨ̀ me kɔ̀ŋkè bèzi bɨ̧, bɨ̀ ka me tsoote ane yɔb.
COL.3.20	Bɔ̧, bɨ̀ me zə bètǎt bɨ̧ bɔ̂ bènyɨ̀ bɨ̧ ane àghɨ àgème, nkàà nê wu àghɨa Mbɔ̧ɔ̧mà nàa nkɔ̀ŋkà nê bòt Yesò è me ghɨ̀ la.
COL.3.21	Bètǎt, bɨ̀ ka me ghɨ̌ bɔ̧ bɨ̧ e me tsoo, mbɨ̀Ꞌɨ̀ mèntɨ̧ɨ̧ mɔb dzə ane mènəè.
COL.3.22	ÈbùꞋ, bɨ̀ me zə bòt bu bɔ bɔ awɨ̧ la ane mènəè ègème. Bɨ̀ ka me fàꞋa abua yɔb wuê àfɨꞋa bɔ̀ɔ ndzèa wɨ̧ la nɨa nkɨà nê bɔ̀ me kɔ̀ŋkè àwɨ̧. Ka bɨ̀ me fàꞋa abua yɔb nè èntɨ̧ɨ̧ kèfə nkàà nê bɨa nkùkta Tè Yesò. 
COL.3.23	Bɨ̀ baãaã àghɨ àgème bɨ̀a ngɨ̀à la nè èntɨ̧ɨ̧ wɨ̧ wemɔꞋ, fàꞋà mbɨ̀Ꞌɨ̀ bɨ faꞋa abua Tè Yesò, kà wua faꞋa abua wɔ̀bȩ̂. 
COL.3.24	Bɨ̀ me ghɨ ale ndɨ̀ wu bɨ ko nê, Tè Yesò naa li eŋa wɨ̧ àghɨa tà paŋe abua bòt bi la ane àbȩ̀ a yɨ̧, nkàà nê wu Tè Yesò Klistò ka tà wu ngule wòt bɨ faꞋa abua tò la. 
COL.3.25	Waa Waa tàa ngɨa kàbɔ̀ŋ la naa li ye ngoꞋ nkàà kàbɔ̀ŋ vi, ka ŋut màà ngu wu wà leꞋ, nkàà nê Mbɔ̧ɔ̧mà nàà sàꞋa bòt kà lȩ mèsi.
COL.4.1	Bɨ̀a wu bɨ̀ wu bètǎt a ègwet èbùꞋ la, bɨ̀ me baãaãte èbùꞋ bɨ̧ ntsɔ̧̀. Bɨ̀ ka ndèènè nê bɨ bɔ a Tǎt a ègwet mɨ̧̂.
COL.4.2	TsiꞋ è shu abua yɨ̧ bàgème àfɨ̀Ꞌ yaa nê bɨ̀ me tsàꞋte Mbɔ̧ɔ̧mà àfɨ̀Ꞌ àgème. Bɨ̀ ghɨ̀ bɨ̀ me tsàꞋte, bɨ me zə wuê ànəa bɨ shua abua tò la, mè me ŋa mènkɔ̀ŋke abua tò. 
COL.4.3	Bɨ̀ me tsàꞋte a Mbɔ̧ɔ̧mà ane ya mɨ̧̂, mbɨ̀Ꞌɨ̀ tà wu ghaꞋa wa èlu̧ baa me làꞋa èngǎ̧ tò wu è wû ànəa ndò̧ ane ànəa Yesò Klistò la abua bòt. Wu ànəa èngǎ̧ mbɔŋ ka a ghɨ̂ e ngu a tèfȩ anè la. 
COL.4.4	È wu ale, bɨ tsàꞋta Mbɔ̧ɔ̧mà nê, è nko ntsɔ̀tè ntu̧ yaa ane ndɨ mâ bɔ ndɨ màa làꞋa bòt àa nèète ezə la. 
COL.4.5	Bɨ̀ me ghɨ̀ mènəè mɨ̧ a mbì bòt bu kà zi mèntɨ̧ɨ̧ mɔb ane Yesò la nè èyì. Àfɨ̀Ꞌ àgème èlu̧ e dzəâ a si la, bɨ nyɔ̀Ꞌtè ndze nê, bɨ ghɨ̂ bɔ ko nê bɨ wu bòt Yesò. Àfɨ̀Ꞌ a dzə a si, bɨ nyɔ̀Ꞌtè ndaꞋa abua bòt mbɔŋ. 
COL.4.6	Bɨ̀ tsiꞋ mèngǎ̧ mɨ̧ wu me nàa mbɔ̀, bòt e mè me kɔ̀ŋke eyute la. Bɨ̀ me ghɨ̀ ale, mbɨ̀Ꞌɨ̀ me koa ntsɔꞋɔ èngǎ̧ waa waa ane ndɨ bɔ̀ɔ zə la.
COL.4.7	Tȩ̀kɨkùs, wanyɨ wa wu ba taꞋa wua nkɔ̀ŋkà tò la naa shua wɨ̧ ànəê am àgème. Tà wu ngule wɔ̀fàꞋ ba tò ba àa fɔ̀ta faꞋa abua Tè Yesò la. 
COL.4.8	Lə e ntsaa tò abua yɨ̧ la wu nê, tà kɨꞋɨ ndzì mèntɨ̧ɨ̧ mɨ̧, mè ngɨ̀ bɨ̀ ko àghɨa àa ngɨa ane ya la. 
COL.4.9	Tà gha ekɨꞋɨ bɔ̂ wanyɨ wa Ònesìmùs wu tà wu wòt kǒ ayɔɔ yɨ̧, mè nèètè ndzì èntɨ̧ɨ̧ vi ane Yesò la. Bɔɔ shu awɨ̧ ànəê àgème àa ntsea a si ŋàa la.
COL.4.10	Àlistakùs wu ba tò è wu a tèfȩ nɔ̂ la nàà ntsàꞋtà wɨ̧. Mak wu tà wù waã wanyɨ Bànabasì la nàà ntsàꞋtà wɨ̧ mɨ̧̂. Bɨ ko nê mâ yaŋe shua wɨ̧ ndɨ bɨ yea Mak bɨ ghɨ̀ la. Ale, taa kɨꞋɨ bɨ sèe atò. 
COL.4.11	Yesò wu èlen tò ko wu Justùs la nàà ntsàꞋtà wɨ̧ mɨ̧̂. Ane Bèjuê bu bɔ zì mèntɨ̧ɨ̧ mɔb ane Yesò Klistò la, wu ndàꞋà bòt baa batat ba tò ba àa fàꞋà nɔ̂ mbɨ̀Ꞌɨ̀ e ghɨ̌ Kèfɔ̧̀ Mbɔ̧ɔ̧mà naa kɨꞋɨ la. Bɔ taꞋa tɨŋe am. 
COL.4.12	Èpaflàs wu tà wu wòt kǒ ayɔɔ yɨ̧, mè ngu wafàꞋ Yesò Klistò la nàà ntsàꞋtà wɨ̧. Tà taꞋa wua ntsàꞋta Mbɔ̧ɔ̧mà ane yɨ̧ nè èntɨ̧ɨ̧ vi ègème. Tàa ngɨ̀ tà me tsàꞋte nê Mbɔ̧ɔ̧mà ghɨa mèntɨ̧ɨ̧ mɨ̧ kweele ane ànəa Yesò Klistò, tè àghɨ à ka tsi mbû ane yɨ̧, bɨ̀ mèe nko ndɨ bɨ̀a me ghɨ̌ àghɨ àgème Mbɔ̧ɔ̧mà nàa nkɨà la. 
COL.4.13	Mmɔ̌ mbɔŋ mâ ye ndɨ tà lâ fàꞋ a màntɨŋa wɨ̧ bɨ bòt bu a Làoêdisìà la, nè èbu a Èlapolìs la. 
COL.4.14	Ngule shu̧ ya Luêk wu tàa mbəèa bòt la bɔ̂ Demàs aa ntsàꞋtà wɨ̧. 
COL.4.15	Bɨ̀ tsàꞋtè bɔnyɨ ba bu a Làoêdisìà la, mè ntsàꞋtè wanyɨ wa waàvi Nimfà nè bòt chɔsì bu bɔ̀ɔ mbu̧u̧ta a lob tò la.
COL.4.16	Bɨa tɔ letà waa, bɨ nyɔ̀Ꞌtè ngɨ̀ bɔ tɔ yùà a èbem chɔsì wu a Làoêdisìà la. Bɨ̀a mbɔŋ è nyɔꞋta ntɔ wùà nè letà bòt Làoêdisìà àa tsàà abua yɨ̧ la wu a èlɨ mbɔŋ.
COL.4.17	Bɨ̀ shu abua Achipùs nê, “Ye nê à paa àfàꞋ yu bɔ̀ le ŋa abua ye nê faꞋa mbɨ̀Ꞌɨ̀ wòt ntɨ̀ŋa Tè Yesò la.”
COL.4.18	E ntsiꞋa shɨa àdziꞋ ya ane àbu am mmɔ̌ mbɔŋ nê: Mmɔ̌ Pɔ̂l maà tsàꞋtà àwɨ̧. Bɨ̀ ka ndèènè nê e ngu a tèfȩ.
COL.4.18	Maà ntsàꞋtà nê Mbɔ̧ɔ̧mà me nyɨꞋte a ntsɔ̧̀ vi abua yɨ̧.
1TH.1.1	Letà Pɔ̂l bɔ̂ Silvanùs nè Tɔ̀màtià,
1TH.1.1	Abua bòt chɔsì wu a Tèsàlonikà, bɔ̀ wu bòt Tǎt wa Mbɔ̧ɔ̧mà bɔ̂ Yesò Klistò Lefɨ̀Ꞌ la.
1TH.1.1	Baa ntsàꞋtà nê Tǎt wa wu me nyɨꞋte a ntsɔ̧̀ vi abua yɨ̧ mè ngɨ̀ bɨ̀ bɔ àlàŋkè.
1TH.1.2	Bàa ngɨ̀ bà me tsàꞋte a Tǎt wa Mbɔ̧ɔ̧mà àfɨ̀Ꞌ àgème, ba me ku̧u̧te awɨ̧, mè nkɔ̀ŋka tò ane ànəa yɨ̧ bɨ̀agème. 
1TH.1.3	Bàa ngɨ̀ baa me ku̧u̧te mènəè mu bɨ̀a ngɨ̀à ndɨ̀ wu bɨ zì mèntɨ̧ɨ̧ mɨ̧ ane Yesò la. Baa nkù̧ù̧ta mɨ̧̂ ndɨ bɨ taꞋa wua fàꞋà nkàà nê bɨ̀a nkɔ̀ŋkà tò la, mè me ku̧u̧te ndɨ bɨ nɔ̀ŋe ntɨ̀ yɨ̧ ane Yesò Klistò Lefɨ̀Ꞌ wa la.
1TH.1.4	Bɔnyɨ ba, ba ko nê Mbɔ̧ɔ̧mà nàà nkɔ̀ŋkà àwɨ̧, mè ndàà àwɨ̧ nê bɨ̀ wu bòt bi. 
1TH.1.5	Ba li bàà ka nɨ Ntu̧ Ntsɔ̧̀ yu ekɨꞋɨ abua yɨ̧ wuê ane èngǎ̧ ètsəê. È li nkɨ̀Ꞌɨ̂ nè mètàŋ nè Fo Kèfə ndâ kùbte awɨ̧. Bɨ ko ndɨ ba li ngu ayɔɔ yɨ̧ ale me tseke la. Ba li ngua ngɨ̀à ale ane ntsɔ̧̀ wɨ̧. 
1TH.1.6	Bɨ li ngua fɨ̀ŋa mènəè ma, nè me Tè Yesò. Bɨ li mbàtè ntàꞋa ye ngoꞋ, a tèkitebu bòt, ka mbɔ̂ mbɨ̧̀ɨ̧̀nê wuê Ntu̧ Ntsɔ̧̀ yu nè mèngùꞋte mu Fo Kèfə nàa ŋǎ la. 
1TH.1.7	Bɨ li ngɨ̀ a èlɨ̀ waa ale a nyɨꞋte ndɨ bòt Yesò bàgème a Màsèdonìà bɔ̂ Akayà e bɔ ndɨ bɔ̀ɔ me tseke la. 
1TH.1.8	Ntu̧ Ntsɔ̧̀ Yesò yaa lè kaꞋa dzə abua yɨ̧ e ghà wuê ndaꞋa Màsèdonìà bɔ̂ Akayà. Bòt èdziꞋ ègème e zə fɔ̀ɔ̀le ndɨ bɨ zì mèntɨ̧ɨ̧ mɨ̧ ane Mbɔ̧ɔ̧mà la, tè ànəa ko à ka tsi ngu bàa mě shu awɔb la. 
1TH.1.9	Bòt ngaa bàgème aà ndàꞋà ndɨ bɨ li mbà̧à̧ àwa àfɨ̀Ꞌ yu ba li nkɨ̀Ꞌɨ̂ emù àwɨ̧ la, mè shua ndɨ bɨ sà bènàmbəa bɨ̧, tè ntsìꞋa ntsàꞋtà wuê ngule Mbɔ̧ɔ̧mà yû̧ la. 
1TH.1.10	Bɔ ko mɨ̧̂ nê, bɨà nchɨ̀Ꞌà Waã tò taa chu a ègwet. Waã tò waa wu Yesò Klistò wu Mbɔ̧ɔ̧mà lè yu̧u̧me atò la, è mè ngu tòà tà tsì àwa a èbem ntsǒ Mbɔ̧ɔ̧mà yu tàa li nɨ esaꞋa bòt kàbɔ̀ŋ la.
1TH.2.1	Bɔnyɨ ba, bɨ ko bɨ̀ambɔŋ nê, lèghȩ̀ȩ̀nè wa àpfəèa yɨ̧ li è ka tsě àku. 
1TH.2.2	Bɨ ko ndɨ bɔ li mbɨ̀ ngɨ̧̀ɨ̧̀nè àwa mè ntsɔ̧̀ɔ̧̀tè àwa a Filìpȩ ka ba kɨꞋɨ̀ abua yɨ̧ a Tèsàlonikà la. Bòt è li mbàte ndɔ̀Ꞌte a si àpfəa yɨ̧ mɨ̧̂ me pààbè àwa, ka Mbɔ̧ɔ̧mà bɔ̂ ŋà àwa mèntɨ̧ɨ̧ kèkweelè ba tsɔ̀tè Ntu̧ Ntsɔ̧̀ yu è dzəè abua tò la abua yɨ̧. 
1TH.2.3	Ba li me nyɔ̀Ꞌta nkɨà bòt aa bɨ̧ɨ̧ne ànəa Ntu̧ Ntsɔ̧̀ Mbɔ̧ɔ̧mà ale, mèfà̧ kà wu adù̧, bà ka bɔ mèmɨ̀ɨ̀te kàbɔ̀ŋ, bà ka mê ngua fìbla wòt kǒ. 
1TH.2.4	Bàa ngɨ̀ ba wua ndàꞋà wuê mènəè Mbɔ̧ɔ̧mà nàa nkɨà nê bà laꞋa la, nkàà nê tà lɨ̀ŋkè àwa ba kùꞋù èbe tàa zǐ Ntu̧ Ntsɔ̧̀ yu a tèkitebu ta la. Bà ka laꞋà àghɨa bɔbȩ àa nkɨà la. Baa ndàꞋà wuê ndɨ àa bɔ̌ abua Mbɔ̧ɔ̧mà wu tà ko mèntɨ̧ɨ̧ ma la. 
1TH.2.5	Bɨ ko ntsɔ̧̀ Mbɔ̧ɔ̧mà mè nko mɨ̧̂ nê ba li bà ka làꞋà abua yɨ̧ ne ètsəê nendɨ̧, bà ka làꞋà èngà̧ àfible mbɨ̀Ꞌɨ̀ enɨ àghɨa ko abua wòt.
1TH.2.6	Ba li bà ka wua nyɔ̀Ꞌtà nkɨà bòt aa me kukte awa ka wuê bɨ̀a kò bòt ko tsa leꞋ, è wu àghɨa bàa mbɨ̀Ꞌɨ̀ bɔntu̧ Yesò Klistò e wu ko e ghɨ̀ la. 
1TH.2.7	È li ngu àdziꞋa ya mbɨ̀Ꞌɨ̀ bɔntu̧ Yesò Klistò e ghɨ̌ bɨa me kukte awa, ka bà ka wua ngɨ̀à ale. Ba li mbɔ̀ɔ̀le awa a si me baãaã awɨ̧ wuê mbɨ̀Ꞌɨ̀ àvi nàa ngɨ̀ tà bɔ̀ɔ̀le avi me nyɔŋe bɔ̧ bi mè ndìà wɔb la. 
1TH.2.8	Ba li ngua nkɔ̀ŋkà àwɨ̧ nyaŋ tè bà ka wua nkɨ etsɔ̀tè wuê ndàꞋ Ntu̧ Ntsɔ̧̀ yu è dzəè abua Mbɔ̧ɔ̧mà la abua yɨ̧. Ba li ŋà àwa nènkèm abua yɨ̧, nkàà nê bɨ li ndâ ngu a mèntɨ̧ɨ̧ ma. 
1TH.2.9	Bɔnyɨ ba, ba ko nkûŋ nê bɨ bakà leenè ndɨ ba li ndâ ngua fàꞋà mbɔ̌ tèbəꞋtsə la. Ba li ngua fàꞋà ètsəꞋ bɔ̂ nèngû̧ mbɨ̀Ꞌɨ̀ bà me tsɔ̀te Ntu̧ Ntsɔ̧̀ yu è dzəè abua Mbɔ̧ɔ̧mà la, bà ka ŋa ngoꞋ abua wòt kǒ ane yɨ̧.
1TH.2.10	Bɨ ye mè nkoê, Mbɔ̧ɔ̧mà mè nkoê nê, mènəè ma a kètsìà wɨ̧ bɨ̀a bòt Yesò li ngua mbɔ̀. Ba li mbê ngua ngɨ̀à mbɨ̀Ꞌɨ̀ ba wuê ghɨ̀ la. Àghɨa ko wòt nàa fèèlè awa adù̧ la à ka wuê. 
1TH.2.11	Bɨ ko nê, ba li ngua mbà̧aã waa waa ane yɨ̧ wuê mbɨ̀Ꞌɨ̀ tǎt nàa mbà̧aã bɔ̧ bi la. 
1TH.2.12	Ba li ngua ndɔ̀ktà wɨ̧, ndzìà mèntɨ̧ɨ̧ mɨ̧, mè nkɨ̀ɨ̀ta wɨ̧ nê bɨ̀ me ghɨ̀ mènəè mɨ̧ wuê mbɨ̀Ꞌɨ̀ Mbɔ̧ɔ̧mà nàa nkɨà la. Wu tòà tà tɔ awɨ̧ nê bɨ̀ kɨꞋɨ bɔ̂ nɨ̧̀ ba è fɔte ngu a èbem kèfɔ̧̀ vi nè ènɨ̧ vi la.
1TH.2.13	Lə kǒ bàa mè ntsèka nkɔ̀ŋkà a Mbɔ̧ɔ̧mà la wu nê, ba li ndàꞋà èngà̧ wu e dzə abua Mbɔ̧ɔ̧mà la abua yɨ̧ ale, bɨ zə mbɨ̧̀ɨ̧̀nê. Bɨ li mbɨ̧̀ɨ̧̀nê nê, è ntsě èngǎ̧ wɔ̀bȩ̂, nê wu èwe Mbɔ̧ɔ̧mà, è bɔ̂ ngu kwàꞋ èngǎ̧ Mbɔ̧ɔ̧mà. Wu èngǎ̧ mbɔŋ Mbɔ̧ɔ̧mà nɨŋ me fàꞋa ane yɨ̧ wu bɨ zì mèntɨ̧ɨ̧ mɨ̧ ane tò la. 
1TH.2.14	Bɔnyɨ bɔ̧, àghɨ yu a li ngɨ̀ ane bèchɔsì Mbɔ̧ɔ̧mà bu a Jùdià bè wu àghɨ yeamɔꞋ nè Yesò Klistò la, a bê ngɨ ane yɨ̧. Bòt àlaꞋ ayɨ̧ e li ngua nkɨà àtsəa yɨ̧ enɨ wuê mbɨ̀Ꞌɨ̀ Bèjuê e li ngua nkɨà àtsəa bòt Jùdià enɨ la. 
1TH.2.15	Bèjuê ngaa e li mbuŋe a Yesò Lefɨ̀Ꞌ, mbɨ̀Ꞌɨ̀ bɔ̀ le lɔ̂Ꞌ mbùŋè bèndàꞋàtɔŋ Mbɔ̧ɔ̧mà, mè me kɨ ètsə ba enɨ àfɨ̀Ꞌ yaa la. Bɔɔ ngɨ̀à ale, a bɨa Mbɔ̧ɔ̧mà, bɔ mè ntsìꞋi bɔmbù̧ ba, 
1TH.2.16	nkàà nê bɔɔ nkèla awa mbɨ̀Ꞌɨ̀ ba tsɔ̀Ꞌtè Ntu̧ Ntsɔ̧̀ Mbɔ̧ɔ̧mà yu tàa nɨa ngɨ̀à bòt e pema la abua bòt kà wu Bèjuê. Àyaa wu kàbɔ̀ŋ bɔ paà ngɨ̀ wuê mbɨ̀Ꞌɨ̀ bɔ̀ɔ ndzìà ngɨ̀à àfɨ̀Ꞌ àgème la. Ntsǒ Mbɔ̧ɔ̧mà bê nɔ̀ŋke àtsəa yɔb àfɨ̀Ꞌ yaa tè ndɔ̀Ꞌ.
1TH.2.17	Bɔnyɨ ba, mbɨ̀Ꞌɨ̀ mâ sà àwɨ̧ ane àtem àfɨ̀Ꞌ àko la, mèntɨ̧ɨ̧ ma me tseka nkɨà wuê awɨ̧. Ba li mbàte ngà nè nkem ya ale, ka mèntɨ̧ɨ̧ ma bɔ̂ ntèꞋa akwèn nè nɨ̧̀. Ba li ntaꞋa nyɔ̀Ꞌte nê ba wu kɨꞋɨ e mě ye awɨ̧. 
1TH.2.18	Ba li ngua nkɨ ekua akwèn ekɨꞋɨ àpfəè ayɨ̧. Mmɔ̌ Pɔ̂l e ndi nyɔꞋte a ngo̧ a ngò̧ nê bà mě nkɨ̀Ꞌɨ̂, ka Satàn kèlè awa. 
1TH.2.19	Ane nkûŋ, wu bɨ̀a ka bɨ ghɨ̂ ba bɔ ntɨ̀ nè mèngùꞋte mè mbɔ̀ lə bàa me ghàꞋtè àwa a mbì Yesò Lefɨ̀Ꞌ ane àlia tàa kɨꞋɨ la. 
1TH.2.20	Bɨ wu àghàꞋtè àya, mè ngu mèngùꞋte ma.
1TH.3.1	Mbɨ̀Ꞌɨ̀ ba nyɔꞋtè nê ba kɨ eye awɨ̧ ngɨ̀ kekaŋ a me saa wa la, ba ye nê a bɔ̂ŋ nê bà tseke Atèns, 
1TH.3.2	bà tsàa wanyɨ wa Tɔ̀màtià, wɔ̀fàꞋ Mbɔ̧ɔ̧mà abua yɨ̧. Ba tò ba aà fàꞋà nɔ̂, a màntsɔta Ntu̧ Ntsɔ̧̀ Yesò Klistò. Ba li ntsà atò nê tà kɨꞋɨ ndɔ̀ktè mèntɨ̧ɨ̧ mɨ̧, ngɨ̀ bɨ̀ me kweele ane èntɨ̧ɨ̧ wɨ̧ wu bɨ zi ane Yesò Klistò la. 
1TH.3.3	Ba li ngua ngɨ̀à ale mbɨ̀Ꞌɨ̀ ngoꞋ tu bòt e ghɨ̂ bɨ ye la te ghɨ̀ wòt kǒ ane yɨ̧ tsì èntɨ̧ɨ̧ vi ane Yesò. Bɨ̀a mbɔŋ bɨ ko nê èwuu ngoꞋ tàa wu àbəꞋa èghɨ e bɔ ndɨ àa ye awa bàa bòt Mbɔ̧ɔ̧mà la. 
1TH.3.4	Ba li mbèle ba nɨ̧̀ ba ale ndzaŋe shu awɨ̧, nê bòt aa li me kɨ àtsəa ya ba nɨ̧̀ ba enɨ. Mènəè maa bê ntè wuê mbɨ̀Ꞌɨ̀ bɨ ko la. 
1TH.3.5	Mbɨ̀Ꞌɨ̀ à yaa a ghɨ̀ e ntsiꞋa mbà̧aã èntɨ̧ɨ̧ am kekaŋ la, e tsàa a Tɔ̀màtià nê tà kɨꞋɨ ndzě ndɨ bɨ̀a mbà̧aã ànəa Yesò la. Me ghɨ̀ ale ngua mbɔ̀ɔ̂ mbɨ̀Ꞌɨ̀ ateko Satàn è kubte mèntɨ̧ɨ̧ mɨ̧ tè ngɨ̀ àfàꞋa ya yu ba li nkɨ̀Ꞌɨ̂ abàꞋ ŋu ngɨ̀ la a tsè àku.
1TH.3.6	Ka nè àfɨ̀Ꞌ yaa, Tɔ̀màtià è kua àpfəè ayɨ̧ tè shu awa ànəa ntsɔ̧̀ a ghɨ̀ mèntɨ̧ɨ̧ ma me bɔ̀ la. Tà shu awa nê mèntɨ̧ɨ̧ mɨ̧ bele ane Yesò, bɨ mè mbèla nkɔ̀ŋkà bɔnyɨ bɨ̧ mè shu nê bɨà ntsèka mɨ̀ɨ̀tà àwa ntsɔ̧̀, mè nkɨ eye awa wuê mbɨ̀Ꞌɨ̀ bàa nkɨà àwɨ̧ eye mɨ̧̂ la. 
1TH.3.7	Bɔnyɨ ba, mbɨ̀Ꞌɨ̀ ba zə àfɨ̀Ꞌ yaa nê mèntɨ̧ɨ̧ mɨ̧ bela nkwèèla ane Yesò la, a taꞋa zì mèntɨ̧ɨ̧ ma a èbem ngoꞋ ta nè ngɨ̧̀ɨ̧̀nè yaa ba yea àdzìꞋ yaa la. 
1TH.3.8	Mèntɨ̧ɨ̧ ma fi àfɨ̀Ꞌ yaa na bɨ bele àghɨ yeamɔꞋ nè Tè Yesò la. 
1TH.3.9	BetsiꞋa ba ŋa mènkɔ̀ŋke abua Mbɔ̧ɔ̧mà àfɨ̀Ꞌ yaa nkàà wɨ̧. Ba kɔ̀ŋka Mbɔ̧ɔ̧mà nkàà mèngùꞋte mu bɨ ghɨ̂ ba bɔ a mbì tò la. 
1TH.3.10	Baa shù̧ù̧ta Mbɔ̧ɔ̧mà ètsəꞋ nè nèngû̧ nè èntɨ̧ɨ̧ wa ègème nê, tà ŋa awa èlu̧ bàambɔŋ è kɨꞋɨ mè ngu nè nɨ̧̀, mbɨ̀Ꞌɨ̀ enyɨꞋte awɨ̧ ndɨ bɨ̀a paa me nèèta ndzìà mèntɨ̧ɨ̧ mɨ̧ ane Mbɔ̧ɔ̧mà la.
1TH.3.11	Baa ntsàꞋtà nê, Tǎt wa Mbɔ̧ɔ̧mà zìambɔŋ bɔ̂ Yesò Lefɨ̀Ꞌ wa è ghaꞋa alu̧ bà kɨꞋɨ ndzè àwɨ̧. 
1TH.3.12	Ba mè ntsàꞋtà nê Lefɨ̀Ꞌ ghɨa èkɔŋ wɨ̧ ane bɔnyɨ bɨ̧ è me kweela ngà nè mbì, bɨ̀ mèe me nèèta nkɔ̀ŋkà waa waa wuê mbɨ̀Ꞌɨ̀ bàa nkɔ̀ŋkà àwɨ̧ la. 
1TH.3.13	Bɨ me ghɨ̀ ane ko Mbɔ̧ɔ̧mà naa zì mèntɨ̧ɨ̧ mɨ̧ e mě ghɨ̌ bɨa tsiꞋi bòt tò nènkèm mbɨ̀Ꞌɨ̀ è li e wu ane àli yu Yesò Lefɨ̀Ꞌ wa nàa kɨꞋɨ ne bòt bi bàgème la, bɨ tɨ̧ɨ̧ a mbì Tǎt wa Mbɔ̧ɔ̧mà kà ye àghɨa wòt nàa fèèlè àwɨ̧ adù̧ la.
1TH.4.1	Enɨ lìa à bɔnyɨ ba, ba li nyɨ̀Ꞌte awɨ̧ ndɨ bɨ bɔ ndɨ bɨ̀a tseke ka aa me bɔ̌ a Mbɔ̧ɔ̧mà la. Maa shua anè, mbɔ̂ nko nê eyaa wu ndɨ bɨ̀a ntsèka la. Ka nè àfɨ̀Ꞌ yaa, ba wua shù̧ù̧ta awɨ̧ mè ngù̧a wɨ̧ ane èlen Yesò Lefɨ̀Ꞌ nê, bɨ̀ me paa ngɨ̀à wuê ale ngà nè mbì. 
1TH.4.2	Bɨ ko nkɨ̀a tu ba li ŋǎ abua yɨ̧ ane èlen Yesò Lefɨ̀Ꞌ la.
1TH.4.3	Àghɨa Mbɔ̧ɔ̧mà nàa nkɨà la wu nê bɨ̀ bɔ èntɨ̧ɨ̧ kèfə mbɨ̀Ꞌɨ̀ zìa, wòt ka nɔ̀ŋkè nè àvi kà wu ewe tò. 
1TH.4.4	Waa waa ane yɨ̧ baãaã vi vi ndɨ Mbɔ̧ɔ̧mà nàa nkɨ̀a la, tè bòt ko è ye mè nkɔ̀ŋkè. 
1TH.4.5	Ko mbɨ̀Ꞌɨ̀ wòt me ghɔ̀Ꞌɔ akwen bèzi mbɨ̀Ꞌɨ̀ mbɨ̧̀ ènyit tò nàa nkɨà la. Bòt kà ko a Mbɔ̧ɔ̧mà ka bɔ̀ɔ ngɨ̀à ale la. 
1TH.4.6	Wòt ane yɨ̧ ka fìble wanyɨ vi ngɨ a kàbɔ̀ŋ ane tò, nkàà nê bòt bu bɔ̀ɔ ngɨa kàbɔ̀ŋ la aa li ye ngoꞋ a tèkitebu Mbɔ̧ɔ̧mà mbɨ̀Ꞌɨ̀ ba li ndzaŋe shu awɨ̧ la. 
1TH.4.7	Mbɔ̧ɔ̧mà li tà kà wua ntɔ̂ awa nê wòt me nɔ̀ŋkè ne àvi kà wu we tò. Tà li ngua ntɔ̂ awa nê bà ŋa awa nènkèm abua zi. 
1TH.4.8	È wu ale, wòt tù̧a èngà̧ waa ba nyɨꞋtà la, tà ko nê ye tu̧a Mbɔ̧ɔ̧mà wu tà ŋa Fo Kèfə abua yɨ̧ la, tà kà ntu̧a wɔ̀bȩ̂.
1TH.4.9	Ba bakà tsi mbɔ̌ ndɨ bàa mě eshɨ àkatè abua yɨ̧ eshu awɨ̧ ndɨ bɨ̀a me kɔ̀ŋkè bɔnyɨ bɨ̧ bòt Yesò la. Mbɔ̧ɔ̧mà zìambɔŋ è nyɨꞋte awɨ̧ ndɨ bɨ̀a me kɔ̀ŋkè bɔnyɨ bɨ̧ la. 
1TH.4.10	Bɨa ngɨa a èlɨ waa adù̧ bòt Yesò bàgème a Màsèdonìà ale à bɔnyɨ ba, baa shù̧ù̧ta awɨ̧ nê bɨ̀ me paa ngɨ̀à ale nɨa ngà nè mbì.
1TH.4.11	Waa waa ane yɨ̧ nyɔꞋta me nyaꞋa ntsèke avi bò̧ bò̧, tà ka me ŋeꞋe avi nchɨ̧̀a a èbem mènəè bòt tsa. Bɨ̀ me nɨ èbu bɨ̧ fàꞋà nkɨà ètsəèjɨ wɨ̧ mbɨꞋɨ̀ ba li ndzaŋe shu awɨ̧ la. 
1TH.4.12	Bɨ me ghɨ̀ anè, ko bòt kà zi mèntɨ̧ɨ̧ mɔb ane Yesò aa me kukte awɨ̧, bɨ̀ ka mê ngu me lȩ̂ wòt kǒ ane àghɨa bɨ̀a nkɨ̀ŋkà la.
1TH.4.13	Bɔnyɨ ba, baa kà kɨ laꞋ nê bɨ̀ tseke ane lèmàkè, ane ànəa bòt bu bɔ pfəꞋte la. Ba kɨ eshu awɨ̧ ale, mbɨ̀Ꞌɨ̀ ka bɨ me dɨ̌ a èlɨ̀ wu bòt bu kà bɔ ntɨ̀ ane Yesò àa ndɨ̀à la. 
1TH.4.14	Ba ko nê Yesò li mpfə mè njù̧ù̧mê. Ale, ba ko mɨ̧̂ nê Mbɔ̧ɔ̧mà naa li ghɨ̌ Yesò naa nɨ bòt bu bɔ li ndzì mèntɨ̧ɨ̧ mɔb ane Yesò wu ka mpfəèꞋte la bɔ̂ tò ba aa ghà nɔ̂. 
1TH.4.15	Ba wua shua wɨ̧ mbɨ̀Ꞌɨ̀ Lefɨ̀Ꞌ li nyɨ̀Ꞌte awa la nê, naa li ngu ane àli yu tàa kɨꞋɨ la, bàa wu bà bele ka pfəèꞋte la, è ka tse a mbì bòt bu bɔ pfəꞋte la. 
1TH.4.16	Naa li ngu ane àlia mbɔŋ, bòt è zə àtɔŋ a ŋȩ la, tǎt bɔntu̧ Mbɔ̧ɔ̧mà ŋȩ, bòt e zə èsɔndɨk Mbɔ̧ɔ̧mà e làꞋà la, Tè Yesò Klistò zìambɔŋ bɔ̂ nchu a ègwet. Bòt bu bɔ li ndzì mèntɨ̧ɨ̧ mɔb ane Yesò ka mpfəèꞋte la e bɨ̀ njù̧ù̧mê. 
1TH.4.17	AfɨꞋa mbɔŋ Mbɔ̧ɔ̧mà ŋèꞋe awa wu bà bele ka pfəèꞋte la, ba bòt ngaa e bu̧u̧te a kètsìà mbàꞋ è ngu nè Tè Yesò a ègwet. Ba tò ba aa me tseke nɔ̂ àfɨ̀Ꞌ àgème. 
1TH.4.18	Mbɨ̀Ꞌɨ̀ àa anè la, bɨ̀ nɨ mèngà̧ maa nɨŋ ndzì èntɨ̧ɨ̧ waa waa.
1TH.5.1	Bɔnyɨ, ba bakà tsi ndzè lə bàa eshɨ e shu awɨ̧ àfɨꞋa èghɨ bàa àa li me ghɨ̀ la. 
1TH.5.2	Bɨ̀a mbɔŋ e neetè nko nê, Tǎt wa Yesò naa li kɨꞋɨ ka bòt e koê, mbɨ̀Ꞌɨ̀ tsɔŋ nàa ngɨ̀ tà kɨꞋɨ ètsəꞋ kà bòt e koê la. 
1TH.5.3	Naa li ngu àfɨꞋa bòt e buêꞋ me shu nê èdziꞋ ègème e nɔ̀ŋke ntsɔ̧̀ tè àghɨ à ka tsi ngu e ghɨ̀ la, ka ngoꞋ kèkweelè bê nkwène adù̧ yɔb mbɨ̀Ꞌɨ̀ waã nàa ngɨ̀ è lɔꞋɔ ane àvi la, tè bɔ̀ ka tsi nkoê ndùùlà.
1TH.5.4	Ka bɨ̀a bɔnyɨ bɔ̧ aa kà tseke mbɨꞋɨ̀ bòt bu bɔ̀ wu a èbem ndzěm la. È wu ale, àlia mbɔŋ à kâ kɨ̀Ꞌɨ̂ kà bɨ koê mbɨ̀Ꞌɨ̀ tsɔŋ nàa ngɨ̀ tà kɨ̀Ꞌɨ̂ bəèꞋəè lob wòt kà tà koê la a. 
1TH.5.5	Bɨ̀agème wu bòt bɔ̀ɔ ntsèka a èbem èkaꞋà, ngȩ̀ȩ̀nà a èbem àbȩ nèngû̧ la. Baa kà tseke mbɨꞋɨ̀ bòt bɔ̀ɔ ngɨ̀à mènəè mɔb ètsəꞋ a èbem ndzěm la. 
1TH.5.6	È wu ale, bà ka me li mbɨꞋɨ̀ bòt bu kà zi mèntɨ̧ɨ̧ mɔb ane Yesò àa ndìa la. Bà tseka àtatsi me chɨ̀Ꞌɨ. 
1TH.5.7	Wu ètsəꞋ ka bòt àa ndìa la, è mè ngu ètsəꞋ ka bòt àa nua mbèa la. 
1TH.5.8	Ka è me wu awa wu bàa ngȩ̀ȩ̀nà nèngû̧ la, bà me kuule ènyit ya, ndzì mèntɨ̧ɨ̧ ma ane Yesò mè mbɔ èkɔŋ. Màngɨa ale naa wu mbɨ̀Ꞌɨ̀ ba kwaãaã ndǐ àtɨ̧ɨ̧na yu bèshujà àa nkwà̧aã nɨa nkàbta bèghèmnà bɔb ka nga èbet la. Mèe nɔ̀ŋè ntɨ̀ ya me chɨ̀Ꞌɨ̀ àli yu Yesò Klistò nàa li kɨꞋɨ e ghɨ̌ baa peme la, è wu mbɨ̀Ꞌɨ̀ ntà̧ bɔ ghɨ ane àtɨ̧ɨ̧na baa kwaãaã la. 
1TH.5.9	Mbɔ̧ɔ̧mà li tà kà wua ndàà wa nê ntsǒ zi li nɔ̀ŋke àtsəa ya bà ye ngoꞋ. Tà li ngua ndàà wa mbɨ̀Ꞌɨ̀ e ghɨ̌ Yesò Klistò Lefɨ̀Ꞌ wa naa ŋa awa mèmpème kàlìà. 
1TH.5.10	Tà li mpfə ane ànəa ya mbɨ̀Ꞌɨ̀ tà li tà kɨꞋɨ, è maa è wu nê ba bele èbe yu̧ kò ba pfəꞋtè leꞋ, ba tò ba e wu nɔ̂. 
1TH.5.11	È wu ale, waa waa ane yɨ̧ me zǐ èntɨ̧ɨ̧ wanyɨ vi mè ntɨ̀ŋe atò wuê mbɨ̀Ꞌɨ̀ bɨ̀a ngɨ̀à àfɨ̀Ꞌ yaa la.
1TH.5.12	Bɔnyɨ ba, baa shù̧ù̧ta awɨ̧ nê bɨ̀ me ŋa kènuke abua bòt bu bɔ̀ɔ ndâ faꞋa ayɔɔ yɨ̧ la. Baa shua bòt bu Mbɔ̧ɔ̧mà tsia àtsəa yɨ̧ nê bɔ̀ me kɨɨte awɨ̧ ndɨ bɨ̀a me tseke la. 
1TH.5.13	Bɨ̀ la me kukte awɔb mè nkɔ̀ŋkà àwɔb ntsɔ̧̀ ane àfàꞋ yu bɔ̀ɔ fàꞋà la. Bɨ̀a mbɔŋ è me tseke ane àlàŋkè bɨ bɔnyɨ bɨ̧. 
1TH.5.14	Bɔnyɨ, baa shù̧ù̧ta awɨ̧ nê bɨ̀ səèŋke ètû̧ bèlɔŋ, ndzì mèntɨ̧ɨ̧ bòt bu bɔ̀ɔ mbɔ̀ɔ la, ntɨ̀ŋe bòt bu bɔ bɔ̀ɔ njùa la, mè me bɔɔle awɨ̧ ka ngɨ̀à mènəè nè waa waa. 
1TH.5.15	Ko mbɨ̀Ꞌɨ̀ bɨ bɨ̧ɨ̧nè wòt kǒ vəə a kàbɔ̀ŋ ane kàbɔ̀ŋ, ka bɨ̀ me nyɔ̀Ꞌte àfɨ̀Ꞌ àgème ngɨ̀à a ntsɔ̧̀ a kètsìà wɨ̧ fɔɔle abua waa waa.
1TH.5.16	Bɨ̀ me wùꞋtè àwɨ̧ àfɨ̀Ꞌ àgème, 
1TH.5.17	mè ntsàꞋta a Mbɔ̧ɔ̧mà àfɨ̀Ꞌ àgème. 
1TH.5.18	Bɨ̀ me kɔ̀ŋkè a Mbɔ̧ɔ̧mà ane àghɨ àgème, ka ghǎ e màà ngɨ̀à leꞋ. Eyaa wu ndɨ Mbɔ̧ɔ̧mà nàa nkɨà nê bɨ̀a wu bɨ̀ tsiꞋi àghɨ yeamɔꞋ nè Yesò Klistò la è me ghɨ̀ la.
1TH.5.19	Bɨ̀ ka nkàle àfaꞋa Fo Mbɔ̧ɔ̧mà. 
1TH.5.20	Bɨ̀ ka me waa ànəa wòt làꞋa ane àtɔŋ Mbɔ̧ɔ̧mà la. 
1TH.5.21	Bɨ̀ lȩ̂ èngà̧ ègème waa waa làꞋà la, ndze nê tè e dzə abua Mbɔ̧ɔ̧mà leꞋ, mbɔ̂ mbɨ̧̀ɨ̧̀nê èwe àa mbɔ̀ la. 
1TH.5.22	Bɨ̀ tsì àbu ayɨ̧ ane kàbɔ̀ŋ ègème.
1TH.5.23	TsiꞋ Tǎt wa Mbɔ̧ɔ̧mà wu tàa ngɨ̀à ba bɔ àlàŋkà èntɨ̧ɨ̧ la ghɨa bɨ̀ tsiꞋi mbɨꞋɨ̀ tòà ane balu̧ bàgème. TsiꞋ mèntsèke mɨ̧ nènkèm, nè mèmɨ̀ɨ̀te mɨ̧, nè mbɨ̧̀ ènyit yɨ̧ è wu ka ye àghɨa wòt nàa fèèlè àwɨ̧ adù̧ la, tè ndɨ Yesò Klistò Lefɨ̀Ꞌ wa nàa li mèe ekɨꞋɨ la. 
1TH.5.24	Tòà wu tà làà àwɨ̧ ane bòt bi la naa ghɨ̌ ale, ngu nê tàa ngɨ̀ tà kaꞋa ànəê, tè tà ghɨ̀.
1TH.5.25	Bɔnyɨ ba, bɨ̀ me tsàꞋte a Mbɔ̧ɔ̧mà ane ya. 
1TH.5.26	Bɨ̀ taꞋa bɔnyɨ bɨ̧ bàgème ntsàꞋtè àwɔb mbɨ̀Ꞌɨ̀ bòt Mbɔ̧ɔ̧mà. 
1TH.5.27	E ngua shua wɨ̧ ane èlen Tè Yesò nê, bɨ̀ tɔ letà waa abua bɔnyɨ ba bàgème.
1TH.5.28	Maà ntsàꞋtà nê, tsiꞋ Yesò Klistò Lefɨ̀Ꞌ wa me kɔ̀ŋkè àwɨ̧ mè nyɨ̀Ꞌta a ntsɔ̧̀ vi abua yɨ̧.
2TH.1.1	Letà Pɔ̂l bɔ̂ Silvanùs nè Tɔ̀màtià,
2TH.1.1	Abua bòt chɔsì wu a Tèsàlonikà, bɔ̀ wu bòt Tǎt wa Mbɔ̧ɔ̧mà bɔ̂ Yesò Klistò Lefɨ̀Ꞌ la.
2TH.1.2	Baa ntsàꞋtà nê, Tǎt wa Mbɔ̧ɔ̧mà bɔ̂ Yesò Klistò Lefɨ̀Ꞌ è nyɨꞋte a ntsɔ̧̀ wɔb abua yɨ̧ mè ngɨ̀ bɨ̀ bɔ àlàŋkè a mèntɨ̧ɨ̧ mɨ̧.
2TH.1.3	Bɔnyɨ, ba bɔ ndɨ bàa me kɔ̀ŋka Mbɔ̧ɔ̧mà àfɨ̀Ꞌ àgème ane ànəa yɨ̧ la. A bɔ̂ŋ nê bà me ghɨ̀ ale, nkàà nê, bɨa mpaa ndzìà èntɨ̧ɨ̧ wɨ̧ ane Yesò Klistò nɨa ngà nè mbì, èkɔŋ wɨ̧ ane bɔnyɨ bɨ̧ e mè me ghà ne mbì. 
2TH.1.4	Eyaa wu lə bàa ngàꞋtà wa ndàꞋà ànəa yɨ̧ ayɔɔ bèchɔsì Mbɔ̧ɔ̧mà la. Ba ghàꞋtà wa ale ngu ndɨ̀ wu bòt àa mbàtâ nkɨà àtsəa yɨ̧ enɨ, ngɨ̧̀ɨ̧̀nà wɨ̧, ka bɨ bɔ̂ me kweela ngà wuê nè mbì ane èntɨ̧ɨ̧ wɨ̧ wu bɨ zi ane Yesò la.
2TH.1.5	NgoꞋ yaa bɨ yea nyaŋ la bê nyɨ̀Ꞌta ndɨ Mbɔ̧ɔ̧mà nàa saꞋa bòt wuê mbɨ̀Ꞌɨ̀ bɔ bɔ ndɨ bɔ̀ɔ saꞋa wɔb la. Ale, bɨa li ekùꞋù èbe bɨa li ewu ne Mbɔ̧ɔ̧mà a kèfɔ̧̀ tò la, nkàà ngoꞋ tu te ye awɨ̧ la. 
2TH.1.6	Mbɔ̧ɔ̧mà naa bê ghɨ̀ àghɨa a kùꞋù la. Taa ghɨ bòt bu bɔ̀ɔ ngɨ̧̀ɨ̧̀nà wɨ̧ la aa ye ngoꞋ mɨ̧̂, 
2TH.1.7	e bɔ̂ ghɨ bɨ̀a wu ndzea ngoꞋ la aa yète, fɔ̀ɔ̀lè awa mɨ̧̂. Aa li ewu anè, ane àli yu Yesò Lefɨ̀Ꞌ nàa saꞋa a ègwet a èbem èwet ngòꞋà la, nè bɔntu̧ bi bu mètàŋ mɔb è ghe la. 
2TH.1.8	Tà kɨꞋa e ghɨ̌ bòt bu ka nɔ̀ŋe àdziꞋ abua Mbɔ̧ɔ̧mà a èbem mèntɨ̧ɨ̧ mɔb la aa ye ngoꞋ nkàà mènəè kàbɔ̀ŋ mɔb, nè èbu bɔ̀ɔ ka ghɨ mbɨ̀Ꞌɨ̀ Ntu̧ Ntsɔ̧̀ Yesò Lefɨ̀Ꞌ wa wu tà wu Tǎt wa la nàa shua la. 
2TH.1.9	Mbɔ̧ɔ̧mà nàà li ghɨ̌ bɔɔ ye ngoꞋ kèkweelè kà wu li e lìa. NgoꞋ yaa wu nê taa lo awɔb etsǐ ane Yesò, e ghɨ̌ bɔɔ baka ye ènɨ̧ tò wu e ghe la. 
2TH.1.10	Taa li nkɨ̀Ꞌɨ̂ ane àlia mbɔŋ bòt Mbɔ̧ɔ̧mà bu è wu èbe tò la bàgème aa lɔ̀kè èlen tò etsàa ègwet, bòt bu bɔ bɨ̧ɨ̧ne ane tò la aa ŋa kènuke abua tò. Bɨ wu ayɔɔ bòt baa nkàà nê bɨ bɨ̧ɨ̧ne ànəa ba li shu awɨ̧ la.
2TH.1.11	Eyaa wu lə bàa ntsèka ntsàꞋta Mbɔ̧ɔ̧mà ane ànəa yɨ̧ àfɨ̀Ꞌ àgème la. Baà tsàꞋtà nê Tǎt wa Mbɔ̧ɔ̧mà ghɨa mèntsèke mɨ̧ kùꞋù ndɨ tà tɔ awɨ̧ nê bɨ̀ me tseke la. Maa shù̧ù̧ta Mbɔ̧ɔ̧mà nê tà ghɨa bɨ̀ me ghɨ a ntsɔ̧̀ wu bɨ̀a nkɨ e ghɨ̀ la, nkàà nê tà bɔ mètàŋ a màngɨa ale, mè ngɨ̀ bɨ̀ paa ngɨ̀ èghɨ bu bɨ̀a ngɨ̀à ndɨ̀ wu bɨ zì mèntɨ̧ɨ̧ mɨ̧ ane Yesò la. 
2TH.1.12	Bɨ ghɨ̀ anè ko bòt aa wùꞋte èlen Yesò wu tà wu Tǎt wa la, taa mèe ghɨ̌ bɨa bɔ mèngùꞋte. Aa wu ale nkàà nê Tǎt wa Mbɔ̧ɔ̧mà bɔ̂ Yesò Lefɨ̀Ꞌ wa bɔ taꞋa wua nyɨ̀Ꞌta ntsɔ̧̀ wɔb abua yɨ̧.
2TH.2.1	È me wu ane ànəa Yesò Klistò Lefɨ̀Ꞌ wa, ndɨ tàa mèe gheble avi ekɨꞋɨ la, nè ndɨ bàa li ebù̧ù̧te ewu ne tò la, ko e ngua shù̧ù̧ta wɨ̧ à bɔnyɨ nê, 
2TH.2.2	bɨ̀ ka sàŋ ànəa ko a gheblè ètsə bɨ̧ ngɨ̀ bɨ yaŋe mbènte mbɨ̧̀ɨ̧̀ne nê, àli yu Lefɨ̀Ꞌ wa nàa mèe kɨꞋɨ la a kɨꞋɨ tê ndɔ̀Ꞌ. A teko wu ànəa wòt kǒ laꞋnê è shua Fo Mbɔ̧ɔ̧mà abua zi la, kò èngǎ̧ wòt kǒ laꞋnê e kɔꞋɔ àtsəa zi la leꞋ, kò wuê àkatè ako bɔ laꞋnê a dzə abua ya la leꞋ. 
2TH.2.3	Bɨ̀ ka mbɨ̧̀ɨ̧̀ne wòt kǒ fɨte awɨ̧ ka wuê ane alu̧ kǒ, ngu nê betsiꞋa àlia ngaa à ka kɨꞋɨ̀ tè àfɨ̀Ꞌ yu bòt nyaŋ àa me səèꞋtè àwɔb ane Mbɔ̧ɔ̧mà nè mènəè tò la a kùꞋ. Eyaa wu àfɨ̀Ꞌ yu wòt wu tàa ka bê nkɨ ezə ànəa Mbɔ̧ɔ̧mà ko tsa la nàa pùùlà la. Tà wu wòt wu Mbɔ̧ɔ̧mà nàa li e nyɔŋe atò a èbem èwet la. 
2TH.2.4	Taa kɨꞋɨ etu̧u̧ àghɨ àgème bòt àa ngùꞋtà nê wu mbɔ̧ɔ̧mà la, e me ŋeꞋe avi a ègwet shua nê ye tse bùà ègème. Taa ghǎ fɔɔle a èbem lob nɨ̧ Mbɔ̧ɔ̧mà, e tseke a èbem e me shu bòt nê zìambɔŋ ka ye wu Mbɔ̧ɔ̧mà la.
2TH.2.5	E ndi shu awɨ̧ mènəè maa ègème àfɨꞋa e ndi mbèle ba nɨ̧̀ ba la kò bɨ leenè le è? 
2TH.2.6	Bɨ ko àghɨa nkèla atò nê tà ka nkɨ̀Ꞌɨ̂ àfɨ̀Ꞌ yaa la. A wu anè mbɨ̀Ꞌɨ̀ taa tsiꞋi ekɨꞋɨ àfɨꞋa tà bɔ ndɨ tàa kɨꞋɨ la. 
2TH.2.7	Bòt nyaŋ bɔ̀ɔ ka bê nkɨ ezə mènəè Mbɔ̧ɔ̧mà la e yaŋe ewu àbȩ tè ndɔ̀Ꞌ, ka ndàꞋ àghɨa àa ghɨ baa ko ayea mbɔŋ la, wu àghɨa Mbɔ̧ɔ̧mà ghɨ baa ko la. Ka betsiꞋa àghɨa e ndi nê aa ghɨ la à ka ghɨ tè Mbɔ̧ɔ̧mà ghɨ̀ ntsì wòt wu nkèla èlu̧ nê èghɨ ngaa ègème è ka ngɨ̀ la. 
2TH.2.8	Wu àfɨꞋa mbɔŋ ka wòt wu tàa ka bê nkɨ ezə ànəa Mbɔ̧ɔ̧mà la nàa pùùlà la. Ka Yesò Lefɨ̀Ꞌ naa me ghɨ̀ tê nkɨ̀Ꞌɨ̂ ane ènɨ̧ vi mbê foo atò, ngɨ̀ àyea tò a mì. 
2TH.2.9	Wòt wu kà bê ngua nkɨ ezə ànəa Mbɔ̧ɔ̧mà la naa me kɨꞋɨ, e kɨꞋɨ nê mètàŋ Satàn e me nɨa nyɨ̀Ꞌta nê ye bɔ tèwuute mètàŋ tègème, ngɨ̀à tèwuute ènəê kà ye fɨ̀Ꞌ, mè ndùta tèkaŋtsə nɨa fɨ̀ta bòt. 
2TH.2.10	Taa kɨꞋɨ enɨ àbɨꞋta èntɨ̧ɨ̧ efɨte bòt bu nga bê eleme la ane balu̧ bàgème. Bɔ gha eleme nkàà nê, bɔ li bɔ̀ ka wua nkɔ̀ŋkà nkûŋ yu nàa ghɨ̌ bɔɔ peme la. 
2TH.2.11	Ale, Mbɔ̧ɔ̧mà wu ghɨ̌ bɔɔ bɔ mènkwàꞋte kàbɔ̀ŋ tè naa ghɨ bɔɔ bɨ̧ɨ̧ne mènəè fɨ̀te. 
2TH.2.12	Àfɨta mbɔŋ aa ghɨ ndɔ̀ Mbɔ̧ɔ̧mà naa nɔ̀ŋke àtsəa yɔb wu bàgème bɔ̀ɔ nkɔ̀ŋkà e me ghɨ a kàbɔ̀ŋ, mbɔ̂ ntù̧u̧ ebɨ̧ɨ̧ne èngǎ̧ nkûŋ la.
2TH.2.13	Bɔnyɨ, bɨ̀a wu Mbɔ̧ɔ̧mà nàa nkɔ̀ŋkà àwɨ̧ la, ba bɔ ndɨ bàa me kɔ̀ŋka Mbɔ̧ɔ̧mà ane ànəa yɨ̧ àfɨ̀Ꞌ àgème la. Aa ale nkàà nê Mbɔ̧ɔ̧mà li me laꞋ nê yea ngɨ̀à ngɔ̀ŋ, ndàà àwɨ̧ tè ndɔ̀Ꞌ, mbɨ̀Ꞌɨ̀ e ghɨ̌ bɨa peme. Mbɔ̧ɔ̧mà li ngɨ̀ ayaa ane Fo zi yu tà li ngɨ̀ è ghɨ̀ àwɨ̧ bɨ tsiꞋi mbɨ̀Ꞌɨ̀ tòà la, mè nè ndɨ bɨ li ndzì èntɨ̧ɨ̧ ane èngà̧ wu è wu nkûŋ la. 
2TH.2.14	Tà li nɨ Ntu̧ Ntsɔ̧̀ zi yu ba li ndaꞋa abua yɨ̧ la, ntɔ awɨ̧ nê bɨ̀ wu bòt bi mbɨ̀Ꞌɨ̀ bɨa bɔ ènɨ̧ wu ane Yesò Klistò Lefɨ̀Ꞌ wa la. 
2TH.2.15	Bɔnyɨ, è wu ale bɨ̀ ka mbɨ̧̀ɨ̧̀nê àghɨa ko a tsì èntɨ̧ɨ̧ wɨ̧ ane mènəè Yesò. Bɨ̀ neeta mbà̧aã nkûŋ yu bɔ li nyɨ̀Ꞌte awa, bàambɔŋ e mè nyɨ̀Ꞌte àfɨ̀Ꞌ yu ba li ngua ndàꞋà èngǎ̧ Mbɔ̧ɔ̧mà abua yɨ̧, mè shu a èbem àkatè yu ba li shɨ abua yɨ̧ la.
2TH.2.16	Maà ntsàꞋta Yesò Klistò Lefɨ̀Ꞌ wa zìambɔŋ bɔ̂ Tǎt wa Mbɔ̧ɔ̧mà ane ànəa yɨ̧. Mbɔ̧ɔ̧mà nàà nkɔ̀ŋkà wa, mè nɨa ntsɔ̧̀ vi ndzìà mèntɨ̧ɨ̧ ma àfɨ̀Ꞌ àgème, ngɨ̀à ba kuula mèntɨ̧ɨ̧ ma nchɨ̀Ꞌà àghɨ yu è wù àyea ntsɔ̧̀ la. 
2TH.2.17	E tsàꞋtà nê tà ghɨa bɨ̀ bɔ èntɨ̧ɨ̧ kekweelè, mè ngɨ̀ ndɨ bɨ̀a me ko ntsèka àfɨ̀Ꞌ àgème ngɨ̀à mè ndàꞋà wuê mènəè nàa mbɔ̀ la.
2TH.3.1	Bɔnyɨ, enɨ lìa, bɨ̀ me tsàꞋte a Mbɔ̧ɔ̧mà ane ya nê, èngǎ̧ Tǎt wa Yesò è gha àdzìꞋ àgème, bòt è me bɨ̧ɨ̧ne wùà nè mèngùꞋte, mbà̧aã mbɨ̀Ꞌɨ̀ bɔ bɔ ndɨ bɔ̀ɔ baãaã la, mbɨ̀Ꞌɨ̀ e li nkɨ̀Ꞌɨ̂ abua yɨ̧ ngu la. 
2TH.3.2	Bɨ̀ mèe me tsàꞋte nê, Mbɔ̧ɔ̧mà ka mbɨ̧̀ɨ̧̀ne bòt kàbɔ̀ŋ e ghɨ̀ baa ye ngoꞋ, ngu nê è ntsě waa waa tà bɨ̧ɨ̧ne èngǎ̧ Mbɔ̧ɔ̧mà la. 
2TH.3.3	Tǎt wa Yesò wu wòt betsiꞋa bɨ lɨ̀Ꞌà wɨ̧ ane tò la. Tàà ghɨ̌ mèntɨ̧ɨ̧ mɨ̧ na me kweele e mèe me baabe awɨ̧ abua Satàn wòt kàbɔ̀ŋ. 
2TH.3.4	Yesò ghɨ̂ ba lâ nko nê, bɨa me ghɨ èghɨ bu ègème bàa shua wɨ̧ la, nɨa ngà nè mbì. 
2TH.3.5	Baa tsàꞋtà nê, Yesò Klistò ghɨa bɨ̀ kuule mèntɨ̧ɨ̧ mɨ̧ me kweele ane mènəè tò, mè nko ndɨ Mbɔ̧ɔ̧mà nàa ndâ nkɔ̀ŋkà àwɨ̧ la.
2TH.3.6	Bɔnyɨ, ba wua shua wɨ̧ ane èlen Yesò Klistò Lefɨ̀Ꞌ wa nê, bɨ̀ ka mbɔ̀ àghɨa ko a màngɨa ne bɔnyɨ ba bòt Yesò bu bɔ̀ɔ ndȩȩta a màfaꞋa, bɔ̀ ka wua ngɨ̀à mbɨ̀Ꞌɨ̀ ba li nyɨ̀Ꞌte awɨ̧ nê bɨ̀ me ghɨ̀ la. 
2TH.3.7	Bɨ̀a mbɔŋ e lâ nko nê, bɨ bɔ ndɨ bɨ̀a me ghɨ̀ mbɨ̀Ꞌɨ̀ ba li ngua ngɨ̀à a kètsìà wɨ̧ la. Ba li bà ka wua ndȩ̀ȩ̀ta ane àfàꞋ. 
2TH.3.8	Bà le kaꞋa wua njɨ̀a àghɨ àku. Ka ba li ngua fàꞋà mbɔ tèbəꞋtsə, ètsəꞋ bɔ̂ nèngû̧, mbɨ̀Ꞌɨ̀ ka ba me ŋa ngoꞋ abua wòt kǒ ane yɨ̧. 
2TH.3.9	È li ngu àdziꞋa ya e shu nê bɨ̀ me tɨŋe awa, ka ba li bà ka ghɨ ale. Ba li ngua ntsèka fàꞋà àfɨ̀Ꞌ àgème mbɨ̀Ꞌɨ̀ bɨa ye ndɨ ba ghɨa la e me ghɨ̀ àyɨ̧ a èlɨ mbɔŋ. 
2TH.3.10	È li ngu àfɨꞋa bà bele ba nɨ̧̀ ba la ba shu abua yɨ̧ nê, “Wòt bakà wua nkɨ me fàꞋà, tà ka njɨ àghɨ.”
2TH.3.11	Ba làꞋà anè nkàà nê, bɔ shu awa nê bòt ko ayɔɔ yɨ̧ aa ndȩȩta a màfaꞋa, bɔ̀ ka wua ngɨ̀à àghɨ, me ŋeꞋe wuê awɔb nchɨ̧̀a a èbem mènəè bòt tsa. 
2TH.3.12	Ba wua shua mè ŋwèèlà bòt baa ane àtɔŋ yu Yesò Klistò Lefɨ̀Ꞌ ŋa abua ya la nê, bɔ bɔɔle awɔb me fàꞋa mbɨ̀Ꞌɨ̀ ebɔ ètsəèjɨ wɔb. 
2TH.3.13	Ka è me wu awɨ̧ à bɔnyɨ ba, bɨ̀ ka nkà̧aã a màngɨa ntsɔ̧̀.
2TH.3.14	Wòt kǒ ayɔɔ yɨ̧ tu̧u̧ e ghɨ̀ mbɨ̀Ꞌɨ̀ ba shu a èbem àkatè ya la, bɨ nɔ̀ŋè èghɨ ane ŋut, bɨ̀ ka mbɔ̀ àghɨa ko e ghɨ̀ ne ŋut, mbɨ̀Ꞌɨ̀ taa bɔ àtsəa kɔꞋɔ. 
2TH.3.15	Mbɔ̂ bɨ̀ ka nɨ atò mbɨ̀Ꞌɨ̀ wɔ̀mbù̧, ka bɨ̀ me ŋa atò nkɨà mbɨ̀Ꞌɨ̀ wanyɨ wɨ̧ wòt Yesò.
2TH.3.16	Baa ntsàꞋtà nê, Tǎt wa Yesò zìambɔŋ, wu tàa ngɨ̀à bòt e bɔ àlàŋkè la, ghɨa bɨ̀ bɔ àlàŋkè a mèntɨ̧ɨ̧ mɨ̧ ane balu̧ bàgème àfɨ̀Ꞌ àgeme. Baa ntsàꞋtà nê, Tè Yesò wu ne nɨ̧̀ bɨ̀agème.
2TH.3.17	Wu mmɔ̌ Pɔ̂l mâ nɨ àbu am mmɔ̌ mbɔŋ ka shɨ àdziꞋ ya la: “Maà ntsàꞋtà wɨ̧.” Eyaa wu ndɨ màa nchɨ̀Ꞌà kèti fɔ̧̀ ane èkatè bɔ̧ ègème la; wu ndɨ màa shɨa la.
2TH.3.18	Baa ntsàꞋtà nê, Yesò Klistò Lefɨ̀Ꞌ wa me nyɨꞋte a ntsɔ̧̀ vi abua yɨ̧ bɨ̀agème.
1TI.1.1	Letà Pɔ̂l wantu̧ Yesò Klistò ane mengɨ̌ Mbɔ̧ɔ̧mà Mpemnà wa bɔ̂ Yesò Klistò wu ntɨ̀ ya wu ane tò la,
1TI.1.2	Abua Tɔ̀màtià, ngule waã am ane Yesò.
1TI.1.2	Maà shù̧ù̧ta nê Tǎt wa Mbɔ̧ɔ̧mà bɔ̂ Yesò Klistò Lefɨ̀Ꞌ wa è me nyɨꞋte a ntsɔ̧̀ wɔb abua yê, nkua tèsȩ tê, mè ngɨ̀ à bɔ àlàŋkè a èntɨ̧ɨ̧ wê.
1TI.1.3	Maà nkɨà nê, à tseke a Efesɔ̀s wuê mbɨ̀Ꞌɨ̀ e ndi shu awê àfɨ̀Ꞌ yu e ndi ngu alu̧ ngà a Màsèdonìà la. Tseke abàꞋ və mbɨ̀Ꞌɨ̀ e kele bòt bu bɔ̀ɔ nyɨ̀Ꞌta bòt mènəè fɨ̀te la. 
1TI.1.4	Shu abua yɔb nê, bɔ̀ sà tèlète kà ye àtsə, nè ànyaꞋne tèlente bètǎt nyaꞋ ba tu bɔ̀ɔ ndzìa ntɔ̀ la. ÀfaꞋa èghɨ baa a ntsě ane èngǎ̧ Mbɔ̧ɔ̧mà wu ba wu ko, na ba zìà mèntɨ̧ɨ̧ ma ane tò la. Aà ngɨ̀à bòt e kàànà wuê mènəè a kètsìà wɔb. 
1TI.1.5	E shua nê kele awɔb anè mbɨ̀Ꞌɨ̀ bɔɔ me kɔ̀ŋkè bɔnyɨ bɔb nè èntɨ̧ɨ̧ kà wua fèèlè àwɔb, mè me ghɨ̀ wuê èghɨ bɔ ko nê e kùꞋù la, mè me nèèta ndzìà mèntɨ̧ɨ̧ mɔb ane Mbɔ̧ɔ̧mà. 
1TI.1.6	Bòt ko e lùùlà mènəè ntsɔ̧̀ maa, ngà nyɔ a èbem mèngǎ̧ èkèghɨ̧̀. 
1TI.1.7	Bɔɔ̀ nkɨ̀ ewu bènyɨꞋtà mbɨ̧te Mbɔ̧ɔ̧mà, ka bɔ̀ ka ko mèngà̧ mu bɔ nyɨꞋtà la, nè èghɨ bu bɔ̀ɔ ngù̧a nkùꞋ tɔb ndàꞋà la.
1TI.1.8	Ba ko nê mbɨ̧tsə teà mbɔ̀, na bòt e me paŋe mbɨ̀Ꞌɨ̀ bɔ wu me paŋe la. 
1TI.1.9	Ba chɨɨme nko ntsɔ̧̀ nê, Mbɔ̧ɔ̧mà li tà kà wua ngɨ̀à mbɨ̧ taa abua bòt bɔ tɨ̧ɨ̧ ndɨŋndɨ̀ŋ la. Tà li ngùa ngɨ̀à mbɨ̧tsə abua bòt bɔ̀ɔ mpààtà mbɨ̧tsə la, nè bòt àtsə àkekweelè. Mbɨ̧tsə te wu abua bòt bu bɔ̀ɔ ntsò̧ò̧ta a Mbɔ̧ɔ̧mà, mè ngɨ̀à mènəè kàbɔ̀ŋ la. Mè ngu abua bòt bu mènəè mɔb bakà tɨ̧ɨ̧ ndɨŋndɨ̀ŋ a mbì tò la, mè nè bòt bu bɔ̀ɔ ntsòꞋa èngǎ̧ tò la. Mbɔ̧ɔ̧mà li mèe ngɨ̀ mbɨ̧ taa abua bòt bu bɔ̀ɔ mbùŋà bètǎt bɔb nè bènyɨ̌ bɔb la, nè waa waa tàa mbùŋa bɔbȩ la. 
1TI.1.10	Mbɨ̧ taa te wu abua bòt bu bɔ̀ɔ nɔ̀ŋkà nè bèzi kà wu ebɔb la, nè mbâ̧ tu tèa mpàꞋta teko la. Mbɔ̧ɔ̧mà li ngɨ̀ mbɨ̧ taa abua bòt bu bɔ̀ɔ mbà̧aã bɔbȩ efɨ̧̀ɨ̧̀nà la. Mè ngɨ̀ abua bòt mèfà̧, nè bòt bu bɔ̀ɔ ndàꞋà mèfà̧ àtsəa bòt ko la, nè bòt bu bɔ̀ɔ ngɨ̀à mènəè kà kuꞋ ane èlɨ wu Mbɔ̧ɔ̧mà è nyɨꞋte awa nê bà me ghɨ̌ la. 
1TI.1.11	Mènəè maa e dzə a èbem Ntu̧ Ntsɔ̧̀ yu Mbɔ̧ɔ̧mà li ndzì a tèkitebu taã nê è me tsɔ̀tè la. Ntu̧ mbɔŋ nàà nyɨ̀Ꞌta ènɨ̧ Mbɔ̧ɔ̧mà wu, tà wû ndàꞋ wòt bòt àa ngùꞋtà la.
1TI.1.12	Maà ŋàa mènkɔ̀ŋke abua Yesò Klistò Lefɨ̀Ꞌ wa wu tà ŋa am mètàŋ ane àfàꞋ am la. Mâ kɔ̀ŋke atò ane ndɨ̀ wu tà ye nê, e ngu ngule wòt, mè ndȩ̀ am nê è me ghɨ̌ àfàꞋ àzi la. 
1TI.1.13	È li mbàte ngu àfɨꞋa mbì, e me làꞋa mènəè kàbɔ̀ŋ ane tò nkɨà àtsəa bòt tò enɨ, mè ntsò̧ò̧ta atò, tà bɔ̂ nkù tèsȩ taã. Me ku tèsȩ taã ale ngu nê e ndi è nka ko àghɨa e ngɨ̀à la, nkàà ndɨ̀ è baka zìꞋ ndzì èntɨ̧ɨ̧ am ane tò la. 
1TI.1.14	Yesò Klistò Lefɨ̀Ꞌ wa li nèètè ndɔ̀ɔ̀lè am, ngɨ̀ e ndzì èntɨ̧ɨ̧ am ane tò, mè me kɔ̀ŋkè atò, è wù àghɨa tàa ngɨa ane bòt bu bɔ̂ tò ba e tsiꞋi mbɨ̀Ꞌɨ̀ àghɨ yeamɔꞋ la.
1TI.1.15	Èngà̧ waa e shua la wu ngule èngǎ̧ bòt e wu ebɨ̧ɨ̧ne, e mě zì mèntɨ̧ɨ̧ mɔb ègème adù̧ la. Yesò Klistò li nkɨ̀Ꞌɨ̂ a ngɔ̀ŋ ŋaa etsǐ bòt a èbem ndɔ̀ kàbɔ̀ŋ wɔb, e mbɔ̂ ngɨ̀a a kàbɔ̀ŋ tè ntsè bòt bàgème. 
1TI.1.16	Ka Yesò Klistò li nkù tèsȩ taã, è ngu wòt kàbɔ̀ŋ mbì la, mbɨ̀Ꞌɨ̀ enɨ e nyɨꞋte bɔbȩ ndɨ ye wu mbɔɔlà wòt ane àlia nè àlia la. Tà li ngùa nyɨ̀Ꞌta àyaa ane àlȩê enɨ elɔ̀ktè àtsəa bòt bu bɔ̀ɔ zì mèntɨ̧ɨ̧ mɔb ane tò, taa ŋa awɔb mèmpème kàlìà la. 
1TI.1.17	TsiꞋ bòt è wùꞋte a Mbɔ̧ɔ̧mà wu tà wu Fɔ̧̀ mè ngu wòt tàa mbà̧aã ngɔ̀ŋ àfɨ̀Ꞌ àgème la. Tà wu ndàꞋ Mbɔ̧ɔ̧mà wu tàa ka pfə, bɔ ka meè ngua dzea tò la. TsiꞋ mèngùꞋte wu abua tò ane àlia nè àlia. Àmèn.
1TI.1.18	Waã am Tɔ̀màtià, mâ zì mènəè maa ègème a tèkitebu tê. Me ku̧u̧te mènəè mu bɔ li ndzaŋe elàꞋa ane yê ane àtɔŋ Mbɔ̧ɔ̧mà la, nɨ̀ mènəè ngaa nɨŋ nù èbele Mbɔ̧ɔ̧mà adù̧. 
1TI.1.19	Me zi èntɨ̧ɨ̧ wê wuê ane Mbɔ̧ɔ̧mà, mè ngɨ̀ èntɨ̧ɨ̧ wê è ka me fèèlè àwê a mbì tò. Bòt ko aà və bɔ tu̧u̧ e ghɨ̀ mènəè bɔ ko nê è kùꞋù la, tè ntsì mèntɨ̧ɨ̧ mɔb ane Yesò Klistò la. 
1TI.1.20	Èbeko ane bòt ngaa wu Ghɨ̀menɔ̀s bɔ̂ Àlèkzandà. Mâ zì àwɔb wàa a tèkitebu Satàn. Àyaa aa nyɨꞋte awɔb nê, bɔ̀ ka ndi ndɔ̀Ꞌɔ̀ ane àli ako mè ndàꞋà a kàbɔ̀ŋ adù̧ èlen Mbɔ̧ɔ̧mà.
1TI.2.1	Ànəê a mbì e nkɨ enɔ̀ŋe adù̧ bòt Yesò la wu nê bɔ̀ me tsàꞋte a Mbɔ̧ɔ̧mà àtsəa waa waa. Bɔ̀ me shu̧u̧te a Mbɔ̧ɔ̧mà nê, tà me tɨŋe awɔb, ŋà àwɔb àghɨa bɔ̀ɔ nkɨ̀ŋkà la, ndɔ̀Ꞌ mè kɔ̀ŋkè a Mbɔ̧ɔ̧mà ane wòt ègème. 
1TI.2.2	Bɔ mè tsàꞋte a Mbɔ̧ɔ̧mà àtsəa bèfɔ̧̀, nè waa waa tàa mbà̧aã àlaꞋ la, mbɨ̀Ꞌɨ̀ baa me tseke ane àlàŋkè kà ye ànəa kàbɔ̀ŋ. À wu anè mbɨ̀Ꞌɨ̀ baa me nèèta ndzəèa a Mbɔ̧ɔ̧mà, mènəè ma naa mě me tsě ndɨŋndɨ̀ŋ. 
1TI.2.3	Àyaa aà mbɔ̀ a Mbɔ̧ɔ̧mà wu tà wu Mpemnà wa la, 
1TI.2.4	tà mè me kɔ̀ŋkè nê, bòt bàgème è pem nko èngǎ̧ tò wu è wû nkûŋ la. 
1TI.2.5	Aa ale nkàà nê Mbɔ̧ɔ̧mà nàà wemɔ̀Ꞌ, wòt tàa ntsəèꞋna àyɔ̀ŋ a kètsìà Mbɔ̧ɔ̧mà bɔ̂ bɔbȩ la mè ngu wemɔ̀Ꞌ. Ŋut wu Yesò Klistò à. 
1TI.2.6	Tà li ŋà àtsəa azi nɨŋ ngɨ̀ bòt bàgème e pem. Àyaa a li ngɨ̀ àfɨꞋa ntsɔ̧̀ nɨŋ nyɨ̀Ꞌte nê, Mbɔ̧ɔ̧mà nàà nkɨ etsǐ wòt ègème a èbem mènəè kàbɔ̀ŋ tò. 
1TI.2.7	Eyaa wu lə Mbɔ̧ɔ̧mà li ndzì am ane wantu̧ vi nê, è me tsɔ̀te ntu̧ yaa abua bòt kà wu Bèjuê la. Tà li nê, è nyɨꞋte èngǎ̧ vi wu è wû nkûŋ la abua bòt, mbɨ̀Ꞌɨ̀ bɔɔ la ebɨ̧ɨ̧ne. È nka laꞋà mèfà̧. E shua nkûŋ.
1TI.2.8	Maà nkɨà nê, àdzìꞋ àgème bòt e bù̧ù̧te etsàꞋte a Mbɔ̧ɔ̧mà la, mbâ̧tsə tè lɔ̀kè èbu bɔb ntsà a ègwet ntsàꞋtè a Mbɔ̧ɔ̧mà. Bɔ bɔ ndɨ bɔ̀ɔ wu mbaãte mènəè mɔb tɨ̧ɨ̧ ndɨŋndɨ̀ŋ e mbì Mbɔ̧ɔ̧mà bɔ̀ ka meè ngua ntsòa kò ndzɔ̀ nè bòt la.
1TI.2.9	È me wu bèzi e me kɨ nê bɔ̀ me kwaãaã ndǐ tɔb ane èlɨ ntsɔ̧̀. Bɔ ka me kwaãaã ndǐ tɔb mbɨ̀Ꞌɨ̀ bòt bɔ̀ɔ ŋeꞋe awɔb a ègwet la. Bɔ̀ ka me baꞋa ètsə bɔb ane ngwȩ̀tsə. Bɔ̀ ka me kwaãaã mèkù nè ndìte tèa ntsoa èkab la. 
1TI.2.10	Ka bɔ me ghɨ̌ wuê mènəè ntsɔ̧̀ nàa nyɨ̀Ꞌte nê bɔ wu bèzi bɔ̀ɔ ngùꞋtà a Mbɔ̧ɔ̧mà la.
1TI.2.11	Bèzi e buŋ nɨ̀ awɔb a si, bɔ̀ nyɨꞋte awɔb. 
1TI.2.12	Maà kà kɨ nê bèzi è me nyɨꞋte mbâ̧tsə, bɔ̀ ka ntsèkê àtsə ayɔb, bɔ me yute awɔb. 
1TI.2.13	Bɔ̀ ko nê, Mbɔ̧ɔ̧mà li mbɨ̀ ngɨa Adàm, ka ndɔ̀Ꞌ ngɨ̀ a Ive. 
1TI.2.14	È li è kà wu Adàm Satàn è fɨte la. È lè wu àvi bɔ li fɨ̀te atò tà pààtè mbɨ̧te Mbɔ̧ɔ̧mà la. 
1TI.2.15	A batè ngu anè, ka Mbɔ̧ɔ̧mà bɔ̂ ngu e ghɨ̌ bèzi aa ghǎ a èlɨ̀ wu bɔ̀ɔ mbia la e peme. Bɔɔ peme na bɔ zì mèntɨ̧ɨ̧ mɔb ane tò, me kɔ̀ŋkè bòt, mènəè mɔb mè ntɨ̧ɨ̧ ndɨŋndɨ̀ŋ a mbì tò, bɔ mè me ghɨ̀ mènəè mbɨ̀Ꞌɨ̀ bòt tò la.
1TI.3.1	Ànəa e shua la wu nkûŋ. Wòt me kɨ ewu àtsəa bòt Yesò, ko wu àfaꞋa ntsɔ̧̀. 
1TI.3.2	Wòt àtsəa bòt Yesò kâ ngu wòt bòt àa ndàꞋà kàbɔ̀ŋ adù̧ tò la. Tà bɔ̂ ndɨ tàa bɔ wuê àvi wemɔ̀Ꞌ, mè me baãaã èntɨ̧ɨ̧ vi ka ngɨ̀à mènəè la. Ŋut me ghɨ̌ mènəè wuê ane èlɨ bòt àa me zə atò la, nko a màsea bègɨ̧̀ ntsɔ̧̀, nko a mànyɨꞋte mènəè ntsɔ̧̀ mɨ̧̂. 
1TI.3.3	Wòt àtsəa bòt Yesò ka ngu àbaala mèlùꞋ, tà ka ngu wòt tàa nkàà mèntɨ̧̀ la. A nyɨꞋte nê, tà wu mbɔɔlè wòt tàa ndàŋkà mènəè la, tà ka me zǐ èntɨ̧ɨ̧ vi ane èkab. 
1TI.3.4	Ŋut è bɔ̂ ndɨ tàa me koa mbà̧aã lob zi ntsɔ̧̀, mè ngɨ̀ ndɨ bɔ̧ tò àa me nèèta ndzəèa atò la. 
1TI.3.5	Wòt bakà wu ko ebaãaã lob zi, tà ghɨ̀ na ka nko mbà̧aã bòt Mbɔ̧ɔ̧mà à? 
1TI.3.6	Ko mbɨ̀Ꞌɨ̀ bɨ nɨ wòt tà bèla ndzìà èntɨ̧ɨ̧ vi zǐ ane Yesò la ndzì àtsəa bòt Yesò, mbɨ̀Ꞌɨ̀ tà me ŋeꞋe avi a ègwet Mbɔ̧ɔ̧mà tsǐ mpəəte tò, mbɨ̀Ꞌɨ̀ tà li ngɨ̀ nè Satàn la. 
1TI.3.7	Wòt àtsəa bòt Yesò è bɔ̂ ndɨ tàa wu wòt bòt nàbȩ̂ àa ka laꞋa kàbɔ̀ŋ adù̧ tò la, mbɨ̀Ꞌɨ̀ ka tà lòo èku vi, nkwene a èbem àtaã Satàn.
1TI.3.8	Bèdikɨ̀n mɨ̧̂ e bɔ̂ ndɨ bɔ̀ɔ wu bòt mènəè ntsɔ̧̀ la, bɔ̀ ka me fible bòt. Bɔ̀ ka me nu mèlùꞋ nyaŋ, bɔ̀ ka me kɨ nê àghɨ àgème wu ayɔb. 
1TI.3.9	Bɔ bɔ̂ ndɨ bɔ̀ɔ wu bòt bɔ neetè mbà̧aã èngà̧ wu Mbɔ̧ɔ̧mà è nyɨꞋte abua ya ka ba ko atò la, nè èntɨ̧ɨ̧ kà wua fèèlè àwɔb la. 
1TI.3.10	Bɨ me kɨ ezǐ bòt ane bèdikɨ̀n, bɨ bàŋè àwɔb, bɨ̀ ye nê bɔ kuêꞋ, ka bɨ zì àwɔb.
1TI.3.11	Bèzi bɔb e bɔ̂ ndɨ bɔ̀ɔ bɔ mènəè ntsɔ̧̀ la, bɔ̀ ka me ghɨ̀ mènàŋ. Bɔ̀ ka me nu mèlùꞋ nyaŋ. Bɔ̀ me ghɨ̀ wuê mènəè è kùꞋu ane balu̧ bàgème la.
1TI.3.12	Dikɨ̀n è bɔ̂ ndɨ tàa bɔ wu àvi wemɔ̀Ꞌ, e mě me koa mbà̧aã bɔ̧ bi nè lob zi ntsɔ̧̀ la. 
1TI.3.13	Bòt e me fàꞋà ntsɔ̧̀ mbɨ̀Ꞌɨ̀ bèdikɨ̀n, ko bòt aa me zə awɔb, bɔ mè ngu me koa ndàꞋà ndɨ bɔ zì mèntɨ̧ɨ̧ mɔb ane Yesò Klistò la kà ye àtsəa kɔꞋɔ.
1TI.3.14	Mbɨ̀Ꞌɨ̀ e shɨa letà waa abua yɨ̧ la, maà nkwàꞋtà nê, e mbele eyàŋe ekɨꞋɨ eye awɨ̧. 
1TI.3.15	Ka e mbakà yàŋè nkɨ̀Ꞌɨ̂, ko letà waa naa nyɨꞋte awɨ̧ ndɨ bàa bòt àndǎ̧ Mbɔ̧ɔ̧mà e bɔ ndɨ bàa me ghɨ̀ mènəè ma la. Eyaa wu àndǎ̧ bòt chɔsì Mbɔ̧ɔ̧mà wu tà wu yû̧ la. Bɔ wu èntɔ̧ nè àtetsi yu a baãaã èngǎ̧ Mbɔ̧ɔ̧mà wu è wû nkûŋ la. 
1TI.3.16	Ànəa ndò̧ yu ba ko ane èngǎ̧ Mbɔ̧ɔ̧mà la aà nkwèèla tè betsiꞋa wòt kà ko ntu̧.
1TI.3.16	Yesò Klistò li mpùùlà ntsìꞋi wɔ̀bȩ̂.
1TI.3.16	Fo Mbɔ̧ɔ̧mà è nyɨꞋte wòt tà wu wùà la,
1TI.3.16	Bɔntu̧ Mbɔ̧ɔ̧mà e mè ndzě atò.
1TI.3.16	Bòt e li ndàꞋà èngǎ̧ tò abua bòt èlaꞋ tsa,
1TI.3.16	Bòt èdzìꞋ ègème a ngɔ̀ŋ ŋaa e zì mèntɨ̧ɨ̧ mɔb ane tò,
1TI.3.16	Mbɔ̧ɔ̧mà nɨ atò a ègwet ntsìa a ègwet àtɨ̧a kèfɔ̧̀ àzi.
1TI.4.1	Fo Mbɔ̧ɔ̧mà nàà bê ndâ ndàꞋà shua nê, ngɔ̀ŋ naa li ngà me lìa, bòt ko e tsì mèntɨ̧ɨ̧ mɔb ane Yesò, ntsiꞋi me zə ànəa fote kàbɔ̀ŋ te fɨtà shua la, mè nkùŋà mènəè te nyɨꞋtà la. 
1TI.4.2	Bòt bu bɔ̀ɔ me nyɨꞋte èwuu mènəè maa la, wu bòt bu bɔ̀ɔ fɨta nê bɔ wu bòt Mbɔ̧ɔ̧mà la. Bɔ bakà tsi nko a ntsɔ̧̀, ngu nê Satàn ghɨ̂ mèntɨ̧ɨ̧ mɔb fene tê è kà tsi ngua fèèlè àwɔb. 
1TI.4.3	Èwuu bòt ngaa aà nyɨ̀Ꞌta bòt nê, bɔ̀ ka me yɔꞋɔ bèzi, mè nê bɔ̀ me shɨ̀kè èghɨjɨ ko. Ka ba ko nê, Mbɔ̧ɔ̧mà li ngɨ̀ èghɨjɨ abua bòt bu bɔ zì mèntɨ̧ɨ̧ mɔb ane zi, mè nko mènəè mi mu è wû nkûŋ la, nê bɔ̀ jɨ ŋǎ mènkɔ̀ŋke abua zi. 
1TI.4.4	Àghɨ àgème Mbɔ̧ɔ̧mà è ghɨ̀ la aà mbɔ̀, bà ka ntù̧ àyea ko. Wuê nê, baa wu bà me jɨ, ba ŋa mènkɔ̀ŋke abua Mbɔ̧ɔ̧mà. 
1TI.4.5	Aa mbɔ̀ abua Mbɔ̧ɔ̧mà nkàà nê wu ndɨ èngǎ̧ tò e shu la, ba mè nko nê ba tsàꞋta a Mbɔ̧ɔ̧mà adù̧.
1TI.4.6	À nyɨ̀Ꞌta mènəè maa abua bɔnyɨ ba, ko aa wu ngule wɔ̀fàꞋ Yesò Klistò. À me ghɨ̀ anè, ko à wua nyɨ̀Ꞌta nê, à wu wòt tàa ndzəa wuê èngǎ̧ Mbɔ̧ɔ̧mà wu ba zǐ èntɨ̧ɨ̧ wa adù̧ la, mè me nèèta mbà̧aã mènəè mu à li mbɨ̧̀ɨ̧̀ne mbɨ̀Ꞌɨ̀ bɔ nyɨꞋte awê la. 
1TI.4.7	Ko mbɨ̀Ꞌɨ̀ à yute tèlete èkèghɨ̧̀ tu bòt àa ndzèa ngoꞋ ntsàà kà te bɔ ànəê ane èngǎ̧ Mbɔ̧ɔ̧mà la. Me taŋke awê ndɨ àa me tseke wuê mbɨ̀Ꞌɨ̀ Mbɔ̧ɔ̧mà è kɨa la. 
1TI.4.8	Wòt me nyàbtè ènyit zi, à ka bɨ, ka wòt me taŋke avi e me ghɨ̌ àfàꞋa Mbɔ̧ɔ̧mà, àyea ngaa a bɔ̀ŋ ntsè àghɨ àgème, nkàà nê betsiꞋa a tɨŋe a ŋut ane mèntsèke atò a ngɔ̀ŋ ŋaa, mè ngu etɨŋe atò taa bɔ mèmpème kàlìà.
1TI.4.9	Eyaa wu èngǎ̧ nkûŋ ba wu nèète ebɨ̧ɨ̧ne e mě ezì mèntɨ̧ɨ̧ ma adù̧ la. 
1TI.4.10	Eyaa wu àghɨ a ghɨ̀ ba me nyɔ̀Ꞌta fàꞋà nyaŋ nkàà nê ba zǐ ntɨ̀ ya ane Mbɔ̧ɔ̧mà wu tà wu eyû̧ la. Tà wu Mpemnà wɔ̀bȩ̂ ègème, mbɔ̂ mèmpème mbɔŋ wu abua bòt bu bɔ zì mèntɨ̧ɨ̧ mɔb ane Yesò la.
1TI.4.11	NyɨꞋte awɔb nkɨ̀a tàa nè mènəè maa. 
1TI.4.12	Ko mbɨ̀Ꞌɨ̀ à sàŋ wòt kǒ tà me waa awê nê à bele watèchɨɨle. Ka me ghɨ̀ mènəè mê ane ndɨ bòt Yesò àa me kùŋè teka tè ane ndɨ àa ndàꞋà la, nè ndɨ àa ngɨ̀à mènəè mê la, nè ndɨ àa nkɔ̀ŋkà bòt la, ka nè ndɨ à zǐ èntɨ̧ɨ̧ wê ane Mbɔ̧ɔ̧mà e me fəə la. 
1TI.4.13	E bùꞋu àfɨ̀Ꞌ yaa e ghǎ wu àfɨꞋa màa kɨꞋɨ la, bɨ̀ me tseka ntɔ Àkata Mbɔ̧ɔ̧mà adzìꞋ àgème bòt e bù̧ù̧te la, mè ndàꞋà nyɨ̀Ꞌta èngǎ̧ Mbɔ̧ɔ̧mà. 
1TI.4.14	À ka ngwaꞋa àghɨ yu Fo Mbɔ̧ɔ̧mà è ŋa abua yê, à lè bɔ àfɨ̀Ꞌ yu bɔ li ndàꞋà àtɔŋ Mbɔ̧ɔ̧mà, bɔɔjuŋ ayɔɔ bòt tò e nɔ̀ŋè èbu bɔb adù̧ yê la.
1TI.4.15	Me ghɨ̌ èghɨ bàagème mâ shu la nè èntɨ̧ɨ̧ wê ègème mbɨ̀Ꞌɨ̀ bòt bàgème aa ye ndɨ àa ngà nè mbì ane alu̧ Mbɔ̧ɔ̧mà la. 
1TI.4.16	Me nèèta mbààba awê mè mbààba èngà̧ wu àa nyɨ̀Ꞌta la. Me ghɨ̀ wuê èghɨ bàa nkàà nê, à ghɨ̀ ale, ko aa tɨŋe awê nè bòt bu bɔ̀ɔ njùtâ awê la, bɨa bɔ ngule mèmpème.
1TI.5.1	À ka ŋȩ̂ ndènè wòt. LàꞋa abua tò mbɨ̀Ꞌɨ̀ tǎt wè. Baãaã bɔkèsà mbɨ̀Ꞌɨ̀ bɔnyɨ bè, 
1TI.5.2	mbà̧aã bèzi juŋ mbɨ̀Ꞌɨ̀ bènyɨ̌ bê, mbà̧à̧ bɔɔ̀zi techɨɨle mbɨ̀Ꞌɨ̀ bɔnyɨ bè, à kà bɔ mèmɨ̀ɨ̀te ko tsa.
1TI.5.3	Me baãaã bènempfə bu bɔ̀ wu ndâ bènempfə la ntsɔ̧̀. 
1TI.5.4	Ka nempfə bɔ bɔ̧ bi, kò bɔ̧ bɔ̧ tò e bi la leꞋ, bɔ̧ ngaa e bɨ̀ me tɨŋe bòt bɔb, mbɨ̀Ꞌɨ̀ bòt bɔ̀ɔ nkùŋà a Mbɔ̧ɔ̧mà la e wu me ghɨ̀ la. Bɔ ghɨ èlɨ̀ waa, bɔ ko nê bɔ wua mvəèà èsiꞋ lu bètǎt bɔb nè bètǎt nyaꞋ bɔb è li ndzì a èbem lɔb la. Eyaa wu àghɨa àa mbɔ̀ abua Mbɔ̧ɔ̧mà la. 
1TI.5.5	Àvi wu tà wu ngule nempfə kà ye wòt tàa tɨŋe atò la, nàa ngɨ̀ tà me zì wuê ntɨ̀ zi ane Mbɔ̧ɔ̧mà, ntsèke ntsàꞋtà àli àgème ndò̧a ètɨŋe abua tò. 
1TI.5.6	Ka nempfə wu tà zǐ èntɨ̧ɨ̧ vi ane èghɨ ngɔ̀ŋ la, batè mbèle kà pfə, ka mbɔ̂ ntsìꞋi mbɨ̀Ꞌɨ̀ wòt tà pfə te ndɔ̀Ꞌ la. 
1TI.5.7	Shu abua bòt Yesò nê, bɔ̀ me ghɨ̀ a èlɨ̀ waa mâ shu la, mbɨ̀Ꞌɨ̀ bòt tsa e me làꞋa kàbɔ̀ŋ adù̧ yɔb. 
1TI.5.8	Wòt bakà wua ndɨ̀ŋkà bòt àndà̧ àzi, tè ngwaꞋ fɔ̀ɔ̀le bòt èbem lob zi, ŋut ko nê ye tu̧ alu̧ Yesò. Tà ghɨ̀ ale, tà ko nê ye bɨɨ te ntsè wòt kà zì èntɨ̧ɨ̧ vi ane Yesò.
1TI.5.9	Nempfə bele kà tse èngùꞋ èghem yentùa, à ka shɨ̀ èlen tò ayɔɔ ète bènempfə bu bɔ bɔ ndɨ bɔ̀ɔ me tɨŋe awɔb la. À me shɨ èlen nempfə, à mè ndze nê, tà li me yɔꞋɔ wuê lu̧ wemɔ̀Ꞌ, 
1TI.5.10	mè ngu àvi bòt e neetè nko nê tà lè wua ngɨ̀à mènəè ntsɔ̧̀ la. Shɨ wuê èlen àvi tà li ngùa nèètà ndìà bɔ̧ bi, mè sèà bègɨ̧̀ a lob zi, shùà èka bòt Mbɔ̧ɔ̧mà, ntɨ̀ŋa bòt ngoꞋ, mè ŋǎ èntɨ̧ɨ̧ vi a màngɨa èfàꞋ ntsɔ̧̀ ègème la.
1TI.5.11	Ka à ka shɨ̀ tèlente bènempfə techɨɨle a si, nkàà nê naa wu àfɨꞋa ètsə bɔb e lɔ̀Ꞌtè la bɔ lèènè àghɨa bɔ li nkaꞋa Yesò Klistò la, ntsiꞋi me kɨ bèlu̧ eyɔꞋɔ. 
1TI.5.12	Bɔ ghɨ̀ ale, bɔ wua ngɨ̀à kàbɔ̀ŋ ndɨ̀ wu bɔ bəꞋə mènkàꞋa mbì mu bɔ̀ li nkàꞋ a mbì tò la. 
1TI.5.13	Lə kǒ kà à wu shɨ tèlen tɔb wu nê, bɔɔ tsiꞋa nkua èlɔŋ, mè me nyi a lob a lob ndzəèà. Ànəa ko a mê mbɨ ntsè la wu nê, bɔɔ tseke tê mbùꞋ me ghɨ̀ mènàŋ, ndzìà mètsəê mɔb ane mènəè kà wu mɔb, mèà ndàꞋà mènəè bɔɔ bɔ̀ ka wu làꞋà la. 
1TI.5.14	Mbɨ̀Ꞌɨ̀ àa ale la, è wu nè mmɔ̌, ko bènempfə bu bɔ̀ bele bɔɔ̀zi techɨɨle la e mě ndzɔ̀Ꞌɔ bèlu̧, mbì bɔ̧ bɔb, mè ntsèke a si me taŋke lob tɔb. Bɔ ghɨ̀ ale, ko bɔmbù̧ ba è ka ye èlu̧ elàꞋa mènəè kàbɔ̀ŋ adù̧ ya a. 
1TI.5.15	Ko nê, bènempfə ko e sà alu̧ Yesò tè ntsìꞋa kùŋe a Satàn.
1TI.5.16	Ka àvi tà zì èntɨ̧ɨ̧ vi ane Yesò la, è bɔ bènempfə a èbem ləlob zi, tà me lɨ̀ŋke àwɔb. Tà ka mɨ̀ɨ̀tè nê yea zǐ àbòꞋà adù̧ chɔsì, mbɨ̀Ꞌɨ̀ bɔɔ tsiꞋi me tɨŋe wuê ndâ bènempfə.
1TI.5.17	Bɨ̀ me nèèta mbà̧aã bɔɔjuŋ bu bɔ̀ɔ fàꞋà àfaꞋa Yesò la ntsɔ̧̀. È me wu èbu bɔ̀ɔ fàꞋà nyaŋ, ndàꞋà mè nyɨ̀Ꞌta èngǎ̧ Mbɔ̧ɔ̧mà la, bɨ baãaã awɔb ntsɔ̧̀ tè ntsè bòt bàgème. 
1TI.5.18	Àkata Mbɔ̧ɔ̧mà a laꞋnê, “Wòt ka nkùùle ètsəê mpɔ̀ŋ àfɨꞋa tàa mbùꞋa mèku̧ la.” A mèe nê, “Wɔ̀fàꞋ ègème è bɔ ndɨ tàa bɔ àbȩ̀ àfàꞋ àzi la.” 
1TI.5.19	Wòt wemɔ̀Ꞌ è shu ànəê àtsəa wajûŋ kǒ ayɔɔ bòt Yesò, à ka ndzə. TsiꞋ bòt mbɔ̀ŋè babe kò batat leꞋ è shu ànəa ngaa, ka à yùte. 
1TI.5.20	È me wu bòt bu bɔ̀ɔ ngɨ̀à mènəè kàbɔ̀ŋ nɨa ngà wuê nè mbì la, à me tsia wɔb a kètsìà bòt ŋȩ̀te awɔb, mbɨ̀Ꞌɨ̀ bòt ko aa ye e bɔɔ.
1TI.5.21	Mâ chɨɨme shù̧ù̧te awê a mbì Mbɔ̧ɔ̧mà nè Yesò Klistò nè bɔntu̧ bu tà làà la nê, yute nkɨ̀a tàa e ŋa la ntsɔ̧̀. Me ghɨ̌ àghɨ àgème kà wua ndɨ̀ŋkà mèsi, à ka mè ngɨ̀ ànəê nê ye kɨ efɨte etɨŋe wòt kǒ.
1TI.5.22	Ko mbɨ̀Ꞌɨ̀ à tèmnê, a mànɔŋa èbu bê àtsəa wòt kǒ nê, tà me fàꞋa àfàꞋ ako ayɔɔ bòt Yesò. Ko mbɨ̀Ꞌɨ̀ à zì àbu ayê a èbem mènəè kàbɔ̀ŋ wòt. Tsì awê a èbem mènəè kàbɔ̀ŋ.
1TI.5.23	Ka tsi nu wuê mèleb mùà mùà. Me nu adzìꞋ mèlùꞋ nkàà èbèm lê lu àa ŋǎ wê ngoꞋ la, nè ndɨ̀ wu àa ntsèka ngɔ̧ɔ̧̀nà la.
1TI.5.24	Bɔɔ ndzàŋà ndzea bèkàbɔ̀ŋ bòt ko àa ngɨ̀à la. Bɔ̀ɔ ngɨ̀ bɔ̀ me laꞋ nê bɔɔ̀ saꞋa bèŋût, bɔ yaŋe ebɨ̀ɨ eye mènəè kàbɔ̀ŋ mɔb. È wu bòt ko, a ghɨ̀ a nyɨꞋtè nê, bɔ̀ saꞋa awɔb, mbàŋè àwɔb ka ndzè mènəè kàbɔ̀ŋ mɔb. 
1TI.5.25	Wu wuê a èlɨ mbɔŋ bòt e taꞋa wua ndzàŋà ndzèa mènəè ntsɔ̧̀ wòt la. È màà ngu wuê mènəè ntsɔ̧̀ mu è lò̧ò̧tè la, ko betsiꞋa è kà tseke ka mpùùla ayaã.
1TI.6.1	È me wu bòt bu bɔ wu èbùꞋ la, bɔ bɔ ndɨ bɔ̀ɔ me nèèta ndzəèa bòt bu bɔ bɔ awɔb la, mbɨ̀Ꞌɨ̀ wòt kǒ làꞋà kàbɔ̀ŋ ane èlen Mbɔ̧ɔ̧mà nè mènəè tò mu bàa nyɨ̀Ꞌta la. 
1TI.6.2	ÈbùꞋ bu bètǎt bɔb è wu bòt Yesò la, è ka ngà a mbɔ ndɨ bɔ̀ tsiꞋi mbɨ̀Ꞌɨ̀ bɔnyɨ bɔb la me ghɨ àtsə àkekweelè abua bèŋût. Bɔ bɔ ndɨ bɔɔ me zə bètǎt bɔb bu tè ntsèà ale la, nkàà nê bòt bɔ̀ɔ njɨ̀a àbȩ̀ àfàꞋ yɔb la wu bòt bu bɔ̂ tò ba e zi èntɨ̧ɨ̧ wɔb ane Yesò me kɔ̀ŋkè awɔb la.
1TI.6.2	À bɔ ndɨ àa nyɨꞋte mènəè maa e kɨɨte bòt bɔɔ me ghɨ la. 
1TI.6.3	Wòt ègème tàa nyɨ̀Ꞌta mènəè tsǎ, mè ntù̧ ngule mènəè Yesò Klistò Lefɨ̀Ꞌ wa, nè ndɨ bàa nyɨ̀Ꞌta mènəè Mbɔ̧ɔ̧mà ma la, 
1TI.6.4	ŋut wua ŋèꞋa avi a ègwet, ntanda nê ye ko àghɨ ako ale, ka àghɨ à ka wu àtsə atò. ÀfàꞋ atò a kùꞋu ndɨ tàa me ghɨ̧̀ɨ̧̀na ndzɔ̀ mè nkàànà mèngà̧ la. Àyaa aà ndìꞋa ghòꞋnà, nè àyɔ̀ŋ, bɔ̂ tèntsɔ̧̀ɔ̧̀mètsə, mè ngɨ̀à bòt e mɨ̀ɨ̀tà kàbɔ̀ŋ adù̧ bɔnyɨ bɔb. 
1TI.6.5	Àyaa aà mè ngɨ̀à bòt bu mèyǐ mɔb nàa ka tsi efàꞋ ntsɔ̧̀, ànəa nkûŋ à ka tsi ngu a èbem lɔb la, e tseka nkàànà wuê mènəè, mɨ̀ɨ̀tà nê e wu wòt Mbɔ̧ɔ̧mà wu alu̧ màmbɔ èkab nè èghɨ ko tsa nyaŋ.
1TI.6.6	Ka bòt bu bɔ̀ɔ ndzə wuê a Mbɔ̧ɔ̧mà, mě me yele àghɨa bɔ bɔ la, e lâ mbɔ̀ ngule àbȩ̀. 
1TI.6.7	Ba li bà ka nɨ àghɨ ako enɨ kɨꞋɨ a ngɔ̀ŋ ŋaa, bà ka wu li me ghǎ enɨ àghɨ ako. 
1TI.6.8	È wu ale, ba bɔ èghɨjɨ ba nè ndǐ ta, ba ka tsi nkɨ àghɨa tsa. 
1TI.6.9	Ka, wòt nàa ngɨ̀ tà bela nkɨ̀a èghɨ nyaŋ, tà kwene a èbem àtaã Satàn, ntsìꞋi me kɔ̀ŋkè èkèghɨ̧̀ èghɨ bu àa ntsòkà wòt ndììma tò nènkèm la. 
1TI.6.10	Aa ale nkàà nê, èkɔŋ èkab ka àa nɨ̀a mènəè kàbɔ̀ŋ ègème nkɨ̀Ꞌa sitsǎꞋ ŋàa la. Àtɔŋ bòt ko a kɨ èkab nyaŋ, tè bɔ tu̧ alu̧ Yesò, ngoꞋtsə te ghɨ̀ mèntɨ̧ɨ̧ mɔb lootè.
1TI.6.11	Ka àwɔ̀, wòt Mbɔ̧ɔ̧mà, à ka ndzì àbu ayê ane àghɨ ako ane èghɨ ba mâ tɨ̧ɨ̧ tê ndɔ̀Ꞌ la. NyɔꞋta me ghɨ̀ àghɨa Mbɔ̧ɔ̧mà nàa nkɨà la mè me zə wuê atò, mè ndzìà èntɨ̧ɨ̧ wê wuê ane tò, mè nèètà nkɔ̀ŋkà bɔbȩ ko. Me kuule èntɨ̧ɨ̧ wê mè njùa ane mènəè mê. 
1TI.6.12	Tsì ètɨ̧̂ wê ntsènè è nù èbele Mbɔ̧ɔ̧mà. Ghɨ̌ ndɨ àa bɔ mèmpème kàlìà la, nkàà nê Mbɔ̧ɔ̧mà li ndȩ̀ awê nê kɨꞋɨ mbɔ̀ mùà, àfɨ̀Ꞌ yu à li mbɨ̧̀ɨ̧̀nê a mbì bòt nyaŋ nê ye zǐ èntɨ̧ɨ̧ vi ane Yesò Klistò la. 
1TI.6.13	E ngu nkɨ e mě shu awê àyaa nè ànəê. E ngua shua a mbì Mbɔ̧ɔ̧mà wu tàa ndzìà fo ane èghɨ ègème la, bɔ̂ Yesò wu tà li ntɨ̧ a mbì Pontìùs Pȩlèt ngàꞋte shu wòt ye wu wùà la. 
1TI.6.14	Mâ shu awê nê, ghɨ àghɨ àgème e shua nê à ghɨa la kà ŋɔꞋte ànəê adù̧. Ko mbɨ̀Ꞌɨ̀ à ghɨ̀ ànəê àko ndɨ bòt àa fèèlè awê la, tè ndɨ Yesò Klistò Lefɨ̀Ꞌ wa nàa li e mě kɨꞋɨ la. 
1TI.6.15	Taa li kɨꞋɨ àfɨꞋa ntsɔ̧̀ yu Mbɔ̧ɔ̧mà è taŋke la. Wu ndàꞋà tòà tà wu àtsəa bɔbȩ bàgème la. Bɔ̀ɔ ngùꞋtà wuê atò. Tà wu Fɔ̧̀ bèfɔ̧̀, mè ngu Tǎt bètàt. 
1TI.6.16	Tà wu ndàꞋà wòt kà wu li epfə, mè me tsèke a kètsìà èkaꞋa vi wu betsiꞋa wòt kà ko ntsě abot la. Wɔ̀bȩ̂ bakà li mè ye atò, wòt kà mè ngu eko eye atò. TsiꞋ bɔbȩ è wùꞋte atò mè ŋeꞋe atò a ègwet tè ndɨ ngɔ̀ŋ naa li ghǎ elìa la. Àmèn.
1TI.6.17	Shu abua bòt bu bɔ bɔ èghɨ ngɔ̀ŋ baa nyaŋ la nê, bɔ̀ ka me ŋeꞋe awɔb a ègwet, mè ndzìà ntɨ̀ yɔb ane èghɨ ngɔ̀ŋ baa àa li elɔ̀Ꞌɔ ebɨɨ la. Bɔ̀ zǐ ntɨ̀ yɔb wuê ane Mbɔ̧ɔ̧mà wu tà taꞋa wua ŋǎ awa èghɨ ègème nê bà me wùꞋtè ènyit ya adù̧ la. 
1TI.6.18	Shu awɔb nê, bɔ̀ me ghɨ̀ mènəè ntsɔ̧̀, mè me nyɨꞋte ènɨ̧ wɔb ane àfàꞋa ntsɔ̧̀ yu bɔ̀ɔ ngɨ̀à la. Nê, bɔ̀ ka me kuꞋte àbu, bɔ̀ me ghàbtè èghɨ bɔb ŋǎ èbe bòt bu bɔ̀ɔ nkɨ̀ŋkà la. 
1TI.6.19	Bɔ ghɨ̀ anè, bɔ ko nê bɔ wua nɔ̀ŋà èghɨ bɔb adzìꞋa ntsɔ̧̀, mbɨ̀Ꞌɨ̀ wòt ntàŋka mèntsèke ntsɔ̧̀ mi nàa li ewu ane àli ako la. ÀfɨꞋa mbɔŋ àa kɨꞋɨ bɔɔ bɔ ngule mèmpème mbɔŋ.
1TI.6.20	Tɔ̀màtià, baãaã àghɨ yu Mbɔ̧ɔ̧mà è zì a èkibu lê nê me lɨ̀ŋkè la ntsɔ̧̀. Ko mbɨ̀Ꞌɨ̀ à zì ètsəê wê a èbem mèngǎ̧ àku mu kà bɔ ànəê ane mènəè Mbɔ̧ɔ̧mà la. Ko mbɨ̀Ꞌɨ̀ à tseke adzìꞋa bòt àa ngɨ̧̀ɨ̧̀nà nkàànà ànəa àghɨ yu bòt ko àa ntɔ nê wu “Èyì”, kà e wu èyì la. 
1TI.6.21	Bòt ko e tanda nê bɔ bɔ wùà, tè sà alu̧ Yesò ntsì mèntɨ̧ɨ̧ mɔb ane tò.
1TI.6.21	Maà shù̧ù̧ta nê Mbɔ̧ɔ̧mà è me nyɨꞋte a ntsɔ̧̀ vi abua yɨ̧ bɨ̀agème.
2TI.1.1	Letà Pɔ̂l wantu̧ Yesò Klistò, Mbɔ̧ɔ̧mà lè zì ane mènkɔ̀ŋke mi nê tà laꞋa ànəa mèmpème mu ye kàꞋa abua bòt bu bɔɔ fɔtè ntsìꞋi àghɨ yeamɔꞋ bɔ̀ Yesò Klistò ba la,
2TI.1.2	Abua Tɔ̀màtià waã èkɔŋ am.
2TI.1.2	Maà shù̧ù̧ta Tǎt wa Mbɔ̧ɔ̧mà bɔ̂ Yesò Klistò Lefɨ̀Ꞌ wa nê bɔ̀ me nyɨꞋte a ntsɔ̧̀ wɔb abua yê, nkua tèsȩ tê, mè ngɨ̀ à bɔ àlàŋkè a èntɨ̧ɨ̧ wê.
2TI.1.3	Maa ŋa mènkɔ̀ŋke abua Mbɔ̧ɔ̧mà wu màa faꞋa abua atò nè èntɨ̧ɨ̧ kà wua fèèlè am mbɨ̀Ꞌɨ̀ bètǎt nyaꞋ bɔ̧ è le wua ngɨ̀à la. Màa ngɨ̀ e me tsàꞋte atò nèngû̧ nè ètsəꞋ, è mɨ̀ɨ̀tè àwê, e me kɔ̀ŋkè atò. 
2TI.1.4	Màa ngɨ̀ è ku̧u̧te àfɨ̀Ꞌ yu e ndi me sà awê mèsi chu àghɨ ayê la, e me nùa nkɨ eye awê, mbɨ̀Ꞌɨ̀ èntɨ̧ɨ̧ am aa lu̧u̧ nè mèngùꞋte. 
2TI.1.5	Maa mè nkù̧ù̧ta ndɨ à li ndzì èntɨ̧ɨ̧ wê ane Yesò, wuê mbɨ̀Ꞌɨ̀ nyɨ̌ jûŋ wê Lɔsì bɔ̂ nyɨ̌ wè Yunìs e li ndzì mɔb la. Mâ lâ nko nê èntɨ̧ɨ̧ wê ewu wuê ane tò. 
2TI.1.6	Ale, e ngua nkù̧ù̧ta awê nê, ko mbɨ̀Ꞌɨ̀ à sàŋ àghɨ yu Mbɔ̧ɔ̧mà li ŋǎ abua yê àfɨ̀Ꞌ yu e ndi nɔ̀ŋè èbu bɔ̧ adù̧ yê la, a fi. 
2TI.1.7	Ko nê Fo yu Mbɔ̧ɔ̧mà ŋa abua ya la, nàà kà ghɨ̀ bòt e bɔà. Nàà ŋàa awa wuê mètàŋ, ngɨ̀à ba kɔ̀ŋkà bòt, mè ngɨ̀à ndɨ bàa me baãaã mèntɨ̧ɨ̧ ma ka ngɨ̀à mènəè la.
2TI.1.8	Ale, à ka mbɔ̀ àtsə kɔꞋɔ e làꞋa ànəê à ko ane Lefɨ̀Ꞌ wa la. À ka mè ngɨ̀ ngaa mbɨ̀Ꞌɨ̀ à bakà ko am è ngu wòt tèfȩ nkàà ànəa Yesò la. Ka nɨ mètàŋ mu Mbɔ̧ɔ̧mà è ŋa abua yê la, ndzě ye nè ngoꞋ nkàà Ntu̧ Ntsɔ̧̀ Yesò, mbɨ̀Ꞌɨ̀ mmɔ̌. 
2TI.1.9	Mbɔ̧ɔ̧mà li ŋà àwa ngule mèmpème mi, mè ndȩ̀ àwa nê, bà wu bòt ebi. Tà li tà kà wua ndȩ̀à àwa nê, ba ghɨ ànəa ntsɔ̧̀ ako. Tà li nkɔ̀ŋkè nê yea lȩ̀ àwa mbɨ̀Ꞌɨ̀ eyɨꞋte a ntsɔ̧̀ vi abua ya. È li ngu àfɨꞋa kà ngɔ̀ŋ ya bùꞋ, tà taŋke nê yea li etsàa Yesò Klistò, taa kɨꞋɨ e ghɨ̌ baa wu bòt tò. 
2TI.1.10	Ka ne àfɨ̀Ꞌ yaa, ba yea ntsɔ̧̀ Mbɔ̧ɔ̧mà mbɔŋ, nkàà nê Tǎt wa Yesò Klistò wu tà wu Mpemnà la è kɨꞋɨ̀. Tà loote nkwete èvə, mè nyɨ̀Ꞌte nê, ba bɨ̧ɨ̧nà Ntu̧ Ntsɔ̧̀ yu, ko baa bɔ ngule mèmpème kàlìà kà wu tsi epfə. 
2TI.1.11	Mbɔ̧ɔ̧mà è lȩ̀ am ane wantu̧ vi nê è nyɨꞋte mè ntsɔ̀tè Ntu̧ Ntsɔ̧̀ yu abua bɔbȩ. 
2TI.1.12	Eyaa wu lə yu e ndzèa ngoꞋ yaa la. Ka betsiꞋa è nka bɔ àtsəa kɔꞋɔ ane ànəa ko nkàà nê mâ ko wòt wu mâ zì ntɨ̀ yaã ane tò la. Mâ ko mɨ̧̂ nê, betsiꞋa tà baabe Ntu̧ Ntsɔ̧̀ yu tà ŋa abua am la tè ngà ngu ane àli yu tàa li e mě kɨꞋɨ la.
2TI.1.13	Baãaã èngǎ̧ nkûŋ waa mâ laꞋa abua yê la, me làꞋa abua bòt ko mɨ̧̂, me zì wuê èntɨ̧ɨ̧ wê ane Mbɔ̧ɔ̧mà, nkɔ̀ŋkà tò mbɨ̀Ꞌɨ̀ ba wu ba tsiꞋi àghɨ yeamɔꞋ nè Yesò Klistò la àa ngɨ̀à la. 
2TI.1.14	Neeta mbààbe èghɨ nkûŋ bu Fo Kèfə yu nàa ntsèka ane ya la è zì a tèkitebu tê la.
2TI.1.15	À ko nê, bòt bàgème àbâ àlaꞋ a Esìà, fɔ̀ɔ̀le ne Fìgelùs nè Emogìn, e waꞋa am.
2TI.1.16	È wua Ònesìfolùs, ko maà ntsàꞋtà nê Mbɔ̧ɔ̧mà ku tèsȩte bòt tò. Tà taꞋa wua nkɨ̀Ꞌâ ndàꞋà nè nà̧. Mâ batè ngu a tèfȩ ale, ka tà kà wua mbɔ̌ àtsəa kɔꞋɔ nkàà am. 
2TI.1.17	Tà li mbê nkɨ̀Ꞌɨ̂ nyi a Luêm ale, mbùꞋ me kɨ am tè ngɨ̀ ndzè am. 
2TI.1.18	Maà shù̧ù̧ta nê Tǎt wa Yesò li nkù tèsȩte tò ane àli yu Tǎt wa mbɔŋ nàa li mě ekɨꞋɨ la. Àwɔ̀ mbɔŋ à ko nê, Ònesìfolùs li ntàꞋa tɨŋe am àfɨ̀Ꞌ yu e ndi ngu a Efesɔ̀s la.
2TI.2.1	È me wu awê à waã am, à me kweele ane mènəè Mbɔ̧ɔ̧mà mu è wuê ma, ndɨ̀ wu ba tsiꞋi àghɨ yeamɔꞋ ane Yesò Klistò la. 
2TI.2.2	Nɨ mèngǎ̧ Mbɔ̧ɔ̧mà mu à li ndzə e ndàꞋ abua bòt nyaŋ la ndzì a tèkitebu ngule bòt bu bɔ kùꞋu a mànyɨꞋta bòt ko la mɨ̧̂. 
2TI.2.3	Fɔte am ndzě yê nè ngoꞋ, mbɨ̀Ꞌɨ̀ shujà tàa nùà èbet Yesò Klistò nè èntɨ̧ɨ̧ vi wemɔꞋ la. 
2TI.2.4	Ko nê, shujà nàa ngɨ̀ tà gha a èbet, tà me nùa nkɨ̀a ndɨ àà me bɔ̀ wòt wu tà wu àtsə ayɔb la. Ale, tà kà wua ndzìà àbu àzi a èbem mènəè bòt kà wu bèshujà. 
2TI.2.5	Ko mɨ̧̂ nê, wòt me lùùla àlùùlà, tè mbakà wua ndùùlà mbɨ̀Ꞌɨ̀ mbɨ̧te àlùùlà yu te kɨa la, tà kà tse àyùà. 
2TI.2.6	È me wu ane ànəa mbȩ ko wòt tàa mbɨ̀à njùta èghɨ mbȩ àfɨꞋa e kweele la wu tòà wu tà ghɨ̌ àfàꞋa kekweelè la. 
2TI.2.7	Me ku̧u̧te mènəè maa e shu awê la, na à me ku̧u̧te, ko Tǎt wa naa tɨŋe awê aa ko mènəè ègème la.
2TI.2.8	Me ku̧u̧te a Yesò Klistò, tà li mpfə mè njù̧ù̧mê la. Tà lè wu wòt àndǎ̧ Fɔ̧̀ Dàbid, mbɨ̀Ꞌɨ̀ Ntu̧ Ntsɔ̧̀ yàa e ntsɔ̀tà la nàa nyɨ̀Ꞌta la. 
2TI.2.9	Wu ànəa yùà ka a ghɨ̂ e me ye ngoꞋ tè bɔ kuule am mbɨ̀Ꞌɨ̀ wòt tà ghɨ ànəa kàbɔ̀ŋ la. Bɔ batè nkùùlè am ale, ka bɔ̀ ka kuulè Ntu̧ Ntsɔ̧̀ yu. 
2TI.2.10	Mbɨ̀Ꞌɨ̀ àa anè la, maà nkìà ngoꞋ tègème nkàà bòt bu Mbɔ̧ɔ̧mà è làà àwɔb ane bòt ebi la. E nkìà ale mbɨ̀Ꞌɨ̀ Yesò Klistò naa ŋa awɔb mèmpème mi, bɔɔ ghǎ me tseke a èbem Kèfɔ̧̀ nɨ̧ tò wu kà wu li elìa la.
2TI.2.11	Èngà̧ waa wu èngǎ̧ nkûŋ:
2TI.2.11	“È wu nê ba pfə nè tò,
2TI.2.11	ko ba tò ba aa me tseke nɔ̂ mɨ̧̂.
2TI.2.12	Nkùùla mèntɨ̧ɨ̧ ma,
2TI.2.12	ko ba tò ba aa li me baãaã mènəè
2TI.2.12	mbɨ̀Ꞌɨ̀ bèfɔ̧̀ mɨ̧̂.
2TI.2.12	Ba tu̧u̧ atò,
2TI.2.12	ko taa tu̧ awa mɨ̧̂.
2TI.2.13	Ba tsì mèntɨ̧ɨ̧ ma ane tò,
2TI.2.13	ko tàà ndɨ̀ŋkà wu awa àfɨ̀Ꞌ àgème,
2TI.2.13	mbɨ̀Ꞌɨ̀ nê betsiꞋa tà kà kubtè
2TI.2.13	ànəa tà shu zìambɔŋ la.”
2TI.2.14	Ghɨ̌ bòt bê è ku̧u̧te mèngà̧ mu e shu awê la, mè nèètè səèŋkè ètû̧ bɔb a mbì Mbɔ̧ɔ̧mà nê, bɔ̀ ka me yɔ̌ a ègwet mèngǎ̧ àku. Nê, lə mèngǎ̧ àku è ntsě, nàà ntsòkà wuê mèntɨ̧ɨ̧ bòt bu bɔ̀ɔ njùtâ mèngǎ̧ mbɔŋ la. 
2TI.2.15	È wu awê, à nyɔ̀Ꞌtè fàꞋà ndɨ Mbɔ̧ɔ̧mà nàa bɨ̧ɨ̧ne la. FàꞋà mbɨ̀Ꞌɨ̀ wɔ̀fàꞋ kà wu li elɔ̀Ꞌɔ ebɔ àtsəa kɔꞋɔ ane àfàꞋ àzi, mè fàꞋà mbɨ̀Ꞌɨ̀ wòt tàa nèètà nyɨ̀Ꞌta bòt èngǎ̧ nkûŋ wu e dzəâ abua Mbɔ̧ɔ̧mà la. 
2TI.2.16	Ko mbɨ̀Ꞌɨ̀ à zì ètsəê wê ane mènəè àku mu kà bɔ àbu ane mènəè Mbɔ̧ɔ̧mà la. Èwuu mènəè mbɔŋ nàà mpàa ntsìà bòt tsǐ ane Mbɔ̧ɔ̧mà. 
2TI.2.17	Mèngǎ̧ mu bɔ̀ɔ nyɨ̀Ꞌta la bê ngu wuê mbɨ̀Ꞌɨ̀ taꞋa fɨŋ, nàa nkwèla nyà̧ ènyit wɔ̀bȩ̂ la. Bòt babe ane bènyɨꞋtà èwuu mèngà̧ maa wu Ghɨ̀menɔ̀s bɔ̂ Fìletùs. 
2TI.2.18	Bɔ sà alu̧ nkûŋ me gheeba ntsòkà ètsə bòt Yesò ko è shùa nê, Mbɔ̧ɔ̧mà è yu̧u̧me bòt bɔ pfəꞋte la tè ndɔ̀Ꞌ. 
2TI.2.19	Ka, betsiꞋa àtetsi àkekweelè yu Mbɔ̧ɔ̧mà li mbɔ̧ la à ka nyiꞋnè. Bɔ shɨ mèngà̧ maa adù̧ və nê, “Mbɔ̧ɔ̧mà è ko bi ne bòt.” Mè shɨŋ nê, “Wòt tà laꞋnê ye wu wòt Mbɔ̧ɔ̧mà la è bɔ ndɨ tàa waꞋa mènəè kàbɔ̀ŋ mi la.”
2TI.2.20	Àa ngɨ̀ à nyi a èbem lob nɨ̧, à ye tèwuute bapfəèꞋ tègème, èbe bɔ ghɨ ane silbà nè goêl la, nê èbe bɔ ghɨ ane èyɨt la mè nè èbe bɔ ghɨ ane ètsaꞋ la. Beko wu èbe bɔ̀ɔ mbà̧à̧ta a lob àli àgème la, beko wu èbe èpà̧. 
2TI.2.21	È wu ale, wòt me kɨ ewu mbɨ̀Ꞌɨ̀ bapfəèꞋ bu bɔ̀ɔ mbà̧à̧ta wuê àfɨꞋa ngule ànəê a saꞋa la, tà yòò èntɨ̧ɨ̧ vi ane mènəè kàbɔ̀ŋ mi ègème, ko Mbɔ̧ɔ̧mà naa enɨ atò enɨ fàꞋà ngule efàꞋ ebi. Mbɔ̧ɔ̧mà naa ghɨ̌ ale nkàà nê ŋut tsiꞋi wòt èntɨ̧ɨ̧ kèfə, mè nkùꞋ abua tǎt vi a màngɨa àfaꞋa ntsɔ̧̀ àgème.
2TI.2.22	Ko mbɨ̀Ꞌɨ̀ à zì àbu ayê a èbem èghɨ kàbɔ̀ŋ bu bɔkèsà àa nkɔ̀ŋkà a màngɨa la. Me ghɨ̀ wuê àghɨa Mbɔ̧ɔ̧mà nàa nkɨà la, ndzìà èntɨ̧ɨ̧ wê ane Yesò, nkɔ̀ŋkà bòt mè ntsèka ane àlàŋkè bɨ bòt bɔ̀ɔ ntsàꞋta Mbɔ̧ɔ̧mà nè èntɨ̧ɨ̧ kèfə, nê tà tɨŋe awɔb la. 
2TI.2.23	Ko mbɨ̀Ꞌɨ̀ à zì ètsəê wê a èbem mèngǎ̧ àku mu bòt àa ndàꞋà kà ko ànəa bɔ shua la. Ko nê, mèngǎ̧ mbɔŋ nàà ndìà wuê nè àyɔ̀ŋ. 
2TI.2.24	Wɔ̀fàꞋ Mbɔ̧ɔ̧mà bakà bɔ ndɨ tàa me yɔ̌ bɔ̂ bòt la. Tà bɔ ndɨ tàa me ghɨ̌ a ntsɔ̧̀ abua waa waa, e mě ewu nyɨꞋtà ntsɔ̧̀ tà bɔ àbɔɔla èntɨ̧ɨ̧ la. 
2TI.2.25	Tà bɔ ndɨ tàa baãaã èntɨ̧ɨ̧ vi ka me kɨɨte bòt bu ntù̧a èngà̧ wu tàa nyɨ̀Ꞌta la. Tà ghɨ anè ko ateko Mbɔ̧ɔ̧mà naa ŋa awɔb èlu̧ bɔɔ kubte mènəè kàbɔ̀ŋ mɔb e mě eko nkûŋ la. 
2TI.2.26	A wu ale, ko ateko mèyǐ mɔb naa mě ekua tê bɔɔ dzəâ a èbem àtaã Satàn yu a li mbà̧à̧ àwɔb bɔ tsiꞋa nkùŋà mènəè tò la.
2TI.3.1	Ko ntsɔ̧̀ nê, naa li ngu ane èli bu ngɔ̀ŋ tsìꞋa nkɨ elìa la, mènəè kèkweelè ghe. 
2TI.3.2	Naa li ngu ane èli mbɔŋ, waa waa tsiꞋa kɔ̀ŋkà wuê avi zìambɔŋ, nkwàꞋtà wuê ànəa mèkab mɔb, ngù̧a nkùꞋ tɔb mè ŋèꞋa tèkwȩ tɔb a ègwet. Naa li ngu ane èli mbɔŋ, bòt e tsiꞋa ntsɔ̧̀ɔ̧̀tà beko, ngɨ̀à àtsə àkekweelè abua bètǎt bɔb, bɔ̀ ka tsi ngùa nkuŋà Mbɔ̧ɔ̧mà, wòt ghɨa ntsɔ̧̀ abua wòt tà kà lem ntsi nkɔ̀ŋkè atò. 
2TI.3.3	Naa li ngu ane èli mbɔŋ, bòt è ka tsi ngua nkɔ̀ŋkà bòt, bɔ̀ ka tsi ngua nkua tèsȩte bòt. Bòt aa li tsiꞋa ndàꞋà kàbɔ̀ŋ adù̧ tèlente bòt ko, ngɨ̀à mènəè mbɨ̀Ꞌɨ̀ nyaãtebàꞋ mè ngèmtà, ntsìꞋa mpààbà wuê a ntsɔ̧̀ ègème. 
2TI.3.4	Bòt aa li tsiꞋa ndàꞋà mèngà̧ nɨ̀a fɨ̧̀ɨ̧̀nà beko, ngɨ̀à mènəè èkèghɨ̧̀ ŋèꞋa tèkwȩ tɔb a ègwet kwàꞋ ànyaꞋne. Bɔɔ li tsiꞋa nkɔ̀ŋkà wuê èghɨ àa mbɔ̀ àwɔb la, tè ntse a Mbɔ̧ɔ̧mà. 
2TI.3.5	Naa li ngu ane èli mbɔŋ, bòt e me shu nê bɔ wu bòt Mbɔ̧ɔ̧mà ka bɔ̀ ka wu eye àghɨa mètàŋ Mbɔ̧ɔ̧mà ghɨ̌ ane yɔb la. À yea èwuu bòt baa, à ka ngà a ngèt yɔb.
2TI.3.6	Bòt ko ane yɔb aa ngèèba nyaꞋa nyia èpfəè bòt, fɨ̀ta bèzi bɔ bɔ mèntɨ̧ɨ̧ lèyu la, mbɨ̀Ꞌɨ̀ bɔɔ bɨ̧ɨ̧ne ànəa bɔ shuà la. Eyaa wu èwuu bèzi bu kàbɔ̀ŋ kuule awɔb tè bɔ tsiꞋa ngɨ̀à àghɨ àgème a kɨꞋɨ àtsəa yɔb la. 
2TI.3.7	Bɔɔ̀ ntsèka nkɨ̌ eko mènəè, ka bɔ̀ ka wu me pfə eko nkûŋ. 
2TI.3.8	Bòt mbɔŋ bɔ̀ɔ ngèèba ale la aa ntù̧a mènəè nkûŋ wuê mbɨ̀Ꞌɨ̀ Janèsìs bɔ̂ Jamblès è le tu̧u̧ mènəè mu Musì li ngua ndàꞋà la. Eyaa wu bòt bɔ̀ɔ ka tsi nko nkwàꞋtè mènəè ntsɔ̧̀, mèntɨ̧ɨ̧ mɔb ka meè ndâ ngu ane Yesò la. 
2TI.3.9	BetsiꞋa bòt ngaa è ka gha a endɨ̌, nkàà nê bòt ko aa ye nê, bɔ wu èkèghɨ̧̀, wuê mbɨ̀Ꞌɨ̀ bɔ̀ li ndze nê Janèsìs bɔ̂ Jamblès wu èkèghɨ̧̀ la.
2TI.3.10	È me wu awê, ko à ko àghɨa màa nyɨ̀Ꞌta la ntsɔ̧̀, nko ndɨ màa ntsèka la, mè nko lə àfàꞋ yu e fàꞋà la. À ko ndɨ màa ndzìà èntɨ̧ɨ̧ am ane Yesò la, nko ndɨ màa mbà̧aã èntɨ̧ɨ̧ am la, nko ndɨ màa nkɔ̀ŋkà bòt la, mè nko ndɨ màa nkùùla èntɨ̧ɨ̧ la. 
2TI.3.11	À ko ndɨ bɔ li ngua nkɨà àtsə am enɨ ane ànəa Yesò la, nè ngoꞋ e ndi ndzě a Antìɔ̀k, nè Ikoniòm, bɔ̂ Lislà la. Bɔ li ntaꞋa nyɔ̀Ꞌte a mànɨa àtsəa am, ka Tǎt wa ghɨ̀ e mpeme èvə ane mènəè ngaa ègème. 
2TI.3.12	Wu nkûŋ nê bòt bu bɔ̀ɔ nkɨ me tseke mbɨ̀Ꞌɨ̀ bòt Mbɔ̧ɔ̧mà ndɨ̀ wu bɔ̂ Yesò Klistò ba è tsiꞋi àghɨ yeamɔꞋ la, aa ye ngoꞋ a tèkitebu bòt ko. 
2TI.3.13	È me wu bòt kàbɔ̀ŋ nè bòt mèfà̧, ko bɔɔ me bɨa ngà wuê nè mbì, fɨ̀ta bòt ko, mè fɨ̀ta awɔb mɨ̧̂. 
2TI.3.14	Ka è wu awê àwɔ̀ mbɔŋ, ko mâ laꞋnê, me kùŋè wuê mènəè mu bɔ li nyɨ̀Ꞌte awê, à mè mbɨ̧̀ɨ̧̀ne nè èntɨ̧ɨ̧ wê ègème la. Me kùŋè mènəè mbɔŋ ndɨ̀ wu à ko èwuu bòt bu bɔ li nyɨ̀Ꞌte awê la, 
2TI.3.15	mè nko ànəa Àkata Mbɔ̧ɔ̧mà a shua la, e bùꞋù tê àfɨ̀Ꞌ yu à li mbèle watèchɨɨle la. Letà waa nàa nyɨ̀Ꞌta ndɨ betsiꞋa à bɔ̌ èyì wu àa ghɨ̌ aa zǐ èntɨ̧ɨ̧ wê ane Yesò Klistò mbɨ̀Ꞌɨ̀ Mbɔ̧ɔ̧mà naa ŋa awê mèmpème mi la. 
2TI.3.16	Wu Mbɔ̧ɔ̧mà zìambɔŋ ka tà ghɨ̂ bɔ shɨ àghɨ àgème àa a èbem Àkata tò la. Ale, betsiꞋa wòt nɨ̀ letà waa me nyɨꞋte mènəè nkûŋ, ntù̧a mènəè kàbɔ̀ŋ, nyɨ̀Ꞌta awa mènəè ba fà̧à̧tè la, mè ŋà àwa nkɨ̀atsə ndɨ bàa tɨ̧ɨ̧ ndɨŋndɨ̀ŋ e mbì Mbɔ̧ɔ̧mà la. 
2TI.3.17	Mbɔ̧ɔ̧mà li ngɨ̀à anè mbɨ̀Ꞌɨ̀ wɔ̀fàꞋ tò naa la ekùꞋu e mě eko a màngɨa èwuu èfaꞋ ntsɔ̧̀ ègème.
2TI.4.1	TsiꞋ è neeta shu awê ànəê yaa a mbì Mbɔ̧ɔ̧mà bɔ̂ Yesò Klistò wu tàa li mě ekɨꞋɨ tseke a ègwet atɨ̧ kèfɔ̧̀ vi, esaꞋa bòt, èbe be pfəꞋte la, nè èbe be bele yû̧ la. 
2TI.4.2	Maa shu awê nê, tsɔte Ntu̧ Ntsɔ̧̀ yu, nèètè èsènte yùà, kò àfɨ̀Ꞌ aà və, kò a ntsě leꞋ, ko mâ shu awê nê, bòt e ghɨ a kàbɔ̀ŋ, à ŋȩ̀te awɔb. Shu awɔb mɨ̧̂ nê, bɔ̀ sà mènəè kàbɔ̀ŋ mɔb, mè ndɔ̀ktè ètsə bɔb nê, bɔ̀ me ghɨ̌ mènəè ntsɔ̧̀. Me bɔɔle awê àfɨ̀Ꞌ àgème nyɨ̀Ꞌta awɔb. 
2TI.4.3	Ko nê àfɨ̀Ꞌ àko aa nkɨ̀Ꞌa kà bòt e wu tsi me yute bòt bu bɔ̀ɔ ndàꞋà mènəè nkûŋ la. Bɔɔ li egha ambo ndɨ bɔ̀ɔ nkɨa wuê àghɨa mèntɨ̧ɨ̧ mɔb nàa nkɨà la, etsiꞋi me nɨ wuê bènyɨꞋtà bu bɔ̀ɔ me shu awɔb èghɨ ètû̧ bɔb aa ntèa nkɨ ezə la, e bɔ̂ me kwèꞋnè àwɔb nɨa ngà nè mbì. 
2TI.4.4	Bɔɔ li tuu̧ eyute mènəè mu è wû me nkûŋ la, etsiꞋi me yute wuê tèlete àku. 
2TI.4.5	È wu awê, ko me baabe awê àfɨ̀Ꞌ àgème, nkìà ngoꞋ. Baãaã àfàꞋ ayê mbɨ̀Ꞌɨ̀ wòt màntsɔta Ntu̧ Ntsɔ̧̀ Yesò, mè me nɨ àfàꞋ ayê ngà wuê nè mbì mbɨ̀Ꞌɨ̀ ngule wɔ̀fàꞋ Mbɔ̧ɔ̧mà.
2TI.4.6	È me wu am, ko eyaa wu àfɨꞋa màa sǎ ngɔ̀ŋ yaa la. AfɨꞋa bɔ̀ɔ bùŋe am ane ànəa Mbɔ̧ɔ̧mà la a kuêꞋ. 
2TI.4.7	Mâ nù èbet ntsɔ̧̀, mâ lùùlà tê mpàâ, 
2TI.4.8	E bùꞋu àfɨ̀Ꞌ yaa, Mbɔ̧ɔ̧mà è nɔ̀ŋe àbȩ̀ am a ègwet ndɨ̀ wu màa ngɨ̀à àghɨa tàa nkɨà la. Tǎt wa Yesò wu èsaꞋa tò àa ndɨŋndɨ̀ŋ la, naa li e ŋa àbȩ̀ yaa abua am ane àli yu tàa li e mě ekɨꞋɨ la. Taa li e ŋa fɔ̀ɔ̀le abua bòt bu bàgème bɔ̀ɔ ndâ nchɨ̀Ꞌà mè nkɔ̀ŋkà e ye ndɨ tàa mě kɨꞋɨ la.
2TI.4.9	NyɔꞋta nkɨ̀Ꞌɨ̂ nkwène ane yaã kwàla. 
2TI.4.10	Demàs è zì èntɨ̧ɨ̧ vi ane èghɨ ngɔ̀ŋ yaa tè ngwaꞋ am ngà àvi a Tèsàlonikà. Klesèns è ghà a Gàlashìà, Tȩtɔ̀s è ghà a Dàmatìà. 
2TI.4.11	Wu ndàꞋà Luêk tà tsìꞋì ba tò a si ŋàa la. Nɨ a Mak, bɨ tò è kɨꞋɨ nɔ̂, nkàà nê taa tɨŋe am ane àfàꞋ yaa. 
2TI.4.12	È wu a Tȩ̀kɨkùs, ko e ndi ntu̧ atò a Efesɔ̀s. 
2TI.4.13	Aa me kɨꞋɨ, à nɨ taꞋa ndǐ a ègwet yaã yu e ndi ntɔɔ abua Kapùs a Tloas la. Nɨ fɔ̀ɔ̀le èkatè bɔ̧ bu mɨ̧̂. Ko mbɨ̀Ꞌɨ̀ à lèènè èbu bɔ ghɨ ane gùb nyà̧ la.
2TI.4.14	Àlèkzandà, talà̧ li ndâ ngɨ̀ am àbɨꞋte ànəê. Mbɔ̧ɔ̧mà naa li etsɔꞋɔ àfàꞋ atò ane àghɨa tà ghɨ̀ la. 
2TI.4.15	Me ko mbɨ̀Ꞌɨ̀ tà ghɨ ane yê mɨ̧̂, nkàà nê tà li tà kà bê ngùa nkɨ̌ eyute mèngà̧ mu ba nyɨꞋtà la.
2TI.4.16	È li ngua ngò̧ mbì yu bɔ saꞋa am la, wòt kǒ ka kɨꞋɨ etɨ̧ɨ̧ akwene yaã. Waa waa li ndùùlà am. Maà shù̧ù̧ta nê Mbɔ̧ɔ̧mà e lèène ànəa ngaa bɔ li ngɨ̀ la. 
2TI.4.17	Ka Mbɔ̧ɔ̧mà li ngu nè nà̧, ŋa am mètàŋ, e nɨŋ ntsɔ̀tè Ntu̧ Ntsɔ̧̀ yu ègème tè bòt kà wu Bèjuê bàgème e zə. Mbɔ̧ɔ̧mà li ntɨ̀ŋe ngɨ̀ e mpem èvə mbɨ̀Ꞌɨ̀ wòt bɔ fàa tò a ètsəê sambàŋ la. 
2TI.4.18	Mâ ko nê, Mbɔ̧ɔ̧mà wu naa tsì am a èbem èghɨ kàbɔ̀ŋ ègème, e mě mbaabe am tè maa ghǎ enyi a èbem kèfɔ̧̀ tò a ègwet. TsiꞋ mèngùꞋte wu abua tò àfɨ̀Ꞌ àgème! Àmèn.
2TI.4.19	TsàꞋte a Plìsilà bɔ̂ Àkwilà, nè bòt lob Ònesìfolùs ŋa abua am. 
2TI.4.20	Èlastùs li ntèꞋà a Kɔlìn, e saame a Tɨ̀lòfimùs a Miletùs ngu nê tà li ngua ngò̧ò̧nà. 
2TI.4.21	NyɔꞋta nkɨ̀Ꞌɨ̂ abàꞋ ŋaa ka àfɨ̀Ꞌ yu èdziꞋ è naa fià nyaŋ la à buꞋa.
2TI.4.21	Yùbùlùs bɔ̂ Pudèns nè Lȩnɔ̀s, nè Klɔdìàs e tsàꞋtè àwê. Bɔnyɨ ba ko bu bàgème e tsàꞋtè àwê mɨ̧̂.
2TI.4.22	Maà shù̧ù̧ta Mbɔ̧ɔ̧mà nê tà wu ne nè, mè me nyɨꞋte a ntsɔ̧̀ vi abua yɨ̧ bɨ̀agème.
TIT.1.1	Letà Pɔ̂l, wɔ̀fàꞋ Mbɔ̧ɔ̧mà, nè wantu̧ Yesò Klistò. Mbɔ̧ɔ̧mà li ndȩ̀ atò nê nè tà tɨŋe bòt bu ye làà la, ndɨ bɔ̀ɔ nèète zì mèntɨ̧ɨ̧ mɔb ane zi, e mě ko mènəè nkûŋ mu nàa nyɨ̀Ꞌta ndɨ betsiꞋa ba tsekè tè a bɔ a Mbɔ̧ɔ̧mà la, 
TIT.1.2	e mě zǐ ntɨ̀ yɔb ane Mbɔ̧ɔ̧mà mbɨ̀Ꞌɨ̀ taa ghɨ̌ bɔɔ bɔ mèmpème kàlìà. Ngɔ̀ŋ li me laꞋ nê yeà mbùꞋà, Mbɔ̧ɔ̧mà wu tàa ka fɨ̀te la yaŋe kàꞋà àwa mèmpème màa. 
TIT.1.3	Àfɨ̀Ꞌ a li nkùꞋ, Mbɔ̧ɔ̧mà ghɨ̀ bɔ tsɔ̀tè èngǎ̧ tò, ngɨ̀ bòt e ko àghɨ yu tà li nkàꞋ la. Wu Mbɔ̧ɔ̧mà, Mpemnà wa tà li ndzì ntu̧ yaa a tèkitebu taã nê è me tsɔ̀tè la.
TIT.1.4	E shɨa letà waa abua Tȩtɔ̀s, ngule waã am, ba tò e zì mèntɨ̧ɨ̧ ma ane wòt wemɔ̀Ꞌ la.
TIT.1.4	Maà shù̧ù̧ta Tǎt wa Mbɔ̧ɔ̧mà bɔ̂ Yesò Klistò Mpemnà wa nê bɔ̀ me nyɨꞋte awê a ntsɔ̧̀ wɔb, mè ngɨ̀ à bɔ àlàŋkè a èntɨ̧ɨ̧ wê.
TIT.1.5	E ndi sà awê a Klît nê à taŋke mènəè mu è li mbèle kà ba taŋkè la, mè ngà a èpfəè nɨ̧ ègème, ndzì bɔɔjuŋ àtsəa bòt Yesò mbɨ̀Ꞌɨ̀ e ndi shu awê la. 
TIT.1.6	Ko nê, wòt tà wu àtsəa bòt Yesò la, bakà bɔ ndɨ tàa me ghɨ̀ mènəè bòt àa me fèèle atò la. Tà bɔ ndɨ tàa bɔ wuê àvi wemɔ̀Ꞌ la, bɔ̧ tò mè ngu bòt bɔ zì mèntɨ̧ɨ̧ mɔb ane Yesò la. Bɔ̀ ka me ghɨ̀ mènəè mbɨ̀Ꞌɨ̀ nyaãtebàꞋ, bɔ̀ ka me ghɨ̀ àtsəa kekweelè. 
TIT.1.7	Ndɨ̀ wu tà wu àtsəa bòt Yesò fàꞋà àfàꞋa Mbɔ̧ɔ̧mà la, tà ka me ghɨ̀ mènəè bòt àa me fèèle atò la, tà ka mbɔ̌ ètsəê kàbɔ̀ŋ, tà ka me ghèmtè, tà ka me nu mèlùꞋ nyaŋ, tà ka me kɨ èbet, tà ka me zǐ èntɨ̧ɨ̧ vi ane èkab nyaŋ. 
TIT.1.8	Ka ŋut e bɔ ndɨ tàa wu wòt tàa nkòa èsèà bègɨ̧̀ a lob zi la, mè ngu wòt tàa nkɔ̀ŋkà wuê àghɨa àa mbɔ̀ la. Ngu wòt tàa mbà̧aã èntɨ̧ɨ̧ vi ka ngɨ̀à mènəè, mènəè tò mè ntɨ̧ɨ̧ ndɨŋndɨ̀ŋ la. Tà bɔ ndɨ tàa wu ngule wòt Mbɔ̧ɔ̧mà, e mě me ghɨ̌ mènəè mbɨ̀Ꞌɨ̀ wòt tà ko èdziꞋ la. 
TIT.1.9	Ŋut bɔ ndɨ tàa nèète ebaãaã èngǎ̧ nkûŋ waa ba nyɨ̀Ꞌta la. Tà ghɨ̀ anè, ko taa ko enyɨꞋte bòt ko èngà̧ wu è wû nkûŋ la, e mě ghɨ̌ aa pùùla ayaã nê bòt bu bɔ̀ɔ ntù̧a èngà̧ waa la wu bòt mèfà̧.
TIT.1.10	Bòt ko nyaŋ aà və bɔ̀ɔ ŋàa àtsə àsaa, bɔ̀ ka bê ngùa ndzəèa ànəê, mè me nɨ mèngǎ̧ àkû èfɨ̀ta bòt ko la. Bɔɔ̀ ndzea àya nyaŋ ane Bèjuê bu ayɔɔ yɔb bɔ̀ɔ ŋwèèlà shua wuê nê bɔ naŋe wòt ka tà wu wòt Mbɔ̧ɔ̧mà la. 
TIT.1.11	Bòt bu àtsəa bòt Yesò la e bɔ̂ ndɨ bɔ̀ɔ ghɨ̌ bèŋût aa kate mètsəê mɔb la, nkàà nê bɔɔ̀ ngèèba ntsòkà lobte bòt, nyɨ̀Ꞌta awɔb mènəè bɔ ghɨ bɔ̀ ka wu nyɨꞋte la. Bɔɔ̀ nyɨ̀Ꞌta mènəè maa anè ngua nkɨà wuê èkab, ale nko nê bɔ loà mèkù mɔb. 
TIT.1.12	Ka wuê ngule wòt Klît wɔb kǒ, è wu wòt àghɨ yeakwì la li nê, “Bòt Klîtan e taꞋa wua fɨ̀ta, ngɨ̀à kàbɔ̀ŋ mbɨ̀Ꞌɨ̀ nyà̧tebàꞋ, nkùa èlɔŋ, mè nkɔ̀ŋkà wuê èghɨjɨ.” 
TIT.1.13	Ànəê yaa tà li shu la a bɔ̂ ngu nkûŋ. Mbɨ̀Ꞌɨ̀ aa anè la, à bɔ ndɨ àa taꞋa ŋȩte awɔb mbɨ̀Ꞌɨ̀ bɔɔ me nèèta nkùŋà alu̧ Mbɔ̧ɔ̧mà la. 
TIT.1.14	Ŋȩte awɔb mbɨ̀Ꞌɨ̀ bɔ yute tèlete àku tu Bèjuê àa ntsàà la. Ŋȩte awɔb nê, bɔ̀ ka tsi nkùŋè mbɨ̧ tu bòt bɔ tu̧u̧ mènəè mu è wû nkûŋ la e tsite la. 
TIT.1.15	Wòt bɔ èntɨ̧ɨ̧ kefə, ko àghɨ àgème aa me fəə àghɨ atò. Ka è wu bòt bu kà mèntɨ̧ɨ̧ mɔb wua fəèa, bɔ̀ ka meè mbɨ̧̀ɨ̧̀ne mènəè Mbɔ̧ɔ̧mà la, ko àghɨa ko àà fəə abua yɔb la a ntsě. Bɔɔ̀ ndzìa nkwàꞋtà wuê mènəè kàbɔ̀ŋ, tè bɔ̀ ka tsi ngua nkòa nê, àghɨa ko wu ntsɔ̧̀ kò kàbɔ̀ŋ leꞋ. 
TIT.1.16	Bɔ̀ɔ ngɨ̀ bɔ me shu nê, bɔ ko a Mbɔ̧ɔ̧mà ka èghɨ bɔ̀ɔ ngɨ̀à la e me nyɨꞋte nê bɔ bakà ko atò. Bèŋût e bê ngɨ̀ àtsəa kekweelè nge, mènəè mɔb mè mbɨ̀ɨ̀ nenkèm, tè ntsɔ̧̀ kà tsi ngu ane yɔb.
TIT.2.1	È me wu awê, ko mâ laꞋnê, me nyɨꞋte bòt wuê mènəè mu è wù mènəè Mbɔ̧ɔ̧mà mu è wû nkûŋ la. 
TIT.2.2	Shu abua mbà̧te juŋ nê, bɔ̀ me yu ane mènəè mɔb, nɨ̀a èyì ka ngɨ̀à mènəè, mè mbà̧aã mèntɨ̧ɨ̧ mɔb ka ngɨ̀à mùà. Bɔ̀ mě me nèèta ndzìà mèntɨ̧ɨ̧ mɔb ane Mbɔ̧ɔ̧mà, nèètà nkɔ̀ŋkà bòt, mè nkìà ngoꞋtsə.
TIT.2.3	Shu abua bèzi juŋ mɨ̧̂ nê, bɔ̀ me ghɨ̀ mènəè mɔb wuê mbɨ̀Ꞌɨ̀ Mbɔ̧ɔ̧mà nàa nkɨ̀a la. Bɔ̀ ka me tsòkè tèlente bòt, kò ngu èbaala mèlùꞋ leꞋ. Bɔ bɔ ndɨ bɔ̀ɔ me nyɨꞋte mènəè ntsɔ̧̀ la, 
TIT.2.4	mbɨ̀Ꞌɨ̀ elɔ̀ke bèzi techɨɨle bɔɔ ko ndɨ bɔ̀ɔ me kɔ̀ŋkè bèlu̧ bɔb nè bɔ̧ bɔb la. 
TIT.2.5	Bɔ̀ nyɨꞋte bèzi techɨɨle baa ndɨ̀ bɔ̀ɔ me koa mbà̧aã mèntɨ̧ɨ̧ mɔb ka ngɨ̀à mènəè la, mbààba ènyit yɔb, nko ndɨ bɔ̀ɔ me mbà̧aã lob tɔb ntsɔ̧̀, ngɨa ntsɔ̧̀ abua bòt, mè ndzəa bèlu̧ bɔb la. Bɔ̀ me ghɨ̀ anè mbɨ̀Ꞌɨ̀ wòt kǒ làꞋa kàbɔ̀ŋ adù̧ èngǎ̧ Mbɔ̧ɔ̧mà.
TIT.2.6	Shu abua mbà̧te techɨɨle mɨ̧̂ nê, bɔ̀ me baãaã mèntɨ̧ɨ̧ mɔb ka ngɨ̀à mènəè. 
TIT.2.7	Àwɔ̀ mbɔŋ, à me ghɨ̀ wuê mènəè ntsɔ̧̀ ane èfàꞋa bê ègème, nɨ̀a nyɨ̀Ꞌta èkaꞋà abua bòt ko. À me nyɨꞋte ànəê, à bê ndzì àtsə nyɨ̀Ꞌte nè èntɨ̧ɨ̧ wê wemɔꞋ. 
TIT.2.8	LàꞋà wuê mèngǎ̧ ntsɔ̧̀ ane ndɨ betsiꞋa wòt kà koê ndaꞋa kàbɔ̀ŋ adù̧ la, mbɨ̀Ꞌɨ̀ ètsə bɔmbù̧ bê aa kɔꞋɔ ndɨ̀ wu bɔ̀ baka ye ànəa kàbɔ̀ŋ elàꞋa adù̧ ya la.
TIT.2.9	È me wu èbùꞋ, ko shu abua yɔb nê bɔ̀ me zə bètǎt bɔb, mè ngɨ̀à mènəè nàa bɔ̀ awɔb la ane mènəè ègème. Bɔ̀ ka mvəèəè ànəê a ètsəê bètǎt bɔb, 
TIT.2.10	bɔ̀ ka ntsɔ̌ àghɨ abua yɔb. Bɔ̀ nyɨꞋte wuê nê, bɔ wu bòt ntsɔ̧̀, mè ngu bòt betsiꞋa wòt lɨ̀Ꞌ àvi ane yɔb la. Mènəè mɔb ègème wua mbɔ̀ èlɨ̀ waa, ko bòt aa me kɔ̀ŋkè mènəè mu ba nyɨ̀Ꞌta ane Mbɔ̧ɔ̧mà wu tà wu Mpemnà wa la.
TIT.2.11	Bòt è ghɨ̌ a èlɨ̀ waa nkàà nê Mbɔ̧ɔ̧mà è nèètè nyɨ̀Ꞌte a ntsɔ̧̀ vi abua waa waa mbɨ̀Ꞌɨ̀ baa peme. 
TIT.2.12	Ntsɔ̧̀ mbɔŋ nàà nyɨ̀Ꞌta nê, bà sà mènəè mu kà wua mbɔ̀ atò la a si, mè ntsì mèntɨ̧ɨ̧ ma ane èbɨꞋte èghɨ ngɔ̀ŋ yaa. Mbɔ̂ bà me baãaã mèntɨ̧ɨ̧ ma ka ngɨ̀à èghɨ, ngɨ̀à mènəè ma tɨ̧a ndɨŋndɨ̀ŋ, mè ngɨ̀à wuê è me nàa mbɔ̀ abua Mbɔ̧ɔ̧mà la mbɨ̀Ꞌɨ̀ bà wu a ngɔ̀ŋ ŋaa la. 
TIT.2.13	Mbɨ̀Ꞌɨ̀ baa ngɨ̀à ale la, bà me zì wuê ntɨ̀ ya nchɨ̀Ꞌà wuê ngule àli yu bàa li eye ènɨ̧ ngɨŋa Mbɔ̧ɔ̧mà, Yesò Klistò Mpemnà wa la. 
TIT.2.14	Tà li ŋà àtsəa zi mbɨ̀Ꞌɨ̀ enɨ echùꞋù ètsə ba ane mènəè kàbɔ̀ŋ ma, e mě ghɨ̌ baa tsiꞋi bòt tò bɔ bɔ mèntɨ̧ɨ̧ kèfə, baa ndzìà àtsə ngɨ̀à wuê mènəè ntsɔ̧̀ la.
TIT.2.15	NyɨꞋte mènəè maa abua bòt. Nɨ nkȩ yê me zì mèntɨ̧ɨ̧ bòt mè nyɨꞋte bòt mènəè bɔ fà̧à̧tè la. Ko mbɨ̀Ꞌɨ̀ à sàŋ wòt kǒ tà me waa awê.
TIT.3.1	Neeta shu abua bòt Yesò nê, bɔ̀ me zə bòt bɔ̀ɔ mbà̧aã àlaꞋ la, mè ngɨ̀à àghɨa bɔ shu la, mè me taŋke à màngɨa mènəè ntsɔ̧̀. 
TIT.3.2	Shu abua yɔb nê, wòt ka ndàꞋa kàbɔ̀ŋ adù̧ wòt kǒ, wòt ka nkɨ̀ àyɔ̀ŋ, bɔ̀ nɨ a waa waa mbɨ̀Ꞌɨ̀ shu̧, mè me ghɨ a ntsɔ̧̀ abua wòt ègème.
TIT.3.3	À wu ale nkàà nê bàambɔŋ e li ndzaã ngu èkèghɨ̧̀, me ghɨ̀ àtsəa kekweelè, mè ngɨ̀à mènəè kàbɔ̀ŋ. Ba li ndzaã ngu èbùꞋ èbɨꞋte mènəè, mè me zì mèntɨ̧ɨ̧ ma wuê adù̧ tèwuute èghɨ tèa mbɔ̀ awa la. Ba li ngua ntsèka nkwàꞋtà wuê mènəè kàbɔ̀ŋ mè ngòꞋnà bòt. Bòt ko e li ngua mpààbà awa, ba mèà mpààbà àwɔb mɨ̧̂. 
TIT.3.4	Ka è li ngu àfɨ̀Ꞌ àko, Mbɔ̧ɔ̧mà Mpemnà wa nyɨꞋtè nê, yeà ngɨ̀à ntsɔ̧̀, mè ntàꞋa wua nkɔ̀ŋkà àwa, 
TIT.3.5	ngɨ̀ ba pem, kà wu nê bàambɔŋ e ghɨ̀ àghɨa tàa nkɨà la. Tà li ngua ngɨ̀à ale ane tèsȩ ti. Fo Kèfə li shùù mènəè kàbɔ̀ŋ ma, mè ŋà àwa mèmpème fi tè ba tsiꞋi mbɨ̀Ꞌɨ̀ bòt bɔ mè mbì àwɔb la. 
TIT.3.6	Mbɔ̧ɔ̧mà li ntsaa Yesò Klistò Mpemnà wa, tà kɨ̀Ꞌɨ̂ nèètè ndzì Fo tò yu adù̧ ya, 
TIT.3.7	mbɨ̀Ꞌɨ̀ Mbɔ̧ɔ̧mà wu naa ku tèsȩ ta, e mě ghɨ̀ mènəè ma naa tɨ̧ɨ̧ ndɨŋndɨ̀ŋ a mbì li. Tà li ngua ngɨ̀à ale mbɨ̀Ꞌɨ̀ baa bɔ mèmpème kàlìà mu ba nɔ̀ŋe ntɨ̀ ya adù̧ la. 
TIT.3.8	Èngà̧ waa mâ laꞋa la wu nkûŋ.
TIT.3.8	Maà nkɨà nê, neeta èsèntè mènəè maa mbɨ̀Ꞌɨ̀ bòt bu bɔ zì mèntɨ̧ɨ̧ mɔb ane Mbɔ̧ɔ̧mà la aa zì àtsə me ghɨ̀ mènəè ntsɔ̧̀. Mènəè maa nàà mbɔ̀ mè ntàꞋa wua ntɨ̀ŋa bòt.
TIT.3.9	È me wu awê, ko mâ laꞋnê ka ndzì ètsəê wê ane mèngǎ̧ èkèghɨ̧̀. Bòt e me kààne ànəê adù̧ èseele tèlente bètǎt nyaꞋ ba, à ka ntɨ̧ɨ̧ abot, à ka ndzɔ̀ bɨ wòt. Bɨ wòt è ka nkàànè ànəê adù̧ mbɨ̧te Musì. Mènəè ngaa wu mènəè àku, kà wua ntɨ̀ŋa bòt. 
TIT.3.10	Wòt me tsòkè àtsəa bòt Yesò nkɨ eghàbtè àwɔb, à ŋȩ̀te atò. À ŋȩte ngò̧ tebe, tà me ghɨ̀ wuê ghɨ̌, à tsi atò ayɔɔ. 
TIT.3.11	Ko nê, èwuu wòt ngaa e bɔ èntɨ̧ɨ̧ kàbɔ̀ŋ, mènəè kàbɔ̀ŋ mu tàa ngɨ̀à la me nyɨꞋte nê tà wu wòt kàbɔ̀ŋ.
TIT.3.12	Maa tsàa wòt kǒ ane Àtemàs bɔ̂ Tȩ̀kɨkùs abua yê. Ŋut naa kɨꞋɨ tà kwene ane yê, à nyɔ̀Ꞌtè nkɨ̀Ꞌɨ̂ nkwène ane yaã a Nìkopolìs, nkàà nê mâ taŋke etseke abàꞋ və ane àfɨꞋa àbɨ̂ŋ yaa. 
TIT.3.13	NyɔꞋta ndze nê à tɨŋe a Zenàs wu tàa sàꞋa mènəè la, bɔ̂ Àpolòs ndɨ bɔ̀ɔ bùꞋu a lèghȩ̀ȩ̀nè wɔb la, mè ndze nê bɔɔ̀ ka nkɨ̀ŋkè àghɨ. 
TIT.3.14	NyɨꞋte bòt Yesò baa nê, bɔ̀ me zì ètsə bɔb fàꞋa èfàꞋ ntsɔ̧̀, mbɨ̀Ꞌɨ̀ e me tɨŋe bòt bu bɔ̀ɔ nkɨ̀ŋkà èghɨ la. Nê, bɔ̀ ka me tseke mbɨꞋɨ̀ bòt kà ye àtsə ànəê àyɔb.
TIT.3.15	Bòt bàgème ba tò ba è wu nɔ̂ la e tsàꞋtè awê. TsàꞋtè bèshu̧ ba bòt Yesò ko bu ŋa abua ya.
TIT.3.15	Maà shù̧ù̧ta nê Mbɔ̧ɔ̧mà è me nyɨꞋte a ntsɔ̧̀ vi abua yɨ̧ bɨ̀agème.
PHM.1.1	Letà Pɔ̂l, wòt tèfȩ ane ànəa Yesò Klistò, bɔ̂ Tɔ̀màtià wanyɨ wa,
PHM.1.1	Abua Fȩlemùn ngule shu̧ ya ba tò àa fàꞋà nɔ̂ la. 
PHM.1.2	Ba shɨa fɔ̀ɔ̀le abua wanyɨ waa waàvi wu è wu Afìà bɔ̂ Achipùs wu ba tò ba àa fɔ̀ta nua ane ànəa Yesò la, nè bòt chɔsì bu bɔ̀ɔ mbu̧u̧te a lob tò la.
PHM.1.3	Nê, Tǎt waa Mbɔ̧ɔ̧mà bɔ̂ Yesò Klistò Lefɨ̀Ꞌ è me nyɨꞋte a ntsɔ̧̀ wɔb abua yɨ̧ mè ngɨ̀ bɨ̀ bɔ àlàŋkè a mèntɨ̧ɨ̧ mɨ̧.
PHM.1.4	Màa ngɨ̀ e me tsàꞋte Mbɔ̧ɔ̧mà am àfɨ̀Ꞌ àgème, è ku̧u̧te awê, e ŋa mènkɔ̀ŋke abua tò. 
PHM.1.5	Màa ngɨ̀ e ngua ngɨ ale nkàà nê, mâ zə ndɨ àa nkɔ̀ŋkà bòt Mbɔ̧ɔ̧mà bàgème la, mè ndzə ndɨ à zi èntɨ̧ɨ̧ wê ane Yesò Lefɨ̀Ꞌ la. 
PHM.1.6	Maà ntsàꞋtà nê, mbɨ̀Ꞌɨ̀ àa nèètà ndàꞋà ànəa èntɨ̧ɨ̧ wu à zi ane Yesò la abua bòt la, àà nga enèète ko àghɨa ntsɔ̧̀ àgème èntɨ̧ɨ̧ wu à zi ane Yesò Klistò la, e ghɨ ba bɔŋ la. 
PHM.1.7	Wanɔ̧, èkɔŋ wu à bɔŋ ane bòt Mbɔ̧ɔ̧mà la e taꞋa lɔ̀kte èntɨ̧ɨ̧ am, mè ngɨ̀ e ntaꞋa bɔ mèngùꞋte, nkàà nê à ghɨ mèntɨ̧ɨ̧ bòt Mbɔ̧ɔ̧mà me bɔ̌.
PHM.1.8	Mbɨ̀Ꞌɨ̀ àa nè la, mâ batè ngu ko eŋwèèle awê mbɨ̀Ꞌɨ̀ wanyɨ wè ane Yesò Klistò aa ghɨ̀ àghɨa à bɔ̂ ndɨ àa ghɨ̀ la, 
PHM.1.9	ka e ngu anè ntsìꞋa shù̧ù̧te awê shù̧ù̧te nè èkɔŋ. Mmɔ̌ Pɔ̂l, maà ngɨ̀à àyaa anè mbɨ̀Ꞌɨ̀ wòt tà tɨ̧ɨ̧ ane èlen Yesò mbɔ̂ ngu àfɨ̀Ꞌ yaa fȩ ane ànəa tò la. 
PHM.1.10	E ngua shù̧ù̧te awê ane ànəa waã am Ònesìmùs wu mâ tsiꞋi tǎt tò ane Yesò mbɨ̀Ꞌɨ̀ e ngu a tèfȩ anè la. 
PHM.1.11	Tà lɔ̀Ꞌ ngu àghɨ aku abua yê, ka nè àfɨ̀Ꞌ yaa, tà lâ ntsìꞋi wòt betsiꞋa tà tɨ̀ŋe awê mè ntɨŋe am la.
PHM.1.12	E ngua anè mvəèà tò wu tà tsiꞋi kwàꞋ èntɨ̧ɨ̧ am la abua yê. 
PHM.1.13	È wu nè nà̧ ko mâ kɔ̀ŋkè nê tà tseke ba tò àdziꞋ yaa e ngu a tèfȩ ane ànəa Ntu̧ Ntsɔ̧̀ la, me tɨŋe am mbɨ̀Ꞌɨ̀ àwɔ̀ mbɔŋ à wu etɨŋe la. 
PHM.1.14	Ka maa kà kɨ ghɨ̌ kà à bɨ̧̀ɨ̧̀ne mbɨ̀Ꞌɨ̀ à me ghɨa ntsɔ̧̀ a tsiꞋi fəə ngaa mbɨ̀Ꞌɨ̀ bɔ ŋwèèlè awê ŋwèèle, à wuê ghɨ̀ wuê mbɨ̀Ꞌɨ̀ èntɨ̧ɨ̧ wê e kɔ̀ŋkè la. 
PHM.1.15	Ateko Ònesìmùs wu li me lùùlà awê ane àfɨ̀Ꞌ àko ale ngu mbɨ̀Ꞌɨ̀ tà kua akwèn tà kɨꞋɨ, tà tsìꞋi tèꞋà teꞋa. 
PHM.1.16	Taa àfɨ̀Ꞌ yaa anè tà kà ntsi ngu wuê àbùꞋ, tà bɔ̀ tê ntsè àbùꞋ. Tà tsiꞋi ngule wanyɨ wa ane Yesò. Tà wu ngule wòt abua am, mè ngu ewu ngule wòt abua yê, te etsě fɔɔle ndɨ tàa abua am la, ndɨ̀ wu bɨ tò e wu bòt Yesò tà mè ngu wòt lob yê la.
PHM.1.17	À yea nê ba nè e wu bɔfàꞋ Mbɔ̧ɔ̧mà, à nɨ atò mbɨ̀Ꞌɨ̀ ndɨ nàà ngu mmɔ̌ ko à nɨ am la. 
PHM.1.18	È wu nê tà fǎ̧ ànəê abua yê, kò mbɔ̌ njû yè leꞋ, à zi ane èlen laã ko maa tsə. 
PHM.1.19	Mmɔ̌ Pɔ̂l ka mâ nɨ àbu am mmɔ̌ mbɔŋ nɨŋ shɨ àdziꞋ yaa la nê, “Maa tsə.” E ndàꞋà anè ngu nê e mbakà tsi mbɔ̌ ndɨ màa mèe ku̧u̧te awê nê, è kà wu mmɔ̌ ko ka wuê àwɔ̀ mbɔŋ à te ntsě la. 
PHM.1.20	Wanɔ̧, tɨŋe am ane èlen Tǎt wa. Ghɨa èntɨ̧ɨ̧ am è me bɔ̌ mbɨ̀Ꞌɨ̀ wanyɨ wè ane Yesò Klistò. 
PHM.1.21	Maà shɨa letà waa anè mbê ndâ nko nê aa ghɨ mbɨ̀Ꞌɨ̀ e nkɨà la, ateko ebɔ ghɨ̀ te tsě ale.
PHM.1.22	Mbɨ̀Ꞌɨ̀ àà ngɨ̀à ale la, à ye nê à nèètè àtsəalob abua am nkàà nê, mâ ko nê Mbɔ̧ɔ̧mà nàà nga ezə ndɨ bɨ dɨa abua tò la e ghɨ̌ maa dzəâ a tèfȩ ekɨꞋɨ kwene ane yɨ̧.
PHM.1.23	Èpaflàs wu ba tò è wu a tèfȩ ane ànəa Yesò Klistò la laꞋ nê è ntsàꞋtè àwɨ̧. 
PHM.1.24	Mak bɔ̂ Àlistakùs nè Demàs, nè Luêk wu ba tò ba àa fàꞋà nɔ̂ la e tsaꞋtè mɨ̧̂.
PHM.1.25	Maà ntsàꞋtà nê Yesò Klistò Lefɨ̀Ꞌ me nyɨꞋte a ntsɔ̧̀ vi abua yɨ̧ mè ngu nè nɨ̧̀ bɨ̀agème.
HEB.1.1	È li ngu tê àfɨꞋa mbì, Mbɔ̧ɔ̧mà me tsàà bɔntu̧ bi bɔ me làꞋa èngǎ̧ tò abua bètǎt nyaꞋ ba a ngo̧ a ngò̧ ane balu̧ nyaŋ. 
HEB.1.2	Ka nè àfɨ̀Ꞌ yaa ngɔ̀ŋ tsìꞋa ndìa lìa la, tà tsiꞋi tsàà Waã vi tà me làꞋa abua ya. Waã mbɔŋ wu wòt wu tà tsě ane tò ngɨ̀ ngɔ̀ŋ yaa, mbɔ̂ nê taa tɨ̧ɨ̧ àtsəa èghɨ ègème la. 
HEB.1.3	Ndɨ ènɨ̧ tò àa la, bê ngu wuê ndɨ ènɨ̧ Mbɔ̧ɔ̧mà àa la, tà bɔ mbê mè ngu mbɨ̀Ꞌɨ̀ Mbɔ̧ɔ̧mà naa la mɨ̧̂. Tà nɨ èngǎ̧ vi wu àa nkwèèla la ka nɨŋ mbà̧aã ngɔ̀ŋ ya. È li ngu àfɨꞋa tà nɨ àlo̧a zi shùù bòt bu bɔ̀ bakà kuꞋu a mbì Mbɔ̧ɔ̧mà la, tà gha a ègwet ntsèke àbâ àbualu̧ a Mbɔ̧ɔ̧mà Àtsèàngɔ̀ŋ.
HEB.1.4	Mbɔ̧ɔ̧mà li ngɨ̀ tà tsè bɔntu̧ bi wuê mbɨ̀Ꞌɨ̀ èlen lu Mbɔ̧ɔ̧mà ŋa abua tò la e tsè è tɔb la.
HEB.1.5	Mbɔ̧ɔ̧mà bakà li mè shu abua wantu̧ vi kǒ nê,
HEB.1.5	“À wu waã am;
HEB.1.5	Laane e ngu Tǎt wè.”
HEB.1.5	Tà kà li te mè shu abua wekǒ nê,
HEB.1.5	“Maa nga wu tǎt tò,
HEB.1.5	taa wu waã am.”
HEB.1.6	AfɨꞋa Mbɔ̧ɔ̧mà li ngua nkɨ tsàà Waã mbì vi a sitsǎꞋ la, tà mè nê,
HEB.1.6	“Bɔntu̧ Mbɔ̧ɔ̧mà bàgème e bɔ
HEB.1.6	ndɨ bɔ̀ɔ me wùꞋte atò la.”
HEB.1.7	Tà gha ane ànəa bɔntu̧ bi tà nê,
HEB.1.7	“Mbɔ̧ɔ̧mà ghɨ̀ bɔntu̧ bi mbɨ̀Ꞌɨ̀ àfeme,
HEB.1.7	mè ngɨ̀ bɔfàꞋ bi mbɨ̀Ꞌɨ̀ èwet àa nkòòla la.”
HEB.1.8	È bɔ è me wu ane ànəa Waã tò tà nê,
HEB.1.8	“À wu Mbɔ̧ɔ̧mà,
HEB.1.8	kèfɔ̧̀ wê ka li lɔ̀Ꞌɔ elìa.
HEB.1.8	Àà mbà̧aã kèfɔ̧̀ wê wuê ane èlɨ è kùꞋù la.
HEB.1.9	Àà nkɔ̀ŋkà mènəè ntsɔ̧̀,
HEB.1.9	mpààbà mènəè kàbɔ̀ŋ,
HEB.1.9	eyaa wu àghɨa a ghɨ̂ ka Mmɔ̌ wu
HEB.1.9	e ngu Mbɔ̧ɔ̧mà wê la e ndɔ̀ɔ̀lè àwê,
HEB.1.9	ŋà àwê mèngùꞋte è tsě me bèshu̧ bè la.”
HEB.1.10	Mbɔ̧ɔ̧mà ghɨ̀ ale mè nê,
HEB.1.10	“Àwɔ̀ Lefɨ̀Ꞌ,
HEB.1.10	mènəè li me laꞋ nê nàà mbùꞋà,
HEB.1.10	à ghɨ̀ ngɔ̀ŋ yaa,
HEB.1.10	mè ngɨ̀ ègwet wuê a èlɨ mbɔŋ ane èbu bê.
HEB.1.11	Naa li me wu àfɨ̀Ꞌ àko
HEB.1.11	èghɨ ngaa è ka tsi nguê,
HEB.1.11	ka aa li ewu ane àlia nè àlia,
HEB.1.11	èghɨ mbɔŋ aa li lènè ègème mbɨ̀Ꞌɨ̀ ndǐ.
HEB.1.12	Aa li bɔte bùà mbɨ̀Ꞌɨ̀ wòt nàa mbɔ̀ta ndǐ la,
HEB.1.12	mè ngu ekubte bùà mbɨ̀Ꞌɨ̀ bɔ̀ɔ nkùbta ndǐ la.
HEB.1.12	Ka àà kà kùbte, à kà wu li lène.”
HEB.1.13	Mbɔ̧ɔ̧mà te bakà shu abua wantu̧ vi kǒ nê,
HEB.1.13	“Tseke àbâ àbualu̧ am
HEB.1.13	tè e ngɨa ngɨ̀ à tsite èka bè a ègwet bɔmbù̧ bê.”
HEB.1.14	Bɔntu̧ Mbɔ̧ɔ̧mà bu wu anè ghàà? Wu fote tèa faꞋa abua Mbɔ̧ɔ̧mà la. Tà tsàà wɔb nê bɔ̀ me tɨŋe bòt bu bɔ̀ɔ li ebɔ mèmpème la.
HEB.2.1	MbɨꞋɨ àa nè la, ba neeta mbà̧à̧ mènəè nkûŋ mu ba zə la ntsɔ̧̀, mbɨ̀Ꞌɨ̀ ka àghɨa ko a ghɨ̀ ba sà mùà. 
HEB.2.2	Èngà̧ wu bɔntu̧ Mbɔ̧ɔ̧mà e li ndàꞋ tê àfɨꞋa Musì la, e li ndâ ngua nkwèèla tè wòt ègème tà tu̧u̧ e ghɨ̀ àghɨa e shua la bɔ ngoꞋ è kuꞋu ane àghɨa tà ghɨ̀ la. 
HEB.2.3	Ba wu anè ntù̧u̧ ebɨ̧ɨ̧ne ngɨŋa mèmpème màa Mbɔ̧ɔ̧mà ŋa abua ya àfɨ̀Ꞌ yaa la, ko àghɨa ko bàa ko e ghɨ̀ tê lùùla ngoꞋ mbɔŋ la a ntsě. Wu Tè Yesò ka tà li mbɨ̀ shu bòt ànəa mèmpème màa la. Bòt bɔ li ndzə ndɨ tà làꞋa la, e nyɨꞋte abua ya nê wu nkûŋ. 
HEB.2.4	Mbɔ̧ɔ̧mà zìambɔŋ nɨ èlȩê, nè ngɨŋa mènəè, nè tèwuute ènəê kà ye fɨ̀Ꞌ nɨŋ nyɨ̀Ꞌte nê ànəa ngaa wu nkûŋ mɨ̧̂, ndɔ̀Ꞌ mè ngàbtè èghɨ Fo Kèfə nàa ŋǎ la abua bòt. Mbɔ̧ɔ̧mà wu nàà ŋǎ èghɨ bàa abua bòt mbɨ̀Ꞌɨ̀ tà kɔ̀ŋkè la.
HEB.2.5	Mbɔ̧ɔ̧mà li tà kà laꞋnê ngɔ̀ŋ fi yu nga ekɨꞋɨ la naa wu a èten bɔntu̧ bi. Ngɔ̀ŋ yaa wu mèntsèke fi mu bà wua ndàꞋà ànəa mùà la. 
HEB.2.6	Ka Àkata Mbɔ̧ɔ̧mà a tsiꞋi shu àdzìꞋa ko nê,
HEB.2.6	“Mbɔ̧ɔ̧mà, wɔ̀bȩ̂ wu gha tè à me mɨ̀ɨ̀ta tò à?
HEB.2.6	Waã Wòt mè ngu gha tè à bɔ àfɨ̀Ꞌ atò à?
HEB.2.7	A shuke atò a si ane àtem àfɨ̀Ꞌ àko tè ntsè bɔntu̧ bê,
HEB.2.7	àfɨ̀Ꞌ a tsekè me wu à ghɨ̀ tà bɔ̀ ènɨ̧
HEB.2.7	tè waa waa me ŋa kènuke abua tò.
HEB.2.8	Mbɔ̂ ndzi èghɨ ègème a èten tò.”
HEB.2.8	Mbɔ̧ɔ̧mà li me zǐ àghɨ àgème a èten tò ale, tà kà tɔɔ ayea ko a si. Ka baa àfɨ̀Ꞌ yaa bà ka wua ndzea nê àghɨ àgème a tsiꞋi a èten wɔ̀bȩ̂. 
HEB.2.9	Mbɔ̂ baa ndzèa Yesò wu Mbɔ̧ɔ̧mà li shùke atò a si ane àtem àfɨ̀Ꞌ àko tè ntsè bɔntu̧ bi la. Tà bɔ ènɨ̧ àfɨ̀Ꞌ yaa bɔ mè ŋa kènuke abua tò nkàà èlɨ tà li ndze ngoꞋ mpfə la. Mbɔ̧ɔ̧mà li nkɔ̀ŋkè bòt ngɨ̀ Yesò pfə ambo waa waa.
HEB.2.10	Mbɔ̧ɔ̧mà wu wòt tà li ngɨ̀ ka àghɨ àgème a wu la, mè ngua ngɨ̀à èghɨ mbɔŋ ègème abua zi. Tà li ngua nkɨà nê bòt nyaŋ è wu bɔ̧ bi mbɨ̀Ꞌɨ̀ èghɨ bɔɔ bɔ ènɨ̧. A li mbɔ̀ŋ nê tà ghɨa wòt wu tàa ghɨ bòt aa bɔ mèmpème la ye ngoꞋ mbɨ̀Ꞌɨ̀ ewu àghɨa tà bɔ ndɨ tàa wu yùà la. 
HEB.2.11	Tàa shùà mènəè kàbɔ̀ŋ bòt. Tòà wa bɔ̂ bòt bu bɔ shùù mènəè kàbɔ̀ŋ mɔb la e bɔ a tǎt wɔb wemɔ̀Ꞌ. Ale, eyaa wu àghɨa a ghɨ̂ ka Yesò kà wua mbɔ̌ àtsəa kɔꞋɔ a màntɔ awɔb ane bɔnyɨ bi la. 
HEB.2.12	Tà laꞋnê,
HEB.2.12	“Mbɔ̧ɔ̧mà, maa nga elàꞋa ànəa yê abua bɔnyɨ bɔ̧.
HEB.2.12	Emě shu ndɨ à ghe la àdzìꞋa bɔ bù̧ù̧te ane èlen lê la.”
HEB.2.13	Tà mê nê,
HEB.2.13	“Maa zì am nènkèm a tèkitebu Mbɔ̧ɔ̧mà.”
HEB.2.13	Mè nê,
HEB.2.13	“Ye am ba bɔ̧ bu Mbɔ̧ɔ̧mà ŋa abua am la.”
HEB.2.14	Ndɨ̀ wu bòt baa tàa ntɔ awɔb nê bɔ̧ la è wu bɔbȩ la, Yesò zìambɔŋ li ntsìꞋi wɔ̀bȩ̂ mbɨ̀Ꞌɨ̀ bɔ̀ɔ̀ba. Tà li ngɨ̀ ale mbɨ̀Ꞌɨ̀ etsòke wòt wu mètàŋ tò nàa ngɨ̀à bòt e pfəꞋtà la. Ŋut wu Satàn. 
HEB.2.15	Yesò li nɨ̀ àyaa ngɨ̀ bòt e pem èvə. Bòt baa e li ngua mbɔ̀ɔ èvə tè ntsìꞋi mbɨ̀Ꞌɨ̀ èbùꞋ a èten lùà àfɨ̀Ꞌ àgème. 
HEB.2.16	Wu nkûŋ nê tà li tà kà kɨꞋɨ etɨŋe bɔntu̧ Mbɔ̧ɔ̧mà, tà li nkɨ̀Ꞌɨ̂ etɨŋe bòt àndǎ̧ Abàlàghâm. 
HEB.2.17	Ale, tà li mbɔ̌ ndɨ tàa wu mbɨ̀Ꞌɨ̀ bɔnyɨ bi ane balu̧ bàgème la, etsiꞋi àtsəa bèntsìà mèpɨ̧̀ Mbɔ̧ɔ̧mà tàa nkua tèsȩte bòt mè mbà̧aã àfàꞋa Mbɔ̧ɔ̧mà yu tàa fàꞋà la ntsɔ̧̀, ngɨ̀à Mbɔ̧ɔ̧mà wàꞋa bèkàbɔ̀ŋ bòt la. 
HEB.2.18	Taa ko tɨŋe bòt bu bɔ̀ɔ mbɔ̌ àkɨ̀kè la, nkàà nê tà lè lɔꞋ ndzě ngoꞋ àfɨꞋa tà li mbɔ̌ àkɨ̀kè la.
HEB.3.1	Bɔnyɨ bɔ̧ bu Mbɔ̧ɔ̧mà làà wa ba nɨ̧̀ ba ayɔɔ bòt nɨ̀ awa ane bòt bi la, bɨ̀ kwàꞋtè èwuu wòt Yesò wu wùà la. Yesò wu wantu̧ Mbɔ̧ɔ̧mà mè ngu àtsəa bèntsìà mèpɨ̧̀ a Mbɔ̧ɔ̧mà yu àa ntɨ̀ŋa wa ane mènəè mu ba bɨ̧ɨ̧nè nê wu nkûŋ la. 
HEB.3.2	Tà li ngua ngɨ̀à àghɨ àgème Mbɔ̧ɔ̧mà wu ta lȩ̂ atò la shu nê tà ghɨa la wuê mbɨ̀Ꞌɨ̀ Musì li ngua nèètà ndzəa wuê ànəa àfàꞋ àzi a èbem lob Mbɔ̧ɔ̧mà ègème la. 
HEB.3.3	Yesò kùꞋu wòt bɔ̀ɔ me ŋa kènuke abua tò nyaŋ tè ntsè a Musì la wuê mbɨ̀Ꞌɨ̀ bɔ̀ɔ nkùkta wòt tà bɔ̧ lob la, tè ntsè lob mbɔŋ la. 
HEB.3.4	Lob ègème bɔ wòt tà bɔ̧ la, ka Mbɔ̧ɔ̧mà bɔ̂ ngu wòt tà ghɨ àghɨa àgème la. 
HEB.3.5	Musì li ngua ngɨ̀à àghɨa Mbɔ̧ɔ̧mà è shu nê tà ghɨa la a èbem lob tò, nɨa nyɨ̀Ꞌta àghɨa Mbɔ̧ɔ̧mà nàa li lɔ̀Ꞌɔ e shu la. 
HEB.3.6	Ka Yesò Klistò Waã Mbɔ̧ɔ̧mà wu àtsəa lob tò, mè me ghɨ̀ wuê àghɨa Mbɔ̧ɔ̧mà laꞋnê tà ghɨ la a èbem lob Mbɔ̧ɔ̧mà. Bàa mbɔŋ e wu lob Mbɔ̧ɔ̧mà na ba nèètà mbà̧aã ànəa àghɨ yu ba chɨ̀Ꞌà la kà ye kèbɔɔ, ngàꞋtà àwa adù̧ la.
HEB.3.7	Mbɨ̀Ꞌɨ̀ Fo Kèfə è shu la nê,
HEB.3.7	“Bɨ zə ànəa Mbɔ̧ɔ̧mà shu la laane,
HEB.3.8	bɨ̀ ka ngɨ̀ mèntɨ̧ɨ̧ mɨ̧ me kweele
HEB.3.8	mbɨ̀Ꞌɨ̀ bètǎt nyaꞋ bɨ̧ e li ngɨ̀ la.
HEB.3.8	Bɔ li ntù̧u̧ eyute ànəa Mbɔ̧ɔ̧mà shu la,
HEB.3.8	àfɨ̀Ꞌ yu bɔ li ngu àbâ àlaꞋ àyuube
HEB.3.8	nyɔ̀Ꞌta Mbɔ̧ɔ̧mà nkɨ eye àghɨa tàa ghɨ̀ la.
HEB.3.9	Bètǎt nyaꞋ bɨ̧ e li nyɔ̀Ꞌtè am abàꞋ və,
HEB.3.9	me kɨ eye àghɨa màa ghɨ̀ la
HEB.3.9	tè ndzè àghɨa e ndi ngɨ adù̧ yɔb
HEB.3.9	ane èngùꞋebȩ èghem yekwì la.
HEB.3.10	Eyaa wu àghɨa a li ngɨ̀ e ntsoo
HEB.3.10	ane bòt ngaa tè nê,
HEB.3.10	‘Mèntɨ̧ɨ̧ bòt ba te ntsě ane yaã,
HEB.3.10	bɔ mè ntû̧ eko àghɨa màa
HEB.3.10	kɨa nê bɔ̀ me ghɨ̀ la.’
HEB.3.11	E ndi ntsǒ tê ndzì nkà̧ nê,
HEB.3.11	‘Bɔ̀ ka lɔ̀Ꞌ àlia ekɨꞋɨ àdzìꞋ yu
HEB.3.11	màa ghɨ̌ bɔɔ yètè laa.’ ”
HEB.3.12	Bɔnyɨ bɔ̧, bɨ̀ me ko awɨ̧ mbɨ̀Ꞌɨ̀ ka wòt kǒ wu ane yɨ̧ nè èntɨ̧ɨ̧ kàbɔ̀ŋ, tè ntù̧u̧ a Mbɔ̧ɔ̧mà yû̧, tà kà tsi ngua nkuŋa tò. 
HEB.3.13	Ka bɨ̀ me tɨŋe bɔnyɨ bɨ̧ àlia àgème, mbɨ̀Ꞌɨ̀ bɨ̀ bela ndzəa èngà̧ wu nê “Laane” la, mbɨ̀Ꞌɨ̀ ka wòt kǒ ghɨ a kàbɔ̀ŋ è kubte èntɨ̧ɨ̧ tò tà tsiꞋi me kweelè àtsəa abua Mbɔ̧ɔ̧mà. 
HEB.3.14	Bɨ̀ ghɨ̀ ale, nkàà nê bà tsiꞋi àghɨ yeamɔꞋ nè Yesò Klistò na èntɨ̧ɨ̧ wa wu ba li ndzi ane Mbɔ̧ɔ̧mà la e me kweele tê ngà ndzə a mèndìa la. 
HEB.3.15	Àkata Mbɔ̧ɔ̧mà a laꞋnê,
HEB.3.15	“Bɨ zə ànəa Mbɔ̧ɔ̧mà shu la laane,
HEB.3.15	bɨ̀ ka ngɨ̀ mèntɨ̧ɨ̧ mɨ̧ me kweele
HEB.3.15	mbɨ̀Ꞌɨ̀ bètǎt nyaꞋ bɨ̧ e li ngɨ̀ la.
HEB.3.15	Bɔ li ntù̧u̧ eyute ànəa Mbɔ̧ɔ̧mà shu la.”
HEB.3.16	Bòt bu bɔ li ndzə ànəa Mbɔ̧ɔ̧mà shu la nkwèèle àtsə la wu wà ba à? Ka wu bòt bu Musì li nɨ̀a wɔb ndzə a Ejìb la à? 
HEB.3.17	Bòt bu Mbɔ̧ɔ̧mà li ngua ntsoa ane yɔb ane èngùꞋebȩ èghem yekwì la wu wà ba à? Ka wu bòt bu bɔ li ngɨa kàbɔ̀ŋ, mpfəèꞋta àbâ àlaꞋ àyuube la à? 
HEB.3.18	Bòt bu Mbɔ̧ɔ̧mà li mè ndzì nkà̧ nê bɔ̀ ka li lɔ̀Ꞌɔ̀ àlia ekɨꞋɨ àdziꞋa yea ghɨ̌ bɔɔ yètè la wu wà ba à? Ka wu bòt bu bɔ li ntû̧ ebɨ̧ɨ̧ne ànəa tà shu la à? 
HEB.3.19	Ale, ba ye nê bɔ li bɔ̀ ka nyi a èbem àdziꞋa mbɔŋ nkàà nê bɔ li bɔ̀ ka bɨ̧ɨ̧ne ànəa Mbɔ̧ɔ̧mà shu la.
HEB.4.1	Ndɨ̀ wu Mbɔ̧ɔ̧mà bakà kùbte mènkàꞋa mi nê baa li ekɨꞋɨ àdziꞋa yea ghɨ̌ baa yètè la, bɨ̀ me ko awɨ̧ mbɨ̀Ꞌɨ̀ ka wòt kǒ ane yɨ̧ bela ngɨ̀à tà kà tsi nkùꞋù è we tàa nyi àdziꞋa mbɔŋ la. 
HEB.4.2	Ba li ndzəâ Ntu̧ Ntsɔ̧̀ Mbɔ̧ɔ̧mà wuê mbɨ̀Ꞌɨ̀ bɔ li ndzə la, ka ndzə ale èngǎ̧ mbɔŋ è ka ghɨ a ntsɔ̧̀ ko ane yɔb nkàà nê, bɔ li bɔ̀ ka bɨ̧ɨ̧nè a mèntɨ̧ɨ̧ mɔb nê Mbɔ̧ɔ̧mà naa ghɨ̀ mbɨꞋɨ̀ tà shu la. 
HEB.4.3	Bàa wu ba bɨ̧ɨ̧ne èngǎ̧ Mbɔ̧ɔ̧mà la aa nyia àdziꞋa mbɔŋ ndzètà wù mbɨ̀Ꞌɨ̀ Mbɔ̧ɔ̧mà shu la nê,
HEB.4.3	“E ndi ntsǒ tê ndzì nkà̧ nê,
HEB.4.3	‘Bɔ̀ ka lɔ̀Ꞌ àlia ekɨꞋɨ àdziꞋa
HEB.4.3	màa ghɨ̌ bɔɔ yètè la a!’ ”
HEB.4.3	Tà li me làꞋà àyaa ale mbɔ̂ ndzaŋe taŋke àfàꞋ àzi te àfɨꞋa ngɔ̀ŋ li mbùꞋ la. 
HEB.4.4	Àkata Mbɔ̧ɔ̧mà a làꞋà ànəa àli yu è wu èli besà̧à̧mbe ane nkàb la adzìꞋa ko nê, “Mbɔ̧ɔ̧mà li fàꞋ àfàꞋ àzi àgème, è me wu ane àli yu è wu èlibȩ besà̧à̧mbe ane nkàb la tà yètè.” 
HEB.4.5	Tà li mè shu a èbem àdziꞋa àkata mbì yu nê, “Bɔ̀ ka lɔ̀Ꞌ àlia ekɨꞋɨ àdziꞋa màa ghɨ̌ bɔɔ yètè la a.”
HEB.4.6	Bòt bu bɔ li mbɨ̀ ndzəâ Ntu̧ Ntsɔ̧̀ Mbɔ̧ɔ̧mà la, e li bɔ̀ ka nyi àdziꞋa tàa ghɨ̌ bɔɔ yètè la, nkàà nê bɔ li ntù̧u̧ eyute ànəa tà shu la. A li mbàte ngu ale, ka bòt ko e bɔ̂ ngu bɔ̀ɔ nyi taa ghɨ̌ bɔɔ yètè la. 
HEB.4.7	Ale, Mbɔ̧ɔ̧mà mê nɔ̀ŋè àli ako me tɔ nê “Laane”. MèngùꞋebȩ ko li ntaꞋa tsě, tà ghɨ̀ Dàbid làꞋ mèngà̧ maa ba tɔ a èbem Àkata Mbɔ̧ɔ̧mà tè ndɔ̀Ꞌ la nê,
HEB.4.7	“Bɨ zə ànəa Mbɔ̧ɔ̧mà shu la laane,
HEB.4.7	bɨ̀ ka ngɨ̀ mèntɨ̧ɨ̧ mɨ̧ me kweele.”
HEB.4.8	Joshùà li ngɨ̀ ale ngɨ̀ bɔ yètè a èlɨ̀ wu Mbɔ̧ɔ̧mà li nkàꞋ nê yea ghɨ̀ la, ko Mbɔ̧ɔ̧mà li tà meè ndàꞋ ànəa àli ako tsa. 
HEB.4.9	Ale, bòt Mbɔ̧ɔ̧mà e bèla mbɔ̌ àliapfəèa àko bɔ̀ɔ yètè la, mbɨ̀Ꞌɨ̀ Mbɔ̧ɔ̧mà li fàꞋ è me wu ane èlibȩ besà̧à̧mbe tà yètè la. 
HEB.4.10	Wòt gème tà nyi àdzìꞋa màndzeta yaa mbɨ̀Ꞌɨ̀ Mbɔ̧ɔ̧mà li nkàꞋ la, è paa àfàꞋ àzi tè me yète mbɨ̀Ꞌɨ̀ Mbɔ̧ɔ̧mà li ndzètè ane àzi la. 
HEB.4.11	Ale, bà nyɔ̀Ꞌtà ndze nê ba nyi àdzìꞋ yu Mbɔ̧ɔ̧mà nàa ghɨ̌ baa yètè la. Bà ka mbɨ̧̀ɨ̧̀ne wòt kǒ ane ya tseke kà nyi mbɨ̀Ꞌɨ̀ bɔ li nkwèèle àtsə bɔ̀ kà kǒ nyi la.
HEB.4.12	Èngǎ̧ Mbɔ̧ɔ̧mà e wu èyu̧ mè mbɔ̀ mètàŋ. E tɔɔ te ntsè nyi èbà bebe. Aà sɔ̀ɔ̀bà tè ngà ndzə àdziꞋa àlɨ̀ŋka wɔ̀bȩ̂ nè fo tò à wu abot la, mè sɔ̀ɔ̀bà tè ngà ngu a èbem èkwȩ bɔ̂ mbɔ̀ɔ̀latsə. Aa ngɨ̀à Mbɔ̧ɔ̧mà ko àghɨa wòt nàa mɨ̀ɨ̀tà la nè àyea tàa nkɨ e ghɨ̀ la. 
HEB.4.13	Àghɨa ko a ntsě betsiꞋa a lò̧ò̧tè a mbì Mbɔ̧ɔ̧mà la. Tàà ndzea àghɨ àgème a ngɔ̀ŋ ŋaa mbɨ̀Ꞌɨ̀ àa la, è mè ngu abua tò bàa li làꞋà ànəê àghɨ àgème bàa ngɨ̀à la.
HEB.4.14	Yesò Waã Mbɔ̧ɔ̧mà wu àtsəa bèntsìà mèpɨ̧̀ a Mbɔ̧ɔ̧mà àya, tà kɔꞋ ngà tè ntsè ègwet la. È wu ale, bà baãaã ànəa mèntɨ̧ɨ̧ ma mu ba zi ane Yesò la ntsɔ̧̀ me nɨa ngà nè mbì. 
HEB.4.15	Àtsəa bèntsìà mèpɨ̧̀ a Mbɔ̧ɔ̧mà yaa ntsě èwuu wòt wu betsiꞋa tà kà ko nkù tèsȩ ta ane mènəè mu bàa njùa adù̧ la. Ka, tà wu wòt bɔ li nkɨke atò ane balu̧ bàgème wuê mbɨ̀Ꞌɨ̀ bàa, ka tà kà ghɨa kàbɔ̀ŋ la. 
HEB.4.16	È wu ale, bà ka mbɔ̀a a mà nkɨꞋa a mbì Mbɔ̧ɔ̧mà wu tàa nyɨ̀Ꞌta ntsɔ̧̀ vi abua bòt la. Bà kɨꞋɨ mbɨ̀Ꞌɨ̀ taa ku tèsȩ ta, enyɨꞋte èkɔŋ vi ane ya, e mě tɨŋe awa.
HEB.5.1	Mbɔ̧ɔ̧mà nàa ngɨ̀ tà lȩ̂ wòt ayɔɔ bòt, bɔ̀ zia tò ane àtsəa bèntsìà mèpɨ̧̀, bɔ wua nkɨà taa me fàꞋa abua Mbɔ̧ɔ̧mà ane èlen bòt ngaa, ŋǎ èghɨ mè nkɨ̧̀ɨ̧̀ma banyà̧ ŋǎ abua Mbɔ̧ɔ̧mà mbɨ̀Ꞌɨ̀ e ghɨ̌ taa waꞋa bèkàbɔ̀ŋ bɔb. 
HEB.5.2	Taa ko bɔɔla vi etɨŋe bòt bu bɔ̀ɔ fà̧à̧tà mènəè nkàà nê bɔ baka ko la, ndɨ̀ wu tàa njùa àzi ane balu̧ nyaŋ la. 
HEB.5.3	Ndɨ̀ wu tàa njùa àzi mɨ̧̂ la, tà bɔ ndɨ tàa me kɨ̧ɨ̧me banyà̧ ŋǎ abua Mbɔ̧ɔ̧mà mbɨ̀Ꞌɨ̀ taa waꞋa a kàbɔ̀ŋ tò mɨ̧̂ la.
HEB.5.4	Ba ko mɨ̧̂ nê wòt nàà kà kukte àvi zìambɔŋ e ghɨ̀ avi ane àtsəa bèntsìà mèpɨ̧̀ Mbɔ̧ɔ̧mà. Wu Mbɔ̧ɔ̧mà ka tàa ŋǎ èlen ngaa abua wòt wuê mbɨ̀Ꞌɨ̀ tà li ŋǎ abua Alɔ̀n la. 
HEB.5.5	Wu wuê a èlɨ mbɔŋ Yesò Klistò li tà kà kukte àvi zìambɔŋ, e ghɨ̀ àvi ane àtsəa bèntsìà mèpɨ̧̀ Mbɔ̧ɔ̧mà la. Wu Mbɔ̧ɔ̧mà ka tà li shu abua tò nê,
HEB.5.5	“À wu Waã am;
HEB.5.5	E ntsiꞋi Tǎt wè laane.”
HEB.5.6	Mbɔ̧ɔ̧mà mê shu àdzìꞋa ko a èbem àkatè àzi, nê,
HEB.5.6	“À wu ntsìà mèpɨ̧̀ Mbɔ̧ɔ̧mà
HEB.5.6	ane àlia nè àlia,
HEB.5.6	mbɨ̀Ꞌɨ̀ Mèkizedèk li ngu la.”
HEB.5.7	È li ngu àfɨꞋa Yesò wu a sitsǎꞋ ŋàa la, tà me ŋȩ nè mèsi ntsàꞋta Mbɔ̧ɔ̧mà nè èntɨ̧ɨ̧ vi ègème shua mènəè abua tò wu betsiꞋa tà ko ngɨ̀ tè Yesò wu tseke kà pfə la. Mbɔ̧ɔ̧mà li njùte ànəa tà dɨ̀à shua la ndɨ̀ wu Yesò li ngua mbɔ̀ɔ̀le avi ndzəa tò la. 
HEB.5.8	Tà li mbàte ngu Waã Mbɔ̧ɔ̧mà ale, ka ngoꞋ yu tà li ndze la ghɨ̀ tà lànê me zəa Tǎt vi. 
HEB.5.9	ÀfɨꞋa Mbɔ̧ɔ̧mà li ndzèa tò tà kùꞋ la, tà ghɨ̀ tà tsìꞋi èlu̧ mèmpème kàlìà abua bòt bu bɔ̀ɔ ndzəèa tò la. 
HEB.5.10	Mbɔ̧ɔ̧mà mè ntsia tò ane àtsəa bèntsìà mèpɨ̧̀ wuê mbɨ̀Ꞌɨ̀ Mèkizedèk li ngu la.
HEB.5.11	Ba taꞋa bɔ mèngǎ̧ bàa làꞋa ane ànəê yaa la, ka è me kweele awa ndɨ bàa ghaꞋte shu la, nkàà nê ànəê aà kà yàŋè nyi àtsəa yɨ̧. 
HEB.5.12	Bɨ ghɨ̂ mbɔ̌ ndɨ nàa me wu àfɨ̀Ꞌ yaa bɨa tsiꞋi bènyɨꞋtà la, ka wòt kǒ bɔ ndɨ̀ tàa mèe enyɨꞋte awɨ̧ èghɨ leyu bu wòt bɔ ndɨ tàa bɨ̌ ko ane èngǎ̧ Mbɔ̧ɔ̧mà la. Bɨ bele mbɨ̀Ꞌɨ̀ bòt bɔ̀ɔ me nyɔŋe awɔb la, bɨ bakà zìꞋ nkùꞋ bòt bɔ̀ɔ me jɨ èghɨjɨ kekweelè la. 
HEB.5.13	Wòt ègème tàa nyɔ̌ èbɨ̧ la bele watèchɨɨle kà zìꞋ neete eko àghɨa Mbɔ̧ɔ̧mà nàa nkɨà la. 
HEB.5.14	Wu ndàꞋ bòt bɔ tsə la ka bɔ̀ɔ njɨ̀a èghɨjɨ kekweelè la. Bòt ngaa wu bòt bɔ ghɨ̀ mènəè tè èyì e nyi àtsəa yɔb ndɨ bɔ̀ɔ ko a ntsɔ̧̀ nè kàbɔ̀ŋ la.
HEB.6.1	Bà me ghɨ èghɨ bu e kùꞋu abua bòt bu bɔ tsə ane mènəè Yesò la. Bà ka ntèꞋà wuê ane ànəa èghɨ leyu bu bɔ li mbɨ̀ nyɨ̀Ꞌte awa ane ànəa Yesò Klistò la. Bà ka tsi me làꞋà wuê mènəè mbì mu nàà shua nê bòt è waꞋa mènəè mu nàa ngɨ̀à bɔ tsiꞋi èpfəꞋte bòt a mbì Mbɔ̧ɔ̧mà la. Bà ka tsi me làꞋà wuê ndɨ wòt nàa zǐ èntɨ̧ɨ̧ vi ane Mbɔ̧ɔ̧mà la. 
HEB.6.2	Bà ka tsi mè me làꞋa wuê ànəa balu̧ a màndzia èbem èdzî nè ànəa mànɔŋa èbu àtsəa bòt Mbɔ̧ɔ̧mà. Bà ka tsi me làꞋà wuê ndɨ bèmpfəà àa li yu̧u̧me la. Bà ka mè me làꞋa wuê ndɨ Mbɔ̧ɔ̧mà nàa li saꞋa bòt la. 
HEB.6.3	Mbɔ̧ɔ̧mà bɨ̧̀ɨ̧̀na ko baa sà mènəè maa me ghà wuê nè mbì.
HEB.6.4	Bòt bu bɔ sa èngǎ̧ Mbɔ̧ɔ̧mà la, bɔ̀ɔ ghɨ̀ na ka ekubte e mě kɨꞋɨ abua tò à? Bɔ li ngua ngȩ̀ȩ̀na a èbem èkaꞋà Mbɔ̧ɔ̧mà. Bɔ li njùte èghab wu àa ndzəa a ègwet la, mè mbɔ̌ Fo Kèfə mbɨ̀Ꞌɨ̀ bòt ko. 
HEB.6.5	Bɔ li nko nê ànəa Mbɔ̧ɔ̧mà shu la aa mbɔ̀, mè ndzè mètàŋ mu nàa wu àfɨ̀Ꞌ yu Mbɔ̧ɔ̧mà nàa me bà̧aã ngɔ̀ŋ fi la. 
HEB.6.6	Bɔ tsìà mèntɨ̧ɨ̧ mɔb ane Yesò ko aa taꞋa kweele bɔɔ mě zì mèntɨ̧ɨ̧ mɔb ane tò, nkàà nê a wu mbɨ̀Ꞌɨ̀ bɔ wua mè ngù̧ù̧ta Yesò waã Mbɔ̧ɔ̧mà a mbɨ̧̀ mbasa, mè ŋa àtsəa kɔꞋɔ abua tò a kètsìà banɔ̧̀.
HEB.6.7	Mbɨ̀ŋ nàa me lu ane si, si mbɔŋ me ghɨ̌ èghɨ e tsəa ntɨ̀ŋa bòt bu bɔ liꞋi la, Mbɔ̧ɔ̧mà me lɔ̀ɔ̀le si mbɔŋ. 
HEB.6.8	Ka è wu nê, èghɨ ntsəa adù̧ la tsiꞋi njiŋtsə bɔ̂ mèfəèꞋ ko si mbɔŋ tsiꞋi àku, ntsìꞋi è ye betsiꞋa Mbɔ̧ɔ̧mà tsò̧ a me lìa bɔ tò̧ la.
HEB.6.9	Ngule bèshu̧ bɔ̧, ba batè ndàꞋ anè ale, ka mbɔ̂ nga ane ànəa yɨ̧ ndâ nko nê bɨa nga egha ane alu̧ ntsɔ̧̀ wu Mbɔ̧ɔ̧mà nàa ghɨ̌ bɨa bɔ mèmpème la. 
HEB.6.10	Mbɔ̧ɔ̧mà nàà kà saꞋa ànəê kàbɔ̀ŋ. BetsiꞋa tà kà leene èfàꞋ bɨ̧, nè èkɔŋ wu bɨ nyɨꞋtè nkàà tò la. Bɨ li ngua ntɨ̀ŋa bɔnyɨ bɨ̧ bɔ̀ɔ nkùŋa a Mbɔ̧ɔ̧mà la, mè mbèla ngɨ̀à wuê a èlɨ mbɔŋ. 
HEB.6.11	Baa nkɨà nê, wòt ègème ane yɨ̧ baãaã wuê a èlɨ̀ waa tè ngà ndìà, mbɨ̀Ꞌɨ̀ ebɔ àghɨa tà kuule èntɨ̧ɨ̧ vi me chɨ̀Ꞌɨ la. 
HEB.6.12	Baà kà kɨ laꞋnê bɨ̀ wu bòt àlȩ̀ȩ̀tè, ka baa nkɨà nê bɨ̀ wu mbɨꞋɨ̀ bòt bu bɔ li ndzì mèntɨ̧ɨ̧ mɔb ane Mbɔ̧ɔ̧mà, mè nchɨ̀Ꞌ tè mbɔ̀ àghɨa Mbɔ̧ɔ̧mà kàꞋà wɔb la.
HEB.6.13	È li ngu àfɨꞋa Mbɔ̧ɔ̧mà ghɨ̀ mènkàꞋa mi abua Abàlàghâm la, wòt kà wu tà tsèa Mbɔ̧ɔ̧mà wu taa nɨ èlen tò zǐ nkà̧ la, ale tà zì nkà̧ ane zi zìambɔŋ. 
HEB.6.14	Tà li nê, “Ane nkûŋ, maa lɔ̀ɔ̀lè àwê, e ghɨ̌ àndà̧ yê aa yaãaã.” 
HEB.6.15	Ale, Abàlàghâm kùùle èntɨ̧ɨ̧ nchɨ̀Ꞌ tè ngɨ̀ mbɔ̀ àghɨa Mbɔ̧ɔ̧mà li nkàꞋ atò la.
HEB.6.16	Wòt nàa ngɨ̀ tà me zǐ nkà̧, tà nɨ̀ èlen wòt tà tsè atò la ka nɨŋ ndzì, tà zì ale bɔ ko nê, bɔ tsia ànəa mbɔŋ, tè ndòo àyɔ̀ŋ àgème a kètsìà bòt. 
HEB.6.17	Mbɔ̧ɔ̧mà li me kɨ e ghɨ̌ bòt bu bɔ li mbɔ̌ ndɨ bɔ̀ɔ bɔ àghɨa tà li nkàꞋ la, aa la ko nê tà ka lɔ̀Ꞌ àlia ekubte èntɨ̧ɨ̧ vi a, tà zǐ nkà̧ nɨŋ sèntè ànəê yu ye kàꞋà la. 
HEB.6.18	Èghɨ aa bebe betsiꞋa è ka kubtè la, Mbɔ̧ɔ̧mà kà mê ngu elàꞋà mèfà̧ adù̧ la. Ale, bàa wu ba ghǎ abua Mbɔ̧ɔ̧mà mbɨ̀Ꞌɨ̀ epeme la, e lâ nko nê, baa bɔ àghɨ yu ba nɔ̀ŋe ntɨ̀ ya me chɨ̀Ꞌɨ nê Mbɔ̧ɔ̧mà nɔ̀ŋe abua ya la. 
HEB.6.19	Ba bɔ ntɨ̀ yaa, è wuê mbɨꞋɨ̀ àlɨ̀Ꞌa èntɨ̧ɨ̧ ya la. Ba lâ nko nê, betsiꞋa àghɨ à ka baãaãtè yùà. Wu ntɨ̀ mbɔŋ nàa ghɨ̌ baa fəèꞋə ndǐ yu bɔ tsoŋa a èbem lob nɨ̧ Mbɔ̧ɔ̧mà a Jèlusalèm a ègwet la, enyi egha tê wu àdziꞋa ntsèm a Mbɔ̧ɔ̧mà la. 
HEB.6.20	Yesò ghǎ a èbèm və a mbì, nkàà àwa. Tà ghǎ abàꞋ və ale, ntsìꞋi taꞋà ntsìà mèpɨ̧̀ Mbɔ̧ɔ̧mà ane àlia nè àlia mbɨ̀Ꞌɨ̀ Mèkizedèk li ngu la.
HEB.7.1	Mèkizedèk waa li ngu fɔ̧̀ Salèm, mè ngu ntsìà mèpɨ̧̀ Mbɔ̧ɔ̧mà Àtsèàngɔ̀ŋ. Tà li mbù̧ a Abàlàghâm nkua a èbet tà li bùŋè bèfɔ̧̀ la, fà̧à̧te atò. 
HEB.7.2	Abàlàghâm li ngàbtè èghɨ ègème tà nɨa èbet wu la ane èdzìꞋ èghem, ŋǎ àdziꞋ yeamɔꞋ abua tò. Lə mbì èlen Mèkizedèk wu, “Fɔ̧̀ tàa ngɨa àghɨa Mbɔ̧ɔ̧mà nàa nkɨa la” mè nga ane èlɨ̀ wu tà lè wu fɔ̧̀ Salèm la, lə èlen tò mè ngu “Fɔ̧̀ tàa ngɨa àlàŋkè la.” 
HEB.7.3	Mèkizedèk waa li tà kà bɔ a tàt, tà kà bɔ nyɨ̌, bɔ̀ ka meè nko ka wuê bètǎt nyaꞋ tò. Bɔ bakà ko àlia bɔ li mbi atò la, bɔ̀ ka ko àyea tà li mpfə la. Tàà mbɨ̀Ꞌɨ̀ Waã Mbɔ̧ɔ̧mà. Tà wu ntsìà mèpɨ̧̀ Mbɔ̧ɔ̧mà ane àlia nè àlia.
HEB.7.4	Bɨ̀ chɨɨme ndzě ndɨ tà li nge la! Abàlàghâm wu tà li ngu tǎt mbì wa la li ngàbtè èghɨ tà nɨa èbet la ane èdzìꞋ èghem ŋǎ àdziꞋ yeamɔꞋ abua tò. 
HEB.7.5	Mbɨ̧ Mbɔ̧ɔ̧mà li nê, wòt ègème ane bòt Izəèlȩê me ghàbtè èghɨ tà fùꞋù la ane èdzìꞋ èghem, ŋǎ àdziꞋ yeamɔꞋ abua bòt àndǎ̧ Levì bu bɔ̀ wu bèntsìà mèpɨ̧̀ Mbɔ̧ɔ̧mà la. Bòt baa e li mbatè ngu bɔnyɨ bɔb mè ngu bòt àndǎ̧ Abàlàghâm, ka mbɔ̂ mbɔ ndɨ bɔ̀ɔ me ŋa èghɨ bàa abua bòt àndǎ̧ Levì bu la. 
HEB.7.6	Ka mbê waa tà li tà kà wu wòt àndǎ̧ Levì mbɔŋ la, li nɨ àdziꞋ yeamɔꞋ ane èghɨ bu Abàlàghâm li ngàbtè ane èdzìꞋ èghem la. Tà nɨ ale mbɔ̂ fà̧à̧te Abàlàghâm wu Mbɔ̧ɔ̧mà li nkàꞋ nê yea lɔ̀ɔ̀le atò la. 
HEB.7.7	È ntse ànəa ko bɔ̀ɔ mèe me màkè la, nê wòt tàa faãaãta bòt la è tsě wòt wu bɔ fà̧à̧te atò la. 
HEB.7.8	A ghǎ ane àbâ àko bòt bɔɔ̀ mpfəèꞋta la ka bɔ me nɨ àdziꞋ yeamɔꞋ ane èghɨ bu bɔ ghàbte ane èdzìꞋ èghem la, nga ane ayea ko èghɨ mbɔŋ tsiꞋi me nɨ wòt tà wu yû̧ la. 
HEB.7.9	BetsiꞋa wòt shu nê Abàlàghâm li ŋà àdziꞋa àghɨ ya yeamɔꞋ ale, a wu nê Levì wu bòt àndǎ̧ atò e li ngua nɨa àdziꞋ yeamɔꞋ la e ŋa mɨ̧̂, 
HEB.7.10	nkàà nê Mèkizedèk li me kwene ane Abàlàghâm ale, Abàlàghâm bela ka nga ebi bòt bu bɔ̀ɔ li lɔ̀Ꞌɔ ebi a Levì wu la.
HEB.7.11	Mbɔ̧ɔ̧mà li ŋa mbɨ̧tsə abua bòt Izəèlȩê ane ndɨ tèa nkùꞋu ane àfaꞋa tà ŋa abua bèntsìà mèpɨ̧̀ Mbɔ̧ɔ̧mà bu be dzə a èbem àndǎ̧ Levì la. Ale, àfaꞋa bèntsìà mèpɨ̧̀ Mbɔ̧ɔ̧mà bu bɔ dzə àndǎ̧ Levì la a li ngɨ̀ ale ngu ko e ghɨ̌ bòt aa wu mbɨ̀Ꞌɨ̀ bɔ wuê ewu la a mbì Mbɔ̧ɔ̧mà, ko Mbɔ̧ɔ̧mà li tà kà tsi ntsàà ntsìà mèpɨ̧̀ ko tsa, tà wù mbɨꞋɨ̀ Mèkizedèk kà wu mbɨꞋɨ̀ Alɔ̀n la. 
HEB.7.12	Ale, bɔ̀ɔ ngɨ̀ bɔ̀ kubte bèntsìà mèpɨ̧̀, bɔ mè nkùbte mbɨ̧tsə mɨ̧̂. 
HEB.7.13	Wòt wu bɔ làꞋà ànəa tò la, li dzəè a èbem àndǎ̧ ko tsa, kà wòt kǒ ane àndǎ̧ mbɔŋ li mè wu ntsìà mèpɨ̧̀ Mbɔ̧ɔ̧mà. 
HEB.7.14	Waa waa lâ nko nê, Lefɨ̀Ꞌ wa li ndzə a èbem àndǎ̧ Judà, è wu àndǎ̧ Musì li me làꞋa ànəa bèntsìà mèpɨ̧̀ Mbɔ̧ɔ̧mà ale tà kà taꞋà èlen àndǎ̧ mbɔŋ la.
HEB.7.15	Baà pàa nkoê nkûŋ yu ane ànəê bèntsìà mèpɨ̧̀ ba la ndɨ̀ wu ntsìà mèpɨ̧̀ Mbɔ̧ɔ̧mà ko tàa mbɨꞋɨ̀ Mèkizedèk la è mê ndɔꞋ a si la. 
HEB.7.16	Tà me wu ntsìà mèpɨ̧̀ Mbɔ̧ɔ̧mà ale, è kà wu mbɨ̧ nàà ndàꞋà ànəa àndǎ̧ ntsìà mèpɨ̧̀ la ka è ghɨ̂ tà wu ale la. Wu mètàŋ mèmpème mu kà wu li lìa tà bɔ la, ka è ghɨ̀ atò ane ntsìà mèpɨ̧̀ Mbɔ̧ɔ̧mà la. 
HEB.7.17	Àkata Mbɔ̧ɔ̧mà a laꞋnê,
HEB.7.17	“À wu ntsìà mèpɨ̧̀ Mbɔ̧ɔ̧mà ane àlia nè àlia,
HEB.7.17	mbɨ̀Ꞌɨ̀ Mèkizedèk li ngu la.”
HEB.7.18	Ale, mbɨ̧ nyaꞋ yu bakà tsi mbɔ̀ mètàŋ nkàà nê è li ngua njùà, è kà wua fàꞋà. 
HEB.7.19	Ngu nê mbɨ̧ Musì li è kà wu ko ghɨ àghɨa a lâ nkùꞋ la. Ba bɔ ntɨ̀ è wu ye ntsɔ̧̀ la àfɨ̀Ꞌ yaa. Wu yùà yu ka nàa nɨa wa nkɨ̀Ꞌa a ngèt Mbɔ̧ɔ̧mà la.
HEB.7.20	Mbɔ̧ɔ̧mà li mè ndzì nkà̧ ane ànəa mbɔŋ. Bɔ li me ghɨ̀ bòt ko ane bèntsìà mèpɨ̧̀ Mbɔ̧ɔ̧mà ale tà kà zi nkà̧ ane ànəê ayɔb. 
HEB.7.21	Ka è me wu a Yesò, ko tà li me wu ntsìà mèpɨ̧̀ ale, Mbɔ̧ɔ̧mà zì nkà̧ àfɨꞋa tà li shu abua tò nê,
HEB.7.21	“Lefɨ̀Ꞌ Mbɔ̧ɔ̧mà è zǐ nkà̧,
HEB.7.21	tè tà kà wu tsi ekubte ànəa tà shu la, nê,
HEB.7.21	‘A wu ntsìà mèpɨ̧̀ ane àlia nè àlia.’ ”
HEB.7.22	Nkà̧ yaa ghɨ̂ Yesò tsiꞋi wòt tà tɨ̧ɨ̧ a mbì, ngɨ̀ mènkàꞋa kèkweelè Mbɔ̧ɔ̧mà mu è wu me ntsɔ̧̀ la.
HEB.7.23	Bèntsìà mèpɨ̧̀ Mbɔ̧ɔ̧mà nyaꞋ bu be li ngua ndzà̧aã, nkàà nê èvə e li ngua nɨa wɔb, wòt kà wua ntsèka àtsəa àfaꞋa mbɔŋ ane àfɨ̀Ꞌ à seè. 
HEB.7.24	Ka ndɨ̀ wu Yesò ka li lɔ̀Ꞌɔ pfə la a, betsiꞋa wòt tsa ka li ndɔ̀Ꞌ nɨ̀ àdziꞋa tò mbɨ̀Ꞌɨ̀ ntsìà mèpɨ̧̀. 
HEB.7.25	Ale, betsiꞋa Yesò ko ngɨ̀ bòt bu tà ghɨ̂ bɔ kɨꞋɨ abua Mbɔ̧ɔ̧mà la, e peme nènkèm nkàà nê, tàà ntsèka ndɨ̀à ànəa yɔb a mbì Mbɔ̧ɔ̧mà àli àgème.
HEB.7.26	Èwuu àtsəa bèntsìà mèpɨ̧̀ Mbɔ̧ɔ̧mà yaa a kùꞋu abua ya. Tà wu wòt tà tɨ̧ɨ̧ ndɨŋndɨ̀ŋ e mbì Mbɔ̧ɔ̧mà la, àghɨ à ka wu ane tò betsiꞋa wòt feele atò adù̧ la, tà kà wua ngɨa kàbɔ̀ŋ. Mbɔ̧ɔ̧mà è tsì atò ayɔɔ bòt kàbɔ̀ŋ, mè nɨ atò nkɔꞋ ngà tè ntsè tègwetsə. 
HEB.7.27	Tà bakà tsi mbɔ̌ ndɨ tàa mèe me kɨ̧ɨ̧me banyà̧ àli àgème ŋǎ abua Mbɔ̧ɔ̧mà ane mènəè kàbɔ̀ŋ mi nè è me bòt ko mbɨ̀Ꞌɨ̀ ètsə bèntsìà mèpɨ̧̀ Mbɔ̧ɔ̧mà ko bu e li ngua ngɨ̀à la. Tà li mbê ngɨ̀ àyaa ngò̧ yemɔ̀Ꞌ àfɨ̀Ꞌ yu tà li ŋà àtsəa zi la. 
HEB.7.28	Mbɨ̧ Musì li ngua ntsia bòt kà kùꞋ ane ètsə bèntsìà mèpɨ̧̀ Mbɔ̧ɔ̧mà, ka mènkàꞋa Mbɔ̧ɔ̧mà mu è li ntsìꞋi e kɨꞋɨ akwene mbɨ̧ nè nkà̧ adù̧ la, li ngɨ̀ Waã tò wu tà kùꞋù la ane àtsəa bèntsìà mèpɨ̧̀ Mbɔ̧ɔ̧mà ane àlia nè àlia.
HEB.8.1	Ngule ànəê yu ba shua ane èngà̧ waa la wu nê, ba bɔ àtsəa bèntsìà mèpɨ̧̀ Mbɔ̧ɔ̧mà mbɨ̀Ꞌɨ̀ è waa tà tseke a ègwet àtɨ̧a kèfɔ̧̀ a ègwet àbâ àbualu̧ a Mbɔ̧ɔ̧mà àtsəa ngɔ̀ŋ la. 
HEB.8.2	Tàà fàꞋà mbɨ̀Ꞌɨ̀ àtsəa bèntsìà mèpɨ̧̀ àdziꞋa ntsèm a Mbɔ̧ɔ̧mà, è wù ngule àdziꞋa bɔɔ nguꞋta Mbɔ̧ɔ̧mà, Tǎt wa Mbɔ̧ɔ̧mà zìambɔŋ vəèəè ka wu wɔ̀bȩ̂ tà vəèəè la.
HEB.8.3	Bɔɔ̀ ngɨ̀ bɔ̀ me zi wòt ègème ane àtsəa bèntsìà mèpɨ̧̀ Mbɔ̧ɔ̧mà, bɔ wua nkɨà mbɨ̀Ꞌɨ̀ taa me ŋa èghɨ, mè nkɨ̧̀ɨ̧̀ma banyà̧ ŋǎ abua Mbɔ̧ɔ̧mà. Ale, a li mbɔ̀ŋ nê àya nè àtsəa bèntsìà mèpɨ̧̀ Mbɔ̧ɔ̧mà à bɔ àghɨa ko tàa ŋa abua Mbɔ̧ɔ̧mà la mɨ̧̂. 
HEB.8.4	Tà li ngɨ̀ ale ngu a sitsǎꞋ, ko betsiꞋa tà kà bê ngu ntsìà mèpɨ̧̀, nkàà nê, bòt e yàŋe wu bɔ̀ɔ ŋǎ èghɨ abua Mbɔ̧ɔ̧mà mbɨ̀Ꞌɨ̀ mbɨ̧te Bèjuê tèa nkɨà la. 
HEB.8.5	ÀfàꞋ yu bèntsìà mèpɨ̧̀ Mbɔ̧ɔ̧mà ba àa ngɨ̀à la, wu àfəa àghɨa à wu a ègwet la. Àa mbɨ̀Ꞌɨ̀ a li ngu ane Musì la. È li ngu àfɨꞋa tàa nkɨ e ghɨ̀ àdziꞋa ntsèm yu a èbem lob Mbɔ̧ɔ̧mà la, Mbɔ̧ɔ̧mà səèŋkè àtû̧ atò nê, “Ye nê, à ghɨ̌ àghɨ àgème wuê mbɨ̀Ꞌɨ̀ e ndi nyɨ̀Ꞌte awê a ègwet èbȩ la.” 
HEB.8.6	Ka mbɨ̀Ꞌɨ̀ ndɨ àa la, àfaꞋa Mbɔ̧ɔ̧mà ŋa abua Yesò Klistò la a taꞋa tsè àyɔb, wuê mbɨ̀Ꞌɨ̀ mènkàꞋa kèkweelè mu Yesò tɨ̧ɨ̧ a kètsìà adù̧ la è tsě e me nyǎꞋ la. MènkàꞋa màà wu adù̧ ngule èghɨ ntsɔ̧̀ bu bɔbȩ àa li bɔ bùà la.
HEB.8.7	MènkàꞋa Kèkweelè mbì maa li ngɨ̀ ale ngu ko èghɨ àghɨ àgème mbɨ̀Ꞌɨ̀ Mbɔ̧ɔ̧mà kɨa la ko tà li tà kà tsi ngɨ̀ è me ko tsa. 
HEB.8.8	Ale, Mbɔ̧ɔ̧mà li ndze nê, bɔ bakà kuꞋ a màngɨa àghɨ mbɨ̀Ꞌɨ̀ ye kɨa la ale, tà nê,
HEB.8.8	“Naa li ngu àfɨ̀Ꞌ àko e ngɨ̀ mènkàꞋa kèkweelè fi mɔ̧,
HEB.8.8	ba bòt àndǎ̧ Izəèlȩê,
HEB.8.8	nè bòt àndǎ̧ Judà.
HEB.8.9	MènkàꞋa Kèkweelè Fi màa
HEB.8.9	ka li wu mbɨꞋɨ̀ mènkàꞋa kèkweelè mu
HEB.8.9	e ndi ngɨ̀ nè bètǎt nyaꞋ bɔb,
HEB.8.9	àfɨꞋa e ndi mbà̧aã àbu ayɔb
HEB.8.9	ndzə a èbem àlaꞋ a Ejìb la a.
HEB.8.9	Mmɔ̌ Tǎt wɨ̧ Mbɔ̧ɔ̧mà e ngua shua nê,
HEB.8.9	bɔ lè kaꞋa ghɨ̂ mbɨ̀Ꞌɨ̀ ba tò ba e li nɔ̀ŋè la,
HEB.8.9	ale e ntsì àbu am ane yɔb.
HEB.8.10	Eyaa wu mènkàꞋa kèkweelè mu màa ghɨ̀
HEB.8.10	ba bòt Izəèlȩê la.
HEB.8.10	Mmɔ̌ Tǎt wɨ̧ Mbɔ̧ɔ̧mà e ngua shua nê,
HEB.8.10	àfɨꞋa mbɔŋ aa li nkùꞋ,
HEB.8.10	e ndzì mbɨ̧ taã a ètsə bɔb,
HEB.8.10	mè ndzì tua a mèntɨ̧ɨ̧ mɔb.
HEB.8.10	Maa li wu Mbɔ̧ɔ̧mà wɔb,
HEB.8.10	bɔɔ wu bòt bɔ̧.
HEB.8.11	Wòt kǒ ane yɔb ka li wu nyɨꞋtà wanyɨ vi a,
HEB.8.11	wòt kà meè ngu li eshu abua wanyɨ vi nê,
HEB.8.11	tà ko a Mbɔ̧ɔ̧mà.
HEB.8.11	Aa ale nkàà nê,
HEB.8.11	bɔɔ li enɨ am bàgème ane Mbɔ̧ɔ̧mà wɔb,
HEB.8.11	e bùꞋu ane e we tèchɨɨle ane yɔb,
HEB.8.11	e gha wu ane bɔɔjuŋ.
HEB.8.12	Maa nga eku tèsȩ tɔb ane mènəè bɔ fà̧à̧tè la,
HEB.8.12	mè ngwaꞋa mènəè kàbɔ̀ŋ mɔb.”
HEB.8.13	Mbɔ̧ɔ̧mà me làꞋa ànəa mènkàꞋa kèkweelè fi ale, ngɨ̀ me mbì mu è tsìꞋi àku. Bɔ̀ɔ ngɨ̀ bɔ̀ baka tsi ngua mbà̧à̧ta àghɨ, tè à tsìꞋa ndènà lène bɔ ko nê, bɔ bele elèène ànəa yùà.
HEB.9.1	È màà ngu wuê mènkàꞋa kèkweelè mbì mu ko è li mbɔ̀ balu̧ bɔ̀ɔ nɨa ka ntsàꞋta Mbɔ̧ɔ̧mà la, me mbɔ̂ àdziꞋ a sitsǎꞋ bɔ̀ɔ ntsàꞋta Mbɔ̧ɔ̧mà abot la. 
HEB.9.2	Bɔ li mvəè àyò àko, mbɔ̂ nga a èbem àtsəa mbì yu bɔ̀ɔ ntɔ nê àdziꞋa ntsèm a Mbɔ̧ɔ̧mà la, ngɨ̀ àghɨa bɔ̀ɔ ntsia èkaꞋà a ègwet la, nè èkɔꞋ mè nè bled wu bɔ tɔ èlen Mbɔ̧ɔ̧mà adù̧ la. 
HEB.9.3	Àyea ko nè àtsə a èbem àyò a mbɔŋ a li ngu akwen taꞋà ndǐ kwèn yu bɔ tsoŋa la, bɔ me tɔ nê, àdziꞋa ntsèm a mbì a Mbɔ̧ɔ̧mà. 
HEB.9.4	Bɔ li mbɔ̧̂ àdziꞋ a èbèm ndɔ̀ɔ̀be ane goêl me tò̧ èghɨ ko àa nəèꞋa mbɔ̀ la ŋa abua Mbɔ̧ɔ̧mà. Èkɔb mènkàꞋa kèkweelè Mbɔ̧ɔ̧mà mu bɔ lɔɔbe èbâ ègème ane goêl la e li ngu a èbèm mɨ̧̂. Bɔ li ndzì kětsəè bɔ ghɨ ane goêl la a èbèm. Èghɨjɨ bu bɔ̀ɔ ntɔ nê manà la e li ngu a èbem kětsəè fa. Ambàŋ Alɔ̀n wu tèfəꞋtsə te li ntùùte adù̧ la, nè tèbaate àti tu bɔ li shɨ̀ mènkàꞋa kèkweelè Mbɔ̧ɔ̧mà mu adù̧ la e li ngu a èbèm èkɔb mbɔŋ mɨ̧̂. 
HEB.9.5	Banyà̧ ko bèa nyɨ̀Ꞌta nê ènɨ̧ Mbɔ̧ɔ̧mà aa bòt la e li ngu a kɔ̧̀ èkɔb wu mbɔ̂ sà̧à̧mè tèbaabè tɔb nkàbte àdziꞋ yu Mbɔ̧ɔ̧mà nàa ngwaꞋà bèkàbɔ̀ŋ bòt la. Ba baka bɔ àfɨ̀Ꞌ a bàa yaatè mènəè maa ègème àfɨ̀Ꞌ yaa e làꞋa la.
HEB.9.6	Bɔ li ngu bɔ̀ɔ ngɨ̀ bɔ̀ taŋke èghɨ bàa tè bɔ paa, bèntsìà mèpɨ̧̀ Mbɔ̧ɔ̧mà e me nyi àtsəa mbì àyò yu àlia àgème fàꞋà àfàꞋ àyɔb. 
HEB.9.7	È bɔ è wu àtsəa kwèn yu, ndàꞋ wòt tà me nyi a èbèm la wu àtsəa bèntsìà mèpɨ̧̀ Mbɔ̧ɔ̧mà. Tàa ngɨ̀ tà me nyi wuê ngò̧ yemɔ̀Ꞌ ane èngùꞋebȩ. Tàa ngɨ̀ tà me nyi tà nɨ àlo̧ tàa ŋa abua Mbɔ̧ɔ̧mà ane àtsəa zi, nè àyea banɔ̧̀ ane mènəè kàbɔ̀ŋ bɔ ghɨ ka ko la. 
HEB.9.8	Fo Kèfə wua nɨa èghɨ bàa nyɨ̀Ꞌta wa nê alu̧ a mànga àdziꞋa ntsèm a mbì a Mbɔ̧ɔ̧mà yu bakà zìꞋ ngàꞋa mbɨ̀Ꞌɨ̀ àyò yu à bele la. 
HEB.9.9	Èghɨ baa ègème e nyɨꞋta àlȩê àfɨ̀Ꞌ yaa bà wu adù̧ la. E wua nyɨ̀Ꞌta nê èghɨ bu bɔ̂ banyà̧ baa bɔ wua nkɨ̧̀ɨ̧̀ma ŋǎ abua Mbɔ̧ɔ̧mà la e li è ka koê ngɨ̀ wòt ngùꞋtà Mbɔ̧ɔ̧mà la nàà wu mbɨ̀Ꞌɨ̀ tà wu ewu la, tè èntɨ̧ɨ̧ tò aa bakà tsi fèèlè atò. 
HEB.9.10	Èghɨ mbɔŋ e wu wuê ane èghɨjɨ nè èghɨ bɔ̀ɔ nu la, nè balu̧ bòt àa nɨa shùà ènyit mbɨ̀Ꞌɨ̀ lèsɔ̀t la. Èghɨ baa wu mbɨ̧te nàbȩ̂ tèa me fàꞋà te egha wu àfɨꞋa Mbɔ̧ɔ̧mà nàa ghɨ̌ àghɨa àgème aa tsiꞋi ayea fi la.
HEB.9.11	Ka Yesò Klistò li nkɨ̀Ꞌɨ̂ mbɨ̀Ꞌɨ̀ wòt tà wu àtsəa bèntsìà mèpɨ̧̀ Mbɔ̧ɔ̧mà ane èghɨ ntsɔ̧̀ bu adzìꞋ yaa la. Àyò yu tàa faꞋa a èbèm la wu àyea a ghe mè ndâ ngu wu mbɨ̀Ꞌɨ̀ a wu ewu la. Àyò mbɔŋ ka ghɨa wɔ̀bȩ̂, è kà mèe ngu àghɨa bɔ ghɨ̀ mbɨꞋɨ̀ bɔ ghɨ̀ èghɨ ko a sitsǎꞋ la. 
HEB.9.12	Yesò li nyi a èbem àyò ya ngò̧ yemɔ̀Ꞌ, ntsè nga a èbem àdziꞋa ntsèm a mbì a Mbɔ̧ɔ̧mà yu. Tà li tà kà nɨ àlo̧ a dzətsə nè mpɔ̀ŋtsə ka nɨ enyi. Tà li ŋà àlo̧ azi zìambɔŋ, nɨŋ ngɨ̀ ba bɔ mèmpème nàa li ewu ane àlia nè àlia la. 
HEB.9.13	Bɔ̀ɔ ngɨ̀ bɔ nɨ àlo̧ dzətsə nè àyea mpɔ̀ŋtsə fɔ̀te nè muttsə te dzəa ane waã mpɔ̀ŋ bɔ tò̧ la, nchɨ̧̀ɨ̧̀te shùù bòt bu bɔ̀ baka kùꞋ e mbì Mbɔ̧ɔ̧mà la, ngɨ̀ bɔ fəə nkàà nê bɔ shùù a kàbɔ̀ŋ wu ane yɔb la. 
HEB.9.14	Tè a wu ewu anè, ko àlo̧ Yesò Klistò à ka faꞋa te tsè ale a? Fo Mbɔ̧ɔ̧mà àlia nè àlia li ngɨ̀ tà ŋà àtsəa zi mbɨ̀Ꞌɨ̀ nkɔ̀Ꞌ èpɨ̧̀ kà ye àlɔꞋ, mbɨ̀Ꞌɨ̀ enɨ àlo̧ azi e shùù mèntɨ̧ɨ̧ ma ane èghɨ bàa kà nɔŋe lə la, mbɨ̀Ꞌɨ̀ baa me ghɨ̀ àghɨa Mbɔ̧ɔ̧mà yû̧ nàa nkɨà nê bà me ghɨ̀ la.
HEB.9.15	Ale, Yesò wu wòt tà tɨ̧ɨ̧ a kètsìà ka ngɨ̀ Mbɔ̧ɔ̧mà ghɨ̀ mènkàꞋa kèkweelè fi, mbɨ̀Ꞌɨ̀ bòt bu bɔ̀ tsiꞋi e be Mbɔ̧ɔ̧mà la, aa ye a ntsɔ̧̀ Mbɔ̧ɔ̧mà ane àlia nè àlia, mbɨ̀Ꞌɨ̀ tà kàꞋà la. BetsiꞋa àyaa a wu ale nkàà nê, Yesò Klistò li ŋà àtsəa zi mbɨ̀Ꞌɨ̀ e ghɨ̌ bòt aa peme ane mènəè kàbɔ̀ŋ mu bɔ li ngua ngɨ̀a àfɨꞋa bɔ li mbèle a èten mènkàꞋa kèkweelè mu Mbɔ̧ɔ̧mà li ngɨ a mbì la.
HEB.9.16	Wòt nàa ngɨ̀ tà tɨɨ èpfəè li, wòt ka baãaãtè àghɨa tò tè tà ghɨ̀ mpfə. 
HEB.9.17	Wòt nàa ngɨ̀ tà tɨɨ èpfəè li, tà bakà pfə, bɔ̀ ka ghabtè èghɨ tò. Ka tà pfə, bɔ ghɨ̀ mbɨ̀Ꞌɨ̀ tà li shu la. 
HEB.9.18	Eyaa wu lə yu bɔ li nɨ̀ àlo̧ ka mbà̧à̧ mènkàꞋa kèkweelè mbì mu Mbɔ̧ɔ̧mà li ngɨ̀ la. 
HEB.9.19	Musì li tà ghɨ̀ tà shu ànəa àgème mbɨ̧te mènkàꞋa kèkweelè mu bòt e bɔ ndɨ bɔ̀ɔ me nɔ̀ŋè la, abua bòt bu bàgème, tà nɨ̀ àlo̧ mpɔ̀ŋtsə nè àyea dzətsə fȩ̀ȩ̀tè nè mèleb, mbɔ̂ nɨ èntaãaã ayɨ̌t kǒ bɔ̀ɔ ntɔ ane Isɔ̀b bɔ tsela àdziꞋa ndǐ a mèmbaŋ àtsə la, me nɨa nchɨꞋa adù̧ miita ane àkatè mbɨ̧ tu nè bòt mbɔŋ bàgème. 
HEB.9.20	Tà ghɨ̀ tà me ghɨ̀ ale, tà me shu nê, “Àlo̧ yaa wu àghɨa Mbɔ̧ɔ̧mà nɨŋ nkùùle mènkàꞋa kèkweelè mi bɔ̂ bòt bi nê bɔ̀ me ghɨ̀ mbɨꞋɨ̀ bɔ̂ tò ba e nɔ̀ŋè la.” 
HEB.9.21	Tà ghɨ̀ ale, tà nɨ àlo̧ yu mii ane àyò wu, nè èghɨ bu a lob Mbɔ̧ɔ̧mà bɔ̀ɔ nɨa ngùꞋtà tò la wuê a èlɨ mbɔŋ. 
HEB.9.22	Ane nkûŋ, mbɨ̧tsə te nyɨꞋtè nê bɔɔ nɨa àlo̧ ka nɨa ngɨ̀à èghɨ nyaŋ e kuꞋa a mbì Mbɔ̧ɔ̧mà, tè àlo̧ a bakà chɨ̧ɨ̧te a si Mbɔ̧ɔ̧mà kà waꞋa mènəè kàbɔ̀ŋ bòt.
HEB.9.23	A li mbɔ̀ŋ nê bɔ̀ nɨ àlo̧ èghɨ bàa shùù èghɨ bu è wù àfəa bu a ègwet la è fə. Aà nyɨ̀Ꞌta nê bɔ̀ nɨ àlo̧ èghɨ e tsè baa la ka nɨŋ shùù èghɨ bu a ègwet la. 
HEB.9.24	Yesò Klistò li tà kà nyi àtsəalob ntsèm a Mbɔ̧ɔ̧mà yu wɔ̀bȩ̂ è ghɨ̂, a fəə ngule a yu a ègwet la. Tà li nkɔꞋ ngà a ègwet, àdziꞋa tà wu a mbì Mbɔ̧ɔ̧mà àfɨ̀Ꞌ yaa ambo ya la. 
HEB.9.25	Tà li tà ka bɔ ndɨ tàa me ŋà àtsəa zi a ngo̧ a ngò̧, mbɨ̀Ꞌɨ̀ àtsəa bèntsìà mèpɨ̧̀ Mbɔ̧ɔ̧mà a li ngua nyia nkɨ̧̀ɨ̧̀ma banyà̧ èngùꞋ ègème nyia a èbem àtsəalob ntsèm a mbì a Mbɔ̧ɔ̧mà nè àlo̧ kà wu azi la. 
HEB.9.26	Tà li me wu ale ngɨ̀ ale, ko tà li mbɔ̌ ndɨ tàa ye ngoꞋ a ngo̧ a ngò̧ ebuꞋu àfɨ̀Ꞌ yu Mbɔ̧ɔ̧mà li ngɨ̀ ngɔ̀ŋ la. Ka mbɨ̀Ꞌɨ̀ àa la, tà bê nkɨ̀Ꞌɨ̂ ngò̧ yemɔ̀Ꞌ, àfɨ̀Ꞌ yaa ngɔ̀ŋ tsìꞋa ndìà lìa la, ŋà àtsəa zi mbɨ̀Ꞌɨ̀ eyòò mènəè kàbɔ̀ŋ mu bòt àa ngɨ̀à la. 
HEB.9.27	Waa waa bɔ ndɨ tàa pfə ngò̧ yemɔ̀Ꞌ, e me lɔ̀Ꞌɔ Mbɔ̧ɔ̧mà naa saꞋa atò la. 
HEB.9.28	Yesò Klistò zìambɔŋ li ŋà àtsəa zi ngò̧ yemɔ̀Ꞌ mɨ̧̂ nɨŋ shùù mènəè kàbɔ̀ŋ bòt nyaŋ. Tàa mèe ekɨꞋɨ a ngo̧ kwèn, mbɔ̂ ngu kɨꞋɨ ale, tà kà tsi ngua nkɨ̀Ꞌa e ghɨ̌ Mbɔ̧ɔ̧mà naa waꞋa mènəè kàbɔ̀ŋ bòt, tà tsìꞋa nkɨ̀Ꞌa e ghɨ̌ bòt bu bɔ̀ɔ nchɨ̀Ꞌà atò la aa peme.
HEB.10.1	Mbɨ̧ Musì ndâ ntsě ngule èghɨ ntsɔ̧̀ bu nga ekɨꞋɨ la, wu wuê àfəa èghɨ mbɔŋ. Mbɨ̀Ꞌɨ̀ àa ale la, banyà̧ bu bòt e li ngua nɨa nkɨ̀Ꞌa a ngo̧ a ngò̧ èngùꞋebȩ ègème nkɨ̧̀ɨ̧̀ma mbɨ̀Ꞌɨ̀ mbɨ̧tsə tèa nkɨà la be li be ka lâ ngua ngɨ̀à bòt e wua àghɨa bɔ bɔ ndɨ bɔ̀ɔ wu yùà la a mbì Mbɔ̧ɔ̧mà. 
HEB.10.2	Bòt bu bɔ li ngua ngùꞋta Mbɔ̧ɔ̧mà la, e li me wu ale pème ane kàbɔ̀ŋ wɔb, ko mèntɨ̧ɨ̧ mɔb nàa ka tsi fèèlè àwɔb ane ànəa kàbɔ̀ŋ. Ko bɔ̀ɔ kà tsi nkɨ̧̀ɨ̧̀me banyà̧. 
HEB.10.3	Mbɨ̀Ꞌɨ̀ àa anè la, a wu nê, banyà̧ ba bɔ li ngua nkɨ̧̀ɨ̧̀ma èngùꞋ ègème la be li ngua ngɨ̀à bòt e ku̧u̧tà nê bɔɔ ngɨa kàbɔ̀ŋ. 
HEB.10.4	Nkàà nê, àlo̧ mpɔ̀ŋtsə nè àyea dzətsə aa kà ghɨ̀ Mbɔ̧ɔ̧mà waꞋa mènəè kàbɔ̀ŋ bòt.
HEB.10.5	Ale, Yesò Klistò li me kɨꞋɨ a sitsǎꞋ ale shu abua Mbɔ̧ɔ̧mà nê,
HEB.10.5	“Èntɨ̧ɨ̧ wê e ntsě ane banyà̧ bu
HEB.10.5	bòt àa nkɨ̧̀ɨ̧̀ma la,
HEB.10.5	nè èghɨ bu bòt àa ŋǎ abua yê la,
HEB.10.5	mbɔ̂ à ghɨ̂ e mbɔ mbɨ̧̀ ènyit màa ŋa la.
HEB.10.6	Ànəa banyà̧ bu bɔ̀ɔ ntò̧ la,
HEB.10.6	fɔɔle nè è bu bɔ̀ɔ nkɨ̧̀ɨ̧̀ma
HEB.10.6	mbɨ̀Ꞌɨ̀ e ghɨ̌ aa waꞋa bèkàbɔ̀ŋ bòt la
HEB.10.6	à ka mê ngua mbɔ̀ àwê.
HEB.10.7	Ale e nê, ‘Mbɔ̧ɔ̧mà, ye am e wu,
HEB.10.7	mâ kɨꞋɨ e ghɨ̀ àghɨa àa nkɨà la,
HEB.10.7	wuê mbɨ̀Ꞌɨ̀ bɔ shɨ a èbem mbɨ̧ tê ane èlen laã la.’ ”
HEB.10.8	Yesò Klistò li mbɨ̀ shu abua Mbɔ̧ɔ̧mà nê, “Èntɨ̧ɨ̧ wê e ntsě ane banyà̧ bu bɔ̀ɔ nkɨ̧̀ɨ̧̀ma la, nè èghɨ bu bòt àa ŋǎ abua yê la, nè banyà̧ bu bɔ̀ɔ ntò̧à ŋǎ abua yê la, ndɔ̀Ꞌ nè èbu bɔ̀ɔ nkɨ̧̀ɨ̧̀ma mbɨ̀Ꞌɨ̀ e ghɨ̌ aa waꞋa bèkàbɔ̀ŋ bòt la. Èghɨ baa aà kà bɔ awê.” Tà li mbɔ̂ me shu ale, bɔ wua ŋa mbɨ̀Ꞌɨ̀ mbɨ̧ è shu la. 
HEB.10.9	Yesò mè nê, “Mbɔ̧ɔ̧mà, ye am e wu, mâ kɨꞋɨ e ghɨ̀ àghɨa àa nkɨà la.” Ale, Mbɔ̧ɔ̧mà tsɔꞋɔ mènkàꞋa mbì mu mbɨ̀Ꞌɨ̀ ezǐ me Yesò Klistò abot. 
HEB.10.10	Ndɨ̀ wu Yesò Klistò li nkɨ̀Ꞌɨ̂ ŋà àtsəa zi ngò̧ yemɔ̀Ꞌ mbɨ̀Ꞌɨ̀ Mbɔ̧ɔ̧mà kɨa la, ba tsiꞋi mbɨ̀Ꞌɨ̀ bòt kà ghɨa kàbɔ̀ŋ.
HEB.10.11	Ntsìà mèpɨ̧̀ Mbɔ̧ɔ̧mà ègème li ngua ngɨ̀à àfàꞋ àzi àli àgème, nkɨ̧̀ɨ̧̀ma banyà̧ ŋǎ abua Mbɔ̧ɔ̧mà a ngo̧ a ngò̧, ka banyà̧ mbɔŋ bè ka wua nkoà ngɨ̀à Mbɔ̧ɔ̧mà waꞋa bèkàbɔ̀ŋ bòt. 
HEB.10.12	Ka Yesò Klistò li ŋà àtsəa zi ngò̧ yemɔ̀Ꞌ, ane mènəè kàbɔ̀ŋ bòt, a bê nkùꞋ ale ane àlia nè àlia, mbɔ̂ ngà ntsèke àbâ àbualu̧ a Mbɔ̧ɔ̧mà. 
HEB.10.13	È bùꞋu àfɨꞋa mbɔŋ me ghà ne mbì, tà wua nchɨ̀Ꞌà àfɨꞋa Mbɔ̧ɔ̧mà nàa ghɨ̌ taa tsite èka bi a ègwet bɔmbù̧ bi la. 
HEB.10.14	Tà ŋà àtsəa zi ngò̧ yemɔ̀Ꞌ ale, ngɨ̀ bòt bu Mbɔ̧ɔ̧mà shùù mènəè kàbɔ̀ŋ mɔb la e tsiꞋi àghɨa bɔ wu ewu yùà la ane àlia nè àlia.
HEB.10.15	Fo Kèfə shua wa mènəè maa mɨ̧̂. Tà bɨ̀ nê,
HEB.10.16	“Eyaa wu mènkàꞋa kèkweelè mu màa nga e ghɨ̀
HEB.10.16	ba bòt Izəèlȩê la, mbɨ̀Ꞌɨ̀ Mbɔ̧ɔ̧mà shu la.
HEB.10.16	ÀfɨꞋa mbɔŋ aa li nkùꞋ,
HEB.10.16	e ndzì mbɨ̧ taã a mèntɨ̧ɨ̧ mɔb,
HEB.10.16	mè shɨ tùà a ètsə bɔb.”
HEB.10.17	Tà mè nê,
HEB.10.17	“È ka tsi ku̧u̧te mènəè kàbɔ̀ŋ mɔb bɔ̂ èbɨꞋte ènəê bɔb a.”
HEB.10.18	Mbɔ̧ɔ̧mà nàa ngɨ̀ tà waꞋa mènəè kàbɔ̀ŋ bòt, bɔ̀ ka tsi mbɔ̌ ndɨ bɔ̀ɔ mèe me kɨ̧ɨ̧me banyà̧ ŋǎ ambo mènəè kàbɔ̀ŋ bòt la.
HEB.10.19	Bɔnyɨ bɔ̧, ale betsiꞋa ba ko nyi àdziꞋa ntsèm a mbì a Mbɔ̧ɔ̧mà kà bɔ̀a nkàà àlo̧ a Yesò. 
HEB.10.20	Tà ghaꞋa èlu̧ fi abua ya, è wù èlu̧ mèmpème la. Tà sà̧à̧ taꞋà ndǐ yu, a lob Mbɔ̧ɔ̧mà è kaba àdziꞋa ntsèm a mbì a Mbɔ̧ɔ̧mà la. Tà ghɨ̀ àyaa ane mbɨ̧̀ ènyit zi. 
HEB.10.21	Ba bɔ taꞋà ntsìà mèpɨ̧̀ tà wu àtsəa lob Mbɔ̧ɔ̧mà la. 
HEB.10.22	Ale, bà ghǎ ndàꞋà a ngèt Mbɔ̧ɔ̧mà nè èntɨ̧ɨ̧ kèfə kà màkè ànəê àko ane èngǎ̧ tò. Bà gha a ngèt tò nè mèntɨ̧ɨ̧ bɔ shùù è fə tê è kà tsi ngua fèèlà wa nê ba wu bòt kàbɔ̀ŋ la, mè nkɨ̀Ꞌɨ̂ nè mbɨ̧te ènyit tèa mbɨꞋɨ̀ è te bɔ shùù ne mèleb ntsɔ̧̀ la. 
HEB.10.23	Bɨ̀ ghɨa bà neeta nɔ̀ŋè ntɨ̀ ya adù̧ àghɨ yu bàa ndàꞋà ànəa yùà la ntsɔ̧̀, nkàà nê Mbɔ̧ɔ̧mà nàa nkàꞋà ànəê tè tà ghɨ̀. 
HEB.10.24	Bà bɔ èntɨ̧ɨ̧ ane bɔnyɨ ba, me tɨŋe awɔb nyɨ̀Ꞌta èkɔŋ, ngɨ̀a ntsɔ̧̀ ane yɔb. 
HEB.10.25	Bà ka me tseke ka wua mbù̧ù̧tà mbɨ̀Ꞌɨ̀ bòt ko àa ngɨ̀à la. Bɨ̀ ghɨa bà me lɔ̀ktè mèntɨ̧ɨ̧ bɔnyɨ ba tè ntsè ndɨ bàa ndzìà ngɨ̀à la, ndɨ̀ wu bàa ndzèa nê, Àlia Mbɔ̧ɔ̧mà aà nkɨ̀Ꞌa la.
HEB.10.26	Ba ko nkûŋ tè ndɔ̀Ꞌ, mbɔ̂ mè me ghɨ̀ wuê a kàbɔ̀ŋ, ko àghɨa ko a te ntsě bɔ̀ɔ mèe kɨ̧ɨ̧me ane mènəè kàbɔ̀ŋ ma la. 
HEB.10.27	Àghɨa bàa tsiꞋi me chɨ̀Ꞌɨ̀ ne kèbɔɔ la wu èsaꞋa Mbɔ̧ɔ̧mà, nè èwet kekweelè wu àa nga etô̧ bɔmbù̧ Mbɔ̧ɔ̧mà la. 
HEB.10.28	Wòt li nguê tàa ngɨ̀ tà bəꞋə mbɨ̧ Musì, tè bòt babe kò batat leꞋ, è làꞋà nê bɔ ye, bɔ mbuŋe a ŋut kà ku tèsȩ. 
HEB.10.29	Tè a wu ewu anè ane bòt baa, ko bɨ mɨɨtè nê, àa wu na ane wòt wu tà waa Waã Mbɔ̧ɔ̧mà la à? Àa wu na nè wòt wa tà nɨ̀ àlo̧ yu bɔ nɨŋ ngɨ̀ mènkàꞋa kèkweelè mu è shùa kàbɔ̀ŋ tò la, mbɨ̀Ꞌɨ̀ è ntsě àghɨ, mè ndaꞋa kàbɔ̀ŋ adù̧ Fo Mbɔ̧ɔ̧mà yu nàa nyɨ̀Ꞌta a ntsɔ̧̀ Mbɔ̧ɔ̧mà la à? Bɨ̀ la nkwàꞋtè èwuu ngoꞋ ŋut wu nàa eye la! 
HEB.10.30	Ba ko wòt wu tà li nê, “E ngu wòt màa vəèəè èsiꞋ la, maà nga vəèəè àghɨa bɔ ghɨ̀ la.” Ŋut li mè nê, “Mbɔ̧ɔ̧mà naa saꞋa bòt bi.” 
HEB.10.31	Wu ànəa àwèntè abua wòt taa kwene a tèkitebu Mbɔ̧ɔ̧mà yu̧.
HEB.10.32	Bɨ̀ ku̧u̧te èli mbì bu bɨ li mbɨ̀ nko nê èngǎ̧ Mbɔ̧ɔ̧mà wu nkûŋ la. Bɨ li ntàꞋa ye ngoꞋ ka bɨ̀ ka tsi mèntɨ̧ɨ̧ mɨ̧ ane Mbɔ̧ɔ̧mà. 
HEB.10.33	Bɔ li ngua ntsɔ̧̀ɔ̧̀tà wɨ̧ àfɨ̀Ꞌ àko ayɔɔ banɔ̧̀, è wu àfɨ̀Ꞌ àko bɨ me kɔ̀ŋke e tɨ̧ɨ̧ a mbɨ̧̀ bòt bu bɔ li ngua ngɨ̧̀ɨ̧̀nà wɔb a èlɨ waa la. 
HEB.10.34	Bɨ li ndzě ngoꞋ nè bòt bu bɔ zì àwɔb a tèfȩ la, bɔ mè fà èghɨ bɨ̧ ègème, ka àyea ngaa à ka ye awɨ̧, bɨ me wùꞋtè wuê awɨ̧ nkàà nê, bɨ li nko nê bɨ bela mbɔ̌ ngule èghɨ ntsɔ̧̀ bu Mbɔ̧ɔ̧mà li nkàꞋ la, è wù èghɨ àa tèꞋa ane àlia nè àlia la.
HEB.10.35	Ale, bɨ̀ ka ntsì èntɨ̧ɨ̧ wɨ̧ nkàà nê, bɨa nga bɔ taꞋà àbȩ̀. 
HEB.10.36	Bɨ bɔ ndɨ bɨ̀a kuule èntɨ̧ɨ̧ wɨ̧ mbɨ̀Ꞌɨ̀ ghɨ̀ àghɨa Mbɔ̧ɔ̧mà nàa nkɨà la, ebɔ àbȩ̀ yu tà kàꞋà la. 
HEB.10.37	Àkata Mbɔ̧ɔ̧mà a laꞋnê,
HEB.10.37	“AdzìꞋ naa me wù̧ù̧ne,
HEB.10.37	wòt wu nga ekɨꞋɨ la naa kɨꞋɨ,
HEB.10.37	tà ka tsòke àfɨ̀Ꞌ a.
HEB.10.38	Mbɔ̂ bòt bɔ̧ bu bɔ̀ɔ ngɨ̀à mènəè ndɨŋndɨ̀ŋ la
HEB.10.38	aa peme nkàà èntɨ̧ɨ̧ wu bɔ zi ane yaã la.
HEB.10.38	Ka wòt tà tsǐ èntɨ̧ɨ̧ vi ane yaã la,
HEB.10.38	ba tò è ka tsi wu ane ntsɔ̧̀ a.”
HEB.10.39	Ba ntsě èwuu bòt bu bɔ̀ɔ ntsìà èntɨ̧ɨ̧ wɔb ane Mbɔ̧ɔ̧mà ndema la. Ka ba wu èwuu bòt bu bɔ̀ɔ ndzìà mèntɨ̧ɨ̧ mɔb ane Mbɔ̧ɔ̧mà mbɔ̌ mèmpème la.
HEB.11.1	Ba zìà èntɨ̧ɨ̧ wa ane Mbɔ̧ɔ̧mà, è wu mànkoa nkûŋ nkûŋ nê baa bɔ èghɨ bu ba chɨ̀Ꞌà la, mè nko nkûŋ nkûŋ nê èghɨ bu bàa ka ye la aà və. 
HEB.11.2	Wu èntɨ̧ɨ̧ wu baliambì e li ndzi ane Mbɔ̧ɔ̧mà la ka e li ngɨ̀ èntɨ̧ɨ̧ tò e me bɔ̌ ane yɔb la.
HEB.11.3	Èntɨ̧ɨ̧ wu ba zi ane Mbɔ̧ɔ̧mà la e ghɨ̂ ba bɨ̧ɨ̧nè nê tà li nɨ èngǎ̧ vi ka nɨŋ ngɨ̀ ngɔ̀ŋ yaa, nko nê ye nɨ àghɨa bɔ̀ɔ ka ye la nɨŋ ngɨ̀ àghɨa bɔ̀ɔ ndzèa la.
HEB.11.4	Èntɨ̧ɨ̧ wu Abèl li ndzi ane Mbɔ̧ɔ̧mà la e li ngɨ̀ tà ŋà èghɨ e bɔ̂ŋ ntsè èbe Kên la abua Mbɔ̧ɔ̧mà. Èntɨ̧ɨ̧ mbɔŋ tà li ndzi ane Mbɔ̧ɔ̧mà la, e li ngɨ̀ Mbɔ̧ɔ̧mà nɨ atò mbɨ̀Ꞌɨ̀ wòt tà tɨ̧ɨ̧ ndɨŋndɨ̀ŋ a mbì li la. Ba ko anè nkàà nê Mbɔ̧ɔ̧mà li mbɨ̧̀ɨ̧̀ne nɨ èghɨ bu tà ŋa abua tò la. Abèl li mbàte mpfə ale ka ba bɔ̂ mbèla ndzəa ànəa àghɨa tà li ngɨ̀ la, nkàà èntɨ̧ɨ̧ wu tà li ndzi ane Mbɔ̧ɔ̧mà la.
HEB.11.5	Èntɨ̧ɨ̧ wu Enɔ̀k li ndzi ane Mbɔ̧ɔ̧mà la, e li ngɨ̀ tà nɨ atò nɨŋ nga a ègwet kà tà pfə, tè wòt kà tsi ndze atò nkàà nê Mbɔ̧ɔ̧mà li nɨa tò nɨŋ nga a ègwet. Àkata Mbɔ̧ɔ̧mà a laꞋnê, Mbɔ̧ɔ̧mà li me nɨ Enɔ̀k enɨ ghǎ a ègwet ale ngu ndɨ àghɨa tà li ngɨ̀ la a li mbɔ̀ a Mbɔ̧ɔ̧mà la. 
HEB.11.6	Wòt bakà zi èntɨ̧ɨ̧ vi ane Mbɔ̧ɔ̧mà ko aa kweele ka èntɨ̧ɨ̧ Mbɔ̧ɔ̧mà e me bɔ̌ ane tò. Aa ale nkàà nê, wòt ègème tà kɨꞋɨ abua Mbɔ̧ɔ̧mà la, è bɔ ndɨ tàa bɨ̧ɨ̧ne nê tàà və la, mè ngu wòt tàa ŋǎ àbȩ̀ bòt bu bɔ̀ɔ nkɨà tò nè èntɨ̧ɨ̧ wɔb wemɔꞋ la.
HEB.11.7	Èntɨ̧ɨ̧ wu Noà li ndzi ane Mbɔ̧ɔ̧mà la e li ngɨ̀ tà zə ànəa Mbɔ̧ɔ̧mà səèŋkè àtû̧ atò shu ane àghɨa à bele ne mbì kà tà ye la. Tà zə ale, ngɨ̀ ànkànuꞋ bɔ̂ àndà̧ zi a nyi a èbèm mpem. Tà li ngɨ̀ àyaa ale a nyɨ̀Ꞌte nê bòt ngɔ̀ŋ wu bòt kàbɔ̀ŋ. Tà li ngɨ̀ àyaa ale ntsìꞋi wòt ntsɔ̧̀ a mbì Mbɔ̧ɔ̧mà è wu àbȩ̀ a wòt nàa mbɔ̌ nkàà èntɨ̧ɨ̧ wu tà zi ane Mbɔ̧ɔ̧mà la.
HEB.11.8	Èntɨ̧ɨ̧ wu Abàlàghâm li ndzi ane Mbɔ̧ɔ̧mà la, e li ngɨ̀ tà zə ànəa Mbɔ̧ɔ̧mà shu la, ndzə àlaꞋ zi nga àlaꞋ ako Mbɔ̧ɔ̧mà li nkàꞋ nê yea ŋa abua tò la. Tàà ndzəa ngà ale, tà kà lem nko àdziꞋa ye ghà la. 
HEB.11.9	Èntɨ̧ɨ̧ wa tà li ndzi ane Mbɔ̧ɔ̧mà la e li ngɨ̀ tà me tseke mbɨ̀Ꞌɨ̀ gɨ̧̀ a èbem àlaꞋ yu Mbɔ̧ɔ̧mà li nkàꞋ atò la. Tà li ngua tseke a tèbêmte bayò bɔ̂ waã vi Asàk nè Jàkɔ̂b waã Asàk wu Mbɔ̧ɔ̧mà li nê bɔɔ bɔ àghɨa ye kàꞋà la mɨ̧̂. 
HEB.11.10	Tà li ngua nchɨ̀Ꞌà e ghɨ̌ tseke a èbem àpfəèà nɨ̧ yu Mbɔ̧ɔ̧mà fɨ̀Ꞌtè mbɔ̧̀ɔ̧ zìambɔŋ la, è wu àpfəa àa wu ane àlia nè àlia la.
HEB.11.11	Sàda mɨ̧̂ li ndzì èntɨ̧ɨ̧ ane Mbɔ̧ɔ̧mà tà ghɨ̀ tà bi waã àfɨꞋa tà li ntsìꞋi kwàꞋ ndènè àvi la, nkàà nê tà li nko nê Mbɔ̧ɔ̧mà naa ghɨ̀ àghɨa tà kàꞋà la. 
HEB.11.12	Ale, Abàlàghâm wu li mbàte ndèn kwat tè ntsìꞋi mbɨ̀Ꞌɨ̀ wòt tà pfə la, ka àndǎ̧ a li ndzə ane tòà waa wemɔ̀Ꞌ la, a li ndzà̧à̧ tê ngu mbɨ̀Ꞌɨ̀ těnto̧ tu a ègwelebuule la, mè ndzà̧à̧ te ngu mbɨ̀Ꞌɨ̀ těsɔŋ tu a ngèt èdzî betsiꞋa wòt kà ko mpà̧ la.
HEB.11.13	Bòt baa bàgème bɔ tɨ̧ɨ̧ tèlen tɔb la e li me pfəꞋte mèntɨ̧ɨ̧ mɔb bele wuê ane Mbɔ̧ɔ̧mà, mbɔ̂ me pfəꞋte ale èghɨ bu Mbɔ̧ɔ̧mà li nkàꞋ la e bele kà ko àfɨꞋa àa li lɔ̀Ꞌɔ̀ ewu la. Ka bɔ li ndzaŋe eye bùà tea a endɨ̌ sèè. Mbɨ̀Ꞌɨ̀ bɔ ye ale la, bɔ bɨ̧ɨ̧nè nê bɔ wu bègɨ̧̀, mè ngu bòt ntsèa tsě a sitsǎꞋ ŋàa la. 
HEB.11.14	Bòt àa ngɨ̀ bɔ me laꞋ nê bɔ wu bègɨ̧̀ àdzìꞋ àko, bɔ wua shua nê bɔ wua nchɨ̀Ꞌà e li tseke a èbem àlaꞋ a tsa è wu ndaŋa ayɔb la. 
HEB.11.15	Bèŋût e ghɨ̀ ale, ngua mbèla mɨ̀ɨ̀tà àlaꞋ yu bɔ dzə adù̧ la, ko betsiꞋa bɔ mè nko nkua akwèn. 
HEB.11.16	Ka mbɨ̀Ꞌɨ̀ àa la, bɔ li ngua nkɨà àlaꞋ a bɔŋ te ntsè àyùà la, è wu àlaꞋ yu à wu a ègwet la. Ale, àtsəa Mbɔ̧ɔ̧mà aà kà kɔꞋ màmbɨ̧ɨ̧na laꞋnê ye wu Mbɔ̧ɔ̧mà wɔb nkàà nê tà tàŋke àpfəèà nɨ̧ abua yɔb.
HEB.11.17	Èntɨ̧ɨ̧ wu Abàlàghâm li ndzi ane Mbɔ̧ɔ̧mà la e li ngɨ̀ tà ŋa Asàk afɨꞋa Mbɔ̧ɔ̧mà li nyɔꞋta tò la, tòà wu tà li mbɔ̀ mènkàꞋa mu la tsiꞋa nkɨ kɨ̧ɨ̧me ndàꞋ waã vi, 
HEB.11.18	wu Mbɔ̧ɔ̧mà li nkàꞋ atò nê, “Asàk ka tàa li ghɨ̌ aa bɔ àndǎ̧ yê la.” 
HEB.11.19	Abàlàghâm li nko nê betsiꞋa Mbɔ̧ɔ̧mà ghɨ̀ bòt e yu̧u̧me. Wuê mbɨ̀Ꞌɨ̀ betsiꞋa wòt shu la, Asàk wu ghà tè ndzè èvə, Mbɔ̧ɔ̧mà ghɨ̀ tà mè njù̧ù̧mê nkua akwèn nkɨ̀Ꞌɨ̂ abua tǎt vi.
HEB.11.20	Èntɨ̧ɨ̧ wu Asàk li ndzi ane Mbɔ̧ɔ̧mà la e li ngɨ̀ tà fà̧à̧te a Jàkɔ̂b bɔ̂ Esaɔ̀, ndàꞋ ànəa ntsɔ̧̀ wu Mbɔ̧ɔ̧mà nàa li lɔ̀Ꞌɔ ghɨ̌ bɔɔ ye la.
HEB.11.21	Èntɨ̧ɨ̧ wu Jàkɔ̂b li ndzi ane Mbɔ̧ɔ̧mà la e li ngɨ̀ tà me pfə fà̧à̧te waã ègème ane bɔ̧ Jòsêb ane èlen Mbɔ̧ɔ̧mà, nkàble a ègwet ambàŋ vi ngùꞋtè a Mbɔ̧ɔ̧mà.
HEB.11.22	Èntɨ̧ɨ̧ wu Jòsêb li ndzi ane Mbɔ̧ɔ̧mà la e li ngɨ̀ tà me pfə, ndàꞋ ndɨ bòt Izəèlȩê àa nga li edzəâ a Ejìb la, mè shu nê bɔɔ me dzəâ bɔ nɨ èkwȩ bi ngà ntu àdziꞋa bɔ gha etseke la.
HEB.11.23	Èntɨ̧ɨ̧ wu bètǎt Musì e li ndzì ane Mbɔ̧ɔ̧mà la e li ngɨ̀ bɔ bi atò ndò̧ atò ane èŋu yetat, nkàà nê bɔ li ndze nê tàà mbɔ̀, bɔ̀ ka meè ngua mbɔ̀ɔ etu̧u̧ ànəa fɔ̧̀ shu la.
HEB.11.24	Èntɨ̧ɨ̧ wu Musì li ndzi ane Mbɔ̧ɔ̧mà la e li ngɨ̀ tà tsə ntu̧u̧ nê bɔ̀ ka me shu nê nyɨ̌ vi wu waã Felɔ̀. 
HEB.11.25	Tà li nkɔ̀ŋkè nê yea ye ngoꞋ bɔ̂ bòt Mbɔ̧ɔ̧mà, tè ntsè ndɨ yèa me ghɨ a kàbɔ̀ŋ, ndzəa ntsɔ̧̀ ane àfɨ̀Ꞌ à tentem la. 
HEB.11.26	Tà li nko nê ye tseka ane ngɨ̧̀ɨ̧̀nè nkàà ànəa Yesò Klistò, ko aa taꞋa bɔ̀ te ntsě ndɨ yea bɔ èghɨ ntsɔ̧̀ ègème a Ejìb la. Tà li ngɨ̀ anè nkàà nê èntɨ̧ɨ̧ tò e li ngu wuê ane àbȩ̀ yu tàa li lɔ̀Ꞌɔ ebɔ la. 
HEB.11.27	Èntɨ̧ɨ̧ wu tà li ndzi ane Mbɔ̧ɔ̧mà la e li ngɨ̀ tà dzə a Ejìb kà bɔ̀a laꞋnê fɔ̧̀ naa me tsoo ane zi. Tà li nkùùle èntɨ̧ɨ̧ vi ngà, mbɨ̀Ꞌɨ̀ wòt tà ye a Mbɔ̧ɔ̧mà wu kà bɔ wua ndzea tò la. 
HEB.11.28	Èntɨ̧ɨ̧ wàa Musì li ndzi ane Mbɔ̧ɔ̧mà la e li ngɨ̀ tà ghɨ̀ bòt Izəèlȩê e bùꞋ me jɨ èpǎ̧ Màntsea a ègwet, mè ngɨ̀ bɔ nɨ̀ àlo̧ mììte a mètsələèꞋ mɔb, mbɨ̀Ꞌɨ̀ wantu̧ Mbɔ̧ɔ̧mà wu nkɨ̀Ꞌa bùŋe bɔ̧ mbì, è wu bɔmbâ̧ la kɨꞋɨ tà ye, tà kà baãaãtè bɔ̧ bɔb.
HEB.11.29	Èntɨ̧ɨ̧ wu bòt Izəèlȩê e li ndzi ane Mbɔ̧ɔ̧mà la e li ngɨ̀ bɔ tu̧u̧ èdzî wu bɔ̀ɔ ntɔ nê *Èdzî Mèmbaŋ la a si è tsìꞋi si yùùbe la, ka àfɨꞋa bòt Ejìb e kɨꞋɨ nê bɔ kɨ etu̧u̧ ayɔb mɨ̧̂ la, èdzî wu e fəèəèlè àwɔb a si bɔ lem.
HEB.11.30	Èntɨ̧ɨ̧ wu bòt Izəèlȩê e li ndzi ane Mbɔ̧ɔ̧mà la e li ngɨ̀ àkaã yu bɔ bɔ̧ nɨŋ ngààle àpfəèà nɨ̧ a Jèlikò la a kwèà nkwèle a si, àfɨꞋa bɔ li ntɔ̀Ꞌ ngààle àyùà ane èlibȩ besà̧à̧mbe la.
HEB.11.31	Èntɨ̧ɨ̧ wu ghȩ̀ȩ̀nè ghȩ̀ȩ̀ne wu èlen tò li ngu Leghàb la li ndzi ane Mbɔ̧ɔ̧mà la, e li ngɨ̀ tà bà̧à̧ bɔntu̧ bu bòt Izəèlȩê e li ntsàà bɔɔ kɨꞋɨ eye abot egha shu awɔb la ntsɔ̧̀. Àyaa a li ngɨ̀ bɔ̀ ka bùŋe atò ayɔɔ bòt bu bɔ li ngua nkwèèla àtsə abua Mbɔ̧ɔ̧mà la.
HEB.11.32	Màa mèe shu nê ghà tsa à? E mbakà tsi mbɔ̌ àfɨꞋa màa mèe me làꞋa ane ànəa Gidìòn nè Balàk nè Samsèn nè Jebtà nè Dàbid bɔ̂ Samùèl ndɔ̀Ꞌ nè bèndàꞋàtɔŋ Mbɔ̧ɔ̧mà la. 
HEB.11.33	Èntɨ̧ɨ̧ wu bɔ̀ɔ wàa e li ndzi ane Mbɔ̧ɔ̧mà la e li ngɨ̀ bɔ nù èlaꞋ ntsè, ngɨ̀ àghɨa Mbɔ̧ɔ̧mà nàa nkɨa la, tà ŋà àwɔb àghɨa tà li nkàꞋ la. Bɔ li mè ngɨ̀ bèsambàŋ e katè mètsəê mɔb, 
HEB.11.34	ndììme mèwet kèkweelè, ndɔ̀Ꞌ ndùùlà bòt nkɨ ebùŋè àwɔb nè nyitsə la. Bòt baa e li mbàte ngua njùa ka mbɔ̂ ntsìꞋi bòt kekweelè a mànua èbet tè ndènè bèshujà èlaꞋ tsa ngɨ̀ bɔ lùùlà. 
HEB.11.35	Èntɨ̧ɨ̧ mbɔŋ bɔ zi ane Mbɔ̧ɔ̧mà la e ghɨ̀ bèzi e mè ndze bòt bɔb bɔ li mpfəèꞋte Mbɔ̧ɔ̧mà mè ngɨ̀ bɔ yu̧u̧me la. Bɔ li ngɨ̧̀ɨ̧̀nè èbeko tè bɔ pfəꞋtè, ngu ndɨ bɔ tu̧u̧ ebɨ̧ɨ̧ne bɔɔ sà àwɔb la, bɔ̀ɔ nkɨ mbɨ̀Ꞌɨ̀ li eyu̧u̧me e bɔ mèntsèke ntsɔ̧̀ la. 
HEB.11.36	Bɔ li ngwȩ̀ȩ̀tè èbeko, shù̧ù̧ àwɔb mè nkùùle èbeko ane fȩtsə màꞋà wɔb a lob tèfȩ. 
HEB.11.37	Bɔ li ntèmte awɔb ane àti, saãaã awɔb èbâ bebe, mè nɨ nyi mbùŋè àwɔb. Bɔ li ngua ngèèba wuê nè ngubte njɨ̀tsə bɔ̂ ngubte dzətsə a mbɨ̧̀ tɔb, ntsèka kà bê ndzè àyɔb, bòt e kɨa àtsəa yɔb enɨ mè ngɨ̧̀ɨ̧̀nà àwɔb. 
HEB.11.38	Bòt baa e li mbɔ̀ŋ tè ntsè èbe bɔ̀ɔ mèe me tseke a sitsǎꞋ ŋàa la. Bɔ li ntsìꞋa ngèèba mbɨ̀Ꞌɨ̀ bòt èbet etaa awɔb la a èbem àlaꞋ àyuube, bɔ̂ tègwet tèbȩtsə, ntsèka a èbem mbəèꞋtsə nè mèləèꞋ a èbem si.
HEB.11.39	Èntɨ̧ɨ̧ wu bòt baa e li ndzi ane Mbɔ̧ɔ̧mà la e li mbàte ngɨ̀ bɔ bɔ èlen ntsɔ̧̀, ka bɔ̀ ka lem mbɔ̀ àghɨa Mbɔ̧ɔ̧mà li nkàꞋ àwɔb la. 
HEB.11.40	A li ngu ale nkàà nê Mbɔ̧ɔ̧mà taŋkè àghɨa ntsɔ̧̀ àko abua ya, mbɨ̀Ꞌɨ̀ bɔɔ fɔte ba tò ba ka ebɔ, è wù àghɨa bɔ bɔ ndɨ bɔ̀ɔ wu yùà la.
HEB.12.1	È me wu awa ko ba bɔ taꞋà ènɔ̧̂ bòt baa bɔ li ndzì mèntɨ̧ɨ̧ mɔb ane Mbɔ̧ɔ̧mà la, bɔ ghaale awa ndzi a kètsìà la. Ale, bɨ̀ tsiꞋ bà waꞋ àghɨ àgème àa nkèla wa nê bà ka ngɨ̀ àghɨa ba wu e ghɨ̀ la, mè ngwàꞋà mènəè kàbɔ̀ŋ mu è kuule awa la. Bà kuule mèntɨ̧ɨ̧ ma ndùùlà àlùùlà yu ba bɔ ndɨ bàa lùùla àyùà la. 
HEB.12.2	Bà neeta ntsìte àghɨ aya ane Yesò wu tà wu mèmbùꞋu nè mèndìa ànəê yu ba zǐ èntɨ̧ɨ̧ wa adù̧ la. Tà li nga ambo mèngùꞋte mu nchɨꞋa tò la, nkùùle èntɨ̧ɨ̧ vi mpfə a mbɨ̧̀ mbasa kà bɔ àtsəa kɔꞋɔ. Tà wu àfɨ̀Ꞌ yaa àbâ àbualu̧ àtɨ̧a kèfɔ̧̀ Mbɔ̧ɔ̧mà tà tseke la. 
HEB.12.3	Bɨ̀ ye ànəa a li ndze atò la. Bòt kàbɔ̀ŋ e li ngɨ̧ɨ̧ne atò, ka tà bɔ̂ nkùùle wuê èntɨ̧ɨ̧ vi. È wu ale, bɨ̀ambɔŋ è ka nkaã ntsì mèntɨ̧ɨ̧ mɨ̧ ane Mbɔ̧ɔ̧mà.
HEB.12.4	Èbet wu bɨ̀a ntsèka nùà ane ànəa mènəè kàbɔ̀ŋ la e bakà ziꞋ nga te wu àdziꞋa àlo̧ wòt kǒ àa chɨ̧ɨ̧te a si la. 
HEB.12.5	Bɨ lèènè mèngà̧ mu Àkata Mbɔ̧ɔ̧mà àa shua nɨa ndɔ̀ktà mèntɨ̧ɨ̧ mɨ̧, ntɔ awɨ̧ nê bɨ wu bɔ̧ la à? Àkata mbɔŋ aa shua nê,
HEB.12.5	“Waã am, Mbɔ̧ɔ̧mà me baãaãte àwê ane èbu kekweelè
HEB.12.5	nkàà mènəè à fà̧à̧tè la,
HEB.12.5	à ka ngwàa ànəa mbɔŋ.
HEB.12.5	À mè fà̧à̧ ànəê tà me ŋȩ awê,
HEB.12.5	èntɨ̧ɨ̧ wê è ka fi ane tò.
HEB.12.6	Aa ale nkàà nê,
HEB.12.6	waã ègème Mbɔ̧ɔ̧mà nàa mbà̧à̧te atò
HEB.12.6	ane èbu kekweelè la wu we tàa nkɔ̀ŋkà la,
HEB.12.6	è we tàa shu̧a atò la wu we tà nɨ atò
HEB.12.6	mbɨ̀Ꞌɨ̀ waã vi la.”
HEB.12.7	Wòt me ye ngoꞋ tà kuule èntɨ̧ɨ̧ vi, nkàà nê ngoꞋ mbɔŋ wua nyɨ̀Ꞌta nê, Mbɔ̧ɔ̧mà wua mbà̧à̧te ŋut mbɨ̀Ꞌɨ̀ waã vi. Waã kǒ nàà və kà tǎt tò wua mbà̧à̧te atò ane èbu kekweelè? 
HEB.12.8	Mbɔ̧ɔ̧mà bakà wua mbà̧à̧te awɨ̧ ane èbu kekweelè mbɨ̀Ꞌɨ̀ tàa mbà̧à̧ta bɔ̧ bi la, bɨ ko nê bɨ ntsě bɔ̧ tò, bɨ wu mbɨ̀Ꞌɨ̀ bɔ̧ mèdùùbè. 
HEB.12.9	Enɨ ghà ne mbì, ba li mbɔ̀ bètǎt ba a sitsǎꞋ ŋàa bɔ̀ɔ mbà̧à̧te awa ane èbu kekweelè la, ba bɔ̂ me zə wuê awɔb. A wu ewu anè, bà ka ghɨ ane Tǎt wa Mbɔ̧ɔ̧mà wu ègwet la tè ntsè, mbɨ̀Ꞌɨ̀ ebɔ mèmpème? 
HEB.12.10	Bètǎt ba mbɔŋ e li ngua mbà̧à̧te awa ane èbu kekweelè mbɨ̀Ꞌɨ̀ bɔ kɔ̀ŋkè la. Ka Mbɔ̧ɔ̧mà nàa ngɨ̀ tà me baãaãte awa èlɨ mbɔŋ, tà wua nkɨà mbɨ̀Ꞌɨ̀ baa wu ane ntsɔ̧̀, etsiꞋi mbɨꞋɨ̀ tòà. 
HEB.12.11	Bɔ̀ɔ ngɨ̀ bɔ̀ me baãaãte wòt ane èbu kekweelè à ka wua mbɔ̀ ŋut àfɨꞋa mbɔŋ, a me saa tò, ka àfɨ̀Ꞌ à tseke tê à me wu, bòt bu bɔ baãaãte awɔb èlɨ mbɔŋ la e bɔ àbȩ̀ àlàŋkè, me ghɨ̀ àghɨa Mbɔ̧ɔ̧mà nàa nkɨꞋa la.
HEB.12.12	Mbɨ̀Ꞌɨ̀ àa ale la, mèntɨ̧ɨ̧ mɨ̧ ka fi ane ànəê yaa. 
HEB.12.13	Bɨ̀ ŋwètè èka bɨ̧ a si ntsɔ̧̀ mbɨ̀Ꞌɨ̀ èka mbɔŋ e loŋ bɨ debte a si. Ka bɨ̀ bɔ me kweele.
HEB.12.14	Bɨ nyɔta ndze nê bɨà ntsèke ane àlàŋkè nè waa waa, mè me tseke mbɨ̀Ꞌɨ̀ bòt mènəè ntsɔ̧̀ nkàà nê, wòt bakà wua ngɨ̀à ale, tà kà ye a Mbɔ̧ɔ̧mà. 
HEB.12.15	Bɨ̀ me ko awɨ̧ mbɨ̀Ꞌɨ̀ ka bɨ tsì èntɨ̧ɨ̧ wɨ̧ ane Mbɔ̧ɔ̧mà wu tàa nyɨ̀Ꞌta èkɔŋ vi ane ya la. Bɨ̀ mèe me ko awɨ̧ mbɨ̀Ꞌɨ̀ ka wòt kǒ ane yɨ̧ liꞋa kàbɔ̀ŋ mbɨ̀Ꞌɨ̀ afəèꞋ nàa ndìà la, è koꞋ ntsòkè bòt ko. 
HEB.12.16	Bɨ̀ me ko awɨ̧ mbɨ̀Ꞌɨ̀ ka wòt kǒ ane yɨ̧ me jɨ ngò̧ò̧tètsə, kò ntsìà èntɨ̧ɨ̧ vi ane mènəè Mbɔ̧ɔ̧mà leꞋ. Wòt ghɨ̀ ale, ko taa tsiꞋi mbɨ̀Ꞌɨ̀ Esaɔ̀ wu tà li ŋà àdziꞋa zi mbɨ̀Ꞌɨ̀ waã mbì abua wanyɨ vi ambo apfəèꞋ èghɨjɨ la. 
HEB.12.17	Bɨ ko ndɨ àfɨꞋa li me wu tà nê ye kɨa tǎt vi naa fà̧à̧te àvi, tǎt tò tu̧ la. Tà li mbàte ngua ndɨ̀à nè mèsi nkɨà nê tà fà̧à̧te avi, ka èlu̧ è ka tsi ngu, nkàà nê tà li tà kà tsi ngu ko ekubte àghɨa tà ghɨ̀ la.
HEB.12.18	Bɨ bakà kɨꞋɨ te dzəâ a mbɨ̧̀ àghɨ ako betsiꞋa bɨ baãaãtè mbɨ̀Ꞌɨ̀ èbȩ Sinȩ̀ lu bòt Izəèlȩê e li nkɨ̀Ꞌɨ̂ a mbɨ̧̀ e me koole la. Ndzěm nè kèbìꞋà li ngu abot, àfeme àkekweelè a me tsě, 
HEB.12.19	èsɔndɨk e làꞋ, bɔ zə àtɔŋ Mbɔ̧ɔ̧mà. Bòt mbɔŋ e zə ànəa tà shu la, shù̧ù̧te nê, bɔɔ kà tsi nkɨ ezə ànəê. 
HEB.12.20	A li ngu ale nkàà nê, bɔ li bɔ̀ ka wu ko ekaabe èntɨ̧ɨ̧ wɔb ezə ànəa Mbɔ̧ɔ̧mà shu la, nê, “Wɔ̀bȩ̂, eghǎ dzəâ ka wuê ane anyà̧bàꞋ è bà̧à̧ta èbȩ làà, bɔ temte atò ane àti mbùŋè.” 
HEB.12.21	ÀdziꞋa mbɔŋ a li ntàꞋà wua nkwèèla, tè Musì nê, “Mâ bɔa tê ènyit yaã e tsiꞋa mbènta bente.”
HEB.12.22	Ka bɨ kɨꞋɨ tê ntsìꞋi a mbɨ̧̀ èbȩ lu bɔ̀ɔ ntɔ nê Zayɔ̀n la, è wu àpfəèà nɨ̧ a Mbɔ̧ɔ̧mà yû̧ la. Eyaa wu Jèlusalèm wu a ègwet, nè bɔntu̧ Mbɔ̧ɔ̧mà bu kà pà̧ bɔ bù̧ù̧te ane mèngùꞋte la. 
HEB.12.23	Bɨ kɨꞋɨ àdziꞋa bòt bu bɔ̀ wu mbɨꞋɨ̀ bɔ̧ mbì Mbɔ̧ɔ̧mà bɔ shɨ tèlen tɔb a ègwet la, e bù̧ù̧tè la. Bɨ kɨꞋɨ abua Mbɔ̧ɔ̧mà wu tàa saꞋa wòt ègème la, mè nkɨ̀Ꞌɨ̂ abua bòt mbì bu bɔ li ngu bòt ntsɔ̧̀, Mbɔ̧ɔ̧mà ghɨ̀ àwɔb bɔ tsiꞋi àghɨa tàa nkɨà nê bɔ̀ wu yùà la. 
HEB.12.24	Bɨ kɨꞋɨ abua Yesò wu tà tɨ̧ɨ̧ a kètsìà ka ngɨ̀ Mbɔ̧ɔ̧mà ghɨ̀ mènkàꞋa kèkweelè fi mi la. Wu tòà wu àlo̧ atò yu bɔ li mìì la a tɨ̧ɨ̧ ane ànəa èghɨ ntsɔ̧̀ tè tsè àyea Abèl la.
HEB.12.25	Bɨ̀ ko mbɨ̀Ꞌɨ̀ ka bɨ tu̧u̧ eyute wòt wu ndàꞋà la. Bòt bu bɔ li ntù̧u̧ eyute wòt wu a sitsǎꞋ tà li ndàꞋà èngǎ̧ Mbɔ̧ɔ̧mà la e li bɔ̀ ka ko ndùùlà. A wu wu anè ane bòt baà, ko bàa wu ba tu̧u̧ eyute wòt wu tà dzə a ègwet la è ka li ko elùùlà a. 
HEB.12.26	Àtɔŋ atò a li nyìꞋì sitsǎꞋ àfɨꞋa mbɔŋ, ka àfɨ̀Ꞌ yaa tà kâꞋ nê, “E mbele mèe nyiꞋi sitsǎꞋ, ka è nka wuê tsi nyìꞋì wuê sitsǎꞋ yùà, yùà. Maà nga enyìꞋì fɔ̀ɔ̀lè ne ègwet.” 
HEB.12.27	Èngà̧ waa nê, “E mbele mèe” la, e wua shua nê, bɔɔ̀ nga enyiꞋi èghɨ bu Mbɔ̧ɔ̧mà ghɨ̀ la etsǐ, mbɨ̀Ꞌɨ̀ tsiꞋi etɔɔ wuê è bu kà bɔ wu ko enyiꞋi la.
HEB.12.28	Ndɨ̀ wu Mbɔ̧ɔ̧mà ŋa awa àdziꞋ a èbem kèfɔ̧̀ vi wu kà bɔ wu ko enyiꞋi la, bɨ̀ tsiꞋ bà me ŋa kènuke abua Mbɔ̧ɔ̧mà, ngùꞋtà tò mè mbɔ̀ɔ atò ane ndɨ àa bɔ̌ atò la. 
HEB.12.29	Nkàà nê, Mbɔ̧ɔ̧mà wa wu ngule èwet àa shɨ̀à èghɨ la.
HEB.13.1	Bɨ̀ me kɔ̀ŋkè bɔnyɨ bɨ̧ bu è wu bòt Yesò la nɨa ngà wuê nè mbì. 
HEB.13.2	Bɨ̀ ka ndeene a màndia bègɨ̧̀, nkàà nê bòt ko e li mbèla ngɨa a èlɨ mbɔŋ ndì bɔntu̧ Mbɔ̧ɔ̧mà kà koê. 
HEB.13.3	Bɨ̀ me ku̧u̧te bòt bu bɔ̀ wu a tèfȩ la, mbɨ̀Ꞌɨ̀ bɨ wu a fȩ bɨ tò ba, mè nkù̧ù̧ta bòt bu bɔ̀ɔ ngɨ̧̀ɨ̧̀nà wɔb la nkàà nê wu ànəa betsiꞋa a ye awɨ̧ la mɨ̧̂.
HEB.13.4	Wòt ègème me nɨ èyɔꞋɔ mbɨ̀Ꞌɨ̀ ànəa ntsɔ̧̀. Mbâ̧ kò àvi leꞋ ka mpàꞋte àbɨ̧ nè wòt tsa, nkàà nè Mbɔ̧ɔ̧mà naa li saꞋa bòt bu bɔ̀ɔ mpàꞋta bòt kà yɔꞋɔ awɔb la, nè bòt bu bɔ̀ɔ njɨ̀a àbȩ la. 
HEB.13.5	Bɨ̀ ka ndzì èntɨ̧ɨ̧ wɨ̧ nyaŋ ane ànəa èkab. Àghɨa wòt bɔ la à kùꞋa abua tò, nkàà nê, Mbɔ̧ɔ̧mà zìambɔŋ laꞋnê,
HEB.13.5	“È nka waꞋa awɨ̧ a,
HEB.13.5	è nka wu elèènè àwɨ̧.”
HEB.13.6	Ale, betsiꞋa waa waa ane ya shu ka bɔ̀a nê,
HEB.13.6	“Mbɔ̧ɔ̧mà ka tàa ntɨ̀ŋa am la,
HEB.13.6	betsiꞋa è nka bɔà.
HEB.13.6	Àghɨ yu betsiꞋa wɔ̀bȩ̂ ghɨ ane yaã la wu ghàà?”
HEB.13.7	Bɨ̀ ku̧u̧te ànəa bòt bu bɔ li ngu àtsəa yɨ̧ la, ye bu bɔ li ndàꞋ èngǎ̧ Mbɔ̧ɔ̧mà abua yɨ̧ la. Bɨ̀ kwàꞋte ndɨ bɔ li ngua ntsèka tè ndɨ pfə la, ndzì èntɨ̧ɨ̧ wɨ̧ ane Mbɔ̧ɔ̧mà mbɨ̀Ꞌɨ̀ bɔ li ndzì è wɔb la. 
HEB.13.8	Yesò Klistò nàà kà kùbtê. Tà bele wuê àghɨa tà li ndɔ̀Ꞌ ngu la àfɨ̀Ꞌ yaa, mè ngu ewu yùà ane àlia nè àlia.
HEB.13.9	Bɨ̀ me ko mbɨ̀Ꞌɨ̀ bɔ nɨ mèngǎ̧ è kubte ane Ntu̧ Ntsɔ̧̀ Mbɔ̧ɔ̧mà la ntsòkè ètsə bɨ̧. Aà mbɔ̀ nê tsiꞋ è wu ntsɔ̧̀ Mbɔ̧ɔ̧mà wu tàa nyɨ̀Ꞌta abua ya la ka nàa ntɨ̀ŋa ngɨ̀à mèntɨ̧ɨ̧ ma kweelà la. È ka ngu mbɨ̧tsə ane ànəa èghɨjɨ kà wua ntɨ̀ŋa bòt bu bɔ̀ɔ nɔ̀ŋà mbɨ̧te mbɔŋ la. 
HEB.13.10	Ba bɔ àdziꞋa màŋa èghɨ abua Mbɔ̧ɔ̧mà, è wu àdziꞋa bòt bu bɔ̀ɔ faꞋa a èbem àyò a mbɔŋ la è bakà kuꞋu e be bɔ̀ɔ jɨ àghɨa a dzə a èbèm la.
HEB.13.11	Àtsəa bèntsìà mèpɨ̧̀ àa ngɨ̀ tà ŋèꞋê àlo̧ banyà̧ nɨŋ nga àdziꞋa ntsèm a mbì a Mbɔ̧ɔ̧mà, ŋà mbɨ̀Ꞌɨ̀ àghɨa èpɨ̧̀ ane mènəè kàbɔ̀ŋ bòt. È me wu èpfəꞋte banyà̧ mbɔŋ, bɔ nɨŋ ndzə àdziꞋa bòt àa ntsèka la ka ntò̧. 
HEB.13.12	Yesò li ndzě ngoꞋ nàbȩ̂ mɨ̧̂, a èlɨ mbɔŋ, mpfə mbɨ̀Ꞌɨ̀ enɨ àlo̧ azi e ghɨ̌ bɔɔ tsiꞋi mbɨ̀Ꞌɨ̀ zìa. 
HEB.13.13	Ale, bɨ̀ ghɨa bà dzə a èbem àpfəè nga àbȩ nkwene ane tò, mbɔ̀ àtsəa kɔꞋɔ, mbɨ̀Ꞌɨ̀ tà li mbɔŋ la. 
HEB.13.14	Bà ghɨ̀ ale, nkàà nê ba bakà bɔ àlaꞋ ako a sitsǎꞋ ŋàa àa li ewu aya ane àlia nè àlia la, ba wua nchɨ̀Ꞌà àpfəè yu nga ekɨꞋɨ la.
HEB.13.15	Ale, bɨ̀ tsiꞋ bà me nɨ èlen Yesò ŋǎ mèngùꞋte abua Mbɔ̧ɔ̧mà àfɨ̀Ꞌ àgème. Eyaa wu èwuu àghɨa betsiꞋa ba ko ŋa abua Mbɔ̧ɔ̧mà la. Èghɨ bàa ŋǎ abua Mbɔ̧ɔ̧mà la wu mèngǎ̧ mu bàa ndàꞋà nɨa shua nê tà wu Tǎt wa la. 
HEB.13.16	Bɨ̀ ka ntsèke kà wua ngɨa ntsɔ̧̀ mè ngàbtà èghɨ bɨ bɔ la, nkàà nê, Mbɔ̧ɔ̧mà nàà nkɔ̀ŋkà èwuu èghɨ mbɔŋ.
HEB.13.17	Bɨ̀ me zə bòt bu bɔ̀ wu àtsəa yɨ̧ la, ngɨ̀à àghɨa bɔ̀ɔ shua la. Bɔɔ̀ mbààba awɨ̧ àfɨ̀Ꞌ àgème kà yètè nkàà nê, bɔɔ li shu a Mbɔ̧ɔ̧mà ndɨ bɔ ghɨ àfàꞋ àyɔb la. Bɨ me zə awɔb ko bɔɔ me ghɨ àfàꞋ àyɔb nè mèngùꞋte, mbə bɨ̀ baka wua ndzəa wɔb, ko bɔɔ me fàꞋa èntɨ̧ɨ̧ wɔb è ka wua mbɔ̀, àyea mbɔŋ à ka wuê etɨŋe awɨ̧.
HEB.13.18	Bɨ̀ me tsàꞋte a Mbɔ̧ɔ̧mà àtsəa ya. Mèntɨ̧ɨ̧ ma nàà kà feele awa nê ba fâ̧ ànəê. Ba nkɨa e ghɨ̀ àghɨa a kùꞋù la àfɨ̀Ꞌ àgème. 
HEB.13.19	Mâ lâ shù̧ù̧te awɨ̧ nè èntɨ̧ɨ̧ am ègème nê, bɨ̀ tsaꞋta mbɨ̀Ꞌɨ̀ Mbɔ̧ɔ̧mà naa ghɨ̀ maa mèe yaŋe kɨꞋɨ ekwene ane yɨ̧.
HEB.13.20	TsiꞋ Mbɔ̧ɔ̧mà àlàŋkè wu, tà li njù̧ù̧ma Yesò Lefɨ̀Ꞌ, TaꞋà Mbaabà njɨ̀tsə la, è tsě ane àlo̧ a mènkàꞋa kèkweelè mu kà wu èli lìa la, 
HEB.13.21	ŋà àwɨ̧ àghɨa ntsɔ̧̀ àgème mbɨ̀Ꞌɨ̀ bɨa me ghɨ̀ àghɨa tàa nkɨà la. TsiꞋ tà tsě ane Yesò ngɨ̀ àghɨa àa mbɔ̂ atò la. MèngùꞋte wu abua tò ane àlia nè àlia! Àmèn.
HEB.13.22	Bɔnyɨ bɔ̧, bɨ̀ yute èngà̧ waa e nɨa nkɨ̀ɨ̀ta wɨ̧ la ntsɔ̧̀. Letà waa mâ shɨ abua yɨ̧ la wu kètem àkatè.
HEB.13.23	Bɨ̀ ko nê bɔ tsɔꞋɔ wanyɨ wa Tɔ̀màtià wu tàà wu a tèfȩ la tè sàŋ. Tà yàŋà nkɨ̀Ꞌa ko wu ba tò nga ekɨꞋɨ ye awɨ̧ la.
HEB.13.24	Bɨ̀ tsàꞋte bòt bu bɔ̀ wu àtsəa yɨ̧ la bàgème, mè nè bòt Mbɔ̧ɔ̧mà bàgème. Bɔnyɨ baa bu a Itàlì la aà ntsàꞋtè awɨ̧.
HEB.13.25	Maà ntsàꞋtà nê Mbɔ̧ɔ̧mà nyɨꞋte a ntsɔ̧̀ vi abua yɨ̧ bɨ̀agème. Àmèn.
JAS.1.1	Letà Jimsì wafàꞋ Mbɔ̧ɔ̧mà bɔ̂ Yesò Klistò Lefɨ̀Ꞌ,
JAS.1.1	Abua bòt Mbɔ̧ɔ̧mà bu bɔ taatè me tseke a èdziꞋ èdziꞋ a ngɔ̀ŋ ŋaa la.
JAS.1.1	Maà ntsàꞋtà àwɨ̧.
JAS.1.2	Bɔnyɨ bɔ̧, ngoꞋtsə te kwene ane yɨ̧, ka te màà ngu wuê nà leꞋ, bɨ wùꞋtè àwɨ̧, 
JAS.1.3	nkàà nê èwuu ngoꞋte mbɔŋ tèa ngɨ̀ tè nyiꞋi èntɨ̧ɨ̧ wu bɨ zi ane Yesò la, à gha à me lìa mèntɨ̧ɨ̧ mɨ̧ kweelè. 
JAS.1.4	TsiꞋ mèntɨ̧ɨ̧ mɨ̧ nèète nkweele ntsɔ̧̀ mbɨ̀Ꞌɨ̀ bɨa tsə te kùꞋu, tè àghɨa ko aa baka tsi ngua mbùa ane yɨ̧. 
JAS.1.5	Wòt bùa èyì, tà lò̧o̧ abua Mbɔ̧ɔ̧mà wu tàa ŋǎ èyì abua wòt ègème la, ko tàa ŋa abua tò. Tàà kà kuꞋte àbu, tà kà wua ŋȩ̀ta. 
JAS.1.6	Ka ŋut me lo̧o̧ tà bɨ̧̀ɨ̧̀ne a èntɨ̧ɨ̧ vi nê Mbɔ̧ɔ̧mà naa ŋa, tà ka me màkè, nkàà nê wòt wu tàa màkà la wu mbɨ̀Ꞌɨ̀ àtsə àyɨt 
JAS.1.7+JAS.1.8	Àfəa wòt waa tà bɔ èntɨ̧ɨ̧ tebe, tà kà wua mbà̧aã ànəê ntɨ̧̀ɨ̧ adù̧ la ka mɨ̀ɨ̀tè nê betsiꞋa ye bɔ àghɨa ko abua Mbɔ̧ɔ̧mà.
JAS.1.9	Wanyɨ wa wu tà wu wòt mbuŋ bòt e mè me waa tò la, wùꞋtè àvi na Mbɔ̧ɔ̧mà è ŋeꞋe a atò a ègwet la. 
JAS.1.10	È wu tà wu wòt èkab la wùꞋtè àvi nê Mbɔ̧ɔ̧mà shuke atò a si, nkàà nê tà ko nê yea pfə wuê mbɨꞋɨ̀ ètesɔɔ bafəèꞋ àa ngɨ̀ e yu̧ nkwènte a si la. 
JAS.1.11	Aa ale nkàà nê nyèm nàa ngɨ̀ è chu ne àzəꞋ àkekweelè, è tò̧ bafəèꞋ mbɔŋ tè ètesɔɔ bu e yu̧ nkwènte a si tè è ka tsi ngua mbɔ̀ a màndzea. KwàꞋ ane èlɨ mbɔŋ, wu ndɨ wòt èkab nàa pfə àfɨꞋa tàa ngèèba ntsɔꞋta mènəè mi la.
JAS.1.12	Ntsɔ̧̀ wu wòt wu tàa nkùùla èntɨ̧ɨ̧ vi àfɨꞋa ngoꞋ la, nkàà nê tà kuula èntɨ̧ɨ̧ vi tè ngà ndìà ko taa bɔ mèmpème, è wu àbȩ̀ yu Mbɔ̧ɔ̧mà kàꞋa abua bòt bu bɔ̀ɔ nkɔ̀ŋkè atò la. 
JAS.1.13	Wòt, kwen a èbem àkɨ̀kè tà ka nê a vi kɨ̀kà Mbɔ̧ɔ̧mà nkàà nê Mbɔ̧ɔ̧mà nàà kà kɨke wòt. 
JAS.1.14	Ka kàbɔ̀ŋ nàà nkɨ̀kà wòt ègème àfɨꞋa àghɨa èntɨ̧ɨ̧ tò àa nkɨà la, a sə atò ndzia a si la. 
JAS.1.15	Àghɨa ngaa a ghɨ̀ à lu̧u̧ a èntɨ̧ɨ̧ tò, è tsìꞋi dzəâ kàbɔ̀ŋ. ÀfɨꞋa kàbɔ̀ŋ ngaa ghe la, è nɨ̀ èvə nɨŋ nkɨ̀Ꞌɨ̂.
JAS.1.16	Ngule bɔnyɨ, bɨ̀ ka fɨte awɨ̧ bɨ̀ambɔŋ. 
JAS.1.17	Àghɨa ntsɔ̧̀ àgème nè àghɨ àgème a ghe la àa ndzəèà nè ègwet abua Tǎt wa Mbɔ̧ɔ̧mà wu tà ghɨ mèkàꞋà mu a ègwet la. Ka tòà zìambɔŋ nàà kà kùbtê, tà kà mèe ngua ngèbla mbɨ̀Ꞌɨ̀ mèkàꞋà mbɔŋ àfɨꞋa ko e ghɨ̌ ndzěm naa kwene. 
JAS.1.18	Tà li ndàꞋ èngǎ̧ nkûŋ vi, mbi awa ane mènkɔ̀ŋke mi nê bàa tɨ̧ɨ̧ a mbì àghɨ àgème ye ghɨ̀ la.
JAS.1.19	Ngule bɔnyɨ, bɨ̀ me ku̧u̧te èngà̧ waa nê, wòt ègème me yàŋa ndzəa ànəê, ka tà ka me làꞋa kwàla, tà ka mè me tsoo kwàla. 
JAS.1.20	Aa ale nkàà nê wòt nàa me tsoo tà kà ko nyɨ̀Ꞌte mèntsèke ntsɔ̧̀ mu Mbɔ̧ɔ̧mà nàa nkɨà la. 
JAS.1.21	È wu ale, bɨ waꞋa èbɨꞋte ènəê ègème nè mpàb yu è ghe a kètsìà wɨ̧ la, ŋɔ̀Ꞌne a si mbɨ̧̀ɨ̧̀ne èngǎ̧ Mbɔ̧ɔ̧mà wu tà liꞋi a mèntɨ̧ɨ̧ mɨ̧ e bɔ mètàŋ e ghɨ̌ bɨa peme la.
JAS.1.22	Bɨ̀ ka me fɨte awɨ̧ bɨ̀ambɔŋ ndzəèa àghɨa èngǎ̧ Mbɔ̧ɔ̧mà e shua la zə, bɨ̀ me ghɨ̀ mbɨ̀Ꞌɨ̀ e shua la. 
JAS.1.23	Wòt wu wòt tàa ndzəa èngǎ̧ Mbɔ̧ɔ̧mà tà kà wua ngɨ̀à àghɨa e shua la, tà ko nê ye wu mbɨ̀Ꞌɨ̀ wòt tàa ndȩ̀à èsi vi a èbem àlùgɨ̀lâ la. 
JAS.1.24	Tà ghɨ̀ tà lȩ̀ ale tà lɔꞋɔ tà me ghǎ, tà bê ndèène ndɨ èsi vi wu e ghɨ̂ ngu la. 
JAS.1.25	Ka wòt me zə wuê ngule mbɨ̧ Yesò yu è fete mbɨ̧tsə tègème la, e yu nàa ndzàà wɔ̀bȩ̂ sà la, nkù̧ù̧ta wuê yùà, tà kà zə e bê lèène, mbɔ̂ me ghɨ wuê mbɨ̀Ꞌɨ̀ è shua la, ko Mbɔ̧ɔ̧mà naa li lɔ̀ɔ̀le atò ane àghɨa tàa ngɨ̀à la.
JAS.1.26	Wòt mɨ̀ɨ̀tè nê ye wu wòt Mbɔ̧ɔ̧mà, ka mbakà wua mbà̧aã èlɨ̧ li, tà ko nê ye fɨte avi zìambɔŋ, me tò nè mènkǒ Mbɔ̧ɔ̧mà wu àku. 
JAS.1.27	Wòt Tǎt wa Mbɔ̧ɔ̧mà nɨa tò mbɨ̀Ꞌɨ̀ wòt tà nèètè nko avi la, wu wòt tàa ntɨ̀ŋa batsi bɔ̂ bènempfə a èbem ngoꞋ tɔb, mè me baabe avi mbɨ̀Ꞌɨ̀ ngɔ̀ŋ zi a kàbɔ̀ŋ ane zi la.
JAS.2.1	Bɔnyɨ bɔ̧, ndɨ̀ wu bɨ zì mèntɨ̧ɨ̧ mɨ̧ ane Yesò Klistò Lefɨ̀Ꞌ wa wu ènɨ̧ tò e ghe la, bɨ̀ ka me baãaãte bòt ndȩ̀à mèsi. 
JAS.2.2	Bà nɨŋ nê wòt kǒ kwaãaã kèmbàꞋa èkab nè ngule ndìte ntsɔ̧̀, nkɨ̀Ꞌɨ̂ àdziꞋa bɨ̀a mbù̧ù̧tà ane èlen Mbɔ̧ɔ̧mà la, wòt ntseb kwaãaã èbɨꞋte ndǐ nkɨ̀Ꞌɨ̂ àzi mɨ̧̂. 
JAS.2.3	Bà nɨŋ nê bɨ lȩ wòt wu nè ngule ndìte ntsɔ̧̀ la shu abua tò nê, “KɨꞋɨ ntsèke a ègwet atɨ̧ waa”, mbɔ̂ shu abua wòt ntseb wu nê, “Tɨ̧ɨ̧ a si ŋu mbə à kɨ̀Ꞌɨ̂ ntsèke a ngèt èka bɔ̧.” 
JAS.2.4	Bɨ ghɨ̀ ale, ko aa wua nyɨ̀Ꞌta nê, bɨa mbà̧à̧ta bòt a kètsìà wɨ̧ ndȩ̀à mèsi, mè sàꞋa bòt ane èlɨ kàbɔ̀ŋ.
JAS.2.5	Ngule bɔnyɨ bɔ̧ bɨ̀ zə, Mbɔ̧ɔ̧mà tɔ bòt bu bɔ̀ wu bòt ntseb a ngɔ̀ŋ ŋaa la, ngɨ̀ bɔ tsiꞋi ngule bòt, nkàà èntɨ̧ɨ̧ wu bɔ zi ane Yesò la, mè ngɨ̀ bɔ jɨa àbȩ̀ kèfɔ̧̀ wu tà kàꞋa bòt bu bɔ̀ɔ nkɔ̀ŋkà àvi la. 
JAS.2.6	Ka bɨa ngwàa bòt ntseb, awɨ̧ bɔ̂ ngua ngɨ̧̀ɨ̧̀nà bòt èkab. Wu bɔ̀ɔ̀ba ka bɔ̀ɔ səèŋnà wɨ̧ nɨ̀a nga a èbem lob èsaꞋa la. 
JAS.2.7	Tè è ntsě bɔ̀ɔ̀ba ka bɔ̀ɔ ndàꞋa kàbɔ̀ŋ adù̧ èlen Yesò Klistò lu bòt àa ntɔ awɨ̧ ane lùà la à?
JAS.2.8	È wu nê bɨà nchɨɨma ngɨ̀à àghɨa mbɨ̧ Kèfɔ̧̀ Mbɔ̧ɔ̧mà nàa shua la, mbɨ̀Ꞌɨ̀ Àkata Mbɔ̧ɔ̧mà a nyɨꞋte la nê, “Me kɔ̀ŋkè wanyɨ wè mbɨ̀Ꞌɨ̀ àwɔ̀ mbɔŋ”, ko bɨà ngɨ̀à ntsɔ̧̀. 
JAS.2.9	Ka è wu nê, bɨà mbà̧à̧ta bòt ndȩ̀à mèsi, ko bɨ ghɨa kàbɔ̀ŋ, mbɨ̧te Mbɔ̧ɔ̧mà te mè mbà̧à̧ àwɨ̧ mbɨ̀Ꞌɨ̀ bòt bɔ̀ɔ mpààtà mbɨ̧tsə la. 
JAS.2.10	Aa ale nkàà nê, wòt me ghɨ̀ àghɨa mbɨ̧tsə tègème te kɨa la, mbɔ̂ kwene ka wuê yemɔ̀Ꞌ, tà ko nê ye kwene tùà tègème. 
JAS.2.11	Mbɔ̧ɔ̧mà wu tà li nê “A ka njɨ̀ àbȩ la” li mè nê, “A ka mbùŋè wòt.” A bakà jɨ àbȩ, mbɔ̂ mbùŋè wòt, à ko nê, ye kwene mbɨ̧.
JAS.2.12	Bɨa me làꞋa mè ngɨ̀à mènəè bɨ ko nê, bɔɔ li nɨ mbɨ̧ yu nàa ndzàà bòt sà la ka enɨ saꞋa awɨ̧. 
JAS.2.13	Aa ale nkàà nê, Mbɔ̧ɔ̧mà naa li saꞋa bòt bu bɔ̀ɔ ka ku tèsȩ la kà ku tèsȩ. Ka bòt bu bɔ̀ɔ nkua tèsȩ la e bakà tsi mbɔ̌ ndɨ bɔ̀ɔ mèe me bɔɔ èsaꞋa Mbɔ̧ɔ̧mà la.
JAS.2.14	Bɔnyɨ bɔ̧, wòt nê ye zi èntɨ̧ɨ̧ vi ane Mbɔ̧ɔ̧mà, ka àfaꞋa tò a bakà wua nyɨ̀Ꞌta èlɨ mbɔŋ, àbȩ̀ wu ghà à? Tè betsiꞋa èntɨ̧ɨ̧ mbɔŋ e ghɨ̀ tà bɔ̀ mèmpème? 
JAS.2.15	Bà nɨŋ nê wanyɨ wɨ̧ kǒ tà wu wòt Yesò la è kɨꞋɨ̀, tàa nkɨ̀ŋkà ndǐtsə, nè èghɨjɨ la, 
JAS.2.16	wòt kǒ ane yɨ̧ shu abua tò nê, “Ghȩ̀ȩ̀ne ntsɔ̧̀, fo ka mbà̧à̧te awê, ndzitsə tè ka nkùà wê.” Tè tà shu ale ka mbakà ŋa èghɨ bu ŋut kɨ̀ŋkà la, tà ko nê ye ghɨ̌ ka ànəa ntsɔ̧̀ à? 
JAS.2.17	Eyaa bê ngu wuê ndɨ wòt zìà èntɨ̧ɨ̧ vi ane Mbɔ̧ɔ̧mà, tè mbakà wua nyɨ̀Ꞌta wua ane àfàꞋ àzi, tà ko nê èntɨ̧ɨ̧ mbɔŋ wu àpfəꞋte la.
JAS.2.18	Wòt kǒ naa laꞋnê, “A zi èntɨ̧ɨ̧ wê ane Mbɔ̧ɔ̧mà, e me fàꞋa èfaꞋa ntsɔ̧̀.”
JAS.2.18	À bɨ̀ɨ̀lè am wu nê “NyɨꞋte am èntɨ̧ɨ̧ wu à zi ane Mbɔ̧ɔ̧mà la, è nɨ èfaꞋa ntsɔ̧̀ bɔ̧ nyɨ̀Ꞌte awê èntɨ̧ɨ̧ wu mâ zi ane Mbɔ̧ɔ̧mà la.” 
JAS.2.19	Bɨ bɨ̧ɨ̧ne nê Mbɔ̧ɔ̧mà nàà wemɔ̀Ꞌ ale nko nê bɨ ghɨ ntsɔ̧̀. Ka wuê fote kàbɔ̀ŋ tè bɨ̧ɨ̧ne ayɔb mɨ̧̂, tè me benta mbɔ̀ɔ.
JAS.2.20	Àkèghɨ̧̀a wɔ̀bȩ̂, àà nkɨà nè è nyɨꞋte awê nê wòt zìà èntɨ̧ɨ̧ vi ane Mbɔ̧ɔ̧mà tè àfaꞋa tò a bakà wua nyɨ̀Ꞌta, èntɨ̧ɨ̧ mbɔŋ wu àku? 
JAS.2.21	Ka mâ ye nê, tǎt wa Abàlàghâm li nyɨ̀Ꞌte nè ye tɨ̧ɨ̧ ndɨŋndɨ̀ŋ e mbì Mbɔ̧ɔ̧mà nkàà àfàꞋ àzi, àfɨꞋa tà li nɨ̀ waã vi Asàk nɔ̀ŋè àdziꞋa màŋa èghɨ abua Mbɔ̧ɔ̧mà, ŋa tò mbɨ̀Ꞌɨ̀ nkɔ̀Ꞌ èpɨ̧̀ la à? 
JAS.2.22	Bɨ ye nê èntɨ̧ɨ̧ wu tà li ndzi ane Mbɔ̧ɔ̧mà la e li ngua ngȩ̀ȩ̀nà bɔ̂ èfaꞋa tò nɔ̂. Àghɨ yu tà li ngɨ̀ la a li ngɨ̀ èntɨ̧ɨ̧ wu tà li ndzi ane Mbɔ̧ɔ̧mà la e tsiꞋi àghɨ. 
JAS.2.23	Àyaa a li ngɨ̀ ànəa bɔ li shɨ a èbem Àkata Mbɔ̧ɔ̧mà la a wu nkûŋ nê, “Abàlàghâm li ndzì èntɨ̧ɨ̧ vi ane Mbɔ̧ɔ̧mà tà nɨ̀a tò mbɨ̀Ꞌɨ̀ wòt tàa ngɨ̀à àghɨa yèa nkɨà la,” ale bɔ tsiꞋa ntɔ atò ane shu̧ Mbɔ̧ɔ̧mà. 
JAS.2.24	Bɨ ye àfɨ̀Ꞌ yaa nê, àfaꞋa wòt aà nyɨ̀Ꞌta nê tà tɨ̧ɨ̧ ndɨŋndɨ̀ŋ e mbì Mbɔ̧ɔ̧mà kà wu wuê màndzia èntɨ̧ɨ̧ ane Yesò.
JAS.2.25	Wu wuê a èlɨ mbɔŋ àvi wu tà li ngua njɨ̀a àbȩ la, e wu èlen tò li ngu Leghàb la li nyɨ̀Ꞌte nê ye tɨ̧ɨ̧ ndɨŋndɨ̀ŋ a mbì Mbɔ̧ɔ̧mà nkàà àghɨa tà li ngɨ̀ la. Tà li nɨ bɔntu̧ Bèjuê ndì àwɔb, ndɔ̀Ꞌ nyɨ̀Ꞌte awɔb alu̧ tsǎ bɔ tse adù̧ ndùùlà. 
JAS.2.26	Ale, mbɨ̀Ꞌɨ̀ ndɨ mbɨ̧̀ ènyit kà ye fo wu àpfəꞋte àghɨ la, wu wuê a èlɨ mbɔŋ wòt zìà èntɨ̧ɨ̧ vi ane Mbɔ̧ɔ̧mà ka mbàkà wua fàꞋà mbɨ̀Ꞌɨ̀ Mbɔ̧ɔ̧mà kɨa la èntɨ̧ɨ̧ mbɔŋ e wu àpfəꞋte mɨ̧̂ la.
JAS.3.1	Bɔnyɨ bɔ̧, ko mbɨ̀Ꞌɨ̀ waa waa ane yɨ̧ me kɨ ewu nyɨꞋtà nkàà nê, bɔɔ li saꞋa awa wu bà wu bènyɨꞋtà la te tsě ndɨ bɔ̀ɔ saꞋa bòt ko la. 
JAS.3.2	Bàa gème aà fà̧à̧tà mènəè. Ale, wòt me làꞋa mbakà wua fà̧à̧tà mènəè, tà ko nê, mènəè mi ègème lâ nkùꞋ, ye mè ngu ko ebaabe mbɨ̧̀ ènyit zi ègème.
JAS.3.3	Nàa ngɨ̀ è wu àfɨꞋa wòt zì afȩ a ètsə loà mbɨ̀Ꞌɨ̀ ghɨ̌ naa me zə atò la, tà fiile ko enɨ atò enɨ eghǎ àdziꞋa ye kɔ̀ŋkè la. 
JAS.3.4	Bɨ̀ ye ndɨ taꞋà ànkànuꞋ àa la mɨ̧̂. Aa ngɨ̀ a batè ntaꞋa wua fǎ tè àfeme àkekweelè ka a me pàa yùà a ghȩ̀ȩ̀nà, mbɔ̂ awa atɨ̧̀ɨ̧̀na kǒ nàa ngèbta a èten la, bɔ̂ fiile ko eŋwèèlè yùà tè aa ghǎ àbâ wòt màsəa wu kɨa la. 
JAS.3.5	Eyaa bê ngu wuê ndɨ èlɨ̧ wɔ̀bȩ̂ àa la mɨ̧̂. E taꞋa wua nkòa mbɔ̂ betsiꞋa e koê èŋwèèle atò ta làꞋà taꞋà mèngà̧. Bɨ̀ ye ndɨ awa àdziꞋ èwet nàa ngɨ̀ è tò̧ èbàꞋ e faŋ nge la. 
JAS.3.6	Èlɨ̧ aa mbɨ̀Ꞌɨ̀ èwet. E wu àdziꞋa ènyit yaa ko, mbɔ̂ ŋèꞋa kàbɔ̀ŋ wu a ngɔ̀ŋ ŋaa la me sàŋe wua a mbɨ̧̀ ènyit ya. Àa ngɨ̀ e tsəꞋtè èwet betsiꞋa e tò̧ò̧ mènəè ma a ngɔ̀ŋ ŋaa la. Èwet waa ane èlɨ̧ la mbɔŋ la e dzəa adzìꞋa èwet Satàn.
JAS.3.7	BetsiꞋa wɔ̀bȩ̂ ko njùu tèwuute banyaãbàꞋ tègème, bɔ̂ banɨ̧̀, nè nyaãtedzì nè basə, è wù àghɨa tà ghɨ̀ te ndɔ̀Ꞌ la. 
JAS.3.8	Ka betsiꞋa wɔ̀bȩ̂ ka ko njû èlɨ̧ li. Èlɨ̧ aa ale ngu kwàꞋ àghɨa kàbɔ̀ŋ. E kweele àtsə ngè tè betsiꞋa e bùŋè fɔ̀ɔ̀le wɔ̀bȩ̂.
JAS.3.9	Baà nɨa lùà nɨa ŋǎ mèngùꞋte abua Tǎt wa Mbɔ̧ɔ̧mà, mè nɨa lùà ntsɔ̧̀a bòt bu Mbɔ̧ɔ̧mà ghɨa wɔb mbɨ̀Ꞌɨ̀ zia la. 
JAS.3.10	Èlɔ̂t bɔ̂ kèntsɔ̧̀ɔ̧̀mè aà ndzəèà wuê a èbem ètsəê wemɔꞋ. Bɔnyɨ bɔ̧, a ghɨ à ka wu ewu ale. 
JAS.3.11	BetsiꞋa mèleb ntsɔ̧̀ bɔ̂ àbɨꞋta mèleb e fɔtè ndzə a èbem èləꞋə adzì wemɔꞋ? 
JAS.3.12	Bɔnyɨ bɔ̧, ndɨ̀ wu betsiꞋa àyɨt yeamɔꞋ à ka fɔtè nkɔ̀ɔ̀le àgu̧u̧me nè bèanchakàlù̧ la, è bê ngu wuê ndɨ betsiꞋa mèleb ntsɔ̧̀ kà dzə a èbem àbɨꞋte adzì la.
JAS.3.13	Wòt wu ane yɨ̧ tà bɔ èyì mè me nèèta nkoa mènəè la, ŋut wu nyɨꞋte ane mèntsèke ntsɔ̧̀ mi, nè èfaꞋa ntsɔ̧̀ tò tàa nɨ̀a èyì mbɔŋ mbɔ̀ɔ̀la avi fàꞋà la. 
JAS.3.14	Ka wòt me ghòꞋne bòt a èntɨ̧ɨ̧ vi nyaŋ mè nge ane èghoꞋ, tà ka me ŋeꞋe tèkwȩ ti ègwet ndàꞋà àfɨte ane ànəa è wû nkûŋ la. 
JAS.3.15	Èwuu èyì waa è ka dzə abua Mbɔ̧ɔ̧mà, e dzə a sitsǎꞋ, Fo Mbɔ̧ɔ̧mà kà meè ngu adù̧. E dzə abua Satàn. 
JAS.3.16	Aa ale nkàà nê, ghòꞋnà nè èghoꞋ àa ngɨ̀ è wu adzìꞋ, bòt e tsiꞋi me tseke a mètsəê tsa tsa, èwuu èbɨꞋte ènəê ègème e mè ngu abot.
JAS.3.17	Ka èyì wu e dzəâ abua Mbɔ̧ɔ̧mà la wu ndâ èyì. Wòt tà bɔ èyì mbɔŋ la è bɨ̂ ngu wòt tàa ka zi àbu àzi a èbem mènəè kàbɔ̀ŋ la, mbɔ̂ me ghɨ̌ àlàŋkè, me bɔɔle avi, njùtâ ànəa bòt ko tsa àa shua la, ntaꞋa wua nkua tèsȩ, mè me ghɨ̀ mènəè ntsɔ̧̀, tà kà wua mbà̧à̧ta bòt ndȩ̀à mèsi, tà kà meè ngua fɨ̀tâ. 
JAS.3.18	Bòt bu bɔ̀ɔ ngɨ̀à àlàŋkè la àa ngɨ̀ bɔ̀ liꞋi àghɨ ane àlàŋkè mbɔŋ, bɔ fuꞋa ntsɔ̧̀.
JAS.4.1	Àghɨ yu àa ngɨ̀à bɨ nùà mèbet mè ndzɔ̀à a kètsìà wɨ̧ la wu ghà à? Ka wu mèmɨ̀ɨ̀te kàbɔ̀ŋ mu nàa ŋǎ wɨ̧ ngoꞋ a èbem mèntɨ̧ɨ̧ mɨ̧ la à? 
JAS.4.2	Bɨ̀a ngɨ̀ bɨ̀ kɨ àghɨ bɨ̀ baka bɔŋ, bɨ bùŋè wòt. Bɨ̀ mee bɨ̀ ghòꞋne àghɨ bɨ̀ baka bɔŋ, bɨ me yɔ̌ mè nùà mèbet. Bɨ̀a ngɨ̀ bɨ̀ me baka bɔ àghɨ ale, è wu ndɨ bɨ̀ baka lo̧ abua Mbɔ̧ɔ̧mà la. 
JAS.4.3	Bɨ̀a ngɨ̀ bɨ̀ lo̧ àghɨ bɨ̀ ka bɔŋ ngu nê, mènkwàꞋte mɨ̧ bakà bɔ̀ŋ, bɨ̀a ngɨ̀ bɨ wua nkɨ nɨ e ghɨ̀ àghɨa èntɨ̧ɨ̧ wɨ̧ e kɔ̀ŋkè la.
JAS.4.4	Bɨ wu mbɨ̀Ꞌɨ̀ bòt mànjɨa àbȩ. Bɨ bakà ko laꞋ nê wòt nàa me kɔ̀ŋkè èghɨ sitsǎꞋ tà tsiꞋi wɔ̀mbù̧ Mbɔ̧ɔ̧mà à? Ale, wòt me kɨ me kɔ̀ŋkè èghɨ sitsǎꞋ tà ko nê ye wu wɔ̀mbù̧ Mbɔ̧ɔ̧mà. 
JAS.4.5	Kò bɨ mɨɨtè nê Àkata Mbɔ̧ɔ̧mà a làꞋà mèfà̧ à? A laꞋ nê “Fo yu Mbɔ̧ɔ̧mà zi a mèntɨ̧ɨ̧ ma la nàà kà bê nkɨ laꞋ nê àghɨa ko tsa à nyi a mèntɨ̧ɨ̧ ma.” 
JAS.4.6	Mbɔ̧ɔ̧mà bê nge tàa ngɨa a ntsɔ̧̀ la. Ale, Àkata tò a laꞋnê,
JAS.4.6	“Mbɔ̧ɔ̧mà nàà shuka bòt bu bɔ̀ɔ
JAS.4.6	ŋèꞋa tèkwȩ tɔb a ègwet la a si,
JAS.4.6	mbɔ̂ me nyɨꞋte a ntsɔ̧̀ vi abua
JAS.4.6	bòt bu bɔ̀ɔ nɨ̀a wɔb a si la.”
JAS.4.7	È wu ale, bɨ zì àwɨ̧ a èten Mbɔ̧ɔ̧mà. Bɨ̀ teme kwèn tɨ̧ ŋǎ abua Satàn, ko taa lùùlà àwɨ̧. 
JAS.4.8	Bɨ̀ tente awɨ̧ nga a mbɨ̧̀ Mbɔ̧ɔ̧mà, ko taa səèꞋtè àvi kɨꞋɨ a mbɨ̧̀ yɨ̧. Bɨ̀a bòt mènəè kàbɔ̀ŋ, bɨ̀ tsì èbu bɨ̧ a èbem mènəè kàbɔ̀ŋ. Bɨ̀a bòt èntɨ̧ɨ̧ tebe è shùù mèntɨ̧ɨ̧ mɨ̧. 
JAS.4.9	Bɨ̀ màꞋà tèsȩtsə ane yɨ̧ me shùù mèsi mè ndɨ̀à. Bɨ̀ ka tsi ntsoꞋ, bɨ̀ tsiꞋi me dɨ̀ dɨ, bɨ̀ ka tsi ngùꞋtè àwɨ̧, bɨ̀ tsiꞋi tseke ane tèsȩtsə. 
JAS.4.10	Bɨ̀ ŋɔꞋne a si a mbì Mbɔ̧ɔ̧mà ko taa lɔ̀kè àwɨ̧ a ègwet.
JAS.4.11	Bɔnyɨ bɔ̧, bɨ̀ ka me làꞋà kàbɔ̀ŋ adù̧ bɔnyɨ bɨ̧. Wòt me làꞋà kàbɔ̀ŋ adù̧ wanyɨ vi kò saꞋa atò leꞋ, tà ko nê ye wua ndaꞋa kàbɔ̀ŋ ane mbɨ̧ mè ngua saꞋa mbɨ̧ mbɔŋ. À me saꞋa mbɨ̧, à ko nê yea kà ghɨ mbɨ̀Ꞌɨ̀ mbɨ̧ mbɔŋ kɨa la, a bê nko nê ye tsiꞋa wòt tàa sàꞋa mbɨ̧ saꞋa la. 
JAS.4.12	Wòt nàà ndàꞋ wemɔ̀Ꞌ tàa ŋǎ mbɨ̧tsə mè sàꞋa bòt la. Ŋut wu Mbɔ̧ɔ̧mà wu betsiꞋa tà ko ŋà mèmpème abua bɔbȩ mè nko ngɨ̀ bɔ pfəꞋte la. Ale, àwɔ̀ wu sàꞋa wanyɨ wè la àa nè nko nê yè wu wàà?
JAS.4.13	Bɨ̀ zə, bɨ̀a wu bɨ̀a ngɨ̀ bɨ me shu nê, “Baa lɔ̀Ꞌɔ̀ laane kò atetsɔꞋ leꞋ eghǎ àlaꞋ yàa kò àzia leꞋ, etseke abàꞋ və ane èngùꞋebȩ eta èwen mbɨ̀Ꞌɨ̀ ebɔ èkab la.” 
JAS.4.14	Bɨ̀a ngɨ̀ bɨ̀ me ghɨ̀ ale, bɨ̀ ka lem nko ndɨ tètsɔꞋ nàa sàꞋa wu la. Mèntsèke mɨ̧ a sitsǎꞋ ŋàa wu ghà à? Bɨ bê ngu wuê mbɨ̀Ꞌɨ̀ lèbaŋa wu wòt nàà ngɨ̀ ye, àdziꞋ me wù̧ù̧ne è kà tsi nguê la. 
JAS.4.15	Ànəa bɨ ghɨ̂ ngu me shu la wu nê, “Mbɔ̧ɔ̧mà bɨ̧̀ɨ̧̀na ko baa tseke tê e ghɨ̌ àghɨ yàa, kò àzia leꞋ.” 
JAS.4.16	Ka bɨa ŋèꞋe tèkwȩ tɨ̧ a ègwet, ngù̧a nkùꞋ tɨ̧, ka bɔ̂ tèkwȩ tɨ̧ ngaa bɨ ŋeꞋe a ègwet la wu ànəa kàbɔ̀ŋ. 
JAS.4.17	Wòt koa ànəa ntsɔ̧̀ tà wu ghɨ̀ la, mbakà ghɨ̀ yùà, tà ko nê ye ghɨa kàbɔ̀ŋ.
JAS.5.1	Bɨ̀a bòt èkab bɨ̀ zə, bɨ̀ me shùù mèsi mè ndɨ̀à nkàà nê bɨa li ye taꞋa ngoꞋ. 
JAS.5.2	Èghɨ èkab bɨ̧ e bɨ, èsoꞋo e mè nkwèle ndǐ tɨ̧. 
JAS.5.3	Àwèlàka a baãaã èkab wɨ̧. Àwèlàka mbɔŋ a nyɨꞋtè àlȩê ndɨ àa tô̧ nyaãte ènyit tɨ̧ wuê mbɨ̀Ꞌɨ̀ èwet àa ntò̧à àghɨ la. Bɨ fete èkab nɔŋe àfɨ̀Ꞌ yaa ngɔ̀ŋ tsìꞋa nkɨ elìà la. 
JAS.5.4	Bɨ̀ ye na bòt bu bɔ li faꞋa a mbȩ tɨ̧, bɨ fɨte awɔb ntu̧ eŋa èkab wɔb la àa ŋȩ̀a ndɨ̀à ane àghɨa bɨ ghɨ̀ la. Bòt mbɔŋ e dɨ̀ tê Mbɔ̧ɔ̧mà Àtsèàngɔ̀ŋ zəè àtɔŋ yɔb. 
JAS.5.5	Bɨ tseke a sitsǎꞋ ntsɔ̧̀, mè me ghɨ̀ mbɨ̀Ꞌɨ̀ èntɨ̧ɨ̧ wɨ̧ e kɔ̀ŋkè la. Bɨ jɨ te fàŋkê ntsìꞋi mbɨ̀Ꞌɨ̀ mpɔ̀ŋtsə nchɨ̀Ꞌà àlia bɔ̀ɔ wààlè àwɔb la. 
JAS.5.6	Bɨ saꞋa wòt kà fâ̧ ànəê nê tà kwen, mbuŋe atò, tà kà lem mbɔ̀ èlu̧ tàa ŋwèèle etu̧u̧ la.
JAS.5.7	Bɔnyɨ bɔ̧, bɨ̀ kuule mèntɨ̧ɨ̧ mɨ̧ tè Yesò li nkɨ̀Ꞌɨ̂. Bɨ̀ ye ndɨ wòt tàa faꞋa a mbȩ la nàa ngɨ̀ tà kùùle èntɨ̧ɨ̧ vi nchɨ̀Ꞌ tè èghɨjɨ tò e ghɨ̀ nkwèèlê nkùꞋ a màfuꞋa la. Tàa ngɨ̀ tà chɨ̀Ꞌ tè mbɨ̀ŋ mbì lu, èye kwèn mè ndi ndu. 
JAS.5.8	Bɨ̀a mbɔŋ è kuule mèntɨ̧ɨ̧ mɨ̧ mɨ̧̂. Bɨ̀ taŋke mèntɨ̧ɨ̧ mɨ̧ nkàà nê, àfɨꞋa Yesò nàa kɨꞋɨ la aà nkùꞋà. 
JAS.5.9	Bɔnyɨ bɔ̧, bɨ̀ ka me lèmtè bɔnyɨ bɨ̧ mbɨ̀Ꞌɨ̀ ka Mbɔ̧ɔ̧mà sàꞋà wɨ̧ nê bɨ kwen. Tòà wu tàa sàꞋa la, è kɨꞋɨ tê ntsìꞋi a ètsələèꞋ.
JAS.5.10	Bɔnyɨ bɔ̧, bɨ̀ ku̧u̧te bèndàꞋàtɔŋ Mbɔ̧ɔ̧mà bu bɔ li ngua ndaꞋa ane èlen tò la, nɨ̀a wɔb mbɨ̀Ꞌɨ̀ àlȩê bòt bu bɔ li nkùùle mèntɨ̧ɨ̧ mɔb, ndzě ngoꞋ la. 
JAS.5.11	Baa nɨa wɔb nê bɔ wu bòt mèngùꞋte, nkàà nê bɔ li nkùùle mèntɨ̧ɨ̧ mɔb tè ngà ndìà. Bɨ zə ndɨ Job li nkùùle èntɨ̧ɨ̧ vi la, mè nko ndɨ a li ngà me lìà Mbɔ̧ɔ̧mà lɔɔle atò la, nkàà nê Mbɔ̧ɔ̧mà taꞋa wua nkua tèsȩ, tà kà meè ngua nkɔ̀ŋkà nê wòt ye ngoꞋ.
JAS.5.12	Bɔnyɨ bɔ̧, ànəa ko a tɨ̧ɨ̧ a mbì la wu nê, wòt me kàꞋà wòt ànəê, tà ka ndzì nkà̧ ka wuê ane ègwet, kò ane sitsǎꞋ leꞋ, tà ka ndzì nkà̧ ka wu ane àghɨa ko tsa. Wòt bɨ̧̀ɨ̧̀ne ànəê, tà ko yê bɨ̧ɨ̧nè, wòt tu̧ ànəê, tà ko nê ye tu̧, mbɨ̀Ꞌɨ̀ ka Mbɔ̧ɔ̧mà sàꞋà wɨ̧ nê bɨ fâ̧.
JAS.5.13	Wòt wu ane yɨ̧ tàa ndzèa ngoꞋ la, tà tsaꞋte a Mbɔ̧ɔ̧mà, èwe èntɨ̧ɨ̧ to aa mbɔ̀ la, ta kɔ̧ mètsəkù̧ nɨŋ ngùꞋtà Mbɔ̧ɔ̧mà. 
JAS.5.14	Wòt wu ane yɨ̧ tàa ngò̧ò̧nà la, tà tɔ bɔɔjuŋ a chɔsì bɔ kɨꞋɨ̀ ntsàꞋta Mbɔ̧ɔ̧mà àtsəa tò, bɔ̀ me tsàꞋtè ale, bɔ me zì mèwet ane tò ane èlen Yesò Klistò. 
JAS.5.15	Bɔ me tsàꞋte ale, ndzì èntɨ̧ɨ̧ wɔb ane Mbɔ̧ɔ̧mà ko aa ghɨ̌ ngò̧ò̧nà wu naa kweele. Bɔ ghɨ ale ko Mbɔ̧ɔ̧mà naa lɔ̀ke atò, e mèe waꞋa a kàbɔ̀ŋ tò, na è wu nê tà ghɨ̀à kàbɔ̀ŋ la. 
JAS.5.16	È wu ale, bɨ̀ me shu mènəè kàbɔ̀ŋ mɨ̧ abua bɔnyɨ bɨ̧, mè ntsàꞋta Mbɔ̧ɔ̧mà àtsəa waa waa mbɨ̀Ꞌɨ̀ ekweele. Wòt wu tà tɨ̧ɨ̧ ndɨŋndɨ̀ŋ e mbì Mbɔ̧ɔ̧mà la nàa ngɨ̀ tà tsàꞋte atò, mèntsàꞋte mu bɔ mètàŋ, ànəa tà kɨa la a bê mè ngu wuê yùà.
JAS.5.17	Èlȩjà li ngu wɔ̀bȩ̂ wuê mbɨ̀Ꞌɨ̀ bàa. Tà li ndâ ntsàꞋta Mbɔ̧ɔ̧mà nè èntɨ̧ɨ̧ vi wemɔꞋ nê mbɨ̀ŋ ka ndu, èngùꞋebȩ yetat nè àbà e me tsě, kètabe mbɨ̀ŋ kè ka chɨ̧ a si. 
JAS.5.18	Tà mè ntsàꞋta Mbɔ̧ɔ̧mà, ègwelebuule e ghaꞋà, mbɨ̀ŋ chu èghɨ ekɔɔlè a sitsǎꞋ.
JAS.5.19	Bɔnyɨ bɔ̧, wòt ane yɨ̧ sà alu̧ nkûŋ è nyɔ̂, wòt kǒ tsa mèè tɨ̀ŋe atò nɨ̀a tò nɨŋ nkɨ̀Ꞌɨ̀ adù̧, 
JAS.5.20	bɨ ko nê, wòt tɨŋe wòt ntsia tò a èbem mènəè kàbɔ̀ŋ, tà ko nê ye ghɨ̂ ŋut peme èvə. Àyea mbɔŋ a mè ngɨ̀ Mbɔ̧ɔ̧mà waꞋa mènəè kàbɔ̀ŋ wòt nyaŋ.
1PE.1.1	Letà Pità, wantu̧ Yesò Klistò,
1PE.1.1	Abua bòt Mbɔ̧ɔ̧mà bu bɔ taa awɔb bɔ sàbtè ntsìꞋa ntsèkâ mbɨ̀Ꞌɨ̀ bègɨ̧̀ a Pontùs, nè Gàlashìà, nè Kàpàdosìà bɔ̂ Esìà nè Bìtinìà la. 
1PE.1.2	Tǎt wa Mbɔ̧ɔ̧mà li ndàà wɨ̧ ane mènkɔ̀ŋke mi, nɨ Fo zi ngɨ̀ bɨ tsiꞋi mbɨ̀Ꞌɨ̀ tò, mbɨ̀Ꞌɨ̀ bɨa me zəa Yesò Klistò, àlo̧ atò aa mèe shùù àwɨ̧.
1PE.1.2	Maà shù̧ù̧ta nè Mbɔ̧ɔ̧mà me nyɨꞋta ntsɔ̧̀ vi abua yɨ̧ mè ngɨ̀ bɨ̀ bɔ àlàŋkè a mèntɨ̧ɨ̧ mɨ̧.
1PE.1.3	Bà wùꞋte a Mbɔ̧ɔ̧mà, Tǎt Yesò Klistò Lefɨ̀Ꞌ wa. Tà li nkù tèsȩ ta nyaŋ ale, mbi àwa a membǐ fi, ndɨ̀ wu tà li ngɨ̀ Yesò yù̧ù̧me ndzə a èbem èsî la. À yaa a ghɨ̂ ba bɔ ngule ntɨ̀ kà wu li eyu. 
1PE.1.4	Mbɨ̀Ꞌɨ̀ àa ale la, ba tsiꞋa anè nchɨ̀Ꞌà èghɨ bu Mbɔ̧ɔ̧mà nɔ̀ŋe a ègwet abua bòt bi la. BetsiꞋa èghɨ mbɔŋ è ka bɨ, àghɨ à ka wuê etsòke, è ka meè ngu efəa. 
1PE.1.5	Èghɨ mbɔŋ e wu abua yɨ̧ wu bɨ̀ zì mèntɨ̧ɨ̧ mɨ̧ ane Yesò Klistò la. Mbɔ̧ɔ̧mà nɨ̀ mètàŋ mi nkàbte awɨ̧ me chɨ̀Ꞌɨ̀ àli yu ngɔ̀ŋ nàa li elìà la. Taa li eŋa wɨ̧ mèmpème màa tà taŋke la. 
1PE.1.6	Ànəa ngoꞋ tu bɨ̀a ndzea àfɨ̀Ꞌ yaa la a màà ngu me saa wɨ̧ ane àtem àfɨ̀Ꞌ àko, bɨ̀ me wùꞋtè wuê awɨ̧. 
1PE.1.7	NgoꞋte mbɔŋ te ye awɨ̧ anè, mbɨ̀Ꞌɨ̀ bɔɔ ye nê bɨ zì mèntɨ̧ɨ̧ mɨ̧ ane Yesò nkûŋ nkûŋ. Ka è màà ngu wuê goêl wu è wù àghɨa betsiꞋa a bɨ la, ko bɔ̀ɔ ngɨ̀ bɔ to̧ a èbem èwet, ngɨ̀ mèkɔb mu adù̧ la dzəè. Mèntɨ̧ɨ̧ mɨ̧ mu bɨ zi ane Yesò la, è taꞋa tsèa goêl. Ale, ngoꞋtsə te bɔ ndɨ tèa nyìꞋì àwɨ̧ mbɨ̀Ꞌɨ̀ bɨa paa ezì mèntɨ̧ɨ̧ mɨ̧ ane Yesò la. A wu ale, ko Mbɔ̧ɔ̧mà naa li ewùꞋtè àwɨ̧, e mèe lɔ̀kè èlen lɨ̧ a ègwet ane àli yu Yesò Klistò nàa li kɨꞋɨ la. 
1PE.1.8	Bɨ bakà ye atò, mbɔ̂ me kɔ̀ŋkè atò, mè ndzì mèntɨ̧ɨ̧ mɨ̧ ane tò kà ye atò. Mèntɨ̧ɨ̧ mɨ̧ è lu̧u̧ àfɨ̀Ꞌ yaa nè mèngùꞋte è ghe tê fɨ̀Ꞌ kà wu la, 
1PE.1.9	nkàà nê bɨ ko nê mbɨ̀Ꞌɨ̀ bɨ zì mèntɨ̧ɨ̧ mɨ̧ ane Yesò Klistò la, Mbɔ̧ɔ̧mà nàà ŋǎ wɨ̧ mèmpème.
1PE.1.10	BèndàꞋàtɔŋ Mbɔ̧ɔ̧mà be li ndàꞋà ànəa èlɔ̂t waa Mbɔ̧ɔ̧mà nàa li eŋa abua yɨ̧ la. Bɔ li ndâ ntùŋnê nkɨ ndɨ ànəa mèmpème màa àa la. 
1PE.1.11	Fo Yesò Klistò li ngu ane yɔb, nyɨ̀Ꞌte awɔb ndɨ Yesò nàa li kɨꞋɨ eye ngoꞋ naa ghǎ me lìa Mbɔ̧ɔ̧mà naa ghɨ̌ taa bɔ ènɨ̧ la. Ale, bɔ me nyɔ̀Ꞌta nkɨ eko àfɨꞋa èghɨ bàa àa ghɨ̀ la, mè nè ndɨ àa li ghɨ̀ la. 
1PE.1.12	Ale, Mbɔ̧ɔ̧mà nyɨ̀Ꞌte awɔb nê àfàꞋa yɔb a li à ka wuê ane ntsɔ̧̀ wɔb, ka a li ngu ane ntsɔ̧̀ wɨ̧. Èghɨ mbɔŋ wu èghɨ bàa bɨ zə àfɨ̀Ꞌ yaa a ètsəê bòt bu bɔ̀ kɨꞋɨ̀ ntsɔ̀tè Ntu̧ Ntsɔ̧̀ Yesò Klistò abua yɨ̧ la. Bɔ li ngua ndàꞋà ane mètàŋ Fo Kèfə yu è dzə a ègwet la. Èghɨ bàa wu èghɨ ka wuê bɔntu̧ Mbɔ̧ɔ̧mà àa ndâ ndɨ̀à nkɨ eko ndɨ àa la.
1PE.1.13	Mbɨ̀Ꞌɨ̀ àa nè la, bɨ̀ taŋke awɨ̧ ntsɔ̧̀ ndɨ betsiꞋa bɨ ko ngɨ̀ àghɨ la, me baabe ènyit yɨ̧, mè nɔ̀ŋè ntɨ̀ yɨ̧ ègème ane mèmpème mu bɨ̀a bɔ ane àli yu Yesò Klistò nàa kɨꞋɨ la. 
1PE.1.14	Bɨ̀ me zə wuê a Mbɔ̧ɔ̧mà mbɨ̀Ꞌɨ̀ bɔ̧ tò, bɨ̀ ka tsi ngɨ̀ mènəè kàbɔ̀ŋ mu mèntɨ̧ɨ̧ mɨ̧ li ndzaã ngua nùà nkɨà àfɨꞋa kà bɨ ko a Mbɔ̧ɔ̧mà la. 
1PE.1.15	Bɨ̀ tɨ̧ɨ̧ wuê ndɨŋndɨ̀ŋ ane mènəè ègème bɨ̀a ngɨ̀à la, mbɨ̀Ꞌɨ̀ Mbɔ̧ɔ̧mà wu tà nɨ awɨ̧ ane bòt bi la nàa ndɨŋndɨ̀ŋ la. 
1PE.1.16	Tà shu a èbem Àkatè zi nê, “Bɨ̀ tɨ̧ɨ̧ ndɨŋndɨ̀ŋ, nkàà nè mmɔ̌ mbɔŋ maà ndɨŋndɨ̀ŋ.”
1PE.1.17	Ndɨ̀ wu bɨ̀a ntɔa Mbɔ̧ɔ̧mà ane Tǎt wɨ̧ la, e wu tàa saꞋa wòt ègème kà lȩ mèsi mbɨ̀Ꞌɨ̀ mènəè tò nyɨꞋte la, bɨ̀ me ŋa kènuke abua tò, ndzəa tò ane mèntsèke mɨ̧ adzìꞋ yaa mbɨ̀Ꞌɨ̀ bègɨ̧̀. 
1PE.1.18	Bɨ ko àghɨa Mbɔ̧ɔ̧mà li ŋa nɨŋ nchùꞋù àtsəa yɨ̧ ngɨ̀ bɨ peme ane èbɨꞋte ènəê bu bètǎt nyaꞋ bɨ̧ e li sa abua yɨ̧ la. È li è kà wu àghɨa ko mbɨ̀Ꞌɨ̀ silbà kò goêl leꞋ, betsiꞋa a bɨ la. 
1PE.1.19	È li ngu àlo̧ a Yesò Klistò yu a tse àghɨ àgème la. Ale, Yesò wu mbɨ̀Ꞌɨ̀ wanjɨ̀ kà ye àlɔꞋ bɔ li nkɨ̧̀ɨ̧̀me àtsəa bòt la. 
1PE.1.20	Mbɔ̧ɔ̧mà li me laꞋnê yea ngɨ̀à ngɔ̀ŋ, ndaa Yesò mbɨ̀Ꞌɨ̀ wòt tàa li kɨꞋɨ e ghɨ̌ bɨa bɔ mèmpème la. Tà li ngua nkɨ̀Ꞌa mbɨ̀Ꞌɨ̀ e ghɨ̌ bɨa bɔ mèmpème àfɨ̀Ꞌ yaa ngɔ̀ŋ tsiꞋa ndìà lìa la. 
1PE.1.21	Yesò ghɨ̂ bɨ zì èntɨ̧ɨ̧ wɨ̧ ane Mbɔ̧ɔ̧mà wu tà li njù̧ù̧me atò àfɨꞋa tà pfə la, ngɨ̀ tà bɔ̀ ènɨ̧ vi la. Eyaa wu àghɨa a ghɨ̂ ka bɨ zì mèntɨ̧ɨ̧ mɨ̧ ane Mbɔ̧ɔ̧mà, mè nɔ̀ŋè ntɨ̀ yɨ̧ ane tò la.
1PE.1.22	Àfɨ̀Ꞌ yaa bɨ tsiꞋa ngɨ̀à mbɨ̀Ꞌɨ̀ nkûŋ yu è dzə abua Mbɔ̧ɔ̧mà la nàa shua la, bɨ bɔ mèntɨ̧ɨ̧ kèfə tè ntsìꞋa ndâ nkɔ̀ŋkà bɔnyɨ bɨ̧ bòt Mbɔ̧ɔ̧mà. È wu ale, bɨ̀ me kɔ̀ŋkè bɔnyɨ bɨ̧ nɨa ngà nè mbì nè èntɨ̧ɨ̧ wɨ̧ ègème. 
1PE.1.23	Èngǎ̧ Mbɔ̧ɔ̧mà wu àa ŋǎ mèmpème, mè ngu ane àlia nè àlia la, e ghɨ̂ bɔ bi awɨ̧ a membǐ fi. Bɨa nè ntsìꞋi bɔ̧ Mbɔ̧ɔ̧mà wu tà wu ane àlia nè àlia kà wu epfə la. 
1PE.1.24	Aa ale mbɨ̀Ꞌɨ̀ Àkata Mbɔ̧ɔ̧mà a shu la, nê,
1PE.1.24	“Bòt bàgème aa mbɨ̀Ꞌɨ̀ mèfəèꞋ,
1PE.1.24	ènɨ̧ wɔb e wu mbɨ̀Ꞌɨ̀ ètesɔɔ mèfəèꞋ.
1PE.1.24	MèfəèꞋ mbɔŋ nàa ngɨ̀ è yu̧,
1PE.1.24	ètesɔɔ bu e kwente a si,
1PE.1.25	Ka èngǎ̧ Mbɔ̧ɔ̧mà e bɔ̂ ngu etèꞋa ane àlia nè àlia.”
1PE.1.25	Èngǎ̧ mbɔŋ wu Ntu̧ Ntsɔ̧̀ yu bɔ li ndàꞋ abua yɨ̧ la.
1PE.2.1	Mbɨ̀Ꞌɨ̀ àa nè la, bɨ̀ waꞋa mènəè kàbɔ̀ŋ ègème bɨ̀a ngɨ̀à la. Bɨ̀ ka tsi ndàꞋ mèfà̧; bɨ̀ ka me ghɨ̀ mènəè nɨa mvəèəèlà àghɨ a bòt; bɨ̀ ka tsi ngòꞋnè bòt; bɨ̀ ka tsi me làꞋa ntsò̧ò̧tà bòt mɨ̧̂. 
1PE.2.2	Bɨ̀ la me nkɨ ngule èghɨjɨ bu Fo Mbɔ̧ɔ̧mà nàà ŋǎ la, wuê mbɨ̀Ꞌɨ̀ bɔkefi àa ngɨ̀ bɔ me kɨ èbɨ̧ bènyɨ̌ bɔb la, mbɨ̀Ꞌɨ̀ me tsə ane mèmpème mu Mbɔ̧ɔ̧mà ŋa abua yɨ̧ la. 
1PE.2.3	Eyaa wu àghɨa bɨ bɔ ndɨ̀ bɨ̀a me kɨ la, ndɨ̀ wu bɨ yute tê ndzě ndɨ Yesò Klistò nàa nkɔ̀ŋkà àwɨ̧ la.
1PE.2.4	Bɨ̀ kɨꞋɨ abua tò. Tà wu èti lu bòt e li ngwaꞋ, Mbɔ̧ɔ̧mà bɔ̂ ndàà lùà nɨ ane ele ntsɔ̧̀ la. Ale, tà wu èti è wu ele yu̧ la. 
1PE.2.5	Bɨ̀a anè ntsìꞋi àti a yu̧ mɨ̧̂. È wu ale, bɨ̀ səèꞋtè àwɨ̧ ngà mbɨ̧̀ tò tà nɨ awɨ̧ mvəèəè lob Mbɔ̧ɔ̧mà, è wu ye Fo tò yu ane yɨ̧ la. À wu ale mbɨ̀Ꞌɨ̀ bɨa me fàꞋa a èbèm mbɨ̀Ꞌɨ̀ bèntsìà mèpɨ̧̀ èntɨ̧ɨ̧ kèfə, e me tsì mèpɨ̧̀ Fo Mbɔ̧ɔ̧mà, è kùꞋu a mbì tò nkàà àghɨa Yesò Klistò è ghɨ̀ la. 
1PE.2.6	A bê ngu wuê mbɨ̀Ꞌɨ̀ Mbɔ̧ɔ̧mà shu a èbem Àkatè zi la nê:
1PE.2.6	“Bɨ̀ ye; E ngua nɔ̀ŋà èti a Zayɔ̀n
1PE.2.6	è wù èti àa tɔ̀ke tɔ̀Ꞌɔ̀ lob la. 
1PE.2.6	Mmɔ̌ ka mâ làa lùà,
1PE.2.6	e bɔ̂ ntaꞋa wua mbɔ̀ la.
1PE.2.6	Wòt zì èntɨ̧ɨ̧ vi ane wòt waa mâ làà la
1PE.2.6	ŋut li tà kà bɔ àtsəa kɔꞋɔ.”
1PE.2.7	Tà wu ngule wòt abua yɨ̧ wu bɨ zi èntɨ̧ɨ̧ wɨ̧ ane tò la. È me wu bòt bu bɔ̀ baka zi èntɨ̧ɨ̧ wɔb ane tò la ko Àkata Mbɔ̧ɔ̧mà a làꞋa ànəa yɔb nê,
1PE.2.7	“Èti lu bèmbɔ̧ɔ̧ lob e li ngwaꞋ la,
1PE.2.7	e tsiꞋi ngule èti tɔ̀Ꞌà lob.”
1PE.2.8	Mè nê,
1PE.2.8	“Eyaa wu èti lu àa ghɨ̌ bòt aa sèmne la,
1PE.2.8	mè ngu èwu lu àa ghɨ̌ bɔɔ sèmne ekwene la.”
1PE.2.8	Bòt bu bɔ tu̧u̧ ebɨ̧ɨ̧ne èngǎ̧ Mbɔ̧ɔ̧mà la, àa sèmnà nkwèna a èlɨ̀ waa. A bê ngu wuê mbɨ̀Ꞌɨ̀ Mbɔ̧ɔ̧mà li nê aa li ewu ane èwuu bòt mbɔŋ la.
1PE.2.9	Ka bɨ wu bòt Mbɔ̧ɔ̧mà làà la, mè ngu bɔɔntɔꞋ Mbɔ̧ɔ̧mà bɔ̀ɔ ngɨ̀à mènəè tò la. Bɨ wu ngule àlaꞋ a Mbɔ̧ɔ̧mà, ale bɨ wu bòt Mbɔ̧ɔ̧mà. Tà tsì àwɨ̧ a èbem ndzěm nɨŋ nkɨ̀Ꞌɨ̂ a èbem èkaꞋà vi wu e ghe la, mbɨ̀Ꞌɨ̀ bɨa me làꞋà ànəa èghɨ bu ègème tàa ngɨ̀à, è wù èghɨ e ghe la. 
1PE.2.10	È li ngu àfɨ̀Ꞌ àko bɨ̀ ka wu bòt Mbɔ̧ɔ̧mà, ka nè àfɨ̀Ꞌ yaa bɨ̀ tsiꞋi bòt tò. È li ngu àfɨ̀Ꞌ àko Mbɔ̧ɔ̧mà kà wua nkua tèsȩ tɨ̧, ka nè àfɨ̀Ꞌ yaa tà ku tèsȩ tɨ̧.
1PE.2.11	Bèshu̧ bɔ̧, bɨ̀ wu bègɨ̧̀ mè ngu bòt ntsèa ntsě a ngɔ̀ŋ ŋaa la, è wu ale e me shu̧u̧te awɨ̧ nê bɨ̀ ka tsi ngɨ̀ èghɨ mbɨ̧te ènyit tɨ̧ tèa nkɨà la. Èghɨ mbɔŋ wu èghɨ bu àa nùà mèntɨ̧ɨ̧ mɨ̧ la. 
1PE.2.12	Bɨ̀ wu bòt mènəè ntsɔ̧̀ ayɔɔ bòt bu kà ko a Mbɔ̧ɔ̧mà la, mbɨ̀Ꞌɨ̀ bɔ̀ me shu nê bɨ wu bòt kàbɔ̀ŋ, bɔ ye mènəè ntsɔ̧̀ mu bɨ̀a ngɨ̀à la, ngùꞋtè a Mbɔ̧ɔ̧mà ane àli yu tàa li esaꞋa ngɔ̀ŋ la.
1PE.2.13	Bɨ̀ ghǎ ambo Mbɔ̧ɔ̧mà me zə bòt bu bɔ zì àwɔb bɔ me baãaã àlaꞋ la. Bɨ̀ me zə a empelɔ̀ wu tàa mbà̧aã àlaꞋ mè ngu àtsə àlaꞋ la. 
1PE.2.14	Bɨ̀ mèe me zə bèkěm bu Fɔ̧̀ nɨ̧ wu tsaà nê bɔ̀ me ghɔɔ bòt bɔ̀ɔ ngɨ̀à èbɨꞋte ènəê, ngùꞋtà bòt bɔ̀ɔ ngɨa ntsɔ̧̀ la. 
1PE.2.15	Àghɨa Mbɔ̧ɔ̧mà nàa nkɨà la wu nê bɨ̀ nɨ mènəè ntsɔ̧̀ mu bɨ̀a ngɨ̀a la nɨŋ ndììme mètsəê èkèghɨ̧̀ bòt bu kà ko ànəê la. 
1PE.2.16	Bɨ̀ me tseke mbɨꞋɨ̀ bòt Yesò yàà àwɔb la, ka bɨ̀ ka nɨ̀ àyea ngaa mbɨ̀Ꞌɨ̀ alu̧ a màngɨa kàbɔ̀ŋ. Bɨ̀ tsiꞋi ŋa awɨ̧ abua Mbɔ̧ɔ̧mà mbɨ̀Ꞌɨ̀ èbùꞋ tò. 
1PE.2.17	Bɨ̀ me kukte a waa waa mè nkɔ̀ŋkà bɔnyɨ bɨ̧ bu bɔ̀ wu bòt Yesò la. Bɨ̀ me mbɔ̀a Mbɔ̧ɔ̧mà mɨ̧̂, ndɔ̀Ꞌ nkùkta Fɔ̧̀ nɨ̧.
1PE.2.18	Bɨ̀a wu bɨ̀ wu bɔfàꞋ la, bɨ̀ me zə bètǎt àfàꞋ bɨ̧ mè nèètà mbɔ̀a wɔb. Wòt ka me zə wuê wòt wu tàa ngɨa ntsɔ̧̀ mè njùa ane mènəè mi la. Tà me zəa fɔ̀ɔ̀la wòt tàa ntsòòta la. 
1PE.2.19	Aa ale nkàà nê Mbɔ̧ɔ̧mà naa lɔ̀ɔ̀le bòt bu bɔ ghǎ ambo ndɨ bɔ̀ɔ nkɨ e ghɨ̀ àghɨa tàa nkɨà la, ndzě ngoꞋ kà wu yɔb la. 
1PE.2.20	Bɨ wu anè ngɨ̀ ànəa kàbɔ̀ŋ bɔ shu̧u̧ awɨ̧ bɨ me kìi, ko àbȩ̀ yɨ̧ wu ghàà? Ka bɨ yea ngoꞋ nkàà ànəa ntsɔ̧̀ bɨ ghɨ̀ la, ko Mbɔ̧ɔ̧mà naa lɔ̀ɔ̀lè àwɨ̧ ane ayùà. 
1PE.2.21	Mbɔ̧ɔ̧mà li ntɔ awɨ̧ nê mènəè maa ye awɨ̧, mbɨ̀Ꞌɨ̀ è li ndzea Yesò Klistò la. Tòà zìambɔŋ li ndzě ngoꞋ ane yɨ̧ nɨŋ nyɨ̀Ꞌte nê bɨ̀ me ghɨ̀ mbɨꞋɨ̀ ye li ngɨ̀ la.
1PE.2.22	Tà li tà kà ghɨa kàbɔ̀ŋ,
1PE.2.22	èngǎ̧ fɨte è ka li mè dzəa ètsəê tò.
1PE.2.23	Bɔ li bɔ ghɨ̀ bɔ̀ tsò̧ò̧te atò, tà kà vəə ane kèntsɔ̧̀ɔ̧̀mè. Bɔ̀ me ghɨ̧̀ɨ̧̀ne atò tà kà kaà wòt. Mbɔ̂ tà li nɔ̀ŋè ntɨ̀ zi wuê ane Mbɔ̧ɔ̧mà wu tàa saꞋa ànəa wòt wuê mbɨ̀Ꞌɨ̀ àa la. 
1PE.2.24	Yesò Klistò zìambɔŋ li ŋèꞋe a kàbɔ̀ŋ wa àtsəa zi nɨŋ nga a mbɨ̧̀ mbasa mbɨ̀Ꞌɨ̀ e ghɨ̌ kàbɔ̀ŋ naa bakà tsi mbɔ̀ mètàŋ a ègwet la, baa me tseke mbɨꞋɨ̀ Mbɔ̧ɔ̧mà nàa nkɨà la. Tèfɨŋ tu tà li mbɔŋ la te ghɨ̂ bɨ pem. 
1PE.2.25	Bɨ li ndzaãaã ngua ndèma mbɨ̀Ꞌɨ̀ njɨ̀te tèa ngà tèbaꞋ tèbaꞋ la, ka nè àfɨ̀Ꞌ yaa bɨ kua akwèn tè nkɨ̀Ꞌɨ̂ abua mbaabà njɨ̀ wu è wu wòt tàa mbààba awɨ̧ la.
1PE.3.1	Bɨ̀a wu bɨ̀ wu bèzi nè bèlu̧ la, bɨ̀ me zə bèlu̧ bɨ̧. Bɨ̀ me ghɨ̀ ale, mbɨ̀Ꞌɨ̀ wòt wu ane yɔb kà bɨ̧ɨ̧ne èngǎ̧ Mbɔ̧ɔ̧mà, tà ye mènəè ntsɔ̧̀ mu bɨ̀a ngɨ̀à la ndzì èntɨ̧ɨ̧ vi ane Mbɔ̧ɔ̧mà. Bɨ bakà lem mbɔ̌ ndɨ bɨ̀a làꞋa èngà̧ ka wòt naa kubte la. 
1PE.3.2	Bɔɔ ye ndɨ mènəè mɨ̧ nàa mbɔ̀, bɨ mè me zə bèlu̧ bɨ̧ la, ekubte. 
1PE.3.3	Bɨ̀ ka ndzì èntɨ̧ɨ̧ wɨ̧ ane kèbɔ̂ŋ fu bòt àa ndzea, è wû màneeta ètsə, nè mànkwaãaã èghɨ ngwȩ̀, nè ndìte tèa ntsòa èkab la. 
1PE.3.4	Bɨ̀ tsiꞋ è wu mèntɨ̧ɨ̧ mɨ̧ ka nàa ndâ nyɨ̀Ꞌta nê bɨa mbɔ̀ la. Bɨ̀ me bɔɔle ènyit, mè njùa ane mènəè mɨ̧. Eyaa wu kèbɔ̂ŋ fu kèa ka lɔ̀Ꞌ mbɨ mè me bɔ̌ a Mbɔ̧ɔ̧mà la. 
1PE.3.5	Eyaa wu ndɨ bèzi bu àfɨꞋa mbì bɔ li ngu bòt Mbɔ̧ɔ̧mà, nɔ̀ŋè ntɨ̀ yɔb ane tò la e li ngua nèètè àwɔb la. Bɔ li ngua dzəa bèlu̧ bɔb 
1PE.3.6	mbɨ̀Ꞌɨ̀ Sàda li ngua ndzəa Abàlàghâm ntɔ atò ane tǎt lob vi la. Bɨa anè ntsìꞋi bɔ̧ Sàda na bɨ me ghɨ̀ mènəè ntsɔ̧̀ kà wua mbɔ̀ɔ àghɨa ko la.
1PE.3.7	Bɨ̀a mbâ̧tsə, bɨ̀ me tseke ntsɔ̧̀ nè bèzi bɨ̧ mɨ̧̂. Bɨ̀ me mbaãaã wɔb ntsɔ̧̀, nɨa wɔb mbɨ̀Ꞌɨ̀ bòt bɔ̀ɔ njùa la. Bɨ̀ me baãaã wɔb ntsɔ̧̀ ndɨ̀ wu Mbɔ̧ɔ̧mà nyɨꞋte a ntsɔ̧̀ vi ane yɨ̧ bɨ̀agème mbɨ̀Ꞌɨ̀ eŋa awɨ̧ mèmpème kàlìà la. Bɨ̀ ghɨ̀ ale mbɨ̀Ꞌɨ̀ bɨ̀ me tsàꞋte a Mbɔ̧ɔ̧mà, àghɨa ko à ka nket nê tà ka ndzə.
1PE.3.8	Enɨ lìà àyaa nè ànəê, tsiꞋ è shu abua yɨ̧ bɨ̀agème nê, bɨ̀ wu ane ètsəê wemɔꞋ, me ku tèsȩte bɔnyɨ bɨ̧, mè nkɔ̀ŋkà wɔb. Bɨ̀ me yu ane mènəè mɨ̧, mè mbɔ̌ èntɨ̧ɨ̧ ntsɔ̧̀ ane bòt. 
1PE.3.9	Wòt ghɨa kàbɔ̀ŋ ane yê, à ka mvəèəè ane kàbɔ̀ŋ. Wòt tsɔ̧̀ɔ̧̀ àwê, à ka mvəèəè ane kèntsɔ̧̀ɔ̧̀mè. Ka wòt ghɨ̀ ànəa kàbɔ̀ŋ ane yê, à tsàꞋtè nê Mbɔ̧ɔ̧mà nyɨ̀Ꞌte a ntsɔ̧̀ vi abua tò. Bɨ̀ ko nê, Mbɔ̧ɔ̧mà li ngua ntɔ awɨ̧ mbɨ̀Ꞌɨ̀ e ghɨ̌ bɨa zə a ntsɔ̧̀. 
1PE.3.10	Aà mbɨ̀Ꞌɨ̀ Àkata Mbɔ̧ɔ̧mà a shu la, nê,
1PE.3.10	“Wòt tàa nkɨà nê ye wu etseke ntsɔ̧̀
1PE.3.10	e mèe bɔ èli ntsɔ̧̀ la,
1PE.3.10	ka tsi ndàꞋà mènəè kàbɔ̀ŋ,
1PE.3.10	tà ka tsi ndàꞋà mèfà̧ mɨ̧̂.
1PE.3.11	Ŋut wu bɔ ndɨ tàa lùùla kàbɔ̀ŋ
1PE.3.11	etsiꞋi me ghɨa ntsɔ̧̀ la;
1PE.3.11	tà me kɨ àlàŋkè mè ngɨ̀à ayùà.
1PE.3.12	Aa ale nkàà nê Mbɔ̧ɔ̧mà
1PE.3.12	nàà ndzea bòt bu bɔ tɨ̧ɨ̧
1PE.3.12	ndɨŋndɨ̀ŋ a mbì li la,
1PE.3.12	mè ndzəa ànəa bɔ̀ɔ ntsàꞋta atò shua la.
1PE.3.12	Ka è wu bòt bu bɔ̀ɔ ngɨa kàbɔ̀ŋ la,
1PE.3.12	Mbɔ̧ɔ̧mà kà wu nè nɔ̀b.”
1PE.3.13	Wòt me kɨ lâ e ghɨ a ntsɔ̧̀, ko wòt wu tàa zi àlɔꞋ ane tò la wu wàà? 
1PE.3.14	Ka wòt màà me ye ngoꞋ nkàà ndɨ tàa ngɨa àghɨa Mbɔ̧ɔ̧mà nàa nkɨà la, tà nɨ̀ àvi mbɨ̀Ꞌɨ̀ wòt èsi ntsɔ̧̀. Bɨ̀ ka me bɔɔ bòt, mèntɨ̧ɨ̧ mɨ̧ ka me bente. 
1PE.3.15	Ka bɨ tsiꞋ mèntɨ̧ɨ̧ mɨ̧ me kweele ane Yesò Klistò, bɨ̀ mě me ŋa kènuke abua tò mbɨ̀Ꞌɨ̀ Tǎt wɨ̧. Bɨ̀ taŋke awɨ̧ ane ndɨ wòt bììte awɨ̧ ànəa ntɨ̀ yu bɨ bɔ ane Yesò la, ka wuê a ka àfɨ̀Ꞌà leꞋ, bɨ̀ ka bu ànəê eshu la. Ka bɨ̀ me làꞋa bɨ nyaꞋà mbɔ̀ɔ̀le awɨ̧ me làꞋa bò̧ bò̧. 
1PE.3.16	Bɨ̀ ka ngɨ̀ àghɨa èntɨ̧ɨ̧ wɨ̧ àa fèèlè awɨ̧ la, mbɨ̀Ꞌɨ̀ wòt tsɔ̧̀ awɨ̧ nkàà mènəè ntsɔ̧̀ mu bɨa ngɨ̀à mbɨ̀Ꞌɨ̀ bòt Yesò Klistò la, ŋut bɔ wuê àtsəa kɔꞋɔ. 
1PE.3.17	Aa mbɔ̀ nê, wòt ye ngoꞋ nkaa ntsɔ̧̀ tà ghɨ̀ la, na a wu mbɨ̀Ꞌɨ̀ Mbɔ̧ɔ̧mà nàa nkɨà la, tè ntsè ndɨ wòt nàa ye ngoꞋ nkaa kàbɔ̀ŋ tà ghɨ̀ la. 
1PE.3.18	Aa ale nkàà nê, Yesò Klistò wu tà li ngu wòt ntsɔ̧̀ la li mpfə ambo mènəè kàbɔ̀ŋ bòt. Tà li mbê mpfə anè ngò̧ yemɔ̀Ꞌ a kùꞋ ale, mbɨ̀Ꞌɨ̀ enɨ awɨ̧ enɨ kɨꞋɨ abua Mbɔ̧ɔ̧mà. Bɔ li mbuŋe atò nè mbɨ̧̀ ènyit yu è wû eye wɔ̀bȩ̂ la, tà yu̧u̧me ane Fo Mbɔ̧ɔ̧mà. 
1PE.3.19	Mbɨ̀Ꞌɨ̀ tà yu̧u̧me la, tà ghà ndaꞋa abua èlɨ̀ŋkè bòt e li ngu a tèfȩ la. 
1PE.3.20	Èlɨ̀ŋkè baa wu èlɨ̀ŋkè bòt bu bɔ li bɔ̀ ka yute ànəa Mbɔ̧ɔ̧mà li shu àfɨꞋa Noà la. Mbɔ̧ɔ̧mà li ndâ ngua nchɨ̀Ꞌà wɔb bɔɔ kubte ane mènəè kàbɔ̀ŋ mɔb, tè ngà ndzəa àfɨꞋa Noà li mpàa ngɨ̀ ànkànuꞋ yu la. A li ngà me lìa è wu ndàꞋ bòt bafà̧aã bɔ li nyi a èbem ànkànuꞋ yu mèleb ŋeꞋe awɔb ngɨ̀ bɔ pem la. 
1PE.3.21	Mèleb mu è li ŋèꞋe ànkànuꞋ yu la wu mbɨ̀Ꞌɨ̀, bɔ̀ɔ ngɨ̀ bɔ̀ zì àwa a èdzî àfɨ̀Ꞌ yaa, a nyɨꞋte nê bàà pem, mbɨ̀Ꞌɨ̀ Yesò Klistò li mpfə mè njù̧ù̧me la. Nàà kà tsi mèkɔb a mbɨ̧̀ ènyit wòt, mbɔ̂ me lo̧o̧ èntɨ̧ɨ̧ kà wua fèèlà wòt abua Mbɔ̧ɔ̧mà. Nàà ngɨ̀à ba pema ndɨ̀ wu Yesò Klistò li mpfə mè njù̧ù̧me la. 
1PE.3.22	Yesò ghǎ a ègwet, tè ngu àbâ àbualu̧ a Mbɔ̧ɔ̧mà tà tseke la, nè bɔntu̧ Mbɔ̧ɔ̧mà nè ghàa ghàa a ègwet a bɔ àtɔŋ nè mètàŋ la a wu a èten tò.
1PE.4.1	Ba ko nê Yesò Klistò li ntsìꞋi wɔ̀bȩ̂, ndzě ngoꞋ. Ale, bɨ̀ bɔ èwuu mèmɨ̀ɨ̀te mbɔŋ ntàŋka awɨ̧ eye ngoꞋ mbɨ̀Ꞌɨ̀ tà li ndze la. Bɨ̀ ghɨ̀ ale, nkàà nê wòt tà bɨ̧ɨ̧ne eye ngoꞋ la, bakà tsi mbɔ̀ àghɨa ko tàa ghɨ̀ nê kàbɔ̀ŋ la. 
1PE.4.2	Bɨ ghɨ̀ ale, ko bɨ̀ ka tsi me tseke a sitsǎꞋ ŋàa ngɨ̀à àghɨa mbɨ̧te ènyit tɨ̧ te kɨa la, ko bɨa tsiꞋi me ghɨ̀ àghɨa Mbɔ̧ɔ̧mà nàa nkɨà la. 
1PE.4.3	Bɨ li ntaꞋa tsoke àfɨ̀Ꞌ a màngɨa èghɨ bu bòt kà ko a Mbɔ̧ɔ̧mà àa ngɨ̀à la. Bɨ li ngua njɨ̀a mèpǎ̧ màpaꞋta àbɨ̧, mpfəa akwen èghɨ bu mbɨ̧te ènyit tɨ̧ tèa nkɨà la, mbea mèlùꞋ, ngɨ̀à àghɨa àgème èntɨ̧ɨ̧ wɨ̧ àa nkɨà la, mè nɨa èghɨ tsa ane bèmbɔ̧ɔ̧mà bɨ̧, è wu kwàꞋ àbɨꞋte ànəê la. 
1PE.4.4	A taꞋa tsě bòt ngaa kà ko a Mbɔ̧ɔ̧mà la ndɨ̀ wu bɨ̀a ka tsi nkùŋè àwɔb a màngɨa èwuu èbɨꞋte ènəê kèkweelè baa la, ale bɔ tsiꞋi me tsɔ̧̀ɔ̧̀tè àwɨ̧ tsɔ̧̀ɔ̧̀te. 
1PE.4.5	Ka bɔɔ li làꞋa ànəa èghɨ ngaa bɔ̀ɔ ngɨ̀à la abua Mbɔ̧ɔ̧mà wu tàa saꞋa bòt yu̧ nè bèmpfəà la. 
1PE.4.6	Eyaa wu lə Yesò Klistò li ntsɔ̀tè Ntu̧ Ntsɔ̧̀ Mbɔ̧ɔ̧mà fɔ̀ɔ̀le abua bòt bɔ pfəꞋte la. Bɔ li mpfəèꞋte mbɨ̀Ꞌɨ̀ bɔbȩ àa mpfəèꞋta la, nkàà nê wu ngoꞋ Mbɔ̧ɔ̧mà nɔ̀ŋe a ègwet bòt bàgème a sitsǎꞋ la. Ka bɔ li ntsɔ̀tè Ntu̧ Ntsɔ̧̀ yaa abua yɔb, mbɨ̀Ꞌɨ̀ bɔ̀ wu epeme e me tseke nê Mbɔ̧ɔ̧mà.
1PE.4.7	ÀfɨꞋa ngɔ̀ŋ nàa lìà la a tsiꞋa nkùꞋà, è wu ale bɨ̀ zì àtsə me baabe ènyit yɨ̧ ntsɔ̧̀ mbɨ̀Ꞌɨ̀ me ko ntsàꞋta Mbɔ̧ɔ̧mà. 
1PE.4.8	Ànəa mbì wu nê bɨ̀ me kɔ̀ŋkè bɔnyɨ bɨ̧ nè èntɨ̧ɨ̧ wɨ̧ ègème, nkàà nê èkɔŋ e taꞋa wua nkàba mènəè nyaŋ bòt e fà̧à̧tè la. 
1PE.4.9	Bɨ̀ me lì bègɨ̧̀ ntsɔ̧̀ kà wua nkɨ̀ɨ̀là mèsi mɨ̧. 
1PE.4.10	Mbɔ̧ɔ̧mà ŋa èyì a màngɨa èghɨ tsa tsa abua waa waa ane yɨ̧. È wu ale, wòt ègème me ghɨ̀ àzi ne àfàꞋ mbɨ̀Ꞌɨ̀ tà faꞋa abua Mbɔ̧ɔ̧mà, nɨ̀a ntɨ̀ŋa bòt ko. 
1PE.4.11	ÀfaꞋa wòt wu màndaꞋa èngǎ̧ Mbɔ̧ɔ̧mà, tà làꞋà wuê mbɨ̀Ꞌɨ̀ e dzə abua Mbɔ̧ɔ̧mà la. Àyea wòt wu màntɨŋa banɔ̧̀, tà me tɨŋe wuê ane mètàŋ mu è dzə abua Mbɔ̧ɔ̧mà la. Bɨ̀ me ghɨ̀ ale mbɨ̀Ꞌɨ̀ waa waa naa wùꞋte Mbɔ̧ɔ̧mà ane àghɨ àgème bɨ̀a ngɨ̀à la ane èlen Yesò Klistò. MèngùꞋte nè mètàŋ è wu abua Yesò Klistò ane àlia nè àlia. Àmèn.
1PE.4.12	Bèshu̧ bɔ̧, bɨ̀ ka nɨ ngoꞋte kekweelè tu ndzèa awɨ̧, nkɨ enyìꞋì àwɨ̧ la, mbɨ̀Ꞌɨ̀ ànəa fi ako. 
1PE.4.13	Ka bɨ̀ wùꞋtè àwɨ̧ nê bɨa ndzea ngoꞋ mbɨ̀Ꞌɨ̀ Yesò Klistò li ndze la, mbɨ̀Ꞌɨ̀ e li taꞋa ewùꞋtè àwɨ̧ àfɨꞋa tàa kɨꞋɨ bɨa ye ènɨ̧ tò la. 
1PE.4.14	Bɔ tsɔ̧̀ɔ̧̀tè àwɨ̧ nkàà nê bɨ wu bòt Yesò Klistò, ko ntsɔ̧̀ wu bɨ̀a nkàà nê Fo Mbɔ̧ɔ̧mà yu è ghe la, wu nè nɨ̧̀. 
1PE.4.15	Ka wòt ane yɨ̧ ka ndzě ngoꞋ nkàà a kàbɔ̀ŋ tàa ngɨ̀à la, è wû màmbuŋa bòt, nè ètsɔŋ, kò màŋeꞋe avi echɨ̧ɨ̧ a èbem mènəè bòt tsa leꞋ la. 
1PE.4.16	Ka wòt me ye ngoꞋ nkàà nê tà wu Klɨtèn, tà ka mbɔ̀ àtsəa kɔꞋɔ, tà ŋa wuê mèngùꞋte abua Mbɔ̧ɔ̧mà nê bɔɔ ntɔ avi ane wòt Yesò Klistò.
1PE.4.17	ÀfɨꞋa Mbɔ̧ɔ̧mà naa saꞋa bòt la a kuêꞋ, tà bɔ̂ ngua nga ebùꞋu ane bòt bi. Tè tà wu ebùꞋu ane ya ko àa li ewu na ane bòt bu bɔ ntu̧ ebɨ̧ɨ̧ne Ntu̧ Ntsɔ̧̀ yu è dzə abua Mbɔ̧ɔ̧mà la à? 
1PE.4.18	Àkata Mbɔ̧ɔ̧mà a laꞋnê,
1PE.4.18	“A chɨɨme ngu me kweele bòt bu
1PE.4.18	bɔ tɨ̧ɨ̧ ndɨŋndɨ̀ŋ e mbì Mbɔ̧ɔ̧mà la
1PE.4.18	a mànyia kèfɔ̧̀ tò,
1PE.4.18	ko àa wu na ane bòt kàbɔ̀ŋ bu
1PE.4.18	bɔ̀ɔ ka kuŋe balu̧ tò la à?”
1PE.4.19	È wu ale, wòt me ye ngoꞋ mbɨ̀Ꞌɨ̀ Mbɔ̧ɔ̧mà kɨà la, ŋut me ghɨ̀ wuê àghɨa a kùꞋù la nɨa ngà nè mbì, ndzìà vi nènkèm a tèkitebu Mbɔ̧ɔ̧mà. Wu tòà ka tà ghɨ̀ àwɨ̧ la, ale tà kà wuê ewaꞋa wɨ̧.
1PE.5.1	E ngua shù̧ù̧ta wɨ̧ bɔɔjuŋ ayɔɔ bòt Mbɔ̧ɔ̧mà mbɨ̀Ꞌɨ̀ wajûŋ kǒ, mè ngua ndàꞋà mbɨ̀Ꞌɨ̀ wòt tà ye ngoꞋ Yesò Klistò li ndze la; mè ngu ebɔ wɔ̧ nê èghàb ane ènɨ̧ tò wu tàa li kɨꞋɨ nê wùà la. 
1PE.5.2	E ngua shù̧ù̧ta awɨ̧ nê bɨ̀ me baabe bòt bu Mbɔ̧ɔ̧mà zi a tèkitebu tɨ̧ la, mbɨ̀Ꞌɨ̀ mbaabà njɨ̀ nàa mbààba njɨ̀ ti la. Mbɔ̧ɔ̧mà nàà nkɨà nê bɨ̀ me baãaã awɔb ane mɨ̧ nê mènkɔ̀ŋke, è ka ngu ngaa mbɨ̀Ꞌɨ̀ bɔ ŋwèèlè àwɨ̧ ŋwèèle. Bɨ̀ ka me fàꞋà mbɨꞋɨ̀ bòt nkɨà wuê èkab la, bɨ̀ me fàꞋà nè èntɨ̧ɨ̧ ntsɔ̧̀. 
1PE.5.3	Bɨ̀ ka me tseke a ègwet bòt bu bɔ̀ wu a èten lɨ̧ la. Bɨ̀ me ghɨ̀ wuê èghɨ bɔ̀ɔ ye e me kùŋe teka tɨ̧ la. 
1PE.5.4	Bɨ me ghɨ̀ ale, ko naa li ngu àfɨꞋa Yesò Klistò wu tà wù àtsəa bèmbaabà njɨ̀ la è kɨꞋɨ la, tà tsɔ̀Ꞌɔ àfàꞋ àyɨ̧ nè ènɨ̧ vi wu kà wu li elìa la.
1PE.5.5	È me wu awɨ̧ wu bɨ̀ bele e be techɨɨle la, e me shu abua yɨ̧ nê, bɨ̀ me zə bɔɔjuŋ. E mè ntsiꞋa shua abua bòt bàgème àfɨ̀Ꞌ yaa nê bɨ̀ me nɨ awɨ̧ a si ane ndɨ bɨ̀a mbà̧à̧ta bɔnyɨ bɨ̧ la, nkàà nê Àkata Mbɔ̧ɔ̧mà a laꞋnê,
1PE.5.5	“Mbɔ̧ɔ̧mà nàà shuka bòt bu
1PE.5.5	bɔ̀ɔ ŋèꞋa tèkwȩ tɔb ègwet la a si,
1PE.5.5	mbɔ̂ me tɨŋe bòt bu bɔ̀ɔ nɨa wɔb a si la.”
1PE.5.6	Mbɨ̀Ꞌɨ̀ àa ale la, bɨ̀ nɨ awɨ̧ a si a èten Mbɔ̧ɔ̧mà, mbɨ̀Ꞌɨ̀ àfɨꞋa atò à ghɨa à kuꞋa, tà lɔ̀kè àwɨ̧ ntsàà ègwet. 
1PE.5.7	Bɨ̀ me zì mènəè ègème nàa ntsèà wɨ̧ la a tèkitebu Mbɔ̧ɔ̧mà, nkàà nê wu tòà ka tàa ndɨ̀ŋkà wɨ̧ la.
1PE.5.8	Bɨ̀ me baabe ènyit yɨ̧ mè nkoa wɨ̧, nkàà nê Satàn wu tà wu wɔ̀mbù̧ wɨ̧ la, nàà ngèèba mbɨ̀Ꞌɨ̀ sambàŋ ndzìte tò tèa nkua la, nkɨà wòt tàa kwele la. 
1PE.5.9	Bɨ̀ teme kwen tɨ̧ ŋǎ abua tò, ndzì mèntɨ̧ɨ̧ mɨ̧ wuê ane Mbɔ̧ɔ̧mà me kweele, ngu nê bɔnyɨ bɨ̧ a èdzìꞋ ègème a ngɔ̀ŋ ŋaa aà ndzea èwuu ngoꞋ mbɔŋ mɨ̧̂.
1PE.5.10	Bɨ̀ ko nê ngoꞋ yaa bɨ yea la wu wuê ane àtem àfɨ̀Ꞌ àko, mbɔ̂ Mbɔ̧ɔ̧mà wu tàa ntsèka nkua tèsȩ tɨ̧ la naa tsì àwɨ̧ a èbem tùà. Tà li nɨ̀ àwɨ̧ ngɨ̀ bɨ Yesò Klistò ba e tsiꞋi àghɨ yeamɔꞋ mbɨ̀Ꞌɨ̀ bɨa li ebɔ mèngùꞋte tò mu kà wu li elìa la. Taa ghɨ̌ bɨa kùꞋu ane mènəè tò etɔ̀kè àwɨ̧ bɨa nèète ntɨ̧ɨ̧ me kweele ka wu ekwene. 
1PE.5.11	Wu tòà ka tà bɔ mètàŋ ègème ane àlia nè àlia la. Àmèn.
1PE.5.12	Wu wanɔ̧ Silvanùs ka tà tɨŋe am è shɨ̀ kètem àkatè faa la. Mâ lâ nko nê tàà nkuŋa Yesò Klistò nkûŋ nkûŋ. E shɨa anè mbɨ̀Ꞌɨ̀ elɔ̀ktè mèntɨ̧ɨ̧ mɨ̧, e mě shua wɨ̧ ndɨ Mbɔ̧ɔ̧mà nàa ndâ nkɔ̀ŋkà àwɨ̧, nkua tèsȩ tɨ̧ la. Ale, bɨ̀ baãaã ànəê yaa ntsɔ̧̀ mè ndɨ̀Ꞌà wɨ̧ wuê ane Mbɔ̧ɔ̧mà.
1PE.5.13	Ènɔ̧̂ bòt Yesò bu a Babilɔ̀n la aà ntsàꞋtà wɨ̧. Bɔ wu ènɔ̧̂ bòt Mbɔ̧ɔ̧mà làà wɔb mbɨ̀Ꞌɨ̀ bɨ̀a la. Mak wu tà wù waã am la, nàà ntsàꞋtà wɨ̧ mɨ̧̂. 
1PE.5.14	Bɨ̀ taꞋa bɔnyɨ bɨ̧ ntsàꞋtè àwɔb nè èkɔŋ.
1PE.5.14	Maà shù̧ù̧ta nê Mbɔ̧ɔ̧mà ghɨa bɨ̀agème wu bɨ̀ wu bòt Yesò Klistò la, è bɔ àlàŋkè a mèntɨ̧ɨ̧ mɨ̧.
2PE.1.1	Letà Simùn Pità, wɔ̀fàꞋ nè wantu̧ Yesò Klistò,
2PE.1.1	Abua bòt bu bɔ̀ɔ nkùŋà alu̧ Mbɔ̧ɔ̧mà, è wù alu̧ bàa bɔntu̧ àà nkùŋà la. Wu Yesò Klistò ka tà ghɨ̂ bɨ me kùŋè ale la, nkàà nê tàà ngɨ̀à mènəè wuê mbɨ̀Ꞌɨ̀ Mbɔ̧ɔ̧mà nàa nkɨà la. Wu Mbɔ̧ɔ̧mà bɔ̂ Yesò Klistò Mpemnà wa.
2PE.1.2	Maà ntsàꞋtà nê, bɨ̀ me ko a Mbɔ̧ɔ̧mà bɔ̂ Yesò Lefɨ̀Ꞌ wa nɨa ngà nè mbì, mbɨ̀Ꞌɨ̀ bɔɔ paa me nyɨꞋte a ntsɔ̧̀ wɔb abua yɨ̧, e mě ghɨ̌ bɨa bɔ àlàŋkè a mèntɨ̧ɨ̧ mɨ̧.
2PE.1.3	Mètàŋ Mbɔ̧ɔ̧mà è ghɨ ndɨ bàa me koa ntsèka àfɨ̀Ꞌ àgème mbɨ̀Ꞌɨ̀ Mbɔ̧ɔ̧mà kɨa la. Ba tsiꞋi a èlɨ̀ waa nkàà ndɨ ba ko a Mbɔ̧ɔ̧mà àfɨ̀Ꞌ yaa la. Wu tòà tà nɨ awa ane bòt bi ngɨ̀ ba bɔ ènɨ̧ tò mè ngu bòt mènəè ntsɔ̧̀ mbɨ̀Ꞌɨ̀ tòà la. 
2PE.1.4	Eyaa wu ndɨ Mbɔ̧ɔ̧mà tse ngɨ̀ ba bɔ ngule èghɨ ntsɔ̧̀ bu tà li ndzàŋe kàꞋà la. BetsiꞋa ba peme àfɨ̀Ꞌ yaa ane èbɨꞋte ènəê bu mèntɨ̧ɨ̧ bòt nàa ŋwèèlà wɔb bɔ ghɨa a ngɔ̀ŋ ŋaa la, tè ntsìꞋa ntsèka ndzəa wuê a Mbɔ̧ɔ̧mà ngɨ̀à mènəè mbɨ̀Ꞌɨ̀ tòà.
2PE.1.5	Ndɨ̀ wu Mbɔ̧ɔ̧mà ghɨ̀ mènəè ma ègème ane yɨ̧ tè bɨ me kweele ane mèntɨ̧ɨ̧ mɨ̧ mu bɨ zi ane tò la, bɨ̀ paa me nyɔ̀Ꞌta ngɨ̀à mènəè ntsɔ̧̀ nàa mbɔ̀ a Mbɔ̧ɔ̧mà la, mè ndzì mèntɨ̧ɨ̧ mɨ̧ nko a Mbɔ̧ɔ̧mà ngà nè mbì. 
2PE.1.6	Bɨ̀ mě me nèèta nkùùla ènyit yɨ̧, nèètà nkùùla mèntɨ̧ɨ̧ mɨ̧, mè ntsèka mbɨ̀Ꞌɨ̀ Mbɔ̧ɔ̧mà nàa nkɨà la, 
2PE.1.7	mbà̧à̧ta bɔnyɨ bɨ̧ nè èkɔŋ, mè me kɔ̀ŋkè bòt bàgème. 
2PE.1.8	Bɨ me ghɨ̌ èghɨ bàa ntsɔ̧̀ nɨa ngà nè mbì, ko bɨa paa eko a Yesò Klistò Lefɨ̀Ꞌ wa, èghɨ tà ghɨ ane yɨ̧ la è ka wu etsè àku. 
2PE.1.9	Èghɨ baa e bakà wu ane wòt, tà bɔ̌ ndɨ tàa ko nê yea kà ye èdziꞋ ntsɔ̧̀, mè ndèène nê Mbɔ̧ɔ̧mà li shùù bèkàbɔ̀ŋ bu tà li ngua ngɨ̀à la.
2PE.1.10	È wu ale a bɔnyɨ bɔ̧, bɨ̀ la nyɔ̀Ꞌtè ngɨ̀ bòt e ye nê wu nkûŋ nê Mbɔ̧ɔ̧mà làà àwɨ̧, nɨ̀ àwɨ̧ ane bòt bi. Bɨ me ghɨ èghɨ bàa, ko èntɨ̧ɨ̧ wɨ̧ è ka li lɔ̀Ꞌɔ edzə ane Mbɔ̧ɔ̧mà a, 
2PE.1.11	tà mè ngu esèè awa ntsɔ̧̀ a kèfɔ̧̀ Lefɨ̀Ꞌ wa. Wu tòà tà wu Mpemnà wa la. Kèfɔ̧̀ tò naa wu ane àlia nè àlia.
2PE.1.12	Bɨ batè nko èghɨ bàa, tè ndâ me kweele ane nkûŋ yu bɔ li shu awɨ̧ la, ka e mbɔ̂ ngu me tseka nkù̧ù̧ta wɨ̧ ànəa èghɨ mbɔŋ. 
2PE.1.13	Mâ mɨɨtè nê aa mbɔ̀ nê è ndɔ̀ktè mèntɨ̧ɨ̧ mɨ̧ nɨŋ nkù̧ù̧te awɨ̧ mbɨ̀Ꞌɨ̀ è mbele yû̧ a nkem yaã la. 
2PE.1.14	Maà ngɨ̀à ale ngu nê mâ ko nê è mbele yàŋe epfə sǎ sitsǎꞋ yàa mbɨ̀Ꞌɨ̀ Yesò Klistò Lefɨ̀Ꞌ wa nyɨꞋte am la. 
2PE.1.15	Maa nyɔ̀Ꞌte e ghɨ̌ ndɨ màa me ghɨ̀ tê mpfə, bɨ me tseka nkù̧ù̧ta mènəè maa àfɨꞋa àgème la.
2PE.1.16	Ba li me shu awɨ̧ ndɨ Yesò Klistò Lefɨ̀Ꞌ wa nàa li kɨꞋɨ ane mètàŋ mi la ale, è kà wu mènəè ba dèbè mètaã ma è kɔꞋ baa shu la, ba li ndâ nɨ̀ àghɨa ya ndze ènɨ̧ tò. 
2PE.1.17	Ba li ngu a si àfɨꞋa Tǎt tò Mbɔ̧ɔ̧mà li nyɨ̀Ꞌte ndɨ ènɨ̧ tò e ghe la. Mbɔ̧ɔ̧mà wu tà wu àtsəa bèfɔ̧̀ bàgème la li ndaꞋa adù̧ tò nê, “Eyaa wu ngule Waã èkɔŋ am, mâ taꞋa wua nkɔ̀ŋkà to.” 
2PE.1.18	Bàa mbɔŋ e li dzə àtɔŋ yaa a chu a ègwet la, àfɨꞋa ba tò ba e li ngu a ègwet èbȩ Mbɔ̧ɔ̧mà la.
2PE.1.19	Àyaa a ghɨ̂ ba paa nko nê èngǎ̧ bèndàꞋàtɔŋ Mbɔ̧ɔ̧mà e li ndàꞋ la wu nkûŋ. Bɨ̀ baãaã èngǎ̧ mbɔŋ ntsɔ̧̀. Aà mbɨ̀Ꞌɨ̀ èkaꞋà àa mbàŋà bòt a èbem ndzěm la. Ale, bɨ̀ baãaã wùà ntsɔ̧̀ tè ètsəꞋ è tsi bɨ̀ ye èkaꞋà Yesò Klistò mbèꞋa a mèntɨ̧ɨ̧ mɨ̧̂. Aa wu mbɨꞋɨ̀ sàŋ yu nàa ngɨ̀ è saꞋa ntɔtetsɔ̌Ꞌ ka àbȩ a zìꞋ mpaa ghaꞋte la. 
2PE.1.20	Bɨ bɨa ndzì àyaa a mèntɨ̧ɨ̧ mɨ̧ nê betsiꞋa wòt kà nɨ wuê èyì vi zìambɔŋ nɨŋ nko àghɨa bèndàꞋàtɔŋ Mbɔ̧ɔ̧mà e li shɨ a èbem Àkata tò la. 
2PE.1.21	Ànəa ko a ntsě a èbem Àkata Mbɔ̧ɔ̧mà bèndàꞋàtɔŋ Mbɔ̧ɔ̧mà e li ndàꞋ è wû ànəa a dzəè àtsəa wɔ̀bȩ̂ la. Wu Fo Kèfə ka è li ŋwèèlè ngule bòt Mbɔ̧ɔ̧mà bɔ làꞋà mèngǎ̧ è dzə abua Mbɔ̧ɔ̧mà wu la.
2PE.2.1	Bòt ko e li ndɔ̀Ꞌte a si ayɔɔ bòt Izəèlȩê me fɨta shua nê bɔ wu bèndàꞋàtɔŋ Mbɔ̧ɔ̧mà. È bê ngu wuê èlɨ bènyɨꞋtà ko àa lɔ̀Ꞌte a si ayɔɔ yɨ̧ e me fɨte awɨ̧ mɨ̧̂ la. Bɔɔ yɨ̧ɨ̧te kɨꞋɨ me làꞋà mèngǎ̧ tsòkè ètsə bɨ̧. Bɔɔ ghɨ̀ ale, te gha ewu àdziꞋa bɔ̀ɔ tu̧ a Tè Yesò Klistò wu tà li njù̧ ètsə bɔb la, ale etɔ ngoꞋ naa bê kwene a ègwet lɔb eliime awɔb. 
2PE.2.2	Bòt Yesò nyaŋ aa me kùŋe èbɨꞋte ènəê bòt baa, te ghɨ̌ bòt aa me làꞋa kàbɔ̀ŋ ane ànəa alu̧ Mbɔ̧ɔ̧mà wu è wû nkûŋ la. 
2PE.2.3	BènyɨꞋtà fɨte bàa aa gha ambo èlɨ̀ wu bɔ̀ɔ nkɨ me nɨ nɨ la, me dèbè mètaã mɔb mènəè kɔ̀Ꞌa bɔ shua mbɨ̀Ꞌɨ̀ enɨ èghɨ àku abua yɨ̧. Bɔ li mbê ndzaŋe saꞋa awɔb tè ndɔ̀Ꞌ, tè Mbɔ̧ɔ̧mà wu tàa eliime awɔb la tsiꞋì àtatsi nchɨ̀Ꞌà.
2PE.2.4	Mbɔ̧ɔ̧mà li tà kà sa bɔntu̧ bi bu bɔ li ngɨa kàbɔ̀ŋ la bɔɔ gha àku. Tà li màꞋà wɔb a èbem nkɨ̀Ꞌnè ngoꞋ, àdziꞋa bɔ kuule awɔb ane fȩtsə nɔ̀ŋè a èbem kèbìꞋà me chɨ̀Ꞌɨ̀ Àlia èsaꞋa Mbɔ̧ɔ̧mà la. 
2PE.2.5	Mbɔ̧ɔ̧mà li tà kà mê sa baliambì bɔɔ ghà àku. Tà li ntsàà mèleb è lù̧u̧ sitsǎꞋ, ndììme bòt bɔ̀ɔ ka ghɨ àghɨa tàa nkɨà la. NdàꞋà bòt tà li ngɨ̀ bɔ pem la li ngu Noà bɔ̂ bòt ko basà̧à̧mbe. Noà waa wu wòt tà li ngua ndàꞋà shua bòt ndɨ Mbɔ̧ɔ̧mà nàa nkɨà nê bɔ̀ me tseke la. 
2PE.2.6	Mbɔ̧ɔ̧mà li saꞋa bòt Sodòm nè Gòmolà mɨ̧̂. Tà li ntsàà èwet e shɨɨ èlaꞋ bàa tè e kwene muttsə. Tà li nɨ̀ àyaa nyɨ̀Ꞌte àghɨa tàa li ghɨ̀ ne bòt bu bɔ tu̧a Mbɔ̧ɔ̧mà la. 
2PE.2.7	Tà li ngɨ̀ Lɔ̂t wu tà li ngu wòt ntsɔ̧̀ la pem. Lɔ̂t waa li nguê tàa ngɨ̀ tà ye èbɨꞋte ènəê bu bòt kàbɔ̀ŋ baa àa ngɨ̀à la, a taꞋa saa atò. 
2PE.2.8	Wòt ntsɔ̧̀ waa li ngua ntsèka ayɔɔ yɔb àli àgème, ndzəa mè ndzea èbɨꞋte ènəê baa, e sɔ̀ɔ̀bà èntɨ̧ɨ̧ tò. 
2PE.2.9	Mènəè maa ègème wua nyɨ̀Ꞌta nê, Mbɔ̧ɔ̧mà ko ndɨ tàa tsǐ bòt bu bɔ̀ɔ ngɨ̀a àghɨa tàa nkɨà la a èbem ngoꞋ tɔb la, mè nko ndɨ tàa nɔ̀ŋe bòt kàbɔ̀ŋ e me chɨ̀Ꞌɨ̀ àlia tàa saꞋa ngɔ̀ŋ e zi àwɔb a èbem ngoꞋ la. 
2PE.2.10	Mbɔ̧ɔ̧mà naa ghɨ̀ anè te tsě, ane bòt bu bɔ̀ɔ ngɨ̀à wuê èbɨꞋte èghɨ bu mbɨ̧te ènyit tɔb tèa nkɨà la, bɔ̀ ka mê ngua ndzəa bòt bu bɔ̀ wu àtsəa yɔb la, ka è màà ngu wuê wà leꞋ.
2PE.2.10	BènyɨꞋtà fɨte ngaa e kweele àtsə mè mbɔ̀ mètsəê kàbɔ̀ŋ tè bɔ̀ ka tsi ngua mbɔ̀a elàꞋa kàbɔ̀ŋ adù̧ èghɨ àa ntsèka a ègwet la. 
2PE.2.11	Bɔntu̧ Mbɔ̧ɔ̧mà be ghe mè mbɔ̀ mètàŋ tè ntsè bènyɨꞋtà fɨte bàa, ka betsiꞋa bè ka lèm ndàꞋ ànəa kàbɔ̀ŋ adù̧ èghɨ mbɔŋ a mbì Mbɔ̧ɔ̧mà. 
2PE.2.12	Ka bòt baa aa ndàꞋa kàbɔ̀ŋ ane mènəè bɔ̀ baka ko la. Bɔɔ mbɨ̀Ꞌɨ̀ nyaãtebàꞋ kà wua kwàꞋtà ànəê, bɔ bi awɔb wuê mbɨ̀Ꞌɨ̀ eliime la. Bɔ̀ɔ wàa aa li eleme wuê mbɨ̀Ꞌɨ̀ nyaãtebàꞋ tèa ndèma la.
2PE.2.13	NgoꞋ naa nɔ̀ŋke àtsəa yɔb wuê mbɨ̀Ꞌɨ̀ bɔ ghɨ̂ è nɔ̀ŋke àtsəa bòt ko la. Àghɨa àa mbɔ̀ àwɔb la, wu màngɨa àghɨ àgème mbɨ̧te ènyit tɔb tèa nkɨà la kwàꞋ a kètsìà nèngû̧. Bɔ wua ndòa mèkù mɔb mɨ̧̂. Bɔ̀ɔ ngɨ̀ bɔ me fɔte èghɨjɨ bɨ tò ba njɨ̀a àdziꞋa bɨ̀a mbù̧ù̧tà la, mbɔ̂ mènəè mɔb wu èbɨꞋte ènəê àtsəa kɔꞋɔ. Aà mbɔ̀ àwɔb ndɨ bɔ̀ɔ ngɨ̀à èghɨ ngaa a kètsìà wɨ̧ la. 
2PE.2.14	Mèmɨ̀ɨ̀te mɔb ègème bê ngu wuê ànəa mànjɨa àbȩ, tè bɔ̀ ka wua nkà̧aã a màngɨa kàbɔ̀ŋ. Bɔɔ səèà bòt bu mèntɨ̧ɨ̧ mɔb nàa njùa ane Mbɔ̧ɔ̧mà la, ngɨ̀à bɔ ghɨa kàbɔ̀ŋ. Bɔ ghe bɔ̀ɔ nkɔ̀ŋkà e me nɨ nɨ la. Mbɔ̧ɔ̧mà nɔ̀ŋe ndɔ̀ àtsəa yɔb tè ndɔ̀Ꞌ. 
2PE.2.15	Bɔ sà èlu̧ ntsɔ̧̀ ntsìꞋa nkùŋà èwe kàbɔ̀ŋ. Bɔ tsiꞋi kùŋè wuê tèkate Balààm 
2PE.2.16	Ka mbɨ̀Ꞌɨ̀ tà ghɨ̀ ale la, jàkâ è wuê anyà̧ kà wua ndàꞋà la ŋȩ atò ane àtɔŋ wɔ̀bȩ̂ ane mènəè kàbɔ̀ŋ tò, nkèle àghɨa ndàꞋàtɔŋ Mbɔ̧ɔ̧mà ngaa li ngua nkɨ e ghɨ̌ mbɨꞋɨ̀ wòt àbààla la.
2PE.2.17	Bòt baa aa mbɨ̀Ꞌɨ̀ badzì be yu̧u̧ la, mè ngu mbɨ̀Ꞌɨ̀ mbɨ̀ŋ è kɨɨlà, àfeme àkekepeelè a me nɨa ndèa la. Mbɔ̧ɔ̧mà taŋke àdziꞋ abua yɔb a èbem kèbìꞋà. 
2PE.2.18	Bɔ taꞋa wua ngwàbta mètsəê mɔb ngù̧a nkùꞋ tɔb, mbɔ̂ ngua ndàꞋà mènəè àku. Bɔɔ nyɨ̀Ꞌta nê bòt è me ghɨ̌ àghɨ àgème mbɨ̧te ènyit tɔb tèa nkɨà la, nɨa səèà bòt bu mbèla ndzəèa dzəâ ayɔɔ bòt bɔ fà̧à̧tè èka bɔb la, mè mvəèəè àwɔb a èbèm. 
2PE.2.19	BènyɨꞋtà fɨte bàa àa ngɨ̀ bɔ kàꞋà bòt nê bɔ ko ane wɔb ne èyì ndɨ bɔ̀ɔ me tseke ntsɔ̧̀ la, mbɔ̂ mbèle ayɔb èbùꞋ a èbem kàbɔ̀ŋ. Aa ale nkàà nê, àghɨ aa ngɨ̀ a bɔ mètàŋ a ègwet wòt, ŋut tsiꞋi àbùꞋ àghɨa mbɔŋ. 
2PE.2.20	Wòt bùꞋà tè me ko a Lefɨ̀Ꞌ wa wu tà wu Mpemnà la, tè me luula èbɨꞋte èghɨ bu e li ngua ntsòka tò a ngɔ̀ŋ ŋaa la, mbɔ̂ mè nkua akwèn ngwènè a èbem èbɨꞋte èghɨ mbɔŋ, e mè nkùùle atò, ko mèntsèke tò naa bɨɨ te tsě ndɨ è li ndzaãaã ngu ka tà ko a Yesò la. 
2PE.2.21	A li mbê mbɔ̀ŋ nê, ŋut ka nko ndɨ Mbɔ̧ɔ̧mà nàa nkɨà nê bòt è me tseke la, tè ntsè ndɨ tàa ko, e bɔ̂ mèe gheble tu̧u̧ nkɨ̀a Mbɔ̧ɔ̧mà yu bɔ li ŋǎ abua tò la. 
2PE.2.22	Àghɨa a li ngɨ ane èwuu bòt baa la a ghɨ̂ mèngà̧teme màa è te. Nê, “Abə tɨ mè nkua akwèn ngà me jɨ ètɨɨ mbɔŋ”, “Èkunyà̧ bɔ shùù la e kua akwèn ngà me fèlè àvi a èbem àtɔ̀blè.”
2PE.3.1	Bèshu̧ bɔ̧, eyaa wu ngò̧ tebe e shɨa àkatè abua yɨ̧. E shɨa èkatè mbɔŋ enɨ ku̧u̧te awɨ̧ mènəè mu bɨ ko tê ndɔ̀Ꞌ la, mbɨ̀Ꞌɨ̀ elɔ̀ktè mèntɨ̧ɨ̧ mɨ̧ bɨa bɔ mèmɨ̀ɨ̀te ntsɔ̧̀. 
2PE.3.2	E nkɨa bɨa ku̧u̧te mèngà̧ mu ngule bèndàꞋàtɔŋ Mbɔ̧ɔ̧mà e li ndàꞋ àfɨꞋa mbì la, nè ànəa Lefɨ̀Ꞌ Mpemnà wa li ngɨ̀ bɔntu̧ tò elàꞋ la.
2PE.3.3	Bɨ̀ bɨa ndzì àyaa a mèntɨ̧ɨ̧ mɨ̧ nê, naa li ngu àfɨꞋa ngɔ̀ŋ tsìꞋa ndɨ̀à lìa la, bòt bɔ̀ɔ nkɨ me ghɨ̀ wuê èghɨ mbɨ̧te ènyit tèa nkɨà la aa kɨꞋɨ e me wȩ̀ȩ̀tè àwɨ̧. 
2PE.3.4	Bɔɔ li nkɨ̀Ꞌɨ̂ me shu nê, “Yesò Klistò wu tà li nkàꞋ nê yea li emèe kɨꞋɨ la naa wa à? Tea àfɨꞋa bètǎt ba e li mpfəèꞋte la, ekɨꞋɨ dzəè àfɨ̀Ꞌ yaa, mènəè bèla ntsèà wuê mbɨ̀Ꞌɨ̀ ngɔ̀ŋ li me bùꞋù è wu la.” 
2PE.3.5	Ka bɔɔ ndàꞋà ale mbê ntu̧u̧ e ku̧u̧te laꞋ nê Mbɔ̧ɔ̧mà li ndɔ̀Ꞌ ndàꞋ èngà̧, ègwet ewuê, tà mè ngɨ̀ sitsǎꞋ dzə a èbem mèleb mu tà yaã nɨŋ ngɨ̀ yùà la mpùùlà. 
2PE.3.6	Tà li mè nɨ̀ mèleb mbɔŋ è li ndù̧u̧ sitsǎꞋ la ndììme ngɔ̀ŋ mbɔŋ. 
2PE.3.7	Mbɔ̧ɔ̧mà li ndàꞋ wuê èngǎ̧ vi mbɔŋ nɔ̀ŋè ègwet làa bɔ̂ sitsǎꞋ yàa àfɨ̀Ꞌ yaa la me chɨ̀Ꞌɨ èwet àa tò̧o̧. Aa li ghɔ̀Ꞌɔ ane àli yu tàa li esaꞋa bòt bu bɔ tu̧u̧ atò la eliime awɔb la.
2PE.3.8	Bèshu̧ bɔ̧, bɨ̀ ka ndèènè ànəê yaa yeamɔꞋ la nê, aa abua Mbɔ̧ɔ̧mà àliabȩ yeamɔꞋ à ka kubte ane èngùꞋebȩ tɔsì. Àliabȩ ngaa yeamɔꞋ la, nè èngùꞋebȩ ngaa tɔsì la abua tò bê ngu wuê àghɨ yeamɔꞋ. 
2PE.3.9	Mbɔ̧ɔ̧mà nàà kà lȩ̀ȩ̀tè a màngɨa àghɨa tà kàꞋà la mbɨ̀Ꞌɨ̀ bòt ko àa nkwàꞋtà la. Ànəa àa və la wu nê tà kuule èntɨ̧ɨ̧ vi me chɨ̀Ꞌà wɨ̧ nê bɨ̀ waꞋa mènəè kàbɔ̀ŋ mɨ̧, kùŋè àvi, nkàà nê tàa kà kɨ nê wòt kǒ nyɔ.
2PE.3.10	Ka àli yu Tè Yesò Klistò nàa kɨꞋɨ la, aa li kɨꞋɨ kà wòt koê, wuê mbɨ̀Ꞌɨ̀ tsɔŋ nàa ngɨ̀ tà kɨ̀Ꞌɨ̂ la. Naa li ngu ane àlia mbɔŋ ègwet e jùꞋ ane ètɨ̧̂ nyɔ̂, àghɨ àgème àa ègwet və la, a ghɔ̀Ꞌ ndzàne, sitsǎꞋ nè àghɨa àgème àa adù̧ la è ghɔ̀Ꞌ nyɔ̂ mɨ̧̂.
2PE.3.11	Ndɨ̀ wu Mbɔ̧ɔ̧mà nàa li eliime èghɨ bàagème a èlɨ̀ waa la, bɨ̀a chɨɨme wu kà èwuu bòt à? Bɨ bɔ ndɨ bɨ̀a ŋa awɨ̧ nènkèm abua Mbɔ̧ɔ̧mà, e me ghɨ̀ mbɨꞋɨ̀ tàa nkɨà la, 
2PE.3.12	mbɨ̀Ꞌɨ̀ bɨ̀a nchɨ̀Ꞌà àli yu tàa kɨꞋɨ la, mè ngɨ̀à ndɨ tàa yàŋe ekɨꞋɨ la. Naa li ngu ane àlia mbɔŋ èwet eshɨɨ ègwet, àghɨa àgème àa ègwet və la a ghɔ̀Ꞌ ndzàne a èbem èwet. 
2PE.3.13	Ka ba wua nchɨ̀Ꞌà ègwet fi nè sitsǎꞋ fi yu Mbɔ̧ɔ̧mà kàꞋà la, è wù àdziꞋa waa waa nàa tsiꞋa ntsèka ngɨ̀à wuê àghɨa Mbɔ̧ɔ̧mà nàa nkɨà la.
2PE.3.14	È wu ale à bèshu̧ bɔ̧, mbɨ̀Ꞌɨ̀ bɨ̀a nchɨ̀Ꞌà èghɨ bàa la, bɨ̀ la ndzì àtsə ndze nê bɨa ntsèka ntsɔ̧̀ nè Mbɔ̧ɔ̧mà tè tà ka ndzè ka wuê adziꞋi kàbɔ̀ŋ ane yɨ̧. 
2PE.3.15	Bɨ̀ ko nê Lefɨ̀Ꞌ wa kuule èntɨ̧ɨ̧ vi me chɨꞋɨ àfɨꞋa yèa kɨꞋɨ la, ale ngua ŋa awɨ̧ èlu̧ bɨa bɔ mèmpème, wuê mbɨ̀Ꞌɨ̀ ngule wanyɨ waa Pɔ̂l li nɨ èyì wu Mbɔ̧ɔ̧mà ŋa abua tò la, shɨ̀ àkatè abua yɨ̧ ane ànəa mbɔŋ la. 
2PE.3.16	Tà làꞋa ànəê yaa a èbem èkatè ègème tà shɨ la. Mènəè ko naa a èbem èkatè mbɔŋ nàa nkwèèla a mànkoa la. Eyaa mènəè bòt bu kà ko àghɨa nkûŋ wu yùà la, bɔ̀ ka mê nko àdziꞋa bɔ tɨ̧ɨ̧ la, àa mbà̧aã nəèꞋà wuê mbɨ̀Ꞌɨ̀ bɔ̀ɔ ngɨa ane èdzìꞋ ko a èbem Àkata Mbɔ̧ɔ̧mà la. Bɔɔ ngɨ̀à àyaa ale ngua ngaꞋa èlu̧ abua Mbɔ̧ɔ̧mà taa li eliime awɔb.
2PE.3.17	Bèshu̧ bɔ̧, ndɨ̀ waa bɨ ko mènəè maa tè ndɔ̀Ꞌ la, bɨ̀ me baabe awɨ̧ mbɨ̀Ꞌɨ̀ ka bòt kàbɔ̀ŋ baa bɔ fà̧à̧tè èka bɔb la, e tsòkè ètsə bɨ̧ ngɨ̀ èka bɨ̧ e lɔŋ, èntɨ̧ɨ̧ wɨ̧ wu bɨ zi ane Mbɔ̧ɔ̧mà la è ka tsi ngua nkwèèla. 
2PE.3.18	È me wu awɨ̧ ko bɨ̀ tsiꞋ èkɔŋ wɨ̧ ane Yesò Klistò Lefɨ̀Ꞌ wu tà wu Mpemnà wa la è me tsə, bɨ̀ mèe me ko atò nɨa ngà nè mbì. TsiꞋ mèngùꞋte wu abua Yesò Klistò ebùꞋu àfɨ̀Ꞌ yaa egha wu ane àlia nè àlia. Àmèn.
1JN.1.1	Ba shɨa abua yɨ̧ ane ànəa èngǎ̧ wu e li mbɨ̀ ngu tê àfɨꞋa mbì ka ngɔ̀ŋ naa li ebùꞋù la. Bàa mbɔŋ e zə èngǎ̧ mbɔŋ mè ndzè ne àghɨ aya. Ba lâ ndzě wùà mè mbà̧à̧te nè èbu ba. Wu èngǎ̧ Mbɔ̧ɔ̧mà wu àa ŋǎ bòt mèmpème kàlìà la. 
1JN.1.2	Èngǎ̧ mèmpème waa e li mpuula ayaã, ba ye wùà. Ba wu anè ndàꞋà ànəa ba ye mè ndzə la, mè ngua shua wɨ̧ ànəa mèmpème kàlìà mu è li mbɨ̀ ngu bɔ̂ Tǎt wa Mbɔ̧ɔ̧mà ka tà tùꞋù abua ya la. 
1JN.1.3	Ba wua mè ndàꞋà ànəa ba ye mè ndzə la, mbɨ̀Ꞌɨ̀ bɨa fɔta wa ba nɨ̧̀ ba nè Tǎt wa Mbɔ̧ɔ̧mà bɔ̂ Waã vi Yesò Klistò baa tsiꞋi àghɨ yeamɔꞋ. 
1JN.1.4	Ba shɨa mbɨ̀Ꞌɨ̀ mèngùꞋte naa paa elu̧u̧ a mèntɨ̧ɨ̧ ma.
1JN.1.5	Èngǎ̧ ba zə abua Waã tò mè me shua wɨ̧ la wu nê, Mbɔ̧ɔ̧mà wu èkaꞋà, tè àdziꞋa ndzěm à ka bê ngu ane tò. 
1JN.1.6	Ale, ba me shu nê, ba tsiꞋi àghɨ yeamɔꞋ nè Mbɔ̧ɔ̧mà ka mbɔ̂ me ghɨ̀ mènəè ndzěm, ko ba tsiꞋi bòt mèfà̧, èghɨ bàa ngɨ̀à mè shua la ka wu nkûŋ. 
1JN.1.7	Ka ba me ghɨ̀ mènəè ma a èbem èkaꞋà, wuê mbɨ̀Ꞌɨ̀ Mbɔ̧ɔ̧mà wu a èbem èkaꞋà la, ko ba tsiꞋi àghɨ yeamɔꞋ nè bɔnyɨ ba. Àlo̧ a Waã tò Yesò, aa mè ngu me shùù mènəè kàbɔ̀ŋ bàa ngɨ̀à la ègème.
1JN.1.8	Ba me shu nê ba bakà ghɨ a kàbɔ̀ŋ, ba wua fɨ̀ta awa bàa mbɔŋ, bà ka me nko nkûŋ ane ànəa Mbɔ̧ɔ̧mà. 
1JN.1.9	Ka ba bɨ̧ɨ̧ne mènəè kàbɔ̀ŋ ma a mbì Mbɔ̧ɔ̧mà, ko taa ghɨ̀ mbɨꞋɨ̀ tà li nkàꞋ la, e ghɨ̀ àghɨa a kùꞋù la, e waꞋà bèkàbɔ̀ŋ ba, e mě shùù awa ane èbɨꞋte ènəê ègème ba li mè ghɨ̀ la. 
1JN.1.10	Ba me shu nê, ba bakà ghɨ a kàbɔ̀ŋ, ba wua shua nê Mbɔ̧ɔ̧mà wu wòt mèfà̧, èngǎ̧ tò è ka mê ngu a èbem mèntɨ̧ɨ̧ ma.
1JN.2.1	E shɨa àkatè yaa abua yɨ̧, bɔ̧ bɔ̧, mbɨ̀Ꞌɨ̀ wòt kǒ ane yɨ̧ ghɨ a kàbɔ̀ŋ. Ka wòt ane yɨ̧ ghɨ a kàbɔ̀ŋ, tà ko nê wòt kǒ nàà və tà tɨ̧ɨ̧ ndɨŋndɨ̀ŋ e mbì Mbɔ̧ɔ̧mà tàa ndɨ̀à ànəa kàbɔ̀ŋ wa abua Tǎt wa Mbɔ̧ɔ̧mà la. Ŋut wu Yesò Klistò à. 
1JN.2.2	Yesò Klistò waa wu wòt tà ŋa àtsəa zi nɨŋ nchùꞋù ètsə ba ane bèkàbɔ̀ŋ ba la. Tàa kà ghɨ̀ bɔɔ waꞋa wuê bèkàbɔ̀ŋ ba bàa ndziꞋne, tàà ngɨ̀à bɔ waꞋa kàbɔ̀ŋ waa waa mɨ̧̂.
1JN.2.3	Ba me ghɨ̀ àghɨa Mbɔ̧ɔ̧mà shua la, ba ko nê ba ko atò. 
1JN.2.4	Wòt nê ye ko atò, ka mbakà wua ngɨ̀à ànəa tà shua la, ko wòt mbɔŋ wu wòt mèfà̧, tè nkûŋ ka bê ngu ane mènəè tò. 
1JN.2.5	Ka wòt ègème tàa ndzəèa èngǎ̧ tò la, wu ndâ wòt Mbɔ̧ɔ̧mà è lu̧u̧ne èntɨ̧ɨ̧ tò ègème nè èkɔŋ la. Àghɨa àa nyɨ̀Ꞌta awa nê ba tsiꞋi àghɨ yeamɔꞋ nè Mbɔ̧ɔ̧mà la wu nê, 
1JN.2.6	wòt ègème tà laꞋnê ye tsiꞋi àghɨ yeamɔꞋ bɔ̂ Mbɔ̧ɔ̧mà la, è bɔ ndɨ tàa me tseke wuê mbɨ̀Ꞌɨ̀ Yesò Klistò li ngua ntsèka la.
1JN.2.7	Ngule bèshu̧ bɔ̧, mbɨ̧ yaa e shɨa abua yɨ̧ la ntsě ànəa fi Mbɔ̧ɔ̧mà laꞋnê bɨ̀ me ghɨ̀ la. Wu mbɨ̧ bɨ li ndzə e bùꞋù tê ane àlia mbì yu bɨ li ndzì mèntɨ̧ɨ̧ mɨ̧ ane Yesò Klistò la. Mbɨ̧ nyǎꞋ wu ànəa yu bɨ yaŋe zə la. 
1JN.2.8	A batè ngu ale ka mbɨ̧ yàa e shɨ̀a abua yɨ̧ la mè ntsìꞋi ye fi. Yesò Klistò è nyɨꞋtè nê, mbɨ̧ mbɔŋ wu nkûŋ, bɨ̀a mbɔŋ e mè nyɨ̀Ꞌte nê wu nkûŋ mɨ̧̂. Aa ale nkàà nê ndzěm tsiꞋa mìà mǐ, ngule èkaꞋà e mè mbùꞋ tè me bàŋe èdziꞋ.
1JN.2.9	Waa waa tà laꞋnê ye wu a èbem èkaꞋà, mbɔ̂ me pààbè wanyɨ vi la, bele a èbem ndzěm mbɨ̀Ꞌɨ̀ tà li ngu la. 
1JN.2.10	Wòt ègème tàa nkɔ̀ŋkà wanyɨ vi la nàà ntsèka a èbem èkaꞋà, tè àghɨa ko à ka wuê ane tò betsiꞋa a ghɨ̀ tà ghɨ a kàbɔ̀ŋ la. 
1JN.2.11	Ka wòt tàa mpààbà wanyɨ vi la wu a èbem ndzěm mbɔŋ. Ŋut wua ngȩȩna a èbem ndzěm, tà kà ko àdziꞋa ye ghà la, nkàà nê ndzěm mbɔŋ ghɨ̂ tà kà wua ndzea èdziꞋ.
1JN.2.12	Bɔ̧ bɔ̧, e shɨa letà waa abua yɨ̧
1JN.2.12	nkàà nê àghɨa Yesò Klistò li ngɨ̀ la
1JN.2.12	a ghɨ̂ Mbɔ̧ɔ̧mà waꞋa bèkàbɔ̀ŋ bɨ̧.
1JN.2.13	Bètǎt bɔ̧, e shɨa àkatè yaa abua yɨ̧
1JN.2.13	nkàà nê bɨ ko a tòà wu tà li nguê
1JN.2.13	ka ngɔ̀ŋ naa li lɔ̀Ꞌɔ ebùꞋù la.
1JN.2.13	E shɨa àkatè yaa abua yɨ̧ bɔngwàꞋ,
1JN.2.13	nkàà nê bɨ tseke àtsəa Satàn wòt kàbɔ̀ŋ.
1JN.2.13	E shɨa àkatè yaa abua yɨ̧, bɔngwàꞋ
1JN.2.13	nkàà nê, bɨ ko a Tǎt wa Mbɔ̧ɔ̧mà.
1JN.2.14	Bètǎt bɔ̧, e shɨa àkatè yaa abua yɨ̧
1JN.2.14	nkàà nê bɨ ko a tò wu
1JN.2.14	tà li ngu ka ngɔ̀ŋ naa li lɔ̀Ꞌɔ ebùꞋù la.
1JN.2.14	BɔngwàꞋ, e shɨa àkatè yaa abua yɨ̧
1JN.2.14	nkàà nê bɨà nkwèèlâ,
1JN.2.14	èngǎ̧ Mbɔ̧ɔ̧mà e mè ngu a mèntɨ̧ɨ̧ mɨ̧,
1JN.2.14	bɨ mè ntsèke àtsəa Satàn wòt kàbɔ̀ŋ.
1JN.2.15	Ko mbɨ̀Ꞌɨ̀ wòt zì èntɨ̧ɨ̧ vi adù̧ ngɔ̀ŋ yaa kò ane èghɨ è wu a èbem ngɔ̀ŋ ngaa la leꞋ. Wòt zìà èntɨ̧ɨ̧ vi ane èghɨ ngɔ̀ŋ yaa tà ko nê èntɨ̧ɨ̧ vi e te ntsě ane Mbɔ̧ɔ̧mà. 
1JN.2.16	Èghɨ bu ègème a ngɔ̀ŋ ŋaa, è wu èghɨ mbɨ̧̀ ènyit nàa nkɨà la, nè èghɨ bòt àa ndzea mè nkɨà la, nè àghɨ àgème a sitsǎꞋ ŋàa bòt àa ŋèꞋa tèkwȩ tɔb adù̧ la, è ka dzə abua Tǎt wa Mbɔ̧ɔ̧mà. Èghɨ mbɔŋ wu èghɨ sitsǎꞋ. 
1JN.2.17	Bɨ̀ ko nê, sitsǎꞋ yàa nè èghɨ bu ègème a èbem bɔbȩ àa nkɔ̀ŋkà la naa li lɔ̀Ꞌɔ etsě. Ka è wu wòt wu tàa ngɨ̀à mènəè Mbɔ̧ɔ̧mà nàa nkɨà la, ko taa li ntèꞋa ane àlia nè àlia.
1JN.2.18	Bɔ̧ bɔ̧, ngɔ̀ŋ bele yàŋe elìa. Bɨ li ndzə nê, wɔ̀mbù̧ Yesò Klistò naa li ekɨꞋɨ. Ka nè àfɨ̀Ꞌ yaa bɔmbù̧ tò e taꞋa saꞋa a si tè àyea mbɔŋ a ghɨ̂ ba ko nê ngɔ̀ŋ bele yàŋe elìa. 
1JN.2.19	Bɔ li ndzəa ayɔɔ ya ka ba tò ba e li bà ka wu àghɨ yeamɔꞋ. Eyaa wu àghɨa a li ngɨ̀ ka bɔ dzə ayɔɔ ya ngà la. Bɔ li ngɨ̀ ale ngu àghɨ yeamɔꞋ ba tò ba ko bɔ li ntèꞋà ba tò ba. Ka bɔ li sà àwa ale, a nyɨꞋtè nê ba tò ba e li bà ka lâ ngu nɔ̂.
1JN.2.20	È me wu awɨ̧, ko ngule Waã Mbɔ̧ɔ̧mà zi Fo zi ane yɨ̧ tè ngɨ̀ wòt ègème ane yɨ̧ ko nkûŋ. 
1JN.2.21	È ntsě shɨa abua yɨ̧ nê bɨ bakà ko nkûŋ. E shɨa ndɨ̀ wu bɨ ko la. Bɨ ko mɨ̧̂ nê betsiꞋa nkûŋ ka bi àfɨte. 
1JN.2.22	Wòt mèfà̧ nàa nè ngu wàà? Wu wòt tà laꞋnê Yesò Klistò ntsě Fɔ̧̀ wu Mbɔ̧ɔ̧mà li ndzɔꞋ ntsà la. Èwuu wòt waa wu wɔ̀mbù̧ Yesò Klistò. Tà tu̧u̧ a Tǎt wa Mbɔ̧ɔ̧mà mè ntù̧u̧ Waã tò. 
1JN.2.23	Wòt tù̧a Waã Mbɔ̧ɔ̧mà, a wu nê tà tu̧ a Tǎt tò Mbɔ̧ɔ̧mà mɨ̧̂. Ka wòt tà bɨ̧ɨ̧ne ànəa Waã Mbɔ̧ɔ̧mà la, è bɨ̧ɨ̧ne a Tǎt tò Mbɔ̧ɔ̧mà mɨ̧̂.
1JN.2.24	È me wu awɨ̧ ko bɨ̀ ye nê bɨ nɔ̀ŋà mènəè mu bɨ li ndzə àfɨ̀Ꞌ yu bɨ li mbùꞋ me ko a Yesò la a mèntɨ̧ɨ̧ mɨ̧. Bɨ nɔ̀ŋè mènəè maa a mèntɨ̧ɨ̧ mɨ̧, ko bɨ Waã Mbɔ̧ɔ̧mà ba nè Tǎt wa Mbɔ̧ɔ̧mà aa tsiꞋi àghɨ yeamɔꞋ. 
1JN.2.25	Eyaa wu àghɨa Yesò Klistò zìambɔŋ li nkàꞋ àwa la. Tà li nkàꞋ àwa mèmpème kàlìà.
1JN.2.26	E shɨa abua yɨ̧ ane ànəa bòt bu bɔ̀ɔ nyɔ̀Ꞌtà nkɨ efɨte awɨ̧ la. 
1JN.2.27	È me wu awɨ̧ ko Yesò Klistò è zi Fo zi adù̧ yɨ̧ tè è tsiꞋi ane yɨ̧. Mbɨ̀Ꞌɨ̀ Fo tò wû ane yɨ̧ la, Wòt tsa bakà tsi mbɔ̌ ndɨ tàa mě nyɨꞋte awɨ̧ àghɨa ko la. Aa ale nkàà nê Fo tò yu nàà nyɨ̀Ꞌta awɨ̧ èghɨ ègème. Àghɨa Fo yu nàa nyɨ̀Ꞌta la wu nkûŋ, àfɨte a ntsě adù̧. È wu ale, bɨ̀ me zə àghɨa Fo yu nàa nyɨ̀Ꞌta la, mè ngu àghɨ yeamɔꞋ bɨ̂ Yesò Klistò ba.
1JN.2.28	Bɔ̧ bɔ̧, mbɨ̀Ꞌɨ̀ àa la, bɨ̀ wu àghɨ yeamɔꞋ nè tò, mbɨ̀Ꞌɨ̀ tà li tà mea tà kɨꞋɨ, mèntɨ̧ɨ̧ ma me kweele, bà ka bɔ àtsəa kɔꞋɔ etɨ̧ɨ̧ a mbì tò.
1JN.2.29	Bɨ koa nê Yesò Klistò tɨ̧ɨ̧ ndɨŋndɨ̀ŋ a mbì Mbɔ̧ɔ̧mà, bɨ bɔ ndɨ bɨ̀a ko nê waa waa tàa ngɨ̀à àghɨa Mbɔ̧ɔ̧mà nàa nkɨà la wu Waã Mbɔ̧ɔ̧mà la.
1JN.3.1	Bɨ̀ ye èwuu èkɔŋ ko Tǎt wa Mbɔ̧ɔ̧mà bɔ ane ya la! Tà kɔ̀ŋkè àwa nyaŋ tè bɔ ntsiꞋa ntɔ awa ane bɔ̧ tò, ba bɔ mbê ngù bùà. Àghɨa a ghɨ̂ ka bòt ngɔ̀ŋ yaa è ka ko èwuu bòt bà wu bùà la, wu ndɨ̀ wu bɔ̀ bakà ko wòt Tǎt wa Mbɔ̧ɔ̧mà wu wùà la. 
1JN.3.2	Ngule bèshu̧ bɔ̧, ba wu bɔ̧ Mbɔ̧ɔ̧mà àfɨ̀Ꞌ yaa, kò tètsɔꞋ nàa sàꞋa ewu na leꞋ, ko ànəa ba ko la wu nê Yesò Klistò naa li mè nkɨ̀Ꞌɨ̂, ba tsiꞋi mbɨ̀Ꞌɨ̀ tòà, nkàà nê baa li ye atò mbɨ̀Ꞌɨ̀ tàa la. 
1JN.3.3	Waa waa tà nɔ̀ŋe ntɨ̀ zi ane Yesò Klistò la, nàà nɔ̀ŋà èntɨ̧ɨ̧ vi è kèfə wuê mbɨ̀Ꞌɨ̀ èwe Yesò Klistò àa fəèa la.
1JN.3.4	Waa waa tàa ngɨ̀à kàbɔ̀ŋ la ko nê ye pààte mbɨ̧te Mbɔ̧ɔ̧mà, ngu nê màngɨa kàbɔ̀ŋ wu màntu̧a Mbɔ̧ɔ̧mà bɔ̂ mbɨ̧te tò. 
1JN.3.5	Bɨ ko nê Yesò Klistò li ngua nkɨ̀Ꞌa a ngɔ̀ŋ ŋaa mbɨ̀Ꞌɨ̀ etsì a kàbɔ̀ŋ bòt, mbɔ̂ kàbɔ̀ŋ kà bê ngu a èntɨ̧ɨ̧ tò. 
1JN.3.6	Àyaa a nyɨꞋte awa nê, waa waa bɔ̂ Yesò Klistò è tsiꞋi àghɨ yeamɔꞋ la, bakà baãaã a kàbɔ̀ŋ e me ghɨa ngà wuê nè mbì. Ka è wu nê wòt è baãaã mènəè kàbɔ̀ŋ, me ghɨa ngà wuê nè mbì, a nyɨꞋte nê ŋut te bakà ye a Yesò Klistò, tà kà li tè mè ko atò.
1JN.3.7	Bɔ̧ bɔ̧, ko mbɨ̀Ꞌɨ̀ wòt kǒ fɨte awɨ̧. Waa waa tàa ngɨ̀à mènəè ntsɔ̧̀ la wu wòt tà tɨ̧ɨ̧ ndɨŋndɨ̀ŋ a mbì Mbɔ̧ɔ̧mà, wuê mbɨ̀Ꞌɨ̀ Yesò Klistò tɨ̧ɨ̧ ndɨŋndɨ̀ŋ la. 
1JN.3.8	Ka waa waa tàa ngɨa kàbɔ̀ŋ la wu waã Satàn wòt kàbɔ̀ŋ, nkàà nê Satàn lè yaŋe wua ngɨa a kàbɔ̀ŋ ka ngɔ̀ŋ naa li lɔ̀Ꞌɔ ebùꞋu. Waã Mbɔ̧ɔ̧mà li ngua nkɨ̀Ꞌa a ngɔ̀ŋ ŋaa mbɨ̀Ꞌɨ̀ etsòke àfaꞋa Satàn wòt kàbɔ̀ŋ. 
1JN.3.9	Waa waa tà wù Waã Mbɔ̧ɔ̧mà la nàà kà tsi ngɨ a kàbɔ̀ŋ, nkàà nê ŋut e nɔ̀ŋe èngǎ̧ Mbɔ̧ɔ̧mà a èntɨ̧ɨ̧ vi, tà kà tsi ngu e ghɨ̌ a kàbɔ̀ŋ nkàà nê tà wu Waã Mbɔ̧ɔ̧mà. 
1JN.3.10	Ngule àghɨa àa ghɨ̌ bòt aa lȩ̀ bɔ̧ Mbɔ̧ɔ̧mà ane bɔ̧ Satàn wòt kàbɔ̀ŋ la wu nê, waa waa tàa ka ghɨ àghɨa Mbɔ̧ɔ̧mà nàa nkɨà la, nè waa waa tàa ka kɔ̀ŋkè wanyɨ vi la, ntsě Waã Mbɔ̧ɔ̧mà.
1JN.3.11	Èngà̧ wu bɨ li ndzə àfɨ̀Ꞌ yu bɨ li mbê mbùꞋ me zə Ntu̧ Ntsɔ̧̀ la wu nê, ba bɔ̂ ndɨ bàa me kɔ̀ŋkè bɔnyɨ ba la. 
1JN.3.12	Bà ka ngu mbɨ̀Ꞌɨ̀ Kên, tà li ngu wòt Satàn wòt kàbɔ̀ŋ, mbùŋè wanyɨ vi Abèl la. Bɨ ko àghɨ yu a li ngɨ̀ ka tà buŋè wanyɨ vi la à? Wu nê, tà li ngua ngɨ̀à mènəè kà kùꞋ, wanyɨ tò me ghɨ̀ mènəè e kùꞋù la. 
1JN.3.13	Bɔnyɨ bɔ̧, è wu ale, bòt ngɔ̀ŋ yaa e me pààbè àwɨ̧, ànəa mbɔŋ à kâ ntsè àwɨ̧. 
1JN.3.14	Bàa mbɔŋ e ko nê ba dzə a èbem èvə tè mbɔ̀ mèmpème nkàà nê baà nkɔ̀ŋkà bɔnyɨ ba. Waa waa tàa ka kɔ̀ŋkè wanyɨ vi la nàà ntsèka a èbem èvə. 
1JN.3.15	Waa waa tàa mpààbà wanyɨ vi la, wu wòt tàa mbùŋà bɔbȩ la. Bɨ̀ bɔ̂ nko nê, wòt tàa mbùŋà bɔbȩ la bakà bɔ mèmpème kàlìà ane zi.
1JN.3.16	Baa me ko àghɨa èkɔŋ è wu yùà la ale, ngu ndɨ̀ wu Yesò Klistò li ŋà àtsəa zi ane ànəa ya la. È wu ale, bàambɔŋ e bɔ ndɨ bàa ŋa ètsə ba ane ànəa bɔnyɨ ba mɨ̧̂ la. 
1JN.3.17	Wòt bɔ èghɨ nyaŋ a ngɔ̀ŋ ŋaa, wanyɨ tò wu ane mbuŋ, tà tu̧ eku tèsȩte tò etɨŋe atò, ŋut ghɨ̀ nà ka mɨ̀ɨ̀tè nê yea nkɔ̀ŋkà Mbɔ̧ɔ̧mà à? 
1JN.3.18	Bɔ̧ bɔ̧, mbɨ̀Ꞌɨ̀ àa anè la, bà me nèèta nkɔ̀ŋkà bɔnyɨ ba mè ngɨ̀à èghɨ àa nyɨ̀Ꞌta nê baa ndâ nkɔ̀ŋkà àwɔb la. Bà kà me kɔ̀ŋkè bòt wuê ane mèngǎ̧ ètsəê.
1JN.3.19	Ba me kɔ̀ŋkè bɔnyɨ ba a èlɨ̀ waa, ko baa ko nê ba wu bòt mènəè nkûŋ. Eyaa mè ngu àghɨa àa ghɨ̌ ka mèntɨ̧ɨ̧ ma naa tseke ka wua mbèntâ a mbì Tǎt wa Mbɔ̧ɔ̧mà la. 
1JN.3.20	Èntɨ̧ɨ̧ wa e saꞋa wa nê ba ghɨa kàbɔ̀ŋ, ba ko nê Mbɔ̧ɔ̧mà e tsè èntɨ̧ɨ̧ wa, tà mè nko ànəê àgème.
1JN.3.21	Ngule bèshu̧ bɔ̧, è wu ale mèntɨ̧ɨ̧ ma bakà saꞋa wa nê ba ngɨa kàbɔ̀ŋ, ba ko nê ba tɨ̧ɨ̧ e mbì Mbɔ̧ɔ̧mà kà bɔ àtsəa kɔꞋɔ. 
1JN.3.22	Bàa ngɨ̀ bà lo̧ àghɨ tè tà ŋa, nkàà nê baa ndzəa tò mè ngɨ̀à àghɨa tàa nkɔ̀ŋkà la. 
1JN.3.23	Àghɨa Mbɔ̧ɔ̧mà laꞋnê bà me ghɨ̀ la wu nê, bà zǐ èntɨ̧ɨ̧ wa ane Waã vi Yesò Klistò, mè me kɔ̀ŋkè bɔnyɨ ba wuê mbɨ̀Ꞌɨ̀ Mbɔ̧ɔ̧mà li shu la. 
1JN.3.24	Waa waa tàa ngɨ̀à ànəa Mbɔ̧ɔ̧mà shu la tsiꞋi àghɨ yeamɔꞋ bɔ̂ tò; Mbɔ̧ɔ̧mà mè ntsìꞋi àghɨ yeamɔꞋ bɔ̂ ŋut. Àghɨa a ghɨ̀ ka ba nê ba tsiꞋi àghɨ yeamɔꞋ nè Mbɔ̧ɔ̧mà la, wu nè tà zi Fo zi a mèntɨ̧ɨ̧ ma.
1JN.4.1	Ngule bèshu̧ bɔ̧, wòt nê ye bɔ Fo Mbɔ̧ɔ̧mà, bɨ̀ ka mbê mbɨ̧̀ɨ̧̀nê nèmbuꞋ kà nyɔꞋte a ŋut eye nê kò fo yu ane tò la wu Fo Mbɔ̧ɔ̧mà leꞋ. Bɨ̀ me ghɨ̀ ale nkàà nê bèndàꞋàtɔŋ Mbɔ̧ɔ̧mà fɨte be taꞋa wu àbȩ àfɨ̀Ꞌ yaa. 
1JN.4.2	Àghɨa àa ghɨ̌ bɨa ko nê fo yu ane wòt la wu ye Mbɔ̧ɔ̧mà la wu nê, waa waa tà bɨ̧ɨ̧nè mè me shu ane ètsəê vi nê, Yesò Klistò li ntsìꞋi wɔ̀bȩ̂ la, bɨ ko nê fo yu ane ŋut la wu ye Mbɔ̧ɔ̧mà. 
1JN.4.3	Ka wòt ègème tà tu̧ nê Yesò Klistò li tà kà tsiꞋi wɔ̀bȩ̂ la, bɨ ko nê fo yu ane ŋut la ntsě ye Mbɔ̧ɔ̧mà. Fo mbɔŋ wu ye wɔ̀mbù̧ Yesò Klistò wu bɨ li ndzə nê taa li ekɨꞋɨ la, è bê nkɨ̀Ꞌɨ̂ tè ntsìꞋi àbȩ àfɨ̀Ꞌ yaa la.
1JN.4.4	Ka è me wu awɨ̧, bɔ̧ bɔ̧ bɨ wu bòt Mbɔ̧ɔ̧mà. Bɨ nù bèndàꞋàtɔŋ Mbɔ̧ɔ̧mà àfɨte tè ntsè, nkàà nê Fo yu a mèntɨ̧ɨ̧ mɨ̧ la è kweele tê ntsè yu a mèntɨ̧ɨ̧ bòt ngɔ̀ŋ yaa la. 
1JN.4.5	Bɔ wu bòt ngɔ̀ŋ yaa, ale mènəè bɔ làꞋà la wu mènəè bòt ngɔ̀ŋ, bòt ngɔ̀ŋ e mè me zə awɔb. 
1JN.4.6	È me wu awa, ko ba wu bòt Mbɔ̧ɔ̧mà. Waa waa tà ko a Mbɔ̧ɔ̧mà la nàà ndzəa awa, waa waa kà wu wòt Mbɔ̧ɔ̧mà kà wua ndzəa awa. Eyaa wu àghɨa àa ghɨ̌ ka baa ko fo yu ndàꞋà nkûŋ la, nè èye ndàꞋà àfɨte la.
1JN.4.7	Ngule bèshu̧ bɔ̧, bà me kɔ̀ŋkè bɔnyɨ ba nkàà nê èkɔŋ e dzə abua Mbɔ̧ɔ̧mà. Wòt ègème tàa nkɔ̀ŋkà bɔnyɨ bi la wu Waã Mbɔ̧ɔ̧mà, mèè nko a Mbɔ̧ɔ̧mà wu. 
1JN.4.8	Wòt ègème tàa ka kɔ̀ŋkè bɔnyɨ bi la bakà ko a Mbɔ̧ɔ̧mà, nkàà nê Mbɔ̧ɔ̧mà wu èkɔŋ. 
1JN.4.9	Ye ndɨ Mbɔ̧ɔ̧mà li nyɨ̀Ꞌte èkɔŋ vi ane ya la. Tà li ntsàà ndàꞋà Waã vi a ngɔ̀ŋ ŋaa, mbɨ̀Ꞌɨ̀ taa ghɨ̌ baa bɔ mèmpème kàlìà. 
1JN.4.10	Ye àghɨa èkɔŋ è wu yùà la. È ntsě bàa ba li nkɔ̀ŋkè a Mbɔ̧ɔ̧mà la, wu tòà kà tà li nkɔ̀ŋkè àwa ntsàà Waã vi nê tà ŋà àtsəa zi nɨŋ nchùꞋù àtsəa bɔbȩ ane bèkàbɔ̀ŋ bɔb la. 
1JN.4.11	Ngule bèshu̧ bɔ̧, ndɨ̀ wu Mbɔ̧ɔ̧mà li ntaꞋa nkɔ̀ŋkè àwa anè la, bà me kɔ̀ŋkè bɔnyɨ ba mɨ̧̂. 
1JN.4.12	Wòt te bakà ye a Mbɔ̧ɔ̧mà, ka ba me kɔ̀ŋkè bɔnyɨ ba, ko baa Mbɔ̧ɔ̧mà ba e tsiꞋi àghɨ yeamɔꞋ, tà mè ndù̧ù̧ne mèntɨ̧ɨ̧ ma nè èkɔŋ.
1JN.4.13	Ba ko nè ba tò ba e tsiꞋi àghɨ yeamɔꞋ, tà mè ntsìꞋi àghɨ yeamɔꞋ nè nà nkàà Fo tò yu tà zi a mèntɨ̧ɨ̧ ma la. 
1JN.4.14	Bàa mbɔŋ e ye mè me làꞋa è shua bòt nê, Tǎt wa Mbɔ̧ɔ̧mà li ntsàà Waã vi mbɨ̀Ꞌɨ̀ Mpemnà bòt ngɔ̀ŋ. 
1JN.4.15	Waa waa tà bɨ̧ɨ̧nè mè me shu ane ètsəê vi nê, Yesò wu Waã Mbɔ̧ɔ̧mà la, ko nê Mbɔ̧ɔ̧mà tsiꞋi àghɨ yeamɔꞋ bɔ̂ tò, tà mè ntsìꞋi àghɨ yeamɔꞋ bɔ̂ Mbɔ̧ɔ̧mà mɨ̧̂. 
1JN.4.16	Ale, ba koê mè ndâ mbɨ̧̀ɨ̧̀nê nê Mbɔ̧ɔ̧mà nàà nkɔ̀ŋkà wa.
1JN.4.16	Mbɔ̧ɔ̧mà wu èkɔŋ. Ale, wòt ègème tàa ntsèka nyɨ̀Ꞌta èkɔŋ la tsiꞋi àghɨ yeamɔꞋ bɔ̂ Mbɔ̧ɔ̧mà, Mbɔ̧ɔ̧mà mè ntsìꞋi àghɨ yeamɔꞋ bɔ̂ ŋut mɨ̧̂. 
1JN.4.17	Lə yu Mbɔ̧ɔ̧mà è lu̧u̧ne mèntɨ̧ɨ̧ ma nè èkɔŋ la wu mbɨ̀Ꞌɨ̀ e ghɨ̌ baa li me ghàꞋtè àwa ane àli yu tàa li saꞋa bòt ngɔ̀ŋ la, nkàà nê ba bê ngu a ngɔ̀ŋ ŋaa wuê mbɨ̀Ꞌɨ̀ Yesò Klistò nàa la. 
1JN.4.18	Wòt tàa ngɨ̀à èkɔŋ la nàà kà bɔ̀ɔ̂, nkàà nê èkɔŋ àa ngɨ̀ è lu̧u̧ a èntɨ̧ɨ̧ wòt e fəè kèbɔɔ. Wòt nàa me mɨ̀ɨ̀te nê yea li eye ngoꞋ ka tà me bɔɔ. È wu ale, wòt me bɔɔ tà ko nê, èkɔŋ e bakà zìꞋì ndù̧u̧ a èntɨ̧ɨ̧ vi.
1JN.4.19	Baa nkɔ̀ŋkà Mbɔ̧ɔ̧mà nè bɔnyɨ ba, nkàà nê Mbɔ̧ɔ̧mà li mbɨ̀ nkɔ̀ŋkè àwa. 
1JN.4.20	Wòt nê yeà nkɔ̀ŋkà Mbɔ̧ɔ̧mà mbɔ̂ me pààbè wanyɨ vi, ŋut ko nê ye wu wòt mèfà̧. BetsiꞋa wòt ghɨ̀ nà me kɔ̀ŋke a Mbɔ̧ɔ̧mà wu tàa ka ye atò la, mbɔ̂ me pààbè wanyɨ vi wu tàa ndzèa atò la à? 
1JN.4.21	Ànəa Yesò Klistò shua awa nê bà me ghɨ̀ la wu nê, waa waa tàa nkɔ̀ŋkà Mbɔ̧ɔ̧mà la e bɔ̂ ndɨ tàa me kɔ̀ŋkè wanyɨ vi la mɨ̧̂.
1JN.5.1	Waa waa tà bɨ̧ɨ̧nè nê Yesò wu Fɔ̧̀ wu Mbɔ̧ɔ̧mà yɔꞋ ntsà la, wu waã Mbɔ̧ɔ̧mà. Waa waa tàa nkɔ̀ŋkà Tǎt la, nàà nkɔ̀ŋkà Waã tò mɨ̧̂. 
1JN.5.2	Ba me kɔ̀ŋka Mbɔ̧ɔ̧mà ngɨ̀à àghɨa tà shu la, ba bɔ ndɨ bàa me kɔ̀ŋkè bɔ̧ tò la mɨ̧̂. 
1JN.5.3	Àghɨa àa nyɨꞋte nê baa nkɔ̀ŋkà Mbɔ̧ɔ̧mà la wu màngɨa mènəè tà shu la. Mbɔ̂ betsiꞋa mènəè tò ngaa ka tse awa a màngɨa, 
1JN.5.4	nkàà nê waa waa tà wù Waã Mbɔ̧ɔ̧mà la tà tsě ngɔ̀ŋ yaa. Àghɨa a ghɨ̂ ba tsè ngɔ̀ŋ yaa la wu ndɨ̀ wu ba bɨ̧ɨ̧nè nê Yesò wu Fɔ̧̀ wu Mbɔ̧ɔ̧mà li ndzɔꞋ ntsà la. 
1JN.5.5	Wòt betsiꞋa tà tsè ngɔ̀ŋ yaa la wu ndàꞋà wòt tà bɨ̧ɨ̧nè nê Yesò wu Waã Mbɔ̧ɔ̧mà la.
1JN.5.6	Wu Yesò Klistò tà li nkɨ̀Ꞌɨ̂ a ngɔ̀ŋ ŋaa nè mèleb bɔ̂ àlo̧ atò a nchɨ̧̀ɨ̧̀te a si la. Tà li tà kà nɨ wuê ndàꞋ mèleb, àlo̧ atò a li nchɨ̧̀ɨ̧̀te a si mɨ̧̂. Fo Mbɔ̧ɔ̧mà yu nàa ka fɨ̀tê la zìambɔŋ è nyɨꞋtè nê eyaa wu nkûŋ. 
1JN.5.7	Èghɨ aà betat àa nyɨ̀Ꞌta nkûŋ la: 
1JN.5.8	Fo Mbɔ̧ɔ̧mà, mèleb nè àlo̧ Yesò yu a le chɨ̧ɨ̧te a si la. Èghɨ baa betat la àa nyɨ̀Ꞌta ànəê yeamɔꞋ. 
1JN.5.9	Bɔbȩ àa ngɨ̀ bɔ̀ shu ànəa bɔ ye la, ba bɨ̧ɨ̧nè nê wu nkûŋ. È me wu a Mbɔ̧ɔ̧mà ko tàa ngɨ̀ tà shu ànəê, è wu nkûŋ tè ntsè àyea wɔ̀bȩ̂. Eyaa wu ànəa Mbɔ̧ɔ̧mà zìambɔŋ shu ane Waã vi la. 
1JN.5.10	È wu ale, waa waa tà zi èntɨ̧ɨ̧ vi ane Waã Mbɔ̧ɔ̧mà la è bɨ̧ɨ̧ne nê mènəè maa Mbɔ̧ɔ̧mà shu la wu nkûŋ. Waa waa tà baka zi èntɨ̧ɨ̧ vi ane Mbɔ̧ɔ̧mà la wua shua nê Mbɔ̧ɔ̧mà wu wòt mèfà̧, nkàà nê tà bakà bɨ̧ɨ̧ne ànəa Mbɔ̧ɔ̧mà shu ane Waã vi la. 
1JN.5.11	Ànəê yaa Mbɔ̧ɔ̧mà shu la wu nê, tà ŋa awa mèmpème kàlìà. Wòt bɨ̧̀ɨ̧̀nâ ane Waã tò, ka tà bɔ̀ mèmpème mbɔŋ. 
1JN.5.12	Waa waa tà zǐ èntɨ̧ɨ̧ vi ane Waã tò wu la ko nê ye bɔ mèmpème, ka wòt kà zi èntɨ̧ɨ̧ vi ane Waã Mbɔ̧ɔ̧mà kà bɔ mèmpème.
1JN.5.13	E shɨa abua yɨ̧ wu bɨ zì mèntɨ̧ɨ̧ mɨ̧ ane Waã Mbɔ̧ɔ̧mà la mbɨ̀Ꞌɨ̀ bɨa ko nê, bɨ bɔ mèmpème kàlìà. 
1JN.5.14	Lə bàa ngàꞋtà àwa a mbì Mbɔ̧ɔ̧mà la wu nê, bàa ndò̧a àghɨ mbɨ̀Ꞌɨ̀ tàa nkɨà la tè tà zə. 
1JN.5.15	Ndɨ̀ wu ba ko nê bàa ngɨ̀ bà lo̧o̧ àghɨ tè tà zə la, ba ko mɨ̧̂ nê àghɨa àgème ba lo̧ abua tò la taa ŋa.
1JN.5.16	Wòt yea wanyɨ vi ngɨa kàbɔ̀ŋ kà wu ewe betsiꞋa è ghɨ̀ tà pfə la, tà tsaꞋte a Mbɔ̧ɔ̧mà àtsəa tò, ko Mbɔ̧ɔ̧mà naa ŋa atò mèmpème. E shua bòt bu bɔ̀ bakà ghɨ mènəè kàbɔ̀ŋ è wu me betsiꞋa è ghɨ̀ bɔ pfəꞋtè la. Ka mènəè kàbɔ̀ŋ kǒ nàà və betsiꞋa è ghɨ̀ wòt pfə la. E ntsea shua nê bɨ̀ tsaꞋte a Mbɔ̧ɔ̧mà ane èwuu kàbɔ̀ŋ mbɔŋ. 
1JN.5.17	Mènəè kà kùꞋ ègème wu kàbɔ̀ŋ, ka bèkàbɔ̀ŋ ko e bɔ̂ ngu bèa ka ghɨ̀ wòt pfə la.
1JN.5.18	Ba ko nê waa waa tà tsiꞋi Waã Mbɔ̧ɔ̧mà la nàà kà ghɨa kàbɔ̀ŋ, nkàà nê Waã Mbɔ̧ɔ̧mà zìambɔŋ nàà mbààba ŋut mbɨ̀Ꞌɨ̀ Satàn wòt kàbɔ̀ŋ zì àlɔꞋ ane tò. 
1JN.5.19	Ngɔ̀ŋ yaa è batè ngu a tèkitebu Satàn wòt kàbɔ̀ŋ, ka baa koê nê ba wu bɔ̧ Mbɔ̧ɔ̧mà. 
1JN.5.20	Ba meè nko nê, Waã Mbɔ̧ɔ̧mà è kɨꞋɨ̀ ŋà àwa èyì mbɨ̀Ꞌɨ̀ baa ko atò wu, tà wu nkûŋ la. Baa tsiꞋi àghɨ yeamɔꞋ nè Mbɔ̧ɔ̧mà ngua shua nê ba tsiꞋi àghɨ yeamɔꞋ nè Waã tò Yesò Klistò. Yesò lâ ngu Mbɔ̧ɔ̧mà mè ngu wòt tàa ŋǎ awa mèmpème kàlìà la.
1JN.5.21	Bɔ̧ bɔ̧, bɨ ko mbɨ̀Ꞌɨ̀ bɨ zì mèntɨ̧ɨ̧ mɨ̧ ane bènambəa.
2JN.1.1	Letà Wajûŋ ayɔɔ bòt Yesò,
2JN.1.1	Abua Mè wu Mbɔ̧ɔ̧mà làà atò la bɔ̂ bɔ̧ bi. Maà ndâ nkɔ̀ŋkà àwɨ̧ ane nkûŋ yu ane ànəa Mbɔ̧ɔ̧mà la. È ntsě wuê ndàꞋà mmɔ̌ màa nkɔ̀ŋkà àwɨ̧ la, waa waa tà ko èngǎ̧ nkûŋ la nàà nkɔ̀ŋkà àwɨ̧ mɨ̧̂. 
2JN.1.2	Ba nkɔ̀ŋkà àwɨ̧ anè nkàà èngǎ̧ nkûŋ yu è wu a mèntɨ̧ɨ̧ ma, mè ngu etseke a mèntɨ̧ɨ̧ ma ane àlia nè àlia la.
2JN.1.3	Maà shù̧ù̧ta Tǎt wa Mbɔ̧ɔ̧mà bɔ̂ Waã vi Yesò Klistò nê bɔ̀ nyɨꞋte a ntsɔ̧̀ wɔb abua ya, nkù tèsȩ ta mè ngɨ̀ bà bɔ àlàŋkè. Èghɨ baa è wu abua ya wu ba ko nkûŋ mè me kɔ̀ŋkè bɔnyɨ ba la.
2JN.1.4	Mâ taꞋa wùꞋtè am ndɨ̀ wu mâ ye nê bɔ̧ bè ko aà nkùŋà mènəè nkûŋ wuê mbɨ̀Ꞌɨ̀ Tǎt wa li shuê nê bà me ghɨ̀ la. 
2JN.1.5	È wu ale, e me shu̧u̧te awê, àwɔ̀ Mè waa màa nkɔ̀ŋkà la nê, bà me kɔ̀ŋkè bɔnyɨ ba. Ànəê yaa e shɨa la ntsě ànəa fi Mbɔ̧ɔ̧mà laꞋnê bà me ghɨ̀ la. Wu ànəa ba li ndzə ebùꞋù tê ane àlia mbì yu ba li ndzì mèntɨ̧ɨ̧ ma ane Yesò la. 
2JN.1.6	Àghɨa àa nyɨꞋte nê baa nkɔ̀ŋkà Mbɔ̧ɔ̧mà la wu màngɨa mènəè tà shu la. Ànəê yaa bɨ li ndzə tê ane àlia mbì yu la, wu ndɨ bɨ̀a me tseke mbɨꞋɨ̀ bòt bɔ̀ɔ nkɔ̀ŋkà Mbɔ̧ɔ̧mà nè bɔnyɨ bɔb la.
2JN.1.7	Bòt mèfà̧ e taꞋa wu àbȩ àfɨ̀Ꞌ yaa. Bèŋût wu bòt bu bɔ̀ɔ ka bɨ̧̀ɨ̧̀ne laꞋ nê Yesò Klistò li ntsìꞋi wɔ̀bȩ̂ la. Èwuu bòt mbɔŋ wu bòt mèfà̧, mè ngu bɔmbù̧ Yesò Klistò. 
2JN.1.8	È wu ale, bɨ̀ me ko awɨ̧ mbɨ̀Ꞌɨ̀ bɨ bi àghɨa bɨ fàꞋà tê mbɔŋ la. Bɨ bɔ ndɨ bɨ̀a bɔ àghɨ àgème Mbɔ̧ɔ̧mà taŋke abua yɨ̧ la. 
2JN.1.9	Bɨ̀ ko nê, waa waa tàa ka ghɨ mbɨꞋɨ̀ èngǎ̧ Yesò Klistò e shu la, me làꞋa nkwèꞋnà àghɨ la, bakà ko a Mbɔ̧ɔ̧mà. Waa waa tàa ngɨ̀à mbɨ̀Ꞌɨ̀ èngǎ̧ mbɔŋ e shu la, è koê a Tǎt wa Mbɔ̧ɔ̧mà bɔ̂ Waã vi. 
2JN.1.10	È wu ale, wòt kɨ̀Ꞌɨ̂ a lob yê me làꞋa èngǎ̧ ko tsa ka nè è waa Yesò li nyɨ̀Ꞌte la, à ka sèè atò. À ka ndem ntsàꞋte atò. 
2JN.1.11	E shua awê nkàà nê, wòt tà tsaꞋte a ŋut la ko nê ye tsiꞋi wòt kàbɔ̀ŋ mbɨ̀Ꞌɨ̀ tòà.
2JN.1.12	Mâ taꞋa bɔ mènəè ma wuê eshu awɨ̧ la, ka è nka wu eshɨ a èbem àkatè. Maà nkwàꞋtà wuê nê, mâ wuê kɨꞋɨ eye awɨ̧ ba nɨ̧̀ ba aa mù mènəè mbɔŋ ane ètsəê, mbɨ̀Ꞌɨ̀ mèngùꞋte naa paa elu̧u̧ a mèntɨ̧ɨ̧ ma.
2JN.1.13	Bɔ̧ wanyɨ wè, Mè wu Mbɔ̧ɔ̧mà làà la, aà ntsàꞋtà awê.
3JN.1.1	Letà Wajûŋ ayɔɔ bòt Yesò,
3JN.1.1	Abua Gayɔ̀s wu màa nkɔ̀ŋkà nkàà nkûŋ yu ane ànəa Mbɔ̧ɔ̧mà la.
3JN.1.2	Ngule shu̧ yaã, maà ntsàꞋtà nê mènəè mê ègème me ghȩ̀ȩ̀ne ntsɔ̧̀, à mě me nèèta nkwèèla, wuê mbɨ̀Ꞌɨ̀ mâ ko nê àà nkwèèla ane mènəè Mbɔ̧ɔ̧mà la.
3JN.1.3	E ndi ntaꞋa wùꞋtè am ndɨ bɔnyɨ ba ko ayɔɔ bòt Yesò, e li nkɨ̀Ꞌɨ̂ a si ŋàa shua am ndɨ àa ntsèka wuê mbɨ̀Ꞌɨ̀ èngǎ̧ Mbɔ̧ɔ̧mà e kɨa la, mè ndâ me ghɨ̀ mènəè nkûŋ la. 
3JN.1.4	Ànəa ko a ntsě betsiꞋa a bɔ̀ am nyaŋ tè ntsè ndɨ mâ zə nê, bɔ̧ bɔ̧ aà ngɨ̀à mènəè nkûŋ la.
3JN.1.5	Ngule shu̧ yaã, mâ ye nê àà ndâ mbà̧à̧ bɔnyɨ ba bu è wû bòt Yesò la ntsɔ̧̀, fɔ̀ɔ̀le nê èbe bɔ̀ wu bègɨ̧̀ la. 
3JN.1.6	Bɔ kɨꞋɨ̀ ntaꞋa làꞋa ndɨ àa nkɔ̀ŋkà bòt la abua bòt chɔsì ko bu a si ŋàa la. Shu̧ yaã, tɨŋe awɔb ane lèghȩ̀ȩ̀nè wɔb ndɨ àa bɔ̌ a Mbɔ̧ɔ̧mà la. 
3JN.1.7	Ko nê, bòt baa e li me gha a lèghȩ̀ȩ̀nè wɔb ane ànəa Yesò Klistò ale, bɔ̀ ka bɨ̧ɨ̧nè enɨ àghɨa ko a dzəâ abua bòt kà wu bòt Yesò la. 
3JN.1.8	Ale, bàa bòt Yesò e bɔ̂ ndɨ bàa tɨŋe bòt baa mbɨ̀Ꞌɨ̀ ezì àbu ba tò ba ane àfàꞋ yu bɔ̀ɔ fàꞋà a màndaꞋa èngǎ̧ nkûŋ la.
3JN.1.9	E ndi shɨ àkatè abua bòt chɔsì bu abàꞋ ŋu la, ka Dìòtèlefès tù̧u̧ eyute ànəa e shua la, ndɨ̀ wu tàa nkɨà nê ye wu ewu àtsəa waa waa la. 
3JN.1.10	Maa me ghɨ̀ tê nkɨ̀Ꞌɨ̂, ka ndɔ̀kè mènəè ègème tà ghɨ̀ la, fɔ̀ɔ̀le ne èbɨꞋte ènəê tà shu ane yaã, nè mèfà̧ tàa ndàꞋà la. Eyaa ntsě ndàꞋà mènəè tàa ngɨ̀à la. Bɔnyɨ ba àa ngɨ̀ bɔ̀ kɨꞋɨ, tà kà sèè awɔb, mè me kele fɔ̀ɔ̀la bòt bu nkɨ esèe àwɔb la, tè fəèà àwɔb a èbem chɔsì.
3JN.1.11	Ngule shu̧ yaã, à ka me fɨŋe bòt bu bɔ̀ɔ ngɨa kàbɔ̀ŋ la. Me fɨŋe wuê è bu bɔ̀ɔ ngɨa ntsɔ̧̀ la. Waa waa tàa ngɨ̀à ntsɔ̧̀ la wu wòt Mbɔ̧ɔ̧mà, ka wòt tàa ngɨ̀à kàbɔ̀ŋ la, wu wòt kà ko a Mbɔ̧ɔ̧mà. 
3JN.1.12	È wu a Dèmetulùs, ko waa waa nàà ndàꞋà ntsɔ̧̀ adù̧ tò. Mènəè tò mè me nyɨꞋte nê wu nkûŋ. Bàa mbɔŋ e ye mɨ̧̂ mè me shu nê tàà ngɨa ntsɔ̧̀, à mè nko nê baa kà laꞋa mèfà̧.
3JN.1.13	Mâ taꞋa bɔ mènəè mâ wu shu awê la, ka è nka wu eshɨ a èbem àkatè. 
3JN.1.14	Maà nkwàꞋtà wuê nê, è bele yàŋe kɨꞋɨ eye awê, baa mù mènəè mbɔŋ ane ètsəê.
3JN.1.15	Àlàŋkè à wu ne nɨ̧̀. Bèshu̧ ba a si ŋàa bàgème aà ntsàꞋtà awê. TsàꞋtè bèshu̧ ba bu a ebàꞋ ŋu la àtsə, àtsə.
JUD.1.1	Letà Juêd, wɔ̀fàꞋ Yesò Klistò, wanyɨ Jimsì,
JUD.1.1	Abua bòt bu bàgème Tǎt waa Mbɔ̧ɔ̧mà làà àwɔb ane bòt bi me nèèta nkɔ̀ŋkè àwɔb, Yesò Klistò mè me baabe awɔb la.
JUD.1.2	Maà shù̧ù̧ta Mbɔ̧ɔ̧mà nê, tà me paa nkua tèsȩ tɨ̧, ngɨ̀ bɨ̀ me bɔ àlàŋkè a mèntɨ̧ɨ̧ mɨ̧, mè ngɨ̀ èkɔŋ wɨ̧ ane bɔnyɨ bɨ̧ è me ghà ne mbì.
JUD.1.3	Ngule bèshu̧ bɔ̧, è ndi ngua nkɨ e shɨ letà waa abua yɨ̧ ane ànəa mèmpème mu ba nɨ̧̀ ba e fɔtè mbɔŋ la. È ngɨ̀ ale èntɨ̧ɨ̧ am e tsiꞋi me ŋwèèlè am nê è shɨŋ ngɨ̀ bɨ̀ neeta mbà̧aã ànəa Ntu̧ Ntsɔ̧̀ yu Mbɔ̧ɔ̧mà ŋa abua bòt bi nènkèm tè ndɔ̀Ꞌ la. 
JUD.1.4	E shɨa ale nkàà nê, bòt ko bɔ tu̧u̧ a Mbɔ̧ɔ̧mà la e yɨ̧ɨ̧tè nyi a kètsìà wɨ̧. Bɔɔ ngèbla èngǎ̧ tò wu àa nyɨ̀Ꞌta èkɔŋ tò la, mbɨ̀Ꞌɨ̀ ebɔ èlu̧ e me ghɨ̌ èbɨꞋte ènəê, mè ntù̧a Yesò Klistò Lefɨ̀Ꞌ wu tà wu Tǎt wa mè ngu ndàꞋ wòt ba bɔ ndɨ bàa me zə atò la. Mbɔ̧ɔ̧mà li ndzaŋe saꞋa ànəa bòt baa, tè nê aa li ebɨɨ abà yɔb.
JUD.1.5	TsiꞋ è mèe nkù̧ù̧te awɨ̧ ànəê ya bɨ ko tê ndɔ̀Ꞌ la. Mbɔ̧ɔ̧mà li ntsì bòt bi a èbem ngoꞋ a Ejìb, bɔ ghà àfɨ̀Ꞌ a me wu tà lììme èbu bɔ li bɔ̀ ka zi mèntɨ̧ɨ̧ mɔb ane tò la. 
JUD.1.6	Bɨ̀ ku̧u̧te ànəa bɔntu̧ Mbɔ̧ɔ̧mà bu bɔ li ngwaꞋa àdziꞋa tà tsia awɔb la ntsiꞋi me ghɨ a èlɨ tsa la. Tà kuule awɔb ane fȩte kà wu li loote, nɔ̀ŋè àwɔb a èbem kèbìꞋà me chɨ̀Ꞌɨ̀ àli yu tàa li saꞋa ngɔ̀ŋ yaa la. 
JUD.1.7	Bòt Sodòm nè bòt Gòmolà nè èlaꞋ bu a ngèt yɔb la e li ngɨ̀ wuê a èlɨ mbɔŋ. Bɔ li ngua mpàꞋta bòt kà yɔꞋɔ awɔb, njɨ̀a àbȩ, mbâ̧tsə te nɔ̀ŋkà nè è teko, tè Mbɔ̧ɔ̧mà lììme awɔb a èbem èwet nɨŋ nyɨ̀Ꞌte àghɨa tàa li ghɨ̀ ne bòt bu bɔ̀ɔ li eye ngoꞋ a èbem èwet ane àlia nè àlia la.
JUD.1.8	Eyaa wu ndɨ bènyɨꞋtà àfɨte bàà àa ngɨ̀à la. Bɔɔ shua nê, ndzò̧tsə tea shua wɔb mènəè, nɨa mbɨ̧te ènyit tɔb ngɨa kàbɔ̀ŋ, ntù̧a enyi a èten Mbɔ̧ɔ̧mà mè ndàꞋa kàbɔ̀ŋ adù̧ èghɨ bu a ègwet la. 
JUD.1.9	Ka wuê Mȩkèl wu tà wu àtsəa bɔntu̧ Mbɔ̧ɔ̧mà la li tà ka ghɨ̂ èwuu ànəê ale. È li ngu àfɨꞋa bɔ Satàn àa ndzɔ̀ ane ànəa àpfəꞋta Musì la, tà kà laꞋa kàbɔ̀ŋ adù̧ Satàn wu. Tà li shu wuê nê, “Mbɔ̧ɔ̧mà è ŋȩte awê.” 
JUD.1.10	Ka bòt ba aà ndàꞋa kàbɔ̀ŋ adù̧ ànəê àgème bɔ̀ bakà ko la. Bɔɔ ngɨ̀à mènəè mbɨ̀Ꞌɨ̀ mbɨ̧te ènyit tɔb tèa nkɨà la kà kwàꞋtè, wuê mbɨ̀Ꞌɨ̀ banyaãbàꞋ. Bɔɔ ye ngoꞋ nkàà èghɨ bàa.
JUD.1.11	Aa li bɨɨ awɔb nkàà nê bɔɔ̀ ngȩȩna ane alu̧ Kên li ngȩ̀ȩ̀nè la. Bɔɔ ngɨa kàbɔ̀ŋ wuê mbɨ̀Ꞌɨ̀ Balààm li ngɨ̀ la ambo èkab, mè nkwèèla àtsə mbɨ̀Ꞌɨ̀ Kolà li nkwèèle la tè Mbɔ̧ɔ̧mà wu li eliime awɔb wuê mbɨ̀Ꞌɨ̀ tòà. 
JUD.1.12	Bòt ba aà ndòa mèkù mɨ̧ ndɨ̀ wu bɔ̀ɔ njɨ̀a bɨ tò ba àdziꞋa bɨ bù̧ù̧te ane èkɔŋ me jɨ èpǎ̧ wɨ̧ la, nkàà nê bɔɔ ngɨ̀à mènəè àtsəa kɔꞋɔ a kètsìà wɨ̧ mè ndzəa wuê è tɔb nè tèbèm. Bɔ wu mbɨ̀Ꞌɨ̀ mbɨ̀ŋ è kɨɨlà àfeme àa nɨa ndèa la, mè ngu mbɨ̀Ꞌɨ̀ èyɨt kà wua nkɔ̀ɔ̀la àfɨꞋa èyɨt àa nkɔ̀ɔ̀la la. Bɔ pfəꞋte nenkèm wuê mbɨ̀Ꞌɨ̀ èyɨt bɔ tsɔꞋte ne tèghàŋtsə la. 
JUD.1.13	Bòt baa e mè ngu mbɨ̀Ꞌɨ̀ èfuu *èdzî èkekweelè, nè mènəè àtsəa kɔꞋɔ mɔb nkɔ̀Ꞌa mbɨꞋɨ̀ àlejuu èfuu *èdzî. Bɔ fəə těnto̧ tu tèa ngà̧aã kà nɔŋe àtsə la. Mbɔ̧ɔ̧mà è taŋke àdziꞋ abua yɔb a èbem kèbìꞋà àa wu ane àlia nè àlia la.
JUD.1.14	Enɔ̀k wu ngute bòt te li ntse akwene Adàm tentùa ka bɔ bi atò la li shu ànəa Mbɔ̧ɔ̧mà nyɨꞋte atò ane ànəa àa li lɔ̀Ꞌɔ eye bòt baa la. Tà li nê, “Bɨ̀ ye a Mbɔ̧ɔ̧mà nkɨ̀Ꞌa nè bɔntu̧ bi ànyaꞋne ànyaꞋne. 
JUD.1.15	Tà kɨꞋa esaꞋa bòt bàgème e màꞋa bòt bu bɔ tu̧u̧ atò la a èbem ngoꞋ ane èbɨꞋte ènəê bu bɔ ghɨ̀ la, nè èwuu èbɨꞋte mèngà̧ mu bòt kàbɔ̀ŋ baa e làꞋà adù̧ tò la!” 
JUD.1.16	Bòt baa aà ntsèka ndèmà a tèbèm tɔb, fèèlà bòt. Bɔɔ ngɨ̀à mènəè wuê mbɨ̀Ꞌɨ̀ mbɨ̧te ènyit tɔb tèa nkɨà la, ngwàbta mètsəê mɔb ngù̧a nkùꞋ tɔb. Bɔɔ fɨ̀ta bòt mɨ̧̂ mbɨꞋɨ ejɨ àbȩ̀ akwen yɔb.
JUD.1.17	Bèshu̧ bɔ̧, bɨ̀ ku̧u̧te mènəè bɔntu̧ Yesò Klistò Lefɨ̀Ꞌ wa e li shu nê naa li ghɨ̀ la. 
JUD.1.18	Bɔ li shu abua yɨ̧ nê, “Naa li ngu ane èli bu ngɔ̀ŋ tsìꞋa nkɨ elìà la, bòt ko e bùꞋ me wȩ̀ȩ̀tè ànəê àgème è wù àyea Mbɔ̧ɔ̧mà la, mè nkùŋà wuê èghɨ mèntɨ̧ɨ̧ mɔb nàa nkɨà, è wù èghɨ àa mbɨ̀a Mbɔ̧ɔ̧mà la.” 
JUD.1.19	Bòt mbɔŋ wu bòt bɔ̀ɔ ndzìà àghàbtè a kètsìà bòt la. Bɔɔ ngɨ̀à wuê mbɨ̀Ꞌɨ̀ mbɨ̧te ènyit tɔb te kɨa la, bɔ̀ ka bɔ Fo Kèfə ane yɔb.
JUD.1.20	Bèshu̧ bɔ̧, è me wu awɨ̧ ko bɨ̀ baãaã mènəè mu bɨ bɨ̧ɨ̧ne la me kweela ngà nè mbì. Mènəè maa dzə abua Mbɔ̧ɔ̧mà zìambɔŋ. Bɨ̀ me tsàꞋte Mbɔ̧ɔ̧mà ane mètàŋ Fo Kèfə. 
JUD.1.21	Bɨa me chɨ̀Ꞌɨ àfɨ̀Ꞌ yu Yesò Klistò Lefɨ̀Ꞌ wa nàa nɨ tèsȩ ti e ghɨ̌ bɨa bɔ mèmpème kàlìà la, bɨ me tseke ane èlɨ Mbɔ̧ɔ̧mà nàa me kɔ̀ŋkè àwɨ̧ la.
JUD.1.22	È me wu bòt bu mèntɨ̧ɨ̧ mɔb bùꞋù te me yu ane mènəè Mbɔ̧ɔ̧mà la, bɨ bɔɔle awɨ̧ ntɨ̀ŋe awɔb. 
JUD.1.23	È me wu e bu ntsìꞋa nga enyi a èwet la, bɨ səè àwɔb ntsì mbɨ̀Ꞌɨ̀ bɔɔ peme. Èbeko nè bòt aa və bɨ bɔ ndɨ bɨ̀a me tɨŋe awɔb la, ka bɨ me ghɨ̌, bɨ me baabe awɨ̧ mbɨ̀Ꞌɨ̀ ka mèntsèke kàbɔ̀ŋ mɔb zì mèkɔb ane yɨ̧.
JUD.1.24	MèngùꞋte wu abua Mbɔ̧ɔ̧mà. BetsiꞋa tà ko ngɨ̀ tè bɨ̀ ka faãaãtè èka bɨ̧, mè ngɨ̀ ndɨ bɨ̀a tɨ̧ɨ̧ a mbì tò kà ye àghɨa bɔ̀ɔ fèèlè àwɨ̧ adù̧ la, mbɨ̀Ꞌɨ̀ bɨa ye ènɨ̧ tò ebɔ mèngùꞋte. 
JUD.1.25	Maà shù̧ù̧ta nê Yesò Klistò Lefɨ̀Ꞌ wa ghɨa bòt è ŋa mèngùꞋte abua tò wu tà wu ndàꞋ Mbɔ̧ɔ̧mà mè ngu Mpemnà wa la. Ètɨ̧̂ ègème, nè mètàŋ ègème e wu abua tò. Kèfɔ̧̀ wu we tò, e bùꞋù tê àfɨꞋa mbì, mè mbèle àfɨ̀Ꞌ yaa, mè ngu ewu ane àlia nè àlia. Àmèn.
REV.1.1	Àkatè yaa a làꞋà ànəa ètsə Yesò Klistò li nyɨ̀Ꞌte abua bɔfàꞋa Mbɔ̧ɔ̧mà, ane èghɨ è bele yaŋe e ghɨ̀ la. Wu Mbɔ̧ɔ̧mà ka tà li ngɨ̀ Yesò koê èghɨ ngaa la. Yesò li ntsàa wantu̧ vi, tà nyɨ̀Ꞌte èghɨ ngaa abua wɔ̀fàꞋ vi Jɔ̌n. 
REV.1.2	Jɔ̌n li shu bòt èngǎ̧ Mbɔ̧ɔ̧mà nè nkûŋ yu Yesò Klistò e nyɨꞋte atò la. 
REV.1.3	Ntsɔ̧̀ wu wòt wu tàa tɔ mèngǎ̧ màa Mbɔ̧ɔ̧mà nyɨꞋte atò la abua bòt la. Ntsɔ̧̀ mè ngu bòt bu bɔ̀ɔ ndzəa mè nɔ̀ŋà èghɨ bàa bɔ shɨ la, nkàà nê àfɨꞋa èghɨ mbɔŋ àa ghɨ̀ la aà nkùꞋà.
REV.1.4	Àkatè yaa shɨa Jɔ̌n:
REV.1.4	Abua bèchɔsì bu basà̧à̧mbe àlaꞋ a Esìà la.
REV.1.4	Maà shù̧ù̧ta nê Mbɔ̧ɔ̧mà nyɨꞋte a ntsɔ̧̀ vi abua yɨ̧, ngɨ̀ àlàŋkè à wua mèntɨ̧ɨ̧ mɨ̧. Wu tòà wu tàa və, tà li ndzaŋe wu, mè ngu li ekɨꞋɨ la. Ntsɔ̧̀ waa nè àlàŋkè yaa a mè ndzəa abua fote Mbɔ̧ɔ̧mà tu tesà̧à̧mbe te tɨ̧ɨ̧te a mbì àtɨ̧a kèfɔ̧̀ a tò la. 
REV.1.5	Ntsɔ̧̀ waa nè àlàŋkè yaa a mè dzə abua Yesò Klistò wu tàa ndàꞋà wuê nkûŋ, ndɔ̀Ꞌ ngu wòt mbì Mbɔ̧ɔ̧mà li mbɨ̀ njù̧ù̧me atò, tà mè ngu àtsəa bèfɔ̧̀ bàgème a ngɔ̀ŋ ŋaa la.
REV.1.5	Yesò è kɔ̀ŋkè àwa nɨ̀ àlo̧ azi è shùù a kàbɔ̀ŋ wa, mbɨ̀Ꞌɨ̀ e ghɨ baa peme. 
REV.1.6	Tà li ngɨ̀ àwa ane bòt lèfɔ̧̀ vi, nê ba wu bèntsìà mèpɨ̧̀ bɔ̀ɔ ngɨ̀à àfaꞋa Tǎt vi Mbɔ̧ɔ̧mà la. Maà shù̧ù̧ta nê mèngùꞋte nè mètàŋ è wu abua Yesò Klistò ane àlia nè àlia. Àmèn.
REV.1.7	Bɨ̀ ye, tàa nkɨ̀Ꞌa a èbem mbàꞋ.
REV.1.7	Waa waa naa li ye atò,
REV.1.7	fɔɔle nè bòt bu bɔ li sɔɔbe atò la.
REV.1.7	Bòt èlaꞋ ègème a ngɔ̀ŋ ŋaa aa li dɨ̌
REV.1.7	nkàà àghɨa a li ngɨ̀ ane tò la.
REV.1.7	Ane nkûŋ, eyaa bê ngu ndɨ àa li wu la.
REV.1.7	Àmèn!
REV.1.8	Mbɔ̧ɔ̧mà Lefɨ̀Ꞌ shu nê, “E ngu MèmbùꞋu nè Mèndìa. Wu mmɔ̌ wu màa və, e ndi ndzaŋe wu, mè ngu li ekɨꞋɨ la. Wu mmɔ̌ Àtsèàngɔ̀ŋ à.”
REV.1.9	Mmɔ̌ Jɔ̌n wanyɨ wɨ̧, ba nɨ̧̀ ba è tsìꞋi àghɨ yeamɔꞋ ane Yesò Klistò la. Ba nɨ̧̀ ba e kuule mèntɨ̧ɨ̧ ma a èbem ngoꞋ tu ndzèa wa la, nkàà nê ba nɨ a Yesò Klistò mbɨ̀Ꞌɨ̀ fɔ̧̀ wa. Bɔ li mbà̧ am ntsàà a èbem àdziꞋa si àyuube ako a èbem *èdzî bɔɔ ntɔ nê Patmɔ̀s la, nkàà ndɨ mâ làꞋa èngǎ̧ Mbɔ̧ɔ̧mà, Yesò Klistò nyɨ̀Ꞌte nê wu nkûŋ la. 
REV.1.10	Mbɨ̀Ꞌɨ̀ è ngu abot ane Àliapfəèa Mbɔ̧ɔ̧mà ako la, Fo Mbɔ̧ɔ̧mà e kɨꞋɨ ane yaã, e ndzə àtɔŋ ko akwèn yaã ndàꞋà mbɨ̀Ꞌɨ̀ èsɔndɨk. 
REV.1.11	Àtɔŋ mbɔŋ a nê, “Shɨ àghɨa à ye la a èbem àkatè, ntsàà abua bèchɔsì bu basà̧à̧mbe la. Tsàà abua wu a Efesɔ̀s la, nè Sìmȩnà, nè Pegamùm, nè Tȩ̀tilà nè Sadìs, nè Fìlàdefìà, mè nè Làoêdisìà.”
REV.1.12	ÀfɨꞋa mbɔŋ e ngeble am e ye wòt wu ndàꞋa abua am la. Mbɨ̀Ꞌɨ̀ mâ gheble am la, e ndze èghɨ bɔ̀ɔ ntsia èkaꞋà adù̧ la, besà̧à̧mbe bɔ ghɨ ane goêl la. 
REV.1.13	Wòt kǒ mbɨ̀Ꞌɨ̀ Waã Wòt tɨ̧ɨ̧ a kètsìà èghɨ bàa bɔ̀ɔ ntsìta mèkàꞋà adù̧ la. Tà li nkwà̧aã èmǎ̧ e chu tê ngu atɔka tò la, mè nkùùle nkànda bɔ ghɨ ane goêl la a ghèmnà vi. 
REV.1.14	Nyemtetsə tò te li ngua fəèəèta tè ntsè èŋu, kwat tè ntsìꞋi mbɨ̀Ꞌɨ̀ tègwele fɔ̀kènɔ̀ŋ, àghɨ atò a me beꞋa mbɨ̀Ꞌɨ̀ èwet nkòòlâ la. 
REV.1.15	Èka tò e li ngua mbèꞋa mbɨ̀Ꞌɨ̀ àtɨ̧ɨ̧na bɔ to̧a èwet la, àtɔŋ tò a mè ngu mbɨ̀Ꞌɨ̀ mèdzî nàa nchua a ègwet èbȩ la. 
REV.1.16	Tà li mbèà těnto̧ tesà̧à̧mbe àbualu̧ azi, nyi nàa ntɔ̀a èbâ bebe la è dzəèa ètsəê tò, èsi tò e mè me kàꞋtè mbɨ̀Ꞌɨ̀ àtaãnyèm a nèngû̧.
REV.1.17	Mâ ye atò ale, mbê nchu mbɔ̀tè a mbì tò mbɨ̀Ꞌɨ̀ wòt tà pfə la. Ka tà nɔ̀ŋè àbualu̧ azi a ègwet laã nê, “Ka mbɔ̀â, E ngu MèmbùꞋu nè Mèndìa, 
REV.1.18	mè ngu wòt wu tà wu yu̧ la. E ndi mpfə, ka nè àfɨ̀Ꞌ yaa e ntsiꞋi yu̧ kà wu li e tsi pfə. Mâ bɔ nkȩ̀ȩ̀te èvə nè ète àdziꞋa àlaꞋ a bèmpfəà.
REV.1.19	“Ale, shɨ èghɨ bàagème à ye la. Shɨ èghɨ bu àa ghɨ àfɨ̀Ꞌ yaa la, mè shɨ e bu è bele kaa ghɨ̀ la. 
REV.1.20	È me wu ànəa ndò̧ yu ane těnto̧ tu tesà̧à̧mbe mâ bèa àbualu̧ am la, nè èghɨ bu besà̧à̧mbe bɔ̀ɔ ntsìta mèkàꞋà adù̧, bɔ ghɨ ane goêl la, ko tsiꞋ è shu awê lə èghɨ mbɔŋ. Těnto̧ tu tesà̧à̧mbe la wu bɔntu̧ bu basà̧à̧mbe bɔ̀ɔ ndȩ̀à bèchɔsì bu basà̧à̧mbe la. Èghɨ bu bɔ̀ɔ ntsìta mèkàꞋa adù̧ besà̧à̧mbe la, è wu bèchɔsì ngaa basà̧à̧mbe la.
REV.2.1	“Shɨa àkatè abua wantu̧ Mbɔ̧ɔ̧mà wu tàa ndȩ̀a chɔsì wu a Efesɔ̀s la nê,
REV.2.1	‘Mèngà̧ maa è dzəa abua wòt wu tà bèa těnto̧ tu tesà̧à̧mbe àbualu̧ azi, mè me ghȩ̀ȩ̀nè a kètsìà èghɨ bu besà̧à̧mbe bɔ̀ɔ ntsìta mèkàꞋà adù̧, bɔ ghɨ ane goêl la. 
REV.2.2	Mâ ko èghɨ bɨ̀a ngɨ̀à la. Mâ ko tèbəꞋte bɨ faꞋ mbɔŋ, mè nkùùlè mèntɨ̧ɨ̧ mɨ̧ a èbem ngoꞋtsə la. Mâ ko nê bɨ̀a ka bɨ̧ɨ̧ne nê bòt kàbɔ̀ŋ è wu ayɔɔ yɨ̧. Bɨ bàŋe bòt bu bɔ̀ɔ shua nê bɔ wu bɔntu̧ Yesò, ka bɔ̀ ka wu bùà la, ndze nê bɔ wu bòt mèfà̧. 
REV.2.3	Bɨ batè ntaꞋa ye ngoꞋ ane èlen laã ale, ka mbɔ̀ nkùùle mèntɨ̧ɨ̧ mɨ̧, bɨ̀ ka kaã.
REV.2.4	“ ‘Ka àghɨ aà yeamɔꞋ bɨ̀a ngɨ̀à àa ka bɔŋ am la. Bɨà kà tsi nkɔ̀ŋkè am mbɨ̀Ꞌɨ̀ bɨ li mbɨ̀ ngua nkɔ̀ŋkà am la. 
REV.2.5	È wu ale, bɨ̀ ku̧u̧te àdziꞋa èkɔŋ wɨ̧ è le wu ane yaã la, nkùbte mèntɨ̧ɨ̧ mɨ̧, mè me ghɨ mbɨ̀Ꞌɨ̀ bɨ li ndzaãaã ngùa ngɨ̀à la. Bɨ̀ baka kubte, ko ma kɨꞋɨ e tsì àyɨ̧ ne àghɨ yu bɔɔ ntsia èkaꞋà adù̧ la adzìꞋa zi. 
REV.2.6	Ka àghɨ aà yeamɔꞋ màa kɔ̀ŋkà wɨ̧ adù̧ la. Bɨà mpààbà èbɨꞋte èghɨ bu bòt bu bɔ̀ɔ nkuŋa Nìkòlatàn la, àa ngɨ̀à la, mbɨ̀Ꞌɨ̀ mmɔ̌ mbɔŋ màa mpààbà la.
REV.2.7	“ ‘Wòt bɔ ètû̧, tà yùte ànəê ayaa Fo Mbɔ̧ɔ̧mà wua shua abua bèchɔsì bu la. Wòt kuula èntɨ̧ɨ̧ vi nùà tè ntsèà ko maa ghɨ̌ tàa jɨ tètaãaãte àyɨt yu a palàdȩê Mbɔ̧ɔ̧mà, àa ŋa mèmpème la.
REV.2.8	“ ‘Shɨa àkatè abua wantu̧ Mbɔ̧ɔ̧mà wu tàa ndȩa chɔsì wu a Sìmȩnà la nê:
REV.2.8	‘Eyaa mèngǎ̧ wòt wu tà wù MèmbùꞋu nè Mèndìa la. Wu tòà wu tà li mpfə mè njù̧ù̧me la. 
REV.2.9	Mâ koê ngoꞋte bɨ̀a ndzèa la, nè ntseb bɨ̀ wu a èbèm la, (ka ane nkûŋ) bɨ bɔ èghɨ nyaŋ. Mâ koê mɨ̧̂ ndɨ bòt bu bɔ̀ɔ fɨ̀ta nè bɔ wu Bèjuê, ka bɔ̀ ka wu bùà la, àa ndàꞋa kàbɔ̀ŋ ane èlen lɨ̧ la. Bɔ wu ènɔ̧̂ bòt Satàn. 
REV.2.10	Bɨ̀ ka mbɔ̀â nkàà ngoꞋ tu bɨ̀a ye tùà la. Bɨ̀ ye, Satàn nàà zǐ àbəèꞋ àyɨ̧ a tèfȩ, mbɨ̀Ꞌɨ̀ bɔɔ nyɔ̀Ꞌta awɨ̧ e ye ndɨ bɨ zì mèntɨ̧ɨ̧ mɨ̧ ane Yesò la. Bɨ gha ye ngoꞋ mbɔŋ wuê ane èli èghem. Bɨ̀ tsiꞋ mèntɨ̧ɨ̧ mɨ̧ ane yaã me kweele, ka è màà ngu wuê èvə. Bɨ ghɨ̀ ale, ko bɨa bɔ àbȩ̀, è wu mèmpème kàlìà la.
REV.2.11	“ ‘Wòt bɔ ètû̧, tà yùte ànəa Fo Mbɔ̧ɔ̧mà nàà shu abua bèchɔsì bu la. Wòt kùùla èntɨ̧ɨ̧ vi nùà tè ntsèà, ko tà ka tsi li epfə èvə kwèn lu bòt ko àa li pfə lùà la.
REV.2.12	“Shɨa àkatè abua wantu̧ Mbɔ̧ɔ̧mà wu tàa ndȩa chɔsì wu a Pegamùm la nê:
REV.2.12	‘Eyaa mèngǎ̧ wòt wu tà bɔ nyi yu nàa ntɔa èbâ bebe la. 
REV.2.13	Mâ ko àdziꞋa bɨ̀a ntsèka la, wu àdziꞋa àtɨ̧a kèfɔ̧̀ Satàn à wu abot la. Mâ koê nê bɨ bakà li mè tu̧ nê bɨ wu bòt bɔ̧. Bɨ li bɨ̀ ka tsi mèntɨ̧ɨ̧ mɨ̧ ane yaã ka wuê àfɨꞋa bɔ li mbùŋa Antipà wu tà li ngua nkuŋe am nè èntɨ̧ɨ̧ vi wemɔꞋ la. Bɔ li mbùŋe atò a kètsìà wɨ̧, àdziꞋa Satàn nàa ntsèka la, nkàà ndɨ tà li ngua ndàꞋa èngǎ̧ am la.
REV.2.14	“ ‘Ka èghɨ ko aa və bɨ̀a ngɨ̀à màa ka kɔ̀ŋkè la. Bòt ko aa ayɔɔ yɨ̧ bɔ̀ɔ ngɨ̀à èghɨ bu Balààm li ngua nyɨ̀Ꞌta la. Tà li nkɨ̀ɨ̀te a Balàk tà fɨte bòt Izəèlȩê bɔ ghɨa kàbɔ̀ŋ. Balàk li ngɨ̀ bɔ me paꞋte àbɨ̧ mè njɨ̀a èghɨ bɔ nɨŋ ntsì mèpɨ̧̀ la. 
REV.2.15	Bɨ bɔ bòt ko ayɔɔ yɨ̧ mɨ̧̂ bɔ̀ɔ ngɨ̀à èbɨꞋte èghɨ bu Nìkòlatàn nàa nyɨ̀Ꞌta la. 
REV.2.16	Bɨ̀ kubte mènəè kàbɔ̀ŋ mɨ̧, na bɨ bakà kùbte, ko màa kɨꞋɨ ne nyi ebà bebe yu nàà dzə àtsə am la enû bòt nga la.
REV.2.17	“ ‘Wòt bɔ ètû̧, tà yùte ànəa Fo Mbɔ̧ɔ̧mà nàa shua abua bèchɔsì bu la. Wòt kùùla èntɨ̧ɨ̧ vi nùà tè ntsèà, ko maa ŋa àbəꞋa èghɨjɨ ndò̧ Mbɔ̧ɔ̧mà abua tò, e mě ŋa atò èti kèfə, bɔ shɨ èlen fi adù̧, kà wòt tsa ko lùà, kà wu wòt wu mâ ŋa èlen mbɔŋ abua tò la.
REV.2.18	“Shɨa àkatè abua wantu̧ Mbɔ̧ɔ̧mà wu tàa ndȩa chɔsì wu a Tȩ̀tilà la nê:
REV.2.18	‘Eyaa mèngǎ̧ Waã Mbɔ̧ɔ̧mà wu àghɨ atò àa mbèꞋa mbɨ̀Ꞌɨ̀ èwet nkòòla la, èka tò e mè me beꞋe mbɨ̀Ꞌɨ̀ àtɨ̧ɨ̧na bɔ to̧a èwet la. 
REV.2.19	Mâ ko èghɨ bɨ̀a ngɨ̀à la. Mâ ko nê bɨà nkɔ̀ŋkà wɨ̧, mè nè ndɨ mèntɨ̧ɨ̧ mɨ̧ bele ane yaã, bɨ mè me tɨŋe bɔnyɨ bɨ̧ ntsɔ̧̀, mè nkùùla mèntɨ̧ɨ̧ mɨ̧ la. Mâ koê mɨ̧̂ nê èghɨ bɨ̀a ngɨa àfɨ̀Ꞌ yaa la e tsè èbu bɨ li ndzaã ngua ngɨ̀à la.
REV.2.20	“ ‘Ka àghɨ aà yeamɔꞋ bɨ̀a ngɨ̀à màa ka kɔ̀ŋkè la. Bɨ sǎ Jezebèl ayɔɔ yɨ̧, àvi wu tàa ntɔ avi nê ye wu ndàꞋàtɔŋ Mbɔ̧ɔ̧mà la. Tàa fɨ̀ta bɔfàꞋ bɔ̧ ngɨ̀à bɔ paꞋtà àbɨ̧ mè njɨ̀a èghɨ bɔ nɨŋ ntsì mèpɨ̧̀ la. 
REV.2.21	E ndi ŋǎ atò àfɨ̀Ꞌ nê tà kubte, ka tà tu̧u̧ ekubte ane mènəè kàbɔ̀ŋ mi. 
REV.2.22	Maa ghɨ̌ tàa kwene àghɔ̧, e mě zi bòt bu bɔ li ngua njɨ̀a àbȩ bɔ̂ tò ba la a èbem ngoꞋ kèkweelè, na bɔ bakà kùbte a màngɨa èbɨꞋte ènəê bu tàa ngɨ̀à la. 
REV.2.23	Maa liime bòt bu bɔ̀ɔ nkuŋa tò la. Àyaa aa ghɨ̌ bèchɔsì bu bàgème aa ko nê mâ ko mèmɨ̀ɨ̀te bòt bàgème nè àghɨa àa mèntɨ̧ɨ̧ mɔb la. Maa ŋa waa waa àghɨa a kùꞋù ane àfàꞋ tàa ngɨ̀à la. 
REV.2.24	È me wu àbəèꞋ àyɨ̧ yu a Tȩ̀tilà bɨ baka bɨ̧ɨ̧ne èghɨ bu Jezebèl nàa nyɨ̀Ꞌta la, bɨ̀ ka meè nko èghɨ bu bòt àa ntɔ nê wu ngule ènəê ndò̧ Satàn la, ko mâ shu abua yɨ̧ nê è nka tsi nɔ̀ŋe àbòꞋà ko tsa a ègwet lɨ̧ a. 
REV.2.25	Ka bɨ baãaã èghɨ bu bɨ ko tê ndɔ̀Ꞌ la ntsɔ̧̀, tè è ngɨa nkɨ̀Ꞌɨ̂.
REV.2.26	“ ‘Wòt kuula èntɨ̧ɨ̧ vi nùà tè ntsèà, mè ngɨ̀ àghɨa màa nkɨà la ngà te ndìà, ko maa ŋa atò mètàŋ a ègwet èlaꞋ ègème, 
REV.2.27	wuê mbɨ̀Ꞌɨ̀ Tǎt am è ŋa mètàŋ abua am la.
REV.2.27	Ŋut naa me nɨ ambàŋ àtɨ̧ɨ̧na mbà̧aã
REV.2.27	èlaꞋ mbɔŋ kà ku tèsȩ,
REV.2.27	ngɔ̀Ꞌà àwɔb, mbɨ̀Ꞌɨ̀ bakɨ̀ŋ ètsaꞋ
REV.2.27	bèa ngɨ̀ be boꞋtè ane tèbatsə la.
REV.2.28	Maa mě ŋa atò kěnto̧ fu kèa sàꞋa a ntɔtetsɔ̌Ꞌ la. 
REV.2.29	Wòt bɔ ètû̧, tà yùte ànəa Fo Mbɔ̧ɔ̧mà wua shua abua bèchɔsì bu la.”
REV.3.1	“ ‘Shɨa àkatè abua wantu̧ Mbɔ̧ɔ̧mà wu tàa ndȩa chɔsì wu a Sadìs la nê:
REV.3.1	‘Eyaa mèngǎ̧ wòt wu tà bɔ fote Mbɔ̧ɔ̧mà tu tesà̧à̧mbe nè těnto̧ tu tesà̧à̧mbe la. Mâ ko èghɨ bɨ̀a ngɨ̀à la, bòt aà ndzèa wɨ̧ nê bɨ wu bòt yu̧, ka bɨ bɔ ngu bèmpfəà. 
REV.3.2	Bɨ̀ lɔ̀ka wɨ̧, mbɨ̀Ꞌɨ̀ adziꞋi fo wu a èbem lɨ̧ la paa mì bɨ paà mpfə, nkàà nê mâ ye nê mènəè mɨ̧ bakà kùꞋ a mbì Mbɔ̧ɔ̧mà. 
REV.3.3	Ale, bɨ̀ ku̧u̧te àghɨa bɨ li ndzə mbɨ̧̀ɨ̧̀nê la, me ghɨa yùà ngà nè mbì, mbɔ̂ mè nkùbte mèntɨ̧ɨ̧ mɨ̧ ane kàbɔ̀ŋ wu bɨ̀a ngɨ̀à la. Bɨ baka lɔke wɨ̧, ko maa kɨꞋɨ àfɨꞋa kà bɨ ko, mbɨ̀Ꞌɨ̀ tsɔŋ nàa ngɨ̀ tà kɨ̀Ꞌɨ̂ la.
REV.3.4	“ ‘Ka bɔlɨ bòt ko e bele ayɔɔ yɨ̧ a Sadìs və kà dɔte ndǐ tɔb. Bòt ngaa aa li kwaã ndìte kèfə e wu ba tò ba, nkàà nê bɔ kuꞋ. 
REV.3.5	Wòt kùùla èntɨ̧ɨ̧ vi nùà tè ntsèà, ko tàa li kwaã ndìte kèfə, è nka mè ngu tsì èlen tò a èbem àkata mèmpème. Maa li mě tɨ̧ɨ̧ a mbì Tǎt am nè bɔntu̧ bi e shu nê tà wu wòt am. 
REV.3.6	Wòt bɔ ètû̧, tà yùte ànəa Fo Mbɔ̧ɔ̧mà wua shua abua bèchɔsì bu la.
REV.3.7	“ ‘Shɨa àkatè abua wantu̧ Mbɔ̧ɔ̧mà wu tàa ndȩa a chɔsì wu a Fìlàdefìà la nê:
REV.3.7	‘Eyaa wu mèngǎ̧ Ngule Waã Mbɔ̧ɔ̧mà, tà mèe ngu wòt nkûŋ la. Nkȩte fɔ̧̀ Dàbid te wu abua tò. Tàa ngɨ̀ tà kȩ ètsələèꞋ, wòt kà ko ntsɔꞋ; tà ntsɔꞋ ètsələèꞋ, wòt kà ko nkȩ̀. 
REV.3.8	Mâ ko èghɨ bɨ̀a ngɨ̀à la. Bɨ̀ ye, mâ tsɔꞋɔ ètsələèꞋ abua yɨ̧ betsiꞋa wòt kà koê ngàbà la. Mâ ko nê bɨ batè mbɔ wuê adziꞋi mètàŋ ale, ka mbɔ̀ me ghɨ̀ àghɨa mâ shu la, bɨ̀ ka mè ntu̧ èlen laã. 
REV.3.9	È me wu bòt ènɔ̧̂ Satàn, bòt mèfà̧ bu bɔ̀ɔ shua nê bɔ wu Bèjuê kà wu bùà la, ko maa ghɨ̌ bɔɔ kɨꞋɨ eŋɔꞋne a si a mbì lɨ̧ ekukte awɨ̧. Bɔɔ ko bàgème nê maà nkɔ̀ŋkà àwɨ̧. 
REV.3.10	Mâ shu nê ndɨ̀ wu bɨ kuule mèntɨ̧ɨ̧ mɨ̧ ngɨ̀ mbɨ̀Ꞌɨ̀ mâ shu la, maa baaba awɨ̧ àfɨꞋa màa nɨ ngoꞋ enyɔ̀Ꞌte bòt sitsǎꞋ bàgème la.
REV.3.11	“ ‘E mbele yàŋe kɨꞋɨ, è wu ale bɨ̀ baãaã èghɨ bu bɨ bɔ tê ndɔ̀Ꞌ la ntsɔ̧̀, mbɨ̀Ꞌɨ̀ ka wòt kǒ fàà ènɨ̧ wu Mbɔ̧ɔ̧mà nɔ̀ŋe abua yɨ̧ la. 
REV.3.12	Wòt tà kuule èntɨ̧ɨ̧ vi nù tè ntsè la, maa li ghɨ̌ tàa bɔ àdziꞋ a lob Mbɔ̧ɔ̧mà am ane àlia nè àlia. Àfɨ̀Ꞌà ko tàa li sà àdziꞋa mbɔŋ la a ntsě. Maa shɨ èlen Mbɔ̧ɔ̧mà am a èsi tò, nè èlen àdziꞋ yu Mbɔ̧ɔ̧mà am nàa ntsèka, è wu Jèlusalèm fi, è dzəa ègwet abua Mbɔ̧ɔ̧mà am la. Maa shɨ èlen fi laã mɨ̧̂ a èsi tò. 
REV.3.13	Wòt bɔ ètû̧, tà yùte ànəa Fo Mbɔ̧ɔ̧mà nàa shua abua bèchɔsì bu la.
REV.3.14	“ ‘Shɨa àkatè abua wantu̧ Mbɔ̧ɔ̧mà wu tàa ndȩa chɔsì wu a Làoêdisìà la nê:
REV.3.14	‘Eyaa wu mèngǎ̧ wòt wu bɔ̀ɔ ntɔ atò nê Àmèn, mè ngu wòt nkûŋ, mèngǎ̧ tò è kùꞋu me bòt àa bɨ̧ɨ̧ne la. Mbɔ̧ɔ̧mà li ngɨ̀ àghɨ àgème a bùꞋ ane tò. 
REV.3.15	Mâ ko èghɨ bɨ̀a ngɨ̀à la, bɨa kà lù̧, bɨ̀ ka wua fia. Ka bɨ wu me lù̧u̧ ko bɨ me fi. 
REV.3.16	Ka ndɨ̀ wu bɨ̀a ka lù̧, bɨ̀ ka wua fia la, maa tsəè awɨ̧ a si mbɨ̀Ꞌɨ̀ mattsə. 
REV.3.17	Bɨà shua nê bɨ wu bòt èsi ntsɔ̧̀, mbɔ àghɨ àgème, tè bɨ ka tsi ngua mbùa àghɨ. Ka bɨà shua ale bɨ̀ ka lem nko nê bɨ bakà bɔ àghɨ, ngu mbɨ̀Ꞌɨ̀ bòt bòt aa me ku tèsȩ tɨ̧ la, ngȩ̀ȩ̀nà mbɨ̀Ꞌɨ̀ bòt ntseb kà kwaãaã ndǐtsə, mè ngu mbɨ̀Ꞌɨ̀ bòt àghɨ àleme. 
REV.3.18	Ale, mâ kɨɨte awɨ̧ nê bɨ̀ kɨꞋɨ abua am njû̧ a ngule goêl bɔ to̧ a èwet tè ndɔ̀tetsə te dzə adù̧ la, mbɨ̀Ꞌɨ̀ wu ndaŋe bòt èsi ntsɔ̧̀. Bɨ̀ kɨꞋɨ mɨ̧̂ njû̧ ndìte kèfə nkàbte mbɨ̧̀ tɨ̧, mbɨ̀Ꞌɨ̀ tea ghɨ̌ bɨa baka tsi mbɔ̀ àtsəa kɔꞋɔ. Bɨ̀ mě nkɨ̀Ꞌɨ̂ njû̧ èghɨbə ndzì àghɨ ayɨ̧ mbɨ̀Ꞌɨ̀ e me ye èdziꞋ ntsɔ̧̀.
REV.3.19	“ ‘Bòt bu màa nkɔ̀ŋkà la wu bòt màa ŋȩ awɔb, mè mbà̧à̧ta wɔb ane èbu kekweelè mbɨ̀Ꞌɨ̀ bɔɔ bɔ èyì la. È wu ale, bɨ̀ kwàꞋte ntsɔ̧̀ nkùbte mènəè kàbɔ̀ŋ mɨ̧. 
REV.3.20	Bɨ̀ ye, e ngua ètsələèꞋ mâ tɨ̧ me luꞋte la, wòt zəèa àtɔŋ am ntsɔ̀Ꞌɔ ètsələèꞋ, ko maa nyi a lob e wu ne tò, ba tò àa jɨ èghɨjɨ nɔ̂.
REV.3.21	“ ‘Wòt kuule èntɨ̧ɨ̧ vi nù tè ntsèà ko maa li ghɨ tàa tseke a ègwet àtɨ̧a kèfɔ̧̀ am ba tò, wuê mbɨ̀Ꞌɨ̀ e ndi kuule èntɨ̧ɨ̧ am nù tè ntsè, Tǎt am ghɨ̀ e ntsèke ba tò a ègwet àtɨ̧a kèfɔ̧̀ tò la. 
REV.3.22	Wòt bɔ ètû̧, tà yùte ànəa Fo Mbɔ̧ɔ̧mà nàa shu abua bèchɔsì bu la.”
REV.4.1	Mènəè maa ègème tsè e mè ndze àtsə, me ye ètsələèꞋ ko etsɔꞋɔ a ègwet. E ndzə àtɔŋ yu a li ndàꞋà abua am mbɨ̀Ꞌɨ̀ èsɔndɨk la, a nê “KɔꞋ àdziꞋ yaa mbɨ̀Ꞌɨ̀ maa nyɨꞋte àwê èghɨ è bele kaa ghɨ̀ la.” 
REV.4.2	KwàꞋ àfɨꞋa mbɔŋ Fo Mbɔ̧ɔ̧mà kɨꞋɨ adù̧ yaã ngɨ̀ e ndze àtɨ̧a kèfɔ̧̀ a ègwet wòt kǒ tseke adù̧ la. 
REV.4.3	Èsi wòt wu a ègwet àtɨ̧a kèfɔ̧̀ yu la e wu mbɨ̀Ꞌɨ̀ àti ako àa fəèəèta nkàꞋtà, bɔ̀ɔ ntɔ ane jaspà nè kànelìan la. Nàmbəabaŋ la 
REV.4.4	Ètɨ̧ kèfɔ̧̀ ko èghem yebe ntsɔ̀b bekwì e ghaalè àtɨ̧a mbɔŋ. Bɔɔjuŋ ko èghem yebe ntsɔ̀b bekwì e tseke a ègwet ètɨ̧ bu, nkwaãaã ndìte kèfə, mè nkaãaã ntà̧ kèfɔ̧̀ bɔ nɨa goêl ngɨ̀ la. 
REV.4.5	E me ye mèkàꞋà nkàꞋà la, mè nê èfàŋ ngwèla la e dzə a ègwet àtɨ̧a kèfɔ̧̀ yu. E mè ndze bètɔsìlam basà̧à̧mbe mbèꞋa a mbì àtɨ̧a kèfɔ̧̀ yu, è wu fote Mbɔ̧ɔ̧mà tu tesà̧à̧mbe la. 
REV.4.6	E mè ndzi *èdzî ko a mbì àtɨ̧a kèfɔ̧̀ yu, e me fəəte mbɨ̀Ꞌɨ̀ àlùgɨ̀lâ.
REV.4.6	Èghɨ ko bekwì è wu yu̧ la e ghaalè àtɨ̧a kèfɔ̧̀ yu ntɨ̧̀ɨ̧̀te abà ègème, mbɔ̀ àghɨ nyaŋ a mbì nè kwèn. 
REV.4.7	Àyea mbì adù̧ a wu mbɨ̀Ꞌɨ̀ sambàŋ, àyea a kɨꞋɨ a kwèn tò la a wu mbɨ̀Ꞌɨ̀ lu̧mpɔ̀ŋ. Àyea è wù betat la, a bɔ èsi e fəə èsi wɔ̀bȩ̂ la, àyea, è wù bekwì la, a wu mbɨ̀Ꞌɨ̀ èfaã ko àa ndèa a ègwet la. 
REV.4.8	Àghɨ àgème ane èghɨ yu̧ bu bekwì la, a bɔ tèbaabètsə tentùa mè mbɔ̀ àghɨ ane yɔb a èdziꞋ ègème, àbȩ nè èbèm. Àfɨ̀Ꞌ àgème nèngû̧ bɔ̂ ètsəꞋ bɔ me kɔ̧ mèkù̧ shua nê,
REV.4.8	“Mbɔ̧ɔ̧mà Lefɨ̀Ꞌ Àtsèàngɔ̀ŋ tà tse èghɨ ègème,
REV.4.8	mè mbɔ̀ èntɨ̧ɨ̧ kèfə ntsè àghɨ àgème.
REV.4.8	Tà li ndzaŋe wu, mè ngu àfɨ̀Ꞌ yaa,
REV.4.8	mè ngu e li ekɨꞋɨ.”
REV.4.9	Èghɨ bu bekwì, è wu yu̧ la e me kɔ̧ mèkù̧ ngùꞋtà, nkùkta mè nkɔ̀ŋkà wòt wu tà tseke a ègwet àtɨ̧a kèfɔ̧̀ yu, tà wu ane àlia nè àlia la. Mbɨ̀Ꞌɨ̀ bɔ ghɨ̀ ale la, 
REV.4.10	bɔɔjuŋ bu èghem yebe ntsɔ̀b bakwì la e bɔ̀te a si a mbì wòt wu tà tseke a ègwet àtɨ̧a kèfɔ̧̀ yu la, me dèbè èbu ngùꞋtà tò wu tà wu ane àlia nè àlia la. Bɔ li ntsì ntaãaãte kèfɔ̧̀ tɔb nɔ̀ŋè a mbì wòt wu a ègwet àtɨ̧a kèfɔ̧̀ yu la, me kɔ̧ mèkù̧ shua nê,
REV.4.11	“Mbɔ̧ɔ̧mà Lefɨ̀Ꞌ wa leꞋ,
REV.4.11	à kùꞋu we bòt àa me shu nê à ghe,
REV.4.11	mè nkùkta we, mè ngùꞋtà we ane mètàŋ mè la.
REV.4.11	Wu àwɔ̀ à lè ghɨ èghɨ ègème,
REV.4.11	è mě ngu ane mènkɔ̀ŋke me
REV.4.11	ka èghɨ ègème e li ngu,
REV.4.11	mè ntsìꞋi èghɨ yu̧ la.”
REV.5.1	E me ye ndze àbaa àkatè ko àbualu̧ wòt wu tà tseke a ègwet àtɨ̧a kèfɔ̧̀ yu la. Bɔ shɨ èghɨ ko ane àkatè mbɔŋ àbâ mbì nè àyea kwèn, mbɔ̀ ndèbte, nɨ àmènà nɨŋ shɨ̀ŋ èdziꞋ besà̧à̧mbe ane àkatè mbɔŋ enɨ nyɨꞋte nê wòt bakà bɔ ndɨ tàa tsɔꞋɔ la. 
REV.5.2	ÀfɨꞋa mbɔŋ e ndze wantu̧ Mbɔ̧ɔ̧mà ko tà taꞋa bɔ mètàŋ la, tà me ŋȩ shua nê, “Wòt wu tà kùꞋ a màntsia àmènà yu ane àkatè yu, è ghaꞋa àkatè ngaa la wu wàà?” 
REV.5.3	Tà làꞋa ale, ka wòt kà wu a ègwet, kò a sitsǎꞋ, kò a èten sitsǎꞋ leꞋ, tà kùꞋa màngaꞋa àkatè yu e tɔ àghɨa àa èbèm la. 
REV.5.4	Àyaa a li ngɨ̀ e ndɨ̀ kwàꞋ ànyaꞋne, nkàà ndɨ è mbaka ye wòt tà kùꞋa màngaꞋa àkatè yu e tɔ àghɨa àa èbèm la. 
REV.5.5	AfɨꞋa mbɔŋ wajûŋ kǒ ayɔɔ bɔɔjuŋ bu èghem yebe ntsɔ̀b bakwì la è shu abua am nê, “Ka tsi ndɨ̀. Ye, wòt wu bɔ̀ɔ ntɔ atò ane sambàŋ 
REV.5.6	ÀfɨꞋa mbɔŋ e ndze Wanjɨ̀ tà tɨ̧ɨ̧ a mbì àtɨ̧a kèfɔ̧̀ yu la. Èghɨ bu bekwì è wu yu̧ la, nè bɔɔjuŋ bu èghem yebe ntsɔ̀b bakwì la e ghaale Wanjɨ̀ wu ndzì a kètsìà. Wanjɨ̀ mbɔŋ tɨ̧ ale nɔ̀ŋkè mbɨ̀Ꞌɨ̀ bɔ le lɔ̀Ꞌ mbùŋè atò. Tà li mbɔ ndɔŋtsə tesà̧à̧mbe àtsə azi, nè àghɨ yea sà̧à̧mbe, è wu fote Mbɔ̧ɔ̧mà tu tesà̧à̧mbe bɔ tsàà àdziꞋ ègème a sitsǎꞋ ŋaa la. 
REV.5.7	Tà ghà nɨ àkatè yu àbualu̧ a wòt wu tà tseke a ègwet àtɨ̧a kèfɔ̧̀ yu la.
REV.5.8	Mbɨ̀Ꞌɨ̀ tà ghà tê nɨ àkatè yu la, èghɨ bu bekwì è wu yu̧ la, nè bɔɔjuŋ bu èghem yebe ntsɔ̀b bakwì la, bɔ bɔ̀tè a si a mbì Wanjɨ̀ wu. Wòt ègème ane yɔb bèà àkalàku, nè èpfəèꞋ ko bɔ ghɨ̀ ane goêl la. Mèwet ko li ngu a èbem èpfəèꞋ lu nàa nəꞋa mbɔ̀, è wu àtsaꞋta bòt Mbɔ̧ɔ̧mà la. 
REV.5.9	Bɔ me kɔ̧ ètsəkù̧ fi shua nê,
REV.5.9	“Wu àwɔ̀ à kùꞋa mànɨa àkatè yu etsi àmènà yu adù̧ la,
REV.5.9	nkàà nê bɔ li mbùŋè awê,
REV.5.9	àlo̧ yê a chùꞋù ètsə bòt,
REV.5.9	mè nɨa awɔb nkɨ̀Ꞌɨ̂ abua Mbɔ̧ɔ̧mà.
REV.5.9	Bòt ngaa à li ngɨ̀ bɔ pem la,
REV.5.9	e dzəa èndà̧ ègème, nè èlaꞋ ègème,
REV.5.9	nè ndɨ̧ tègème, mè ndzəè ayɔɔ tèwuute bòt tègème.
REV.5.10	À ghɨ̀ àwɔb ane bòt lèfɔ̧̀ wê,
REV.5.10	bɔ mè ngu bèntsìà mèpɨ̧̀ abua Tǎt wa Mbɔ̧ɔ̧mà.
REV.5.10	Bɔ̀ɔ li me baãaã ngɔ̀ŋ yaa.”
REV.5.11	E ndȩ̀ mè ndzəè bɔntu̧ Mbɔ̧ɔ̧mà bètɔsì nè bèmilèyɔ̂ŋ kà wòt wu ko pà̧aã. Bɔ tɨ̧ɨ̧te a ngèt àtɨ̧a kèfɔ̧̀ yu, nè èghɨ bu bekwì è wu yu̧ la, mè nè bɔɔjuŋ bu èghem yebe ntsɔ̀b bakwì la. 
REV.5.12	Bɔ me kɔ̧a ŋȩ̀a shua nê,
REV.5.12	“Wanjɨ̀ wu bɔ li mbùŋè la
REV.5.12	è kùꞋa màmbɔ mètàŋ,
REV.5.12	nè èghɨ nyaŋ nè èyì mè nè ènɨ̧.
REV.5.12	TsiꞋ bòt è ŋa kènuke abua tò,
REV.5.12	ngùꞋtè atò mè nkɔ̀ŋkè atò.”
REV.5.13	AfɨꞋa mbɔŋ e ndzə àtɔŋ àghɨ yu̧ àgème nkɔ̧̀a la. À yea à wua a ègwet la, nè sitsǎꞋ, nè èten sitsǎꞋ, fɔɔle ne è bu a èbem mèleb la, e me kɔ̧a shua nê,
REV.5.13	“Ba wùꞋta wòt wu tà tseke a ègwet
REV.5.13	àtɨ̧a kèfɔ̧̀ yu la bɔ̂ Wanjɨ̀ wu.
REV.5.13	Bà ŋa kènuke abua tò, nkɔ̀ŋkè atò.
REV.5.13	TsiꞋ ènɨ̧ nè mètàŋ è wu mɔb
REV.5.13	ane àlia nè àlia!”
REV.5.14	Èghɨ bu bekwì è wu yu̧ la e nê “Àmèn!” Bɔɔjuŋ bu èghem yebe ntsɔ̀b bakwì la e bɔ̀te a si me dèbè èbu ngùꞋtà wòt wu tà tseke a ègwet àtɨ̧a kèfɔ̧̀ yu la bɔ̂ Wanjɨ̀ wu.
REV.6.1	AfɨꞋa mbɔŋ e me ye Wanjɨ̀ wu nà̧à̧nè àdziꞋa mbì ane èdziꞋi èmènà bu besà̧à̧mbe ane àkatè yu la. Tà nà̧à̧nè ale e me zə àghɨ ko ane èghɨ bu bekwì è wu yu̧ la a ŋȩ ane àtɔŋ ko mbɨ̀Ꞌɨ̀ èfâŋ nê, “KɨꞋɨ!” 
REV.6.2	E mè ndɨ̀ŋkè me ye, ndzèa loà kèfə. Wòt tà tsekè a ègwet la bèà nkeꞋ àbu azi, bɔ mè ŋa ntà̧ kèfɔ̧̀ abua tò. Tà dzə nga àbȩ mbɨ̀Ꞌɨ̀ wòt tà nù tê ntsè mè ngu nû e tsè la.
REV.6.3	Mbɨ̀Ꞌɨ̀ tà nà̧à̧nè àdziꞋa àmènà bebe la, e mè me zə àyea bebe ane è eghɨ̀ bu bekwì è wu yu̧ la a nê, “KɨꞋɨ!” 
REV.6.4	Loà kǒ mè ndzəè àbȩ me beꞋe. Bɔ ŋa mètàŋ abua wòt tà tseke a ègwet la, tàa ghɨ̌ bòt aa baka tsi ngua ntsèka ane àlàŋkè nè bɔnyɨ bɔb a sitsǎꞋ ŋàa, mbɨ̀Ꞌɨ̀ bòt aa me bùŋè bɔnyɨ bɔb. Bɔ ghɨ̀ ale, mè ŋa taꞋà nyi abua tò.
REV.6.5	AfɨꞋa tà nà̧à̧nè àdziꞋa àmènà yu, è wù àyea betat la, e mè me zə àyea bekwì ane èghɨ bu bekwì è wu yu̧ la, a nê, “KɨꞋɨ!” E mè ndȩ̀ me ye loà kèfen dzə àbȩ. Wòt tà tseke a ègwet la bèà kilò bɔ̀ɔ nɨ̀a fɨ̀Ꞌtà èghɨ la àbu azi. 
REV.6.6	E ndzə àghɨa ko mbɨ̀Ꞌɨ̀ àtɔŋ wɔ̀bȩ̂ a dzəa kètsìà èghɨ bu bekwì è wu yu̧ la, a nê, “Ghɨa bòt è me nɨ èkab àfaꞋa àliabȩ ka njû̧a akaŋ flawà wemɔ̀Ꞌ kò njù̧a bakaŋ ngààle babe leꞋ. Ka tsiꞋ mèwet bɔ̀ mèlùꞋ ka mbuŋ.”
REV.6.7	AfɨꞋa tà nà̧à̧nè àdziꞋa àmènà yu, è wù àyea bekwì la, e mè me zə àyea bekwì ane èghɨ bu bekwì è wu yu̧ la, a nê “KɨꞋɨ!” 
REV.6.8	E mè ndȩ̀ ndzea loà kǒ mbɨ̧̀ tò è nɔ̀ŋkè mbɨ̀Ꞌɨ̀ è fəa la, èlen wòt wu tà tseke a ègwet la wu Èvə. ÀlaꞋ a bèmpfəà a me kùŋe atò. Bɔ ŋa wɔb mètàŋ nê bɔ̀ nɨ nyi ebà bebe nè èchɨɨ, nè àghɔ̧, ndɔ̀Ꞌ nè banyaãbàꞋ è ndììme bòt sitsǎꞋ. Bɔ ghàbtà bòt sitsǎꞋ ane ebà bekwì, ko wu àbâ yeamɔꞋ bɔ̀ɔ liime la.
REV.6.9	ÀfɨꞋa tà nà̧à̧nè àdziꞋa àmènà yu betà̧â̧ la, e ndze èlɨ̀ŋkè bòt bu bɔ li mbùŋè àwɔb nkàà ndɨ bɔ li ngua ntsɔ̀tà èngǎ̧ Mbɔ̧ɔ̧mà mè me shu nê bɔ̀ bɨ̧ɨ̧ne èngǎ̧ mbɔŋ la. Èlɨ̀ŋkè mbɔŋ e li ngu a èten àdziꞋ yu bɔ̀ɔ ntò̧à banyà̧ ŋa abua Mbɔ̧ɔ̧mà la. 
REV.6.10	Bɔ me ŋȩ kwàꞋ ànyaꞋne shua nê, “Àwɔ̀ Tǎt wa Mbɔ̧ɔ̧mà Àtsèàngɔ̀ŋ, àa tsa ane àghɨ àgème, nkûŋ mè me dzə wuê abua ye. Bàa tseke tê eghǎ ewua ka àfɨꞋa, ka àa saꞋa bòt bu bɔ li mbùŋè awa a sitsǎꞋ la, e zi awɔb a èbem ngoꞋ à?” 
REV.6.11	Bɔ mè ŋǎ èmà̧ kèfə abua wòt ègème ane yɔb. Bɔ ŋa ale mbɔ̂ shu abua yɔb nê bɔ̀ mě ntsèke ane àfɨ̀Ꞌ àko, tè kèmpà̧ bɔnyɨ bɔb bu bɔ̀ wu bɔfàꞋ Mbɔ̧ɔ̧mà mɨ̧̂ la ghɨa nkùꞋ. Eyaa wu bòt bɔ li mbɔ ndɨ bɔ̀ɔ bùŋe mbɨ̀Ꞌɨ̀ bɔ li mbùŋè èbaa nè bòt la.
REV.6.12	Mbɨ̀Ꞌɨ̀ tà nà̧à̧nè àdziꞋa àmènà yu, è wù àyea bentùa la, e me ye sitsǎꞋ bente kwàꞋ ànyaꞋne. Àtaãnyèm a tsiꞋa fèna mbɨ̀Ꞌɨ̀ ndǐ kèfen, àtaã èŋu a tsiꞋa mbèꞋa mbɨ̀Ꞌɨ̀ àlo̧. 
REV.6.13	Těnto̧tsə te lɔꞋte a ègwet nkwènte a sitsǎꞋ mbɨ̀Ꞌɨ̀ àfeme à kekweelè àa ngɨ̀ à tsea à nyìꞋì èyɨt tètaãaãtsə te kwentè la. 
REV.6.14	Ègwelebuule e lebe mbɨꞋɨ̀ matà nyɔ̂. Tèbȩtsə tègème nè èdziꞋi si èyuube a èbem *èdzî e lɔꞋte adziꞋi e ghɨ ngu la.
REV.6.15	AfɨꞋa mbɔŋ bèfɔ̧̀ sitsǎꞋ bàgème, nè bòt nɨ̧, nè bètǎt bèshujà, nè bòt èkab, nè bòt kekweelè, nè bòt bàgème, èbùꞋ, nè bòt kà wu èbùꞋ e ghà ndò̧ò̧tè a èbem mbəèꞋtsə nè èbem tèbȩtsə. 
REV.6.16	Bɔ lò̧ò̧te ale me shu abua tèbȩ tu nè àti yu nê, è kabte awɔb mbɨ̀Ꞌɨ̀ ka wòt wu tà tseke a ègwet àtɨ̧a kèfɔ̧̀ yu la ye awɔb, Wanjɨ̀ wu mè nɔ̀ŋè ngoꞋ a ègwet lɔb. 
REV.6.17	Àlia bɔ̀ɔ nyɨꞋte ntsǒ yɔb la a kùꞋ. Wòt wu betsiꞋa tà ko ntɨ̀ŋe avi zìambɔŋ ane àli yaa la wu wàà?
REV.7.1	ÀfɨꞋa mbɔŋ e ndze bɔntu̧ Mbɔ̧ɔ̧mà bakwì bɔ tɨ̧ɨ̧te a bètɔꞋɔ sitsǎꞋ bakwì la. Bɔ tɨ̧ɨ̧te ale, me baãaã èfeme bu a sitsǎꞋ bekwì la, mbɨ̀Ꞌɨ̀ e me tsě a sitsǎꞋ kò a èbem èdzî, kò adù̧ èyɨt leꞋ. 
REV.7.2	Mâ ghɨ̀ ale, mè ndze wantu̧ Mbɔ̧ɔ̧mà kǒ tà dzə àbâ yu nyèm nàa sàꞋa la, nè àghɨa ko àbu azi, è wu àghɨa Mbɔ̧ɔ̧mà yu̧ nàa nɨa ndzìà àlȩê ane bòt la. Tà ŋȩ ntɔ bɔntu̧ Mbɔ̧ɔ̧mà ko bu bakwì Mbɔ̧ɔ̧mà ŋa awɔb mètàŋ a màntsoka sitsǎꞋ nè *èdzî la, 
REV.7.3	nê, “Ka ndzìꞋì ntsòkè sitsǎꞋ, kò *èdzî, kò èyɨt leꞋ, tè bàà ghɨà ndzì èlȩê a mèsi bɔfàꞋ a Mbɔ̧ɔ̧mà.” 
REV.7.4	Bɔ ghɨ̀ ale, shu am kèmpà̧ bòt bu bɔ zi èlȩê a mèsi mɔb la nê, wu bòt bètɔsì ènkɨ̀ nè èghem yekwì ntsɔ̀b bakwì. Bòt mbɔŋ e li ndzəè a èndǎ̧ bòt Izəèlȩê bu ntsɔ̀b bebe la. Bòt bètɔsì ntsɔ̀b babe bɔ zi èlȩê a mèsi mɔb la, e li ngua ndzəa a èbem àndà̧ yeamɔꞋ.
REV.7.5	Bòt bètɔsì ntsɔ̀b babe be dzəa àndǎ̧ Judà,
REV.7.5	bètɔsì ntsɔ̀b babe be dzəa àndǎ̧ Lubèn,
REV.7.5	bètɔsì ntsɔ̀b babe be dzəa àndǎ̧ Gad,
REV.7.6	bètɔsì ntsɔ̀b babe be dzəa àndǎ̧ Ashà,
REV.7.6	bètɔsì ntsɔ̀b babe be dzəa àndǎ̧ Naptalì,
REV.7.6	bètɔsì ntsɔ̀b babe be dzəa àndǎ̧ Mànasì,
REV.7.7	Bètɔsì ntsɔ̀b babe be dzəa àndǎ̧ Simìòn,
REV.7.7	Bètɔsì ntsɔ̀b babe be dzəa àndǎ̧ Levì,
REV.7.7	bètɔsì ntsɔ̀b babe be dzəa àndǎ̧ Isakà,
REV.7.8	bètɔsì ntsɔ̀b babe be dzəa àndǎ̧ Zebulùn,
REV.7.8	bètɔsì ntsɔ̀b babe be dzəa àndǎ̧ Jòsêb,
REV.7.8	bòt bètɔsì ntsɔ̀b babe be dzəa àndǎ̧ Benjamèn.
REV.7.9	Àyaa a tsè ale, e mè ndȩ̀ me ye ndze mènɔ̧̂ bòt kwàꞋ ànyaꞋne, kà wòt wu ko e pà̧aã. Bòt ngaa e li ndzəèa èlaꞋ ègème, nè èndà̧ ègème nè tèwuute bòt tègème, mè nè ndɨ̧ tègème. Bɔ li nkwaãaã ndìte kèfə mè mbèà èwumaŋ àbu bɔb, ntɨ̧̀ɨ̧̀te a mbì àtɨ̧a kèfɔ̧̀ yu nè Wanjɨ̀ wu a ngèt la. 
REV.7.10	Bɔ me ŋȩa shua nê,
REV.7.10	“Wu Mbɔ̧ɔ̧mà wa wu a ègwet àtɨ̧a kèfɔ̧̀ yu la,
REV.7.10	bɔ̂ Wanjɨ̀ wu ka bɔ̀ɔ ŋa awa mèmpème la.”
REV.7.11	Bɔntu̧ Mbɔ̧ɔ̧mà bu bàgème e tɨ̧̀ɨ̧tè ngààle àtɨ̧a kèfɔ̧̀ yu, nè bɔɔjuŋ bu, mè nè èghɨ bu bekwì, è wu yu̧ la, mbɔ̀tè a si nè ètsə bɔb a si a mbì àtɨ̧a kèfɔ̧̀ yu, ngùꞋtà a Mbɔ̧ɔ̧mà. 
REV.7.12	Bɔ bɔ̀tè ale, me shu nê,
REV.7.12	“Àmèn!
REV.7.12	MèngùꞋte wu abua Tǎt wa Mbɔ̧ɔ̧mà,
REV.7.12	nè ènɨ̧, nè èyì,
REV.7.12	nè mènkɔ̀ŋke,
REV.7.12	nè kènùke nè mètàŋ
REV.7.12	ane àlia nè àlia!
REV.7.12	Àmèn.”
REV.7.13	Wajûŋ kǒ ane bɔɔjuŋ bu biite am nê, “À ko bòt baa bɔ kwaãaã ndìtè kèfə la à? Bòt mbɔŋ è dzəa neŋàà?”
REV.7.14	E shu abua tò nè, “Tê, wu àwɔ̀ ka à ko la.”
REV.7.14	Tà mè shu abua am nê, “Eyaa wu bòt bu bɔ tse a èbem ngoꞋ kèkweelè yu la. Bɔ nɨ àlo̧ Wanjɨ̀ wu shùù ndǐ tɔb tè te fəətè.
REV.7.15	È wu ale,
REV.7.15	Eyaa wu lə bɔ wu a mbì
REV.7.15	àtɨ̧a kèfɔ̧̀ Mbɔ̧ɔ̧mà,
REV.7.15	fàꞋà ngùꞋtà tò a èbem lob tò
REV.7.15	nèngû̧ nè ètsəꞋ la.
REV.7.15	Wòt wu tà tseke a ègwet àtɨ̧a kèfɔ̧̀ yu la,
REV.7.15	nàà wu ne nɔ̀b mbààba awɔb.
REV.7.16	Ndzəètsə tè ka li tsi eku awɔb a,
REV.7.16	ètɔŋ bɔb è ka wu li tsi eyu̧.
REV.7.16	Nyèm ka li tsi ete awɔb a,
REV.7.16	è kà mě ngu li tsi etɔ̧̀ɔ̧̀tè àwɔb.
REV.7.17	Aa li wu ale nkàà nê,
REV.7.17	Wanjɨ̀ wu a kètsìà àtɨ̧a kèfɔ̧̀ yu la,
REV.7.17	naa li wu mbààba awɔb,
REV.7.17	e me nɨa awɔb ngà a badzì mèleb nàa ŋa mèmpème la.
REV.7.17	Mbɔ̧ɔ̧mà mè ngu li yòò mèsi ègème àghɨ ayɔb.”
REV.8.1	AfɨꞋa Wanjɨ̀ wu nà̧à̧nè àdziꞋa àmènà yu è wù àyea besà̧à̧mbe la, èdziꞋ e bê nkwen a ègwet kwèe ane àbâ nyèm yemɔ̀Ꞌ.
REV.8.2	AfɨꞋa mbɔŋ e ndze bɔntu̧ Mbɔ̧ɔ̧mà bu basà̧à̧mbe bèa ntɨ̧̀ɨ̧̀ta a mbì tò la, bɔ ŋa tèsɔnkendɨk tesà̧à̧mbe abua yɔb.
REV.8.3	Wantu̧ Mbɔ̧ɔ̧mà kǒ kɨꞋɨ ntɨ̧ àdziꞋ yu bɔ̀ɔ ntò̧à banyà̧ ŋa abua Mbɔ̧ɔ̧mà la. Tà li mbèà èpfəèꞋ ko bɔ ghɨ ane goêl la àbu azi. Bɔ ŋa mèwet kǒ nàa nəèꞋa mbɔ̀ la nyaŋ abua tò, nê tà nɨŋ nkwèꞋnè ane àtsaꞋta bòt Mbɔ̧ɔ̧mà, ntò̧ adzìꞋ yu bɔ ghɨ ane goêl, à wu a mbìa àtɨ̧a kèfɔ̧̀ a Mbɔ̧ɔ̧mà la. 
REV.8.4	NdiꞋi mèwet mu a èbem àghɨa yu àbu wantu̧ Mbɔ̧ɔ̧mà wu la me fɔte nè àtsaꞋta bòt Mbɔ̧ɔ̧mà yu nkɔꞋɔ ngà a ègwet a mbì Mbɔ̧ɔ̧mà. 
REV.8.5	Wantu̧ Mbɔ̧ɔ̧mà wu ghɨ̀ ale, nɨ èwet àdzìꞋ yu bɔ̀ɔ nɔ̀ŋè mèwet mu nàà nəèꞋa mbɔ̀ la, ndzì a èbem èpfəꞋ lu àbu azi la, mbɔ̂ maꞋa sitsǎꞋ. Tà màꞋà ale, èfâŋ e gwet, e ndzə ètɔŋ ko, èdziꞋ e kàꞋ, sitsǎꞋ mè bèntê.
REV.8.6	AfɨꞋa mbɔŋ bɔntu̧ Mbɔ̧ɔ̧mà bu basà̧à̧mbe bɔ bèà tèsɔnkendɨk tu tesà̧à̧mbe la, e taŋkè a màntɔ.
REV.8.7	Wantu̧ mbì è tɔ è li nê èsɔŋ, bɔ màꞋà èwèt nè èwet e fɔte nè àlo̧ la a sitsǎꞋ, èyɨt e shɨà, mèfəèꞋ ègème ghòꞋ. Bɔ ghàbtè sitsǎꞋ ane èbâ betat, ko wu àdziꞋ yeamɔꞋ ane èghɨ mbɔŋ a ghòꞋò la.
REV.8.8	We babe ane bɔntu̧ Mbɔ̧ɔ̧mà bu tɔ è li nê èsɔŋ, bɔ màꞋà àghɨa ko mbɨ̀Ꞌɨ̀ tàꞋà èbȩ èwet àa nkòòla adù̧ la a èbem *èdzî. 
REV.8.9	A ghɨ̀ ale, àdziꞋ yeamɔꞋ a tsiꞋi àlo̧ ane mèleb mu bɔ ghàbte ane èbâ betat la. Àbâ yeamɔꞋ ane èghɨ yu̧ a èbem mèleb bɔ ghàbte ane èdziꞋ betat la, a pfəꞋtè, àbâ yeamɔꞋ ane ènkànuꞋ bɔ ghàbte ane èdzìꞋ betat la a bɨ.
REV.8.10	We betat ane bɔntu̧ Mbɔ̧ɔ̧mà bu tɔ è li ne èsɔŋ, taꞋà kěnto̧ ko kèa nkòòla mbɨ̀Ꞌɨ̀ àkaꞋambȩ̀ la, ke lɔ̀Ꞌɔ a ègwelebuule nkwèn a si adù̧ àbâ yeamɔꞋ ane mèdzî nè badzìꞋ bɔ ghàbte ane èdzìꞋ betat la. 
REV.8.11	Èlen kěnto̧ mbɔŋ wu, “Àghɨa àa ndìà la.” Àbâ yeamɔꞋ ane mèleb mu bɔ ghàbte ane èdzìꞋ betat la, a me lǐ. Bòt nyaŋ e pfəꞋtè nkàà ndɨ bɔ nu mèleb mu nàa ndìà la.
REV.8.12	We bakwì ane bɔntu̧ Mbɔ̧ɔ̧mà bu tɔ è li ne èsɔŋ. Tà tɔ ale àghɨa ko a tsòkè àbâ yeamɔꞋ ane àtaãnyèm bɔ ghàbte ane èbâ betat, nè àbâ yeamɔꞋ ane èŋu bɔ ghàbte ane èbâ betat la, mè nè àbâ yeamɔꞋ ane těnto̧tsə bɔ ghàbte ane èbâ betat la. A ghɨ̀ ale, àbâ yeamɔꞋ ane mèkàꞋà mɔb a lemà, è wu àbâ yeamɔꞋ ane èbâ betat la. Bɔ ghàbte nèngû̧ bɔ̂ ètsəꞋ ane èbâ betat, èkaꞋà è ka tsi ngu ane àbâ yeamɔꞋ.
REV.8.13	E ndȩ̀ me ye ndzě èfaã ndèa a ègwet, me zə e me ŋȩ shua nê, “A bɨ ɔɔ̀! A bɨ ɔɔ̀! Aa bɨ àbâ bòt bu bɔ̀ɔ ntsèka a sitsǎꞋ la, àfɨꞋa bɔ̀ɔ zə tèsɔnkendɨk tu, bɔntu̧ Mbɔ̧ɔ̧mà ko bu batat la àa tɔ la.”
REV.9.1	We batà̧â̧ ane bɔntu̧ Mbɔ̧ɔ̧mà bu tɔ è li ne èsɔndɨk, e ndze kěnto̧ ko ke lɔ̀Ꞌɔ a ègwet nkwen a sitsǎꞋ. Bɔ ŋa nkȩ̀ȩ̀te ètsələèꞋ èbɨ kà ye ndìa abua tò. 
REV.9.2	Tà tsɔ̀Ꞌɔ̀ ètsələèꞋ èbɨ lu, ndiꞋtsə te me kɔꞋɔ a ètsəê və mbɨ̀Ꞌɨ̀ ndiꞋte àtsəꞋa èwet. NdiꞋte mbɔŋ te kɔꞋ mbùùle ègwet nè àtaãnyèm. 
REV.9.3	Ngù̧ù̧metsə te dzə a èbem ndiꞋ tu nkɨ̀Ꞌɨ̂ a sitsǎꞋ. Bɔ ŋa wɔb mètàŋ a sitsǎꞋ mbɨ̀Ꞌɨ̀ mètàŋ ànkàfuŋ. 
REV.9.4	È shu abua yɔb nê, bɔ̀ kà ntsòkè mèfəèꞋ, kò èyɨt, kò àghɨa ko tsa àa ntsəa a sitsǎꞋ la leꞋ. Bɔ li mbɔ ndɨ bɔ̀ɔ zi àlɔꞋ wuê ane bòt bu kà bɔ àlȩê a Mbɔ̧ɔ̧mà a mèsi mɔb la. 
REV.9.5	Bɔ li ŋa wɔb mètàŋ nê bɔ ghɨ̧̀ɨ̧̀ne bòt mbɔŋ ane èŋu yetà̧â̧, ka bɔ̀ ka mbùŋè àwɔb. NgoꞋ mbɔŋ nàa me saa awɔb wuê mbɨ̀Ꞌɨ̀ ndɨ ànkàfuŋ àa ngɨ̀ a lu̧ wòt a wu la. 
REV.9.6	Bòt aa li me tsaãaã èvə ane èli mbɔŋ, ka bɔ̀ ka wu ye. Bɔɔ li me kɨ epfə, ka èvə è bɔ̂ ngu elùùlà wɔb.
REV.9.7	Ngù̧ù̧me tu te li ngu mbɨ̀Ꞌɨ̀ bèloà bɔ taŋkè enɨ ghǎ èbet la. Èghɨ ko e li ngu àtsə bɔb mbɨ̀Ꞌɨ̀ ntà̧à̧te kèfɔ̧̀ bɔ nɨa goêl ngɨ̀ la, mèsi mɔb mè fəèəè mèsi bɔbȩ. 
REV.9.8	Nyemtetsə tɔb te li ngua sààtà mbɨ̀Ꞌɨ̀ nyemtetsə bèzi, àsɔŋ yɔb a mè me tɔɔ mbɨ̀Ꞌɨ̀ àsɔŋ sambàŋ. 
REV.9.9	Bɔ li nkàbte bèghèmnà bɔb ane èghɨ ko àa mbɨ̀Ꞌɨ̀ àtɨ̧ɨ̧na la, tèbaabè tɔb te mè me jùꞋu mbɨ̀Ꞌɨ̀ bèmatùà bu bèloà àa səèà la, bɔ nɨŋ me lùùla ngà èbet la. 
REV.9.10	Bɔ bɔ tèku̧tsə mbɨ̀Ꞌɨ̀ ènkàfuŋ, mè me te mbɨ̀Ꞌɨ̀ ndɨ ànkàfuŋ àa ngɨ̀ à lu̧ wòt a wu la. Mètàŋ mu bɔ li ngua nɨa ngɨ̧̀ɨ̧̀nà bòt ane èŋu yetà̧â̧ la, li ndzəè ane tèku̧ tɔb. 
REV.9.11	Fɔ̧̀ ènkàfuŋ mbɔŋ li ngu wantu̧ wu tà wu àtsəa èbɨ lu kà ye ndìa la. Èlen tò ane ndɨ̧ Ebùlù wu Abadòn, ane ndɨ̧ Glɨ̂k wu Apoliyɔ̀n.
REV.9.12	NgoꞋ kèkweelè mbì è tsè, è mè ntsìꞋi ngoꞋte kekweelè tebe tèa kɨꞋɨ la.
REV.9.13	We bantùa ane bɔntu̧ Mbɔ̧ɔ̧mà bu è tɔ è li ne èsɔŋ. Tà tɔ ale e ndzə àtɔŋ ko a dzə a bètɔ̀Ꞌà bu bakwì adù̧ àdziꞋ yu a tɨ̧ɨ̧ e mbì Mbɔ̧ɔ̧mà bɔ ghɨ ane goêl la. 
REV.9.14	Àtɔŋ mbɔŋ a li shu abua we bantùa wu ane bɔntu̧ bu, tà li mbɔ èsɔndɨk lu la nê, “Tsì bɔntu̧ bu bakwì bɔ li nkȩ̀ àwɔb àdziꞋ yu èdzî nɨ̧ Yuflètìs è wu la.” 
REV.9.15	Ale, bɔ tsì bɔntu̧ bu bakwì bɔ li nɔ̀ŋè àwɔb me chɨ̀Ꞌɨ àfɨ̀Ꞌ yaa, ane àli yaa, ane èŋu waa, a èbem èngùꞋebȩ waa la. Bɔ li ntsì àwɔb mbɨ̀Ꞌɨ̀ bɔɔ gha bùŋè àbâ yeamɔꞋ ane bɔbȩ bàgème bɔ ghàbte ane èdzìꞋ betat la. 
REV.9.16	Bɔ li nê, kèmpà̧ bèshujà bu a ègwet bèloà la wu bèmìlèyɔ̀ŋ ènkɨ̀ yebe.
REV.9.17	Ye ndɨ e ndi ndzèa àtsə, ndze bèloà nè bòt a ègwet la. Bòt bu a ègwet bèloà ngaa la, e kwaãaã ètɨ̧ɨ̧na ko bɔ̀ɔ nɨa nkàba bèghèmnà ngà a èbet la, e me beꞋe mbɨ̀Ꞌɨ̀ èwet mè mbɔ kolɔ̀ èwuu èti ko mbɨ̀Ꞌɨ̀ ègwet, mè nè èwuu è le ko kolɔ̀ nàà mbɨꞋɨ̀ àkèndȩ̀mbaŋ la. Ètsə bèloà nga e li ngu mbɨ̀Ꞌɨ̀ ètsə bèsambàŋ, èwet nè ndiꞋtsə mè nè àghaa èkem a me dzəâ a mètsəê mɔb. 
REV.9.18	ÈbɨꞋte ngoꞋ tàa tetat la, te li mbùŋè àbâ yeamɔꞋ ane bɔbȩ bàgème bɔ ghàbtè ane èdzìꞋ betat la. NgoꞋte mbɔŋ wu èwet nè ndiꞋ tu mè nè àghaa èkem wu è li ndzəè a ètsəê bèloà bu la. 
REV.9.19	Mètàŋ bèloà mbɔŋ li ngu a mètsəê mɔb nè tèku̧ tɔb. Tèku̧ tɔb te li ngu mbɨ̀Ꞌɨ̀ nyaãtekàbɔ̀ŋ nè ètsə. Wu tèku̧u̧te ngaa bɔ li ngua nɨa ndzìà èlɔꞋ ane bòt la.
REV.9.20	ÀbəꞋa bɔbȩ ngoꞋte kekweelè tàa te li tè ka buŋè àwɔb la, a li ntu̧ kubte. Bɔ li mbèla nkùkta wuê fote kàbɔ̀ŋ, nè bènàmbəa bɔ ghɨ ane goêl nè silbà nè àti mè nè èyɨt, è wu èghɨ àa ka ye èdziꞋ, è ka wua ndzəa èdziꞋ, è ka meè ngua ngȩ̀ȩ̀nà la. 
REV.9.21	Bɔ li bɔ̀ ka meè nkùbte mèntɨ̧ɨ̧ mɔb a màmbuŋa bòt, nè mànduta tèkaŋ, nè màmpaꞋta àbɨ̧, ndɔ̀Ꞌ nè màntsɔ.
REV.10.1	E mè ndze wantu̧ Mbɔ̧ɔ̧mà kǒ tà taꞋa bɔ mètàŋ la nchua ègwet. MbàꞋ è kàba atò mbɨ̀Ꞌɨ̀ ndǐ, nàmbəabaŋ la 
REV.10.2	Awa àbaa àkatè kǒ wu àbu tò bɔ ghaꞋa la. Tà tsia àka àbualu̧ zi a èbem *èdzî, mè ntsia àyeantɔŋ aguŋ. 
REV.10.3	Tà ghɨ̀ ale, ŋȩ ane àtɔŋ nɨ̧ mbɨ̀Ꞌɨ̀ sambàŋ ndèmà la. Tà ŋȩ ale, èfâŋ e gwet yesà̧à̧mbe. 
REV.10.4	Èfâŋ yu yesà̧à̧mbe e gwet ale, e mbê nê e nkɨ shɨ ànəa e làꞋà la, me zə àtɔŋ ko a dzəè a ègwet nê, “Ka ntùꞋu mènəè mu èfâŋ yu yesà̧à̧mbe e shu la, à ka shɨa a si.”
REV.10.5	Wantu̧ Mbɔ̧ɔ̧mà wu mâ ye tà tsia àka zia ko a èbem *èdzî nè yea ko aguŋ la, lɔ̀kè àbualu̧ azi ntsàà ègwet. 
REV.10.6	Tà tsàà ale nkà̧ ane èlen Mbɔ̧ɔ̧mà wu tà wu ane àlia nè àlia, e wu tà ghɨ̀ ègwet nè àghɨa ègème àa èbèm la, nè sitsǎꞋ nè àghɨa ègème àa a èbèm la, mè nè mèleb nè àghɨa ègème àa èbèm la nê, “Mbɔ̧ɔ̧mà ka tsi tsòkè àfɨ̀Ꞌ a màngɨa àghɨa tà taŋke e ghɨ̀ la a. 
REV.10.7	ÀfɨꞋa wantu̧ Mbɔ̧ɔ̧mà wu, è wu we basà̧à̧mbe la è tɔ èsɔndɨk li la, mènəè ndò̧ Mbɔ̧ɔ̧mà nàa te, mbɨ̀Ꞌɨ̀ tà li shu bɔfàꞋ bi bu, è wu bèndàꞋàtɔŋ tò la, nê naa wu la.”
REV.10.8	AfɨꞋa mbɔŋ àtɔŋ yu e ndi ndzaã ndzəâ a ègwet la a mè ndàꞋà abua am nê, “Ghǎ nɨ̀ àkatè yu a ghaꞋà àbu wantu̧ Mbɔ̧ɔ̧mà wu àka tò àko a tɨ̧ɨ̧ a èbem *èdzî àyea ko a tɨ̧ɨ̧ aguŋ la.”
REV.10.9	Ale, e ngà abua wantu̧ Mbɔ̧ɔ̧mà wu nê tà ŋa awa àkatè wu abua am. Tà nê, “Nɨŋ nkwet, àa me lǐ a èbèm lê, mbɔ̂ ngu me lɨ̧̀ɨ̧ a ètsəê wê mbɨ̀Ꞌɨ̀ dzə.” 
REV.10.10	E nɨ awa àkatè wu àbu wantu̧ Mbɔ̧ɔ̧mà wu nkwet. A me lɨ̧̀ɨ̧ mbɨ̀Ꞌɨ̀ dzə a ètsəê am, ka mbɨ̀Ꞌɨ̀ mâ mɨ̀ɨ̀lè la, a tsiꞋi me lì li a a èbèm laã. 
REV.10.11	Bɔ mè shu abua am nê, “À bɔ ndɨ àa mě làꞋa èngǎ̧ Mbɔ̧ɔ̧mà ane ànəa bòt èlaꞋ ègème, nê bòt ndɨ̧ tègème mè nè bèfɔ̧̀ bàgème la.”
REV.11.1	AfɨꞋa mbɔŋ bɔ ŋa ambàŋ ko abua am, nàa mbɨ̀Ꞌɨ̀ ayɨ̌t bɔ̀ɔ nɨa fɨ̀Ꞌtà èghɨ la nê, “Lɔ̀Ꞌɔ a si fɨ̀Ꞌte lob nɨ̧ Mbɔ̧ɔ̧mà a Jèlusalèm, nè àdziꞋ yu bɔ̀ɔ ntò̧à èghɨ ŋa abua tò la, mè mpà̧aã bòt bu bɔ̀ɔ ngùꞋtà atò abot la. 
REV.11.2	Ka à kà fɨ̀Ꞌtè àsà̧aã yu a mbì lob nɨ̧ Mbɔ̧ɔ̧mà la, nkàà nê bɔ nɔ̀ŋè àdziꞋa mbɔŋ abua bòt kà ko a Mbɔ̧ɔ̧mà. Bɔ̀ɔ li kɨꞋɨ etɔ̀Ꞌte àpfəèà nɨ̧ a mbɔŋ, bòt Mbɔ̧ɔ̧mà àa ntsèka la edàŋke a si ane mèŋu èghem yekwì ntsɔ̀b yebe. 
REV.11.3	E mè ngu ŋa mètàŋ abua bòt babe, bɔ̀ɔ ndàꞋà èngǎ̧ am la, bɔ̀ɔ kwaãaã èpfəə elaꞋa èngǎ̧ Mbɔ̧ɔ̧mà ane èlibȩ tɔsì nè ènkɨ̀ yebe nè èghem yentùa.” 
REV.11.4	Bòt baa babe ndàꞋà èngǎ̧ Mbɔ̧ɔ̧mà la wu èyɨt olìf bu bebe nè èghɨ bu bebe bɔ̀ɔ ntsìta mèkàꞋà adù̧, e tɨ̧ɨ̧te a mbì Tǎt wa Mbɔ̧ɔ̧mà wu tàa mbà̧aã sitsǎꞋ la. 
REV.11.5	Wòt me kɨ ezi àlɔꞋ ane yɔb, ko èwet àa dzə a ètsəê wɔb ebùŋe bɔmbù̧ bɔb. Ale, bɔ̀ɔ bùŋa waa waa tàa nkɨ ezi àlɔꞋ ane yɔb la. 
REV.11.6	Bɔ bɔ mètàŋ e kele mbɨ̀ŋ a ègwelebuule, tè naa baka chu ane èli bu bɔ̀ɔ ndàꞋà èngǎ̧ Mbɔ̧ɔ̧mà la. Bɔ mè mbɔ̀ mètàŋ ndɨ betsiꞋa bɔ gheble mèleb è tsìꞋi àlo̧ la, mè mbɔ̀ mètàŋ a màntsaa ngoꞋtsə tsa tsa a sitsǎꞋ, mbɨ̀Ꞌɨ̀ bɔ kɔ̀ŋkè la.
REV.11.7	AfɨꞋa bɔ̀ɔ paa a màndaꞋa èngǎ̧ Mbɔ̧ɔ̧mà wu la, nyà̧mɔ̀Ꞌ nàa kɔꞋ a si a èbem èbɨ lu kà ye ndìa la, e nû etsě àwɔb, e mbùŋè àwɔb. 
REV.11.8	ÈpfəꞋte bɔb aa nɔ̀ŋke a èbùꞋu èlu̧ a èbem àpfəèà nɨ̧ yu bɔ li ngù̧ù̧te a Tǎt wɔb a mbɨ̧̀ mbasa la. Èlen ntsoꞋ bòt àa nɨa ntɔ àpfəèà nɨ̧a mbɔŋ la wu Sodòm bɔ̂ Ejìb. 
REV.11.9	Bòt bɔ dzəâ ayɔɔ tèwuute bòt tègème la, nè èndà̧ ègème, nè ndɨ̧ tègème, nè èlaꞋ ègème, aa ye èpfəꞋte bɔb ane èli betat nè àtěm, e bɔ tu̧u̧ nê bɔ̀ ka ntu awɔb. 
REV.11.10	Bòt sitsǎꞋ e mě ngu taꞋa wùꞋte àwɔb nkàà èvə bòt baa babe la. Bɔɔ me wùꞋtè àwɔb e ŋa èghɨ abua waa waa, nkàà nê bèndàꞋàtɔŋ Mbɔ̧ɔ̧mà bu babe la be taꞋa ghɨ̧̀ɨ̧̀ne bòt sitsǎꞋ.
REV.11.11	Èli betat nè àtěm e li ntsè, fo nàa ŋa mèmpème la dzəè abua Mbɔ̧ɔ̧mà nchu nyi ane yɔb, bɔ lɔ̀Ꞌ ntɨ̧ɨ̧ a si, kèbɔɔ kekweelè ke baãaã wòt ègème tà ye awɔb la. 
REV.11.12	AfɨꞋa mbɔŋ bèndàꞋàtɔŋ Mbɔ̧ɔ̧mà bu babe la e zə àtɔŋ ko a dzə a ègwet la a shu abua yɔb nê, “Bɨ̀ kɔꞋɔ àdzìꞋ yaa.” Mbɨ̀Ꞌɨ̀ bɔ̀ɔ kɔ̀Ꞌɔ̀ ngà a ègwet a èbem mbàꞋ la, bɔmbù̧ bɔb e ye awɔb ndɨ bɔ ghà la.
REV.11.13	Si bentè ànyaꞋne kwàꞋ àfɨꞋa mbɔŋ, àbâ yeamɔꞋ ane àpfəèà nɨ̧ yu bɔ ghabte ane èdziꞋ èghem la a kwèà. SitsǎꞋ kwèà ale, bòt bètɔsì basà̧à̧mbe be pfəꞋtè. È bu nè bòt kà pfəèꞋte la e bɔɔ kwàꞋ ànyaꞋne tè nkùkte a Mbɔ̧ɔ̧mà wu a ègwet la ane ènɨ̧ tò.
REV.11.14	NgoꞋ kèkweelè, è wù ye tebe la è tsè, è ye è wù tetat la wua nga eyaŋe ekɨꞋɨ.
REV.11.15	ÀfɨꞋa mbɔŋ we basà̧à̧mbe ane bɔntu̧ Mbɔ̧ɔ̧mà bu è tɔ è li ne èsɔŋ, ètɔŋ e ŋȩ a ègwet me shu nê,
REV.11.15	“Mbɔ̧ɔ̧mà Lefɨ̀Ꞌ wa bɔ̂ Fɔ̧̀ tò wu
REV.11.15	tà li ndzɔꞋ ntsà la,
REV.11.15	e tsiꞋa mbà̧aã bèlèfɔ̧̀ sitsǎꞋ àfɨ̀Ꞌ yaa.
REV.11.15	Tàa li wu fɔ̧̀ ane àlia nè àlia.”
REV.11.16	Bɔɔjuŋ bu èghem yebe ntsɔ̀b bakwì bɔ tsektè a ègwet ètɨ̧ kèfɔ̧̀ bɔb a mbì Mbɔ̧ɔ̧mà la e bɔ̀tè a si, nchuŋe ètsə bɔb a si, ngùꞋtè a Mbɔ̧ɔ̧mà. 
REV.11.17	Bɔ li ngua shua nê,
REV.11.17	“Baa ŋa mèngùꞋte abua ye,
REV.11.17	Mbɔ̧ɔ̧mà Lefɨ̀Ꞌ Àtsèàngɔ̀ŋ wu,
REV.11.17	àa və mè ndzaŋe wu la.
REV.11.17	Ba kɔ̀ŋkè àwê ndɨ̀ wu a nɨ mètàŋ kèkweelè mê,
REV.11.17	tê mbùꞋ me baãaã ngɔ̀ŋ la.
REV.11.18	Bòt èlaꞋ bu kà ko awê la
REV.11.18	aa ntsòa nkwèèlâ àtsə, mbɔ̂
REV.11.18	àfɨꞋa àa nɔ̀ŋe ntsǒ yê
REV.11.18	a ègwet lɔb la a kɨꞋɨ̀.
REV.11.18	Wu àfɨꞋa saꞋa bòt bu bɔ pfəꞋte la.
REV.11.18	AfɨꞋa a kuꞋ àa ŋa àbȩ̀
REV.11.18	bèndàꞋàtɔŋ bê è wu bɔfàꞋ bê,
REV.11.18	nè bòt bê bàgème,
REV.11.18	mè nè wòt ègème tàa nkùkta wê la,
REV.11.18	bòt techɨɨle nè bɔɔjuŋ.
REV.11.18	Eyaa mè ngu àfɨꞋa àa liime
REV.11.18	bòt bu bɔ̀ɔ ntsòkà sitsǎꞋ la.”
REV.11.19	ÀfɨꞋa mbɔŋ bɔ tsɔꞋɔ lob nɨ̧ Mbɔ̧ɔ̧mà yu a ègwet la, bɔ ye èkɔb mènkàꞋa kèkweelè Mbɔ̧ɔ̧mà a èbem lob mbɔŋ. MèkàꞋà kàꞋ, èfâŋ e me kwele, sitsǎꞋ bentè, èwèt e kwentè kwàꞋ ànyaꞋne.
REV.12.1	Àghɨa ko à ghe la a pùùlà a ègwelebuule. Àvi kǒ wu abot, àtaãnyèm a buule atò, tà tɨ̧ɨ̧ a ègwet èŋu, kwaãaã ntà̧ kèfɔ̧̀ bɔ ghɨ ane těnto̧tsə ntsɔ̀b tebe la. 
REV.12.2	Tà li nkɔt àfɨꞋa màmbia a kùꞋ, tà me lu̧u̧ta ndɨ̀à kwàꞋ ànyaꞋne, mbɨ̀Ꞌɨ̀ tàa nkɨ bi la. 
REV.12.3	Àyea ko nè àghɨ a ghe la, a mè mpùùlà a ègwelebuule. E ndze taꞋa nyà̧ kǒ mèmbaŋ è fəə dlagɔ̀n la, è bɔ̀ ètsə besà̧à̧mbe, nè ndɔŋtsə èghem, mè nkwaãaã ntà̧ nàà nyɨ̀Ꞌta mètàŋ tò la adù̧ àtsə àgème. 
REV.12.4	Tà nɨ èku̧ li səè àbâ těnto̧ yeamɔꞋ ntsàà a si, ane těnto̧tsə tègème a ègwelebuule bɔ ghàbte ane èdzìꞋ betat la. Dlagɔ̀n wu tɨ̧ɨ̧ a mbì àvi wu nkɨ bi la, me chɨ̀Ꞌɨ àvi wu naa bi waã wu yea kwele. 
REV.12.5	Tà ghɨ̀ ale, mbi wambâ̧, è wu wòt tàa me nɨ ambàŋ àtɨ̧ɨ̧na mbà̧aã èlaꞋ ègème kà ku tèsȩ la. Tà bi waã wu ale bɔ bê nɨa tò ndùùlà ngà abua Mbɔ̧ɔ̧mà nè àdziꞋa àtɨ̧a kèfɔ̧̀ atò à wu la. 
REV.12.6	Àvi wu lùùlà nga àbâ àlaꞋ àyuube, àdziꞋa Mbɔ̧ɔ̧mà e taŋke abua tò, ejɨ atò ane èlibȩ tɔsì nè ènkɨ̀ yebe nè èghem yentùa la.
REV.12.7	ÀfɨꞋa mbɔŋ èbet e kwen a ègwet. TaꞋà wantu̧ Mbɔ̧ɔ̧mà wu èlen tò wu Mȩkèl la bɔ̂ bɔntu̧ ko e me nû nkɨ̀Ꞌnè dlagɔ̀n wu. Dlagɔ̀n wu bɔ̂ bɔntu̧ bi e nù àyɔb mɨ̧̂, 
REV.12.8	ka Mȩkèl bɔ̂ bɔntu̧ ko bu e tsè àwɔb, tè bɔ̀ ka tsi mbɔ̀ àdziꞋa màntseka a ègwet. 
REV.12.9	Bɔ ghɨ̀ ale, màꞋà taꞋà dlagɔ̀n wu a sitsǎꞋ. Wu dlagɔ̀n wu è li ndzaŋe wu bɔ̀ɔ ntɔ ane fɔ̧̀ fote kàbɔ̀ŋ nè Satàn la, tà mè me fɨte bòt ngɔ̀ŋ bàgème la. Bɔ li màꞋà atò a sitsǎꞋ bɔ̂ bɔntu̧ bi.
REV.12.10	E me zə àtɔŋ ko a me ŋȩ a ègwet shua nê,
REV.12.10	“Mèmpème Mbɔ̧ɔ̧mà wa,
REV.12.10	nè mètàŋ tò nè kèfɔ̧̀ tò
REV.12.10	è kɨꞋɨ abua ya àfɨ̀Ꞌ yaa.
REV.12.10	Fɔ̧̀ wu tà yɔꞋ ntsà la è nyɨꞋte mètàŋ mi,
REV.12.10	nkàà nê bɔ tsì wòt wu
REV.12.10	tàa ntɨ̧a mbì Mbɔ̧ɔ̧mà àlia àgème
REV.12.10	ndzìà mènəè àtsəa bɔnyɨ ba la tè maꞋa a si.
REV.12.11	Wu àlo̧ Wanjɨ̀ wu nè èngǎ̧
REV.12.11	nkûŋ tò wu bɔ̀ɔ ndàꞋà la ka bɔnyɨ ba
REV.12.11	e nɨŋ nù atò tè ntsè la.
REV.12.11	Bɔ li bɔ̀ ka nɨ mèntsèke mɔb
REV.12.11	mbɨ̀Ꞌɨ̀ àghɨa ko,
REV.12.11	nê è màà ngu wuê èvə ko bɔɔ pfə.
REV.12.12	È wu ale, tsiꞋ ègwet nè bòt bu
REV.12.12	a ègwet la è wùꞋtè àwɔb!
REV.12.12	Ka ngoꞋ naa wua sitsǎꞋ nè èbèm èdzî,
REV.12.12	nkàà nê Satàn e chu a si
REV.12.12	nè àlɨ̀ŋ àghɨ a zi,
REV.12.12	ndɨ̀ wu tà ko nê
REV.12.12	àfɨ̀Ꞌ àzi a nyɨꞋ la.”
REV.12.13	Mbɨ̀Ꞌɨ̀ dlagɔ̀n wu ye ndɨ bɔ màꞋà àvi a sitsǎꞋ la, tà bùꞋ me kɨ̀ŋe àvi wu tà bi wambâ̧ wu la. 
REV.12.14	Ka bɔ ŋa tèbaabe taꞋa èfaã kekweelè ko àa ndèa a ègwet la tebe nê tà nɨŋ nde ndùùla dlagɔ̀n wu nga àbâ àlaꞋ àyuube, àdziꞋa bɔ taŋke ejɨɨ atò ane èngùꞋebȩ yetat nè àtem la. 
REV.12.15	Nyà̧kàbɔ̀ŋ yu tɨɨ mèleb a ètsəê vi mbɨ̀Ꞌɨ̀ èdzî ntsàà akwen àvi wu mbɨ̀Ꞌɨ̀ mèleb mu nàa ŋeꞋe atò enɨ gha. 
REV.12.16	Ka sitsǎꞋ tɨŋe àvi wu, ngàꞋa ètsəê vi mɨ̀ɨ̀lè mèleb mu dlagɔ̀n wu è tɨɨ a ètsəê vi la. 
REV.12.17	A ghɨ̀ ale, dlagɔ̀n wu tsǒ ane àvi wu kwàꞋ ànyaꞋne, tè ngà è màꞋà èbet nè àbəꞋa bòt àndǎ̧ atò, è wu bòt bu bɔ̀ɔ nɔ̀ŋà mbɨ̧te Mbɔ̧ɔ̧mà mè bɨ̧̀ɨ̧̀ne nê èghɨ bu Yesò nyɨꞋte la wu nkûŋ la. Dlagɔ̀n wu tɨ̧ɨ̧ a ngèt *èdzî.
REV.13.1	E ndze nyà̧mɔ̀Ꞌ nkɔ̀Ꞌa a èbem *èdzî, è bɔ̀ ndɔŋtsə èghem nè ètsə besà̧à̧mbe.
REV.13.1	Ntà̧ nàà nyɨ̀Ꞌta mètàŋ tò la è wu a ègwet ndɔŋ ègème, àtsə àgème a bɔ èlen ko tsa àa ndàꞋa kàbɔ̀ŋ adù̧ èlen Mbɔ̧ɔ̧mà la. 
REV.13.2	Nyà̧mɔ̀Ꞌ mbɔŋ e ndi ndze la li ngu mbɨ̀Ꞌɨ̀ ngwìnyà̧, nkabte tete èka tò te wu mbɨ̀Ꞌɨ̀ è te sambàŋ, ètsəê tò e mè ngu mbɨ̀Ꞌɨ̀ we sambàŋ. Nyà̧kàbɔ̀ŋ yu ŋa mètàŋ mi nè àtɨ̧a kèfɔ̧̀ àzi mè nè àtɔŋ kekweelè àzi abua nyà̧mɔ̀Ꞌ yu. 
REV.13.3	Àtsə àko ane ètsə nyà̧mɔ̀Ꞌ yu a bɔ fɨŋ kǒ è nɔ̀ŋkè mbɨ̀Ꞌɨ̀ è li ngua nga bùŋè yùà la, ka fɨŋ mbɔŋ è li ngua nga mbùŋè yùà la è bɔ nyɔ̂. Ànəa nyà̧mɔ̀Ꞌ yu a tsè bòt sitsǎꞋ bàgème, bɔ tsiꞋi me kùŋe atò. 
REV.13.4	Wòt ègème me wùꞋte nyà̧ yu è fəə a dlagɔ̀n la, nê tà ŋa àtɔŋ àzi abua nyà̧mɔ̀Ꞌ yu, mè me wùꞋte nyà̧mɔ̀Ꞌ yu shua nê, “Wa bɔ mètàŋ mbɨ̀Ꞌɨ̀ nyà̧mɔ̀Ꞌ yu à? BetsiꞋa wa nùa tò à?”
REV.13.5	Bɔ li sà nyà̧mɔ̀Ꞌ yu tà me ghɨ̀ ètsəê ndàꞋà mèngǎ̧ kàbɔ̀ŋ ane èlen Mbɔ̧ɔ̧mà, bɔ bɔ̂ ŋa atò mètàŋ nê tà me ghɨ̀ ale ane èŋu èghem yekwì ntsɔ̀b yebe. 
REV.13.6	Tà bùꞋ me làꞋa kàbɔ̀ŋ adù̧ Mbɔ̧ɔ̧mà, ndàꞋà mènəè kàbɔ̀ŋ ane èlen Mbɔ̧ɔ̧mà nè àdziꞋa tàa ntsèka la, mè nè bòt bu bɔ̀ɔ ntsèka a ègwet la. 
REV.13.7	Bɔ mè sa atò nê tà màꞋà èbet adù̧ bòt Mbɔ̧ɔ̧mà nù àwɔb ntsè. Mè ŋa atò mètàŋ nê tà me baãaã èndà̧ ègème, nè èlaꞋ ègème, nè bòt bɔ̀ɔ ndàꞋà ndɨ̧ tègème la. 
REV.13.8	Waa waa a sitsǎꞋ bɔ̀ le kaꞋa shɨ èlen tò a èbem àkata mèmpème ka ngɔ̀ŋ naa li bùꞋu la naa wùꞋte atò. 
REV.13.9	Wòt bɔ àtû̧ tà yùte èngà̧ waa.
REV.13.10	Wòt a li ngu nê bɔɔ baãaã atò la,
REV.13.10	bɔɔ bê baãaã atò.
REV.13.10	Wòt a li ngu nê bɔɔ bùŋe atò ane nyi la,
REV.13.10	bɔɔ bê bùŋe atò ane nyi.
REV.13.10	Ale, a nyɨꞋtè nê, bòt Mbɔ̧ɔ̧mà è kuule mèntɨ̧ɨ̧ mɔb, mè me kùŋe atò nè èntɨ̧ɨ̧ wɔb wemɔꞋ.
REV.13.11	E mè me ye nyà̧mɔ̀Ꞌ kǒ kɔꞋɔ a èbem sitsǎꞋ, ndɔŋke tò tebe te nɔ̀ŋkè mbɨ̀Ꞌɨ̀ te wanjɨ̀, tà mè me bȩȩta ŋȩ̀a ndàꞋà mbɨ̀Ꞌɨ̀ dlagɔ̀n. 
REV.13.12	Nyà̧mɔ̀Ꞌ mbì yu ŋa mètàŋ kèkweelè mi abua tò, tà me ghɨ èghɨ a mbì tò. Ngɨ̀ sitsǎꞋ nè bòt bu bɔɔ ntsèka a sitsǎꞋ la bàgème e me wùꞋte nyà̧mɔ̀Ꞌ mbì yu fɨŋ yu li ngua nga mbùŋe atò la li nyɔ̂ la. 
REV.13.13	Nyà̧mɔ̀Ꞌ kwèn yaa li ngɨ̀ mènəè ngɨŋa kwàꞋ ànyaꞋne, ngɨ̀ èwet e lɔ̀Ꞌɔ a ègwet nchu a sitsǎꞋ tè bòt e ye. 
REV.13.14	Tà nɨ ngɨŋa mènəè mu bɔ sa atò nê tà ghɨa a mbì nyà̧mɔ̀Ꞌ mbì yu la, nɨŋ fɨ̀te bòt sitsǎꞋ bàgème. Nyà̧mɔ̀Ꞌ yu ghɨ̀ bɔ kɔ̧ wamâlem kǒ bɔ̀ɔ me nɨa ngùꞋtà nyà̧mɔ̀Ꞌ mbì yu bɔ li nɨ nyi ndzì fɨŋ ane tò, tà bɔ mbèle yû̧ la. 
REV.13.15	Bɔ sà nyà̧mɔ̀Ꞌ kwèn yu tà yèènè fo mèmpème ane wamâlem wu bɔ̀ɔ nɨa ngùꞋtà nyà̧mɔ̀Ꞌ mbì yu la, mbɨ̀Ꞌɨ̀ ghɨ̌ tàa me làꞋa, e mě ghɨ̌ tàa bùŋe bòt bɔ tu̧u̧ wùꞋte atò la. 
REV.13.16	Nyà̧mɔ̀Ꞌ kwèn yu ghɨ̀ bɔ zi àlȩê ane wòt ègème, bòt techɨɨle nè bòt ènɨ̧, bòt èkab nè bòt ntseb, èbùꞋ nè bòt kà wu èbùꞋ. Nê bɔ̀ zia àlȩê yu ane àbualu̧ a wòt ègème kò a èsi tò leꞋ. 
REV.13.17	Bɔ li nê wòt ka njû̧ àghɨ, kò fɨ̧ɨ̧nè leꞋ, kà wu wòt tà bɔ àlȩê yu, è wu èlen nyà̧mɔ̀Ꞌ yu kò nɔmbà wu è tɨ̧ɨ̧ àdziꞋa èlen mbɔŋ la leꞋ.
REV.13.18	Wòt bɔ ndɨ tàa bɔ èyì ka ko ànəê yaa la. Wòt tà bɔ èyì la naa ko ànəa nɔmbà nyà̧mɔ̀Ꞌ mbɔŋ shua la. Nɔmbà mbɔŋ wua ntɨ̧a adzìꞋa èlen wɔ̀bȩ̂. Nɔmbà tò mbɔŋ wu 666.
REV.14.1	E mèè ndȩ̀ me ye ndze Wanjɨ̀ wu tà tɨ̧ɨ̧ a ègwet èbȩ Zayɔ̀n la. Bòt bètɔsì ènkɨ̀ nè èghem yekwì ntsɔ̀b bakwì bɔ shɨ èlen tò nè è le Tǎt tò a mèsi mɔb la, e tɨ̧ɨ̧te bɔ̂ tò ba abot. 
REV.14.2	E ndzə àtɔŋ ko a dzə a ègwet la, a me jùꞋù mbɨꞋɨ̀ mèdzî nchua a ègwet èbȩ la, mè me jùꞋù mbɨꞋɨ̀ èfâŋ kekweelè. Àtɔŋ mbɔŋ a me bɔ̀ mbɨ̀Ꞌɨ̀ àyea bòt ndùꞋa lèkɨŋ la. 
REV.14.3	Bòt ngaa bàgème e tɨ̧ɨ̧te a mbì àtɨ̧a kèfɔ̧̀ yu, nè èghɨ bu bekwì è wu yu̧ la, nè bɔɔjuŋ bu èghem yebe ntsɔ̀b bakwì la, me kɔ̧ɔ̧ ètsəèkù̧ fi. Wòt kǒ tà li ngu eko ètsəèkù̧ mbɔŋ tsa la è li kà wuê, kà wu bòt bu bètɔsì ènkɨ̀ nè èghem yekwì ntsɔ̀b bakwì, bɔ chùꞋù ètsə bɔb a sitsǎꞋ la. 
REV.14.4	Bòt baa wu bòt bu bɔ nɔ̀ŋè ènyit yɔb ntsɔ̧̀, bɔ̀ ka li mè paꞋte àvi la. Bɔ li ngua nkùŋà Wanjɨ̀ wu àdziꞋ àgème tàa ngà la. Eyaa wu bòt bɔ làà àwɔb nchùꞋù ètsə bɔb ayɔɔ bɔbȩ, mbɨ̀Ꞌɨ̀ èghɨ mbì bɔ fuꞋu ŋa abua Mbɔ̧ɔ̧mà bɔ̂ Wanjɨ̀ wu e nɨ nyɨꞋte nê èbu bɔ̀ bele ka fùꞋù la e wu abua tò la. 
REV.14.5	Bɔ bakà li me làꞋà mèfà̧, àghɨa à ka meè ngu betsiꞋa wòt fèèlè àwɔb adù̧ la.
REV.14.6	ÀfɨꞋa mbɔŋ, e mèè ndze wantu̧ Mbɔ̧ɔ̧mà kǒ ndèa a ègwet la. Tà nɨ Ntu̧ Ntsɔ̧̀ kà wu elìa me nɨa nkɨ̀Ꞌa elàꞋa abua bòt bu bɔ̀ɔ ntsèka a sitsǎꞋ la, bòt èlaꞋ ègème, nè èndà̧ ègème, nè ndɨ̧ tègème, mè nè tèwuute bòt tègème. 
REV.14.7	Tà ŋȩ ane àtɔŋ nɨ̧ nê, “Bɨ̀ bɔa Mbɔ̧ɔ̧mà, ŋa mèngùꞋte abua tò, nkàà nê àfɨꞋa tàa saꞋa bòt bàgème la a kuêꞋ. È wu ale, bɨ̀ wùꞋte atò wu tà ghɨ̀ ègwet nè sitsǎꞋ nè *èdzî, mè nè badzì bàgème la.”
REV.14.8	Wantu̧ Mbɔ̧ɔ̧mà kǒ, è kùŋe we mbì wu la nê, “A kwen ɔɔ̀. Àpfəèa nɨ̧ yu bɔɔ ntɔ ane Babilɔ̀n la a kwen. Àpfəèa mbɔŋ a ghɨ̂ èlaꞋ ègème e nu mèlùꞋ kèkweelè àbɨ̧ tò yu tàa mpàꞋtâ la.”
REV.14.9	Wekǒ nè wantu̧ Mbɔ̧ɔ̧mà, è wu we betat la, è kùŋè àwɔb, me ŋȩ ane àtɔŋ nɨ̧ shua nê, “Wòt tà wùꞋte nyà̧mɔ̀Ꞌ yu, nè wamâlem tò wu, mè mbɨ̧̀ɨ̧̀ne bɔ zì àlȩê a èsi tò kò adù̧ àbu atò leꞋ la, 
REV.14.10	tà kò nê ntsǒ Mbɔ̧ɔ̧mà naa nɔ̀ŋke àtsəa tò. Taa nu mèlùꞋ kèkweelè Mbɔ̧ɔ̧mà, è wu ntsǒ tò la. Ntsǒ mbɔŋ naa wu mbɨ̀Ꞌɨ̀ mèlùꞋ kà bɔ fȩ̀ȩ̀tè nè mèleb. Tàa li nyi a èbem èwet àa nkòòla mbɨ̀Ꞌɨ̀ èkem la, e me ye ngoꞋ kèkweelè a mbì bɔntu̧ Mbɔ̧ɔ̧mà nè Wanjɨ̀ wu. 
REV.14.11	NdiꞋte èwet wu ntò̧à àwɔb la, te me kɔꞋɔ ngà a ègwet ane àlia nè àlia. Bɔ̀ɔ̀ wàa bàgème bɔ̀ɔ ngùꞋtà nyà̧mɔ̀Ꞌ yu nè wamâlem tò wu la, mè mbɔ àlȩê èlen tò ane yɔb la, è ka li bɔ mèndzète ane àlia ègème, nèngû̧ kò ètsəꞋ leꞋ a.” 
REV.14.12	Ale, a nyɨꞋtè nê bòt Mbɔ̧ɔ̧mà è kuule mèntɨ̧ɨ̧ mɔb, bòt bu bɔ̀ɔ nɔ̀ŋà mbɨ̧te Mbɔ̧ɔ̧mà mèè me kùŋa Yesò nè èntɨ̧ɨ̧ wɔb wemɔꞋ la.
REV.14.13	E me zə àtɔŋ a dzəè a ègwet me shu nê, “Shɨ àghɨ yaa a si: Ntsɔ̧̀ wu bòt bu bɔ̀ɔ pfə mbɨ̀Ꞌɨ̀ bòt Yesò e bùꞋu àfɨ̀Ꞌ yaa me ghà ne mbì la.”
REV.14.13	Fo Mbɔ̧ɔ̧mà nê, “Oo, wu nkûŋ. Bɔɔ yète ane àfàꞋ àyɔb, nkàà nê àfàꞋa ntsɔ̧̀ àyɔb aa li kùŋè àwɔb.”
REV.14.14	E mè ndȩ̀, ndzě mbàꞋ kèfə. Wòt kǒ mbɨ̀Ꞌɨ̀ Waã Wòt tsèke a ègwet mbàꞋ mbɔŋ kwaãaã ntà̧ kèfɔ̧̀ bɔ ghɨ ane goêl la àtsə azi, mè mbèà nyi tètɔ àbu azi. 
REV.14.15	Wekǒ nè wantu̧ Mbɔ̧ɔ̧mà è dzə a èbem lob nɨ̧ Mbɔ̧ɔ̧mà me ŋȩ shua abua wòt wu tà tseke a ègwet mbàꞋ yu la nê, “Nɨ nyi yè yu mbùꞋ me fùꞋu. ÀfɨꞋa màfuꞋa a kuêꞋ, èghɨ bɔ̀ɔ fuꞋu a sitsǎꞋ la e kuꞋa màfuꞋa.” 
REV.14.16	Ale, wòt wu tà tseke a ègwet mbàꞋ yu la mì nyi zi fuꞋu èghɨ bu a sitsǎꞋ ègème.
REV.14.17	Wantu̧ Mbɔ̧ɔ̧mà kǒ mè ndzəè a èbem lob nɨ̧ Mbɔ̧ɔ̧mà yu a ègwet la, mbɔ̀ nyi tètɔ mɨ̧̂. 
REV.14.18	Wekǒ nè wantu̧, àfàꞋa tò wu màndȩa èwet la, èdzə àdziꞋ yu bɔ̀ɔ ntò̧à banyà̧ adù̧ ŋa abua Mbɔ̧ɔ̧mà la, ŋȩ ntɔ wòt wu tà bɔ nyi tètɔ yu la nê, “Nɨ nyi yè nkààlè ntsàꞋte àyɨt vȩn yu a sitsǎꞋ la. Tètaãaãte tò te bâŋ.” 
REV.14.19	Ale, wantu̧ Mbɔ̧ɔ̧mà wu nɨ nyi zi ndòòte tètaãaãte àyɨt tu màꞋtè a èbem àdziꞋ yu bɔ̀ɔ ngɨ̀à mèlùꞋ, à wua nyɨ̀Ꞌtâ ntsǒ Mbɔ̧ɔ̧mà la. 
REV.14.20	ÀdziꞋ yu bɔ̀ɔ ntsəèꞋa tètaãaãte àyɨt tu la a ntsě a èbem àpfəèà nɨ̧ yu. Bɔ tsəꞋə tètaãaãte àyɨt tu ale, àlo̧ a dzəè abot la, a ghà si mbɔŋe ane èmaꞋà yebe, nchu ngà à tsɔꞋɔ mbɨ̀Ꞌɨ̀ èdzî ane bèmȩl ènkɨ̀ yebe, mè nchu ngà a èbem si ane èka betà̧â̧.
REV.15.1	ÀfɨꞋa mbɔŋ e mè ndze nkɨ̀Ꞌnè àghɨa ko a ègwelebuule a ghe la, bɔntu̧ Mbɔ̧ɔ̧mà basà̧à̧mbe bɔ̂ bèa èbɨꞋte ngoꞋ tesà̧à̧mbe la. Wu èbɨꞋte ngoꞋte te lià, nkàà ndɨ è wu tùà Mbɔ̧ɔ̧mà nàa nɨ elìa ntsǒ zi la. 
REV.15.2	E ndze àghɨa ko a nɔ̀ŋkè mbɨ̀Ꞌɨ̀ taꞋà èlemè, me fəəte mbɨ̀Ꞌɨ̀ àlùgɨ̀lâ la, nè èwet adù̧. Bòt bu bɔ nuê nyà̧mɔ̀Ꞌ yu bɔ̂ wamâlem tò wu tè ntsè, mè ntu̧u̧ enɨ nɔmbà èlen tò lu la, e tɨ̧ɨ̧tè a ngèt èdzî wu aa fəèəèta mbɨ̀Ꞌɨ̀ àlùgɨ̀lâ la. Bɔ li mbèà bèlèkɨŋ àbu bɔb Mbɔ̧ɔ̧mà ŋa la. 
REV.15.3	Me kɔ̧ɔ̧ ètsəkù̧ wu Musì, wɔ̀fàꞋ Mbɔ̧ɔ̧mà li nkɔ̧ la, nè è wu Wanjɨ̀ wu li nkɔ̧ la shua nê,
REV.15.3	“Mbɔ̧ɔ̧mà Lefɨ̀Ꞌ Àtsèàngɔ̀ŋ leꞋ,
REV.15.3	Mènəè mê è ghe mè ntsè bòt.
REV.15.3	Àwɔ̀ fɔ̧̀ ngɔ̀ŋ leꞋ,
REV.15.3	mènəè mê wu nkûŋ,
REV.15.3	mè ngu ndɨŋndɨ̀ŋ.
REV.15.4	Lefɨ̀Ꞌ, wòt wu kà wu bɔa awê,
REV.15.4	ewùꞋte èlen lê la wu wàà?
REV.15.4	Wu ndàꞋà àwɔ̀, à wu Mbɔ̧ɔ̧mà la.
REV.15.4	Bòt ngɔ̀ŋ bàgème àa li kɨꞋɨ wùꞋtè àwê,
REV.15.4	nkàà nê wòt ègème ye ndɨ mènəè mê
REV.15.4	nàa ndɨŋndɨ̀ŋ la.”
REV.15.5	Mbɨ̀Ꞌɨ̀ àyaa a tsè la, e ndȩ̀ me ye àtsəalob ntsèm a Mbɔ̧ɔ̧mà yu a èbem àyòa mènkàꞋa kèkweele tò a ègwet la, a tɨ̧ɨ̧ jìa. 
REV.15.6	Bɔntu̧ Mbɔ̧ɔ̧mà bu basà̧à̧mbe bɔ̀ li nɨ èbɨꞋte ngoꞋ tu tesà̧à̧mbe nɨŋ nkɨ̀Ꞌɨ̂ la, e dzəè a èbem lob nɨ̧ Mbɔ̧ɔ̧mà yu, nkwaãaã ndìte tèa nkàꞋtà la, mè nkwaãaã nkàndatsə bɔ ghɨ ane goêl la a bèghèmnà bɔb. 
REV.15.7	Àghɨa ko ane èghɨ bu bekwì è wu yu̧ la, à ŋa tèpfəꞋtsə tesà̧à̧mbe bɔ ghɨ ane goêl la, abua bɔntu̧ Mbɔ̧ɔ̧mà bu basà̧à̧mbe la. TèpfəꞋte mbɔŋ te lu̧u̧ ne ntsǒ kèkweelè Mbɔ̧ɔ̧mà wu tà wu ane àlia nè àlia la. 
REV.15.8	Lob nɨ̧ Mbɔ̧ɔ̧mà yu mè ndù̧u̧ ne ndiꞋ è dzə ane ènɨ̧ Mbɔ̧ɔ̧mà nè mètàŋ tò la. Wòt li tà kà wu eko nyi a èbem lob nɨ̧ Mbɔ̧ɔ̧mà yu kà èbɨꞋte ngoꞋ tu tesà̧à̧mbe bɔntu̧ Mbɔ̧ɔ̧mà bu basà̧à̧mbe be nɨŋ nkɨ̀Ꞌɨ̂ la, te tsè.
REV.16.1	ÀfɨꞋa mbɔŋ e me zə àtɔŋ ko a me ŋȩ a èbem lob nɨ̧ Mbɔ̧ɔ̧mà yu shua abua bɔntu̧ Mbɔ̧ɔ̧mà bu basà̧à̧mbe la nê, “Bɨ̀ ghǎ nɨ tèpfəꞋ tu tesà̧à̧mbe nè ntsǒ Mbɔ̧ɔ̧mà a tèbèm la ntsəè a sitsǎꞋ.”
REV.16.2	A làꞋà ale wantu̧ mbì ghà ntsəè è li ne èpfəèꞋ a sitsǎꞋ. Tà tsəè ale, fɨŋtsə te bê ntu ane bòt bu bɔ bɔ àlȩê a nyà̧mɔ̀Ꞌ yu, mè me wùꞋte a wamâlem tò wu la. Fɨŋ te mbɔŋ te taꞋa wua sàa.
REV.16.3	We babe ane bɔntu̧ Mbɔ̧ɔ̧mà bu tsəè è li ne èpfəèꞋ a èbem *èdzî. Tà tsəè ale, mèleb mu gheblè ntsìꞋi mbɨ̀Ꞌɨ̀ àlo̧ a mpfəà. Àghɨa yu̧ àgème àa a èbem mèleb mbɔŋ la a pfə.
REV.16.4	We betat ane bɔntu̧ Mbɔ̧ɔ̧mà bu tsəè è li ne èpfəèꞋ a èbem mèdzî nè badzì bàgème, be gheblè ntsìꞋi àlo̧ mɨ̧̂. 
REV.16.5	E me zə wantu̧ Mbɔ̧ɔ̧mà wu àtsəa àfàꞋ atò wu màndȩa mèleb la nê,
REV.16.5	“Àwɔ̀ wu à wuê ndàꞋà Mbɔ̧ɔ̧mà la,
REV.16.5	Àwɔ̀ wu àa və mè ndzaŋe wu tea mèmbùꞋu la,
REV.16.5	Àà saꞋa mènəè mê wuê ndɨŋndɨ̀ŋ.
REV.16.6	Bòt baa e li mbùŋè bòt bê
REV.16.6	nè bèndàꞋàtɔŋ bê,
REV.16.6	à ŋa àlo̧ bɔ nu.
REV.16.6	Bɔ wua ndzèa ngoꞋ è kùꞋu
REV.16.6	ane àfàꞋ àyɔb la.”
REV.16.7	AfɨꞋa mbɔŋ e ndzə àtɔŋ ko a dzəâ adzìꞋ yu bɔ̀ɔ ntò̧à banyà̧ adù̧ ŋa abua Mbɔ̧ɔ̧mà la a nê,
REV.16.7	“Mbɔ̧ɔ̧mà Lefɨ̀Ꞌ Àtsèàngɔ̀ŋ leꞋ,
REV.16.7	A wu wòt nkûŋ mè me
REV.16.7	saꞋa mènəè mê wuê ndɨŋndɨ̀ŋ!”
REV.16.8	We bakwì ane bɔntu̧ Mbɔ̧ɔ̧mà bu tsəè è li ne èpfəèꞋ ntsǒ Mbɔ̧ɔ̧mà adù̧ àtaãnyèm, ngɨ̀ a me tò̧ò̧te bòt mbɨ̀Ꞌɨ̀ èwet. 
REV.16.9	Àtaãnyèm yu a tò̧ò̧tè àwɔb ale, bɔ tsiꞋi me tsàà tèntsɔ̧̀ɔ̧̀mètsə adù̧ èlen Mbɔ̧ɔ̧mà wu tà bɔ mètàŋ a ègwet ngoꞋte mbɔŋ la. Ngɨ̀ ale ntu̧ kubte ane mènəè kàbɔ̀ŋ mɔb e ŋa mèngùꞋte abua Mbɔ̧ɔ̧mà.
REV.16.10	ÀfɨꞋa mbɔŋ we betà̧â̧ ane bɔntu̧ Mbɔ̧ɔ̧mà bu tsəè è li ne èpfəèꞋ adù̧ àtɨ̧a kèfɔ̧̀ nyà̧mɔ̀Ꞌ yu. KèbìꞋà bê nkwen a èbem kèfɔ̧̀ mbɔŋ, bòt e me kwele tèlɨ̧ tɔb nkàà ndɨ àa saa awɔb kwàꞋ ànyaꞋne la. 
REV.16.11	Bɔ me tsàà tèntsɔ̧̀ɔ̧̀mètsə adù̧ Mbɔ̧ɔ̧mà wu a ègwet la, nkàà ngoꞋ tɔb nè fɨŋ tu ane yɔb la. Ngɨ̀ ale bɔ̀ ka bɨ̧ɨ̧ne ekubte ane mènəè kàbɔ̀ŋ mɔb.
REV.16.12	We bantùa ane bɔntu̧ Mbɔ̧ɔ̧mà bu tsəè è li ne èpfəèꞋ a èbem èdzî wu bɔ̀ɔ ntɔ ane Yuflètìs la. Èdzî wu e yu̧ nenkèm, mbɨ̀Ꞌɨ̀ bèfɔ̧̀ bu be dzəâ àbâ yu nyèm nàa saꞋa la aa ko etu̧ èdzî wu. 
REV.16.13	E me ye fote kàbɔ̀ŋ ko tetat tè nɔ̀ŋkè mbɨ̀Ꞌɨ̀ èghɔɔbe la, te me dzəâ a ètsəê dlagɔ̀n wu, nè ètsəê nyà̧mɔ̀Ꞌ yu, mè nè ètsəê bèndàꞋàtɔŋ fɨte bu. 
REV.16.14	Fo tàa wu bɔntu̧ Satàn, mbɔ̀ mètàŋ a màngɨa ènəê kà ye àfəa, ngà abua bèfɔ̧̀ sitsǎꞋ bàgème e fèta wɔb bɔɔ taŋke enû a Mbɔ̧ɔ̧mà Àtsèàngɔ̀ŋ ane àlia nɨ̧ yu tàa nyɨꞋte ntsǒ zi la.
REV.16.15	“Bɨ̀ yute, maa kɨꞋɨ mbɨ̀Ꞌɨ̀ tsɔŋ. Ntsɔ̧̀ wu wòt wu tà tseke àtatsi me lȩ, nɔ̀ŋè ndǐ ti a ngèt zi mbɨ̀Ꞌɨ̀ ye ghà kà kwaãaã ndǐ me bɔ àtsəa kɔꞋɔ la.”
REV.16.16	Fo tu te ghɨ̀ ale, fete bèfɔ̧̀ bu àdziꞋa ko bɔɔ ntɔ ane ndɨ̧ Ebùlù nê Àmagedòn la.
REV.16.17	We basà̧à̧mbe ane bɔntu̧ Mbɔ̧ɔ̧mà bu tsəè è li ne èpfəèꞋ a èbem fo. TaꞋà àtɔŋ ko a dzə a ègwet àtɨ̧a kèfɔ̧̀ a Mbɔ̧ɔ̧mà a èbem lob nɨ̧ Mbɔ̧ɔ̧mà nê, “A mî!” 
REV.16.18	MèkàꞋà me kàꞋa, èfâŋ e mè gwet, sitsǎꞋ mè nyìꞋnè kwàꞋ ànyaꞋne. SitsǎꞋ bakà li mè nyìꞋne a èlɨ mbɔŋ mbɨ̀Ꞌɨ̀ Mbɔ̧ɔ̧mà li ngɨ̀ wɔ̀bȩ̂ la. MènyiꞋi sitsǎꞋ mbɔŋ li mbê ngɨ̀Ꞌnê. 
REV.16.19	TaꞋà àpfəèà nɨ̧ yu a li ngàbtè ane èbâ betat, èpfəè nɨ̧ a ngɔ̀ŋ ègème e kwèà. Ale, Mbɔ̧ɔ̧mà kù̧ù̧te àpfəèà nɨ̧ yu bɔ̀ɔ ntɔ ane Babilɔ̀n la, ngɨ̀ ntsǒ zi nɔ̀ŋke a ègwet a yùà tè ngà ndìà. Ntsǒ mbɔŋ wu mbɨ̀Ꞌɨ̀ ndɔŋ mèlùꞋ nàa ndìà, bɔ̀ɔ ŋɨꞋɨ wòt tàa nu la. 
REV.16.20	ÈdziꞋ si èyuube ègème a èbem èdzî e bê nyɔ̂, bɔ̀ ka tsi ndzè tèbȩtsə. 
REV.16.21	TaꞋà èwèt ko e chu nkwènte ègwet bɔbȩ. Kèmbèm èwèt kemɔꞋ ke me lèlè mbɨ̀Ꞌɨ̀ mbe sìmen. NgoꞋ mbɔŋ li mbê nge tê bòt e tsiꞋa ntsàà tèntsɔ̧̀ɔ̧̀mètsə adù̧ Mbɔ̧ɔ̧mà.
REV.17.1	ÀfɨꞋa mbɔŋ wekǒ ane bɔntu̧ Mbɔ̧ɔ̧mà bu basà̧à̧mbe bɔ li mbɔ̀ tèpfəèꞋ tu tesà̧à̧mbȩ la kɨꞋɨ̀ shu abua am nê, “KɨꞋɨ è nyɨꞋte awê ngoꞋ Mbɔ̧ɔ̧mà nàa nɔ̀ŋe àtsəa àghɨꞋna ghȩ̀ȩ̀nè ghȩ̀ȩ̀nè wu, è wù taꞋa àpfəèà nɨ̧ yu a nget mèdzî nyaŋ la. 
REV.17.2	Bèfɔ̧̀ sitsǎꞋ e paꞋte atò, bòt bàgème a sitsǎꞋ e mè mbe mèlùꞋ àbɨ̧ atò yu tàa mpàꞋta la.”
REV.17.3	Fo Mbɔ̧ɔ̧mà kɨꞋɨ ane yaã, wantu̧ Mbɔ̧ɔ̧mà wu ŋeꞋe am nɨŋ ngà àbâ àlaꞋ àyuube, e ndze àvi kǒ tà tseke a ègwet nyà̧mɔ̀Ꞌ kǒ mèmbaŋ la. Bɔ shɨ tèlente tèa ntsɔ̧̀ɔ̧̀tà a Mbɔ̧ɔ̧mà la a èdziꞋ ègème a mbɨ̧̀ tò. Tà bɔ ètsə besà̧à̧mbe nè ndɔŋtsə èghem. 
REV.17.4	Àvi mbɔŋ kwaãaã ndìte membaŋ tèa mbɔ̀ la, mè nɨ èghɨ nyànga nɨŋ ngwèè àvi. Mbèà ndɔŋ bɔ ghɨ ane goêl la àbu azi. Ndɔŋ mbɔŋ lu̧u̧ nê èbɨꞋte èghɨ e dzəê ane àbɨ̧ yu tàa mpàꞋta la. 
REV.17.5	Bɔ shɨ èlen a èsi tò e bɔ lə ndò̧ la nê,
REV.17.5	“TaꞋà àpfəèà nɨ̧ a Babilɔ̀n,
REV.17.5	nyɨ̌ bèghȩ̀ȩ̀nè ghȩȩne,
REV.17.5	nè èbɨꞋte èghɨ ègème àa ngɔ̀ŋ la.”
REV.17.6	E mè me ye àvi ngaa be àlo̧ a bòt Mbɔ̧ɔ̧mà tà nu la, nè àyea bòt bu bɔ bùŋè àwɔb nkàà ndɨ bɔ̀ɔ ndàꞋà èngǎ̧ Yesò la.
REV.17.6	Mâ ye atò ale a taꞋa tsè am. 
REV.17.7	Ka wantu̧ Mbɔ̧ɔ̧mà wu biite am nê, “Ànəa mbɔŋ a ghɨ̀ na ka me tsè àwê à? Maa shu àwê lə ànəê ndò̧ ane àvi wu, nè nyà̧mɔ̀Ꞌ yu è ŋeꞋe atò mbɔ̀ ètsə besà̧à̧mbe nè ndɔŋtsə èghem la. 
REV.17.8	Nyà̧mɔ̀Ꞌ mbɔŋ à li ndze la li ndzaã ngu yu̧, ka nè àfɨ̀Ꞌ yaa tà te ntsě yu̧. È bele nyaŋe edzəâ a èbem ebɨ lu kà ye ndìa la, eghǎ bɔɔ bùŋè atò. AfɨꞋa bòt sitsǎꞋ bu bɔ̀ le kaꞋa shɨ tèlen tɔb a èbem àkata mèmpème a mèmbùꞋu ngɔ̀ŋ la àa ye nyà̧mɔ̀Ꞌ yu la, aa taꞋa tsè àwɔb, nkàà nê tà li ndzaã ngu yu̧, ka nè àfɨ̀Ꞌ yaa tà kà tsi ngu yu̧, mbɔ̂ ngu è li e mě kɨꞋɨ.
REV.17.9	“Wòt bɔ ndɨ tàa bɔ èyì ka ko ànəê yaa la. Ètsə bu besà̧à̧mbe la e wua nyɨ̀Ꞌta tèbȩtsə tesà̧à̧mbe àvi wu è tseke adù̧ la. 
REV.17.10	E mè ngua nyɨ̀Ꞌta bèfɔ̧̀ basà̧à̧mbe. È be batà̧â̧ be te ntse bèfɔ̧̀, wemɔ̀Ꞌ bɔ̂ mbèle a ègwet atɨ̧, wekǒ ka ziꞋì nkɨ̀Ꞌɨ̂. Tà kɨ̀Ꞌa ka wu tseke a ègwet atɨ̧ ane àfɨ̀Ꞌ à seè. 
REV.17.11	È me wu nyà̧mɔ̀Ꞌ yu è li ndzaã ngu yu̧, ka è kà tsi ngu yu̧ la, ko wu we bafà̧aã ane bèfɔ̧̀ bu, mbɔ̂ ngu ayɔɔ bèfɔ̧̀ bu basà̧à̧mbe la, mbɔ̂ ngu ghǎ adzìꞋa bɔ̀ɔ bùŋè atò àyea tò aa mì la.
REV.17.12	“Ndɔŋ tu èghem à li ndze la, wu bèfɔ̧̀ èghem bɔ̀ baka zìꞋì nɨ àtɨ̧a kèfɔ̧̀ àyɔb la. Ka bɔ̀ɔ ŋa awɔb mètàŋ bɔ̀ɔ me baãaã èlaꞋ mbɨ̀Ꞌɨ̀ bèfɔ̧̀ bɔ̂ nyà̧mɔ̀Ꞌ ba yu ane nyèm yemɔ̀Ꞌ. 
REV.17.13	Bɔ̀ɔ wàa èghem la e wu ane ètsəê wemɔꞋ mè ŋa mètàŋ mɔb nè lèfɔ̧̀ wɔb abua nyà̧mɔ̀Ꞌ yu. 
REV.17.14	Bɔɔ nù èbet nè Wanjɨ̀ wu, ka Wanjɨ̀ wu bɔ̂ ngu tsè àwɔb, nkàà nê tà wu Tǎt bètǎt bàgème mè ngu Fɔ̧̀ bèfɔ̧̀ bàgème. Bòt tò bu tà làà àwɔb bɔ mèe me kùŋe atò nè èntɨ̧ɨ̧ wɔb wemɔꞋ la aa li wu bɔ̂ tò ba nɔ̂.”
REV.17.15	Wantu̧ Mbɔ̧ɔ̧mà wu mè shu abua am nê, “Mèleb mu à li ndze ghȩ̀ȩ̀nè ghȩȩne wu tseke adù̧ la wua nyɨ̀Ꞌta èlaꞋ nyaŋ nè bòt nyaŋ bɔ̀ɔ ndàꞋà ndɨ̧tsə tsa tsa la, mè nè èndà̧ nyaŋ. 
REV.17.16	Ndɔŋ tu èghem à li ndze la, nè nyà̧mɔ̀Ꞌ yu, aa me pààbe a ghȩ̀ȩ̀nè ghȩȩne wu. Bɔ̀ɔ̀ba wàa aa nɨ èghɨ tà bɔ la ègème tè tàa tsiꞋi tseke ka kwaãaã ndǐ, e kwele nyaãte tò e mě tô̧ atò a èbem èwet. 
REV.17.17	Mbɔ̧ɔ̧mà zi a mèntɨ̧ɨ̧ mɔb nê bɔ ghɨ̀ wuê àghɨa yèa nkɨ̀a nê à wu la, ngu ane ètsəê wemɔꞋ, ŋa lèfɔ̧̀ wɔb abua nyà̧mɔ̀Ꞌ yu, mbɨ̀Ꞌɨ̀ àghɨ àgème aa ghɨ̀ mbɨ̀Ꞌɨ̀ ye li shu nê aa wu la. 
REV.17.18	Àvi wu à li ndze la, è wu taꞋa àpfəèà nɨ̧ yu a bɔ mètàŋ a ègwet bèfɔ̧̀ sitsǎꞋ bàgème la.”
REV.18.1	Àyaa a tsè ale, e mè ndze wantu̧ Mbɔ̧ɔ̧mà kǒ nchua a ègwet la. Tà bɔ̀ mètàŋ kèkweelè, èkaꞋà tò e ghɨ̀ sitsǎꞋ fəə kwàꞋ ànyaꞋne. 
REV.18.2	Tà ŋȩ ane taꞋa àtɔŋ nɨ̧ nê,
REV.18.2	“A kwen,
REV.18.2	TaꞋà àpfəèà nɨ̧ a Babilɔ̀n yu a kwen.
REV.18.2	È tsiꞋi àpfəa fote kàbɔ̀ŋ.
REV.18.2	Tèwuute èbɨꞋte fotekàbɔ̀ŋ tègème te dzəâ abua Satàn la,
REV.18.2	teà ntsèka abot.
REV.18.2	Tèwuute banɨ̧̀ kàbɔ̀ŋ bàgème bòt aa mpààbà la,
REV.18.2	be mè me bù̧ù̧te abot.
REV.18.3	Tà ŋa mèlùꞋ àfàꞋa mànjɨa àbȩ,
REV.18.3	tè bòt sitsǎꞋ e nu mbe,
REV.18.3	bèfɔ̧̀ sitsǎꞋ e mè mpàꞋte atò.
REV.18.3	Bòt tèwen e mè ntsìꞋi bòt èkab
REV.18.3	nkàà èghɨ bu tàa nəèꞋa vi a èbèm la.”
REV.18.4	E mè ndzəè àtɔŋ ko a ègwet a me shu nê,
REV.18.4	“Bòt bɔ̧, bɨ̀ dzəa a èbem àpfəèà nɨ̧ yu,
REV.18.4	mbɨ̀Ꞌɨ̀ bɨ fɔtè atò me ghɨa kàbɔ̀ŋ,
REV.18.4	mbɨ̀Ꞌɨ̀ bɨ ye ngoꞋ yu nàa kɨꞋɨ ane tò la.
REV.18.5	Mbɔ̧ɔ̧mà ku̧u̧tè a kàbɔ̀ŋ tò,
REV.18.5	nkàà nê bê bɔ̧ɔ̧ tê nkɔꞋ ngà ndzə a ègwet.
REV.18.6	Bɨ̀ ghɨ àghɨa tà ghɨ ane bòt ko la ane tò mɨ̧̂.
REV.18.6	Bɨ̀ ghɨa tà ye ngoꞋ tà ghɨ̂ bòt ko e ye la ngò̧ tebe.
REV.18.6	Bɨ̀ nɨ ndɔŋ yu tà nɨŋ ndzì mèlùꞋ ŋa bòt e nu la,
REV.18.6	ndzì mèlùꞋ kèkweelè
REV.18.6	è tse me tò mu la ngò̧ tebe ŋa tà nu.
REV.18.7	Bɨ̀ ŋa tò ngoꞋ mè ngɨ̀ tà me tseke
REV.18.7	ane tèsȩ tè è wu mbɨ̀Ꞌɨ̀ ènɨ̧
REV.18.7	nè èghɨ bu tàa ntòòlà àvi a èbèm la.
REV.18.7	Bɨ̀ ghɨ̀à ale ndɨ̀ wu
REV.18.7	tàa ngù̧a nkùꞋ zi è shua nê,
REV.18.7	ye tseke mbɨ̀Ꞌɨ̀ fɔ̧̀ àvi,
REV.18.7	yè ka wu nempfə,
REV.18.7	yè ka meè ngu li lɔꞋɔ edɨ̀ mèsi la.
REV.18.8	Eyaa bê ngu ndɨ ngoꞋ kèkeelè
REV.18.8	nàà kwene a ègwet tò àli yeamɔꞋ la.
REV.18.8	NgoꞋ mbɔŋ nàa ghɨ̌ àghɔ̧ aa baãaã atò,
REV.18.8	tàa tseke ane tèsȩ,
REV.18.8	ndzìtsə tea me kua tò,
REV.18.8	èwet aa mě tô̧ atò.
REV.18.8	Tàa li ye ngoꞋ nkàà nê
REV.18.8	wu Mbɔ̧ɔ̧mà Lefɨ̀Ꞌ wu tà bɔ mètàŋ la
REV.18.8	ka tà saꞋa atò la.”
REV.18.9	Bèfɔ̧̀ sitsǎꞋ bu bɔ li ngua nɔ̀ŋkà nè tò mè ntòòlà àwɔb a èbem èghɨ bɔ̂ tò ba la, aa me shùà mèsi àfɨꞋa bɔ̀ɔ ye ndiꞋ àpfəèà mbɔŋ bɔ tò̧ la nkɔ̀Ꞌɔ nga a ègwet la. 
REV.18.10	Bɔɔ etɨ̧ɨ̧ a endɨ̌ nè kèbɔɔ ngoꞋ kèkweelè yu è baãaã atò la e me shu nê,
REV.18.10	“Èe e! Èe e! TaꞋà àpfəa yu,
REV.18.10	TaꞋà àwɔ̀ àpfəèà nɨ̧a Babilɔ̀n yaa à ghɨꞋne la,
REV.18.10	bɔ bê nɨ wuê nyèm yemɔ̀Ꞌ ndììme awê.”
REV.18.11	Bòt tèwen a sitsǎꞋ e me dɨa atò shùà mèsi, nkàà nê wòt tàa mě yu̧ èghɨ èwen bɔb la te ntsě. 
REV.18.12	Wu èghɨ mbɨ̀Ꞌɨ̀ goêl nè silbà, nè èghɨ ngwȩ̀, nè ndìte èkab te bɔ bèkolɔ̀ tsa tsa la, ndìte membaŋ nè tèwuute èyɨt e bɔ èghaa tsa tsa la, nè èghɨ bɔ nɨ àsɔŋ èso̧ ngɨ̀ la, nè èghɨ ègème bɔ nɨ èyɨt àà ntsòa ètsəê la ngɨ̀ la, mè nè èghɨ bɔ nɨ ngule ètɨ̧ɨ̧na nè ngule àti ngɨ̀ la. 
REV.18.13	Nè èghɨ e bɔ èghaa ntsɔ̧̀ la, mbɨ̀Ꞌɨ̀ àyɨt ko bɔ̀ɔ ntɔ ane sinamɔ̀n la, nè tènùꞋatsə, nè mèwet kǒ bɔ̀ɔ nto̧a la, nè məə, nè èwuu èlȩê ko, nè mèlùꞋ nè mèwet, nè flawà ntsɔ̧̀ nè èwuu ntsəètè ko nè mpɔ̀ŋtsə nè njɨ̀tsə, nè bèloà, nè bèmatùà ko bèloà àa səèà la, ndɔ̀Ꞌ nè èbùꞋ, è wu bɔbȩ la.
REV.18.14	Bòt tèwen bu e shu abua tò nê, “Èghɨ bu ègème à zi èntɨ̧ɨ̧ wê adù̧ la e te ntsě, èghɨ bu à li ngua nəèꞋà àwê a èbèm la, e ghà tè à ka wu li tsi ye bùà.” 
REV.18.15	Bòt tèwen bu bɔ li ngua nta èwen bɔ̂ tò ba tè ntsìꞋi bòt èkab la, aa tɨ̧ɨ̧ a èndɨ̌ bɔ̀ɔ mbɔ̀ɔ ngoꞋ yu ndzea tò la. Bɔɔ me dɨ̀a shùà mèsi shua nê,
REV.18.16	“Èe e! Èe e! A bɨa àpfəèà nɨ̧ yu ɔɔ̀!
REV.18.16	Àpfəèa nɨ̧ yu a li ngwèà àvi
REV.18.16	mbɨ̀Ꞌɨ̀ àvi nè ngule ndìte kèfə,
REV.18.16	nè ète membaŋ, nè èghɨ bɔ ghɨ ane goêl,
REV.18.16	nè àti àa nkàꞋtà la, ndɔ̀Ꞌ nè pel, è wu èghɨ ngwȩ̀ la.
REV.18.17	Èghɨ tò bu ègème e bê mbɨ̌ ane nyèm yemɔ̀Ꞌ.”
REV.18.17	Bòt bu àtsə ènkànuꞋ la, nè bòt bu ngȩ̀ȩ̀nà a èbem ènkànuꞋ la, mè nè bòt bu àfàꞋ àyɔb à wu a èbem *èdzî la, e tɨ̧ɨ̧tè a endɨ̌ mɨ̧̂, 
REV.18.18	me ŋȩ mbɨ̀Ꞌɨ̀ àpfəèà nɨ̧ yu àa shɨa ndiꞋtsə te kɔꞋɔ ngà a ègwet la. Bɔ li ngua ŋȩa shua nê, “Àpfəè àko a te bakà wu mbɨ̀Ꞌɨ̀ àpfəèà nɨ̧ yàa.” 
REV.18.19	Bɔ ghɨ̀ ale, me pfəèꞋə àbeb a ètsə bɔb ndɨ̀à shùà mèsi ŋȩ̀a shua nê,
REV.18.19	“Èe e! Èe e! A bɨa àpfəèà nɨ̧ yu ɔɔ̀!
REV.18.19	Àpfəèa mbɔŋ a li ngɨ̀
REV.18.19	bòt bɔ bɔ taꞋa ènkànuꞋ
REV.18.19	àa ngȩȩna a èbem *èdzî la,
REV.18.19	e tsiꞋi bòt èkab nkàà èghɨ tò.
REV.18.19	Èghɨ bu ègème e bê ntɨ̧ɨ̧ ane nyèm yemɔ̀Ꞌ mbɨ.
REV.18.20	Ègwet, wùꞋtè àwê nkàà ndɨ tà kwen la.
REV.18.20	Bòt Mbɔ̧ɔ̧mà nè bɔntu̧ Mbɔ̧ɔ̧mà,
REV.18.20	nè bèndàꞋàtɔŋ Mbɔ̧ɔ̧mà leꞋ,
REV.18.20	bɨ̀ wùꞋtè àwɨ̧, Babilɔ̀n è kwen.
REV.18.20	Mbɔ̧ɔ̧mà nɔ̀ŋe ngoꞋ a ègwet tò
REV.18.20	nkàà àghɨa tà li ngɨ̀ ane yɨ̧ la.”
REV.18.21	ÀfɨꞋa mbɔŋ àghɨꞋna wantu̧ Mbɔ̧ɔ̧mà kǒ a vi èti ko àa mbɨꞋɨ̀ taꞋa èti màngɔꞋɔ èghɨ la, màꞋa a èbem *èdzî me shu nê,
REV.18.21	“Eyaa wu ndɨ bɔ̀ɔ màꞋa
REV.18.21	àpfəèà nɨ̧ a Babilɔ̀n a si ane ètɨ̧̂,
REV.18.21	tè wòt kà wu li tsi e ye yùà la.
REV.18.22	Àtɔŋ bèlèkɨŋ, nè bènduꞋa àben,
REV.18.22	nè bòt màntɔ bafɨ̀,
REV.18.22	mè nè èbe màntɔ tèsɔnkendɨk,
REV.18.22	è ka li tsi ŋwȩ a èbem àpfəa mbɔŋ a.
REV.18.22	Bɔ̀ kà li tsi ye ka wuê wòt wemɔ̀Ꞌ
REV.18.22	ane bòt bɔ̀ɔ nkɔ̧̀a èghɨ
REV.18.22	kò mbàꞋa èghɨ la abot a.
REV.18.22	Bɔ̀ ka meè ngu tsi e zə ndɨ èti
REV.18.22	màngɔꞋɔ èghɨ àa ndàꞋà la.
REV.18.23	ÈkaꞋà è ka li tsi e beꞋe abot a,
REV.18.23	bɔ̀ ka wu tsi e li zə àtɔŋ ndzà bɔ̂ lu̧ vi.
REV.18.23	Bòt bɔ li ngua nta èwen bɨ tò ba la
REV.18.23	li ngu bòt kekweelè a sitsǎꞋ,
REV.18.23	à mè nɨ tèkàŋ tê nɨŋ
REV.18.23	fɨ̀te bòt ngɔ̀ŋ bàgème.
REV.18.24	Àlo̧ a bèndàꞋàtɔŋ Mbɔ̧ɔ̧mà,
REV.18.24	nè àyea bòt Mbɔ̧ɔ̧mà,
REV.18.24	ndɔ̀Ꞌ nè àyea waa waa bɔ li mbùŋe a sitsǎꞋ la,
REV.18.24	à le wu a èbem àpfəèa mbɔŋ.”
REV.19.1	Mbɨ̀Ꞌɨ̀ àyaa a tsè la, e ndzə àghɨa ko a nɔ̀ŋkè mbɨ̀Ꞌɨ̀ àtɔŋ ènɔ̧̂ bòt a ègwet, ŋȩ̀a shua nê,
REV.19.1	“Alèluyà!
REV.19.1	Mèmpème nè ènɨ̧ nè mètàŋ
REV.19.1	wu abua Tǎt wa Mbɔ̧ɔ̧mà.
REV.19.2	Tà wu wòt nkûŋ,
REV.19.2	mè me saꞋa mènəè wuê ndɨŋndɨ̀ŋ.
REV.19.2	Tà saꞋa àghɨꞋna ghȩ̀ȩ̀nè ghȩȩne wu
REV.19.2	ane àbɨ̧ tà nɨŋ ndiꞋi ngɔ̀ŋ la.
REV.19.2	Mbɔ̧ɔ̧mà nɔ̀ŋe ngoꞋ àtsə atò
REV.19.2	nkàà àlo̧ bɔfàꞋ bi bu
REV.19.2	tà ghɨ̀ a chɨ̧ɨ̧te a si la.”
REV.19.3	Bɔ ghɨ̀ ale, me ŋȩa shua nê,
REV.19.3	“Àlèluyà! NdiꞋte èwet wu e tò̧a atò la,
REV.19.3	tea me gha a ègwet ane àlia nè àlia.”
REV.19.4	Bɔɔjuŋ bu èghem yebe ntsɔ̀b bakwì la, nè èghɨ bu bekwì è wu yu̧ la è bɔte a si ngùꞋtè a Mbɔ̧ɔ̧mà wu tà tseke a ègwet àtɨ̧a kèfɔ̧̀ yu la. Bɔ bɔ̀te ale me shu nê:
REV.19.4	“Àmèn, Alèluyà!”
REV.19.5	Àtɔŋ ako a dzəè adù̧ àtɨ̧a kèfɔ̧̀ yu me shu nê,
REV.19.5	“Bɨ̀a wu bɨ̀ wu bɔfàꞋ Mbɔ̧ɔ̧mà la,
REV.19.5	mè nè bɨ̀a bɔɔjuŋ nè
REV.19.5	bɔ̀techɨɨle bu bɨ̀a mbɔɔ atò la,
REV.19.5	bɨ̀agème bɨ̀ wùꞋta Tǎt wa Mbɔ̧ɔ̧mà.”
REV.19.6	ÀfɨꞋa mbɔŋ e ndzə àghɨ ko a nɔ̀ŋkè mbɨ̀Ꞌɨ̀ àtɔŋ ènɔ̧̂ bòt, me jùꞋù mbɨꞋɨ̀ mèdzî nàa nchua a ègwet èbȩ la, mè me jùꞋù mbɨꞋɨ̀ èfâŋ nkwàta la è shua nê,
REV.19.6	“Alèluyà!
REV.19.6	Lèfɔ̧̀ tsiꞋi abua
REV.19.6	Tǎt wa Mbɔ̧ɔ̧mà Àtsèàngɔ̀ŋ.
REV.19.7	Bà me tà̧à̧tè àwa ngùꞋtè àwa,
REV.19.7	nkùkta Mbɔ̧ɔ̧mà,
REV.19.7	nkàà nê àfɨꞋa Wanjɨ̀ Mbɔ̧ɔ̧mà
REV.19.7	nàa nɨ ndzà zi la a kuêꞋ.
REV.19.7	Ndzà tò mbɔŋ mè ntàŋke avi tè nkùꞋ.
REV.19.8	Mbɔ̧ɔ̧mà ŋa ndìte ntsɔ̧̀ tèa fəèəèta mbɔ̀ la abua tò taa kwaãaã.”
REV.19.8	Ndìte ntsɔ̧̀ mbɔŋ wu mènəè ntsɔ̧̀ mu bòt Mbɔ̧ɔ̧mà e ghɨ̀ la.
REV.19.9	Wantu̧ Mbɔ̧ɔ̧mà wu shu abua am nê “Shɨ ayaa a si: Ntsɔ̧̀ wu bòt bu bɔ tɔ awɔb nê bɔ̀ kɨꞋɨ njɨ èpǎ̧ ndzɔꞋɔ Wanjɨ̀ wu la.” Tà mè shu abua am nê, “Eyaa wu mèngǎ̧ nkûŋ è dzəè abua Mbɔ̧ɔ̧mà la.”
REV.19.10	E mbê mbɔ̀te a si a tèkate tò e wùꞋte atò. Tà shu abua am nê, “Ka ngɨ̀ ale. E ngu wuê wafàꞋ mbɨ̀Ꞌɨ̀ àwɔb nè bɔnyɨ bè bu bɔ bɨ̧ɨ̧ne èngǎ̧ Yesò la. WùꞋte wuê a Mbɔ̧ɔ̧mà.” Èngà̧ wu Yesò làꞋà la, wu àdziꞋa bèndàꞋàtɔŋ Mbɔ̧ɔ̧mà e nɨ mèngǎ̧ mɔb la.
REV.19.11	ÀfɨꞋa mbɔŋ e me ye ègwet e ghaꞋà, e me ye ndzèa loà kèfə. Bɔ me tɔ wòt wu ta tseke a ègwet la nê wòt nkûŋ, betsiꞋa wòt lɨ̀Ꞌà àvi ane tò la. Tàà nɨ̀a nkûŋ ka sàꞋa mènəè mè nùà èbet. 
REV.19.12	Àghɨ a tò a me beꞋe mbɨ̀Ꞌɨ̀ èwet nkòòlâ la, tà mè kwà̧aã ntaãte tèa nyɨ̀Ꞌta mètàŋ tò la nyaŋ àtsə azi. Mè mbɔ̀ èlen ko bɔ shɨ ane tò, wòt kǒ tsa bakà ko ka nè tòà la. 
REV.19.13	Ndǐ tà li nkwaã la bɔ li ndzì a èbem àlo̧. Bɔ me tɔ èlen tò nê Èngǎ̧ Mbɔ̧ɔ̧mà. 
REV.19.14	Bèshujà ègwet e kwaãaã ndìte kèfə tèa mbɔ̀ la, nkɔ̀Ꞌa ègwet bèloà kèfə me kùŋe atò. 
REV.19.15	Nyi dzəè a ètsəê tò, tàa nɨ nù èlaꞋ la. Taa me baãaã èlaꞋ mbɔŋ kà ku tèsȩ, ngɔ̀Ꞌɔ̀ àwɔb, e mě tɔ̀Ꞌtè àwɔb mbɨ̀Ꞌɨ̀ bɔ̀ɔ ntsəèꞋa tètaãaãte àyɨt a èbem àdziꞋ yu bɔ̀ɔ ntsəèꞋa ntsìà mèlùꞋ, à wua nyɨ̀Ꞌta ntsǒ Mbɔ̧ɔ̧mà Àtsèàngɔ̀ŋ la. 
REV.19.16	Bɔ shɨ èlen ko a ègwet ndǐ tò nè ègwet ètaã tò nê, “Fɔ̧̀ bèfɔ̧̀, nè Tǎt bètàt.”
REV.19.17	ÀfɨꞋa mbɔŋ e ndze wantu̧ Mbɔ̧ɔ̧mà kǒ tà tɨ̧ɨ̧ adù̧ àtaãnyèm la. Tà ŋȩ ane taꞋà àtɔŋ ntɔ banɨ̧̀ bu bèa ndèa a ègwet la bàgème nê, “Bɨ̀ kɨꞋɨ mbù̧ù̧tè njɨ taꞋa èpà̧ wu Mbɔ̧ɔ̧mà taŋke la. 
REV.19.18	Bɨ̀ kɨꞋɨ nkwet nyaãte bèfɔ̧̀, nè ète bètǎt bèshujà, nè ète bòt kekweelè, nè ète bèloà bɔ̂ bòt bu bɔ̀ɔ nkɔ̀Ꞌa ègwet la, nè ète bòt bàgème, èbùꞋ nè bòt kà wu èbùꞋ, ebùꞋu ane bɔ̀techɨɨle eghǎ wu ane bɔɔjuŋ.”
REV.19.19	E mè ndze nyà̧mɔ̀Ꞌ yu bɔ̂ bèfɔ̧̀ sitsǎꞋ nè bèshujà bɔb bɔ taŋkè e màꞋà èbet adù̧ wòt wu tà tseke a ègwet loà wu la bɔ̂ èbi nê bèshujà. 
REV.19.20	Bɔ nù ale mbà̧aã nyà̧mɔ̀Ꞌ yu mbɨ̀Ꞌɨ̀ àbùꞋ a èbet, mè baãaã ndàꞋàtɔŋ fɨ̀te wu tà li ngua ngɨ̀à mènəè ngɨŋa a mbì tò fɨ̀ta bòt la. Tà li ngua fɨ̀ta bòt bu bɔ bɔ àlȩê nyà̧mɔ̀Ꞌ yu ane yɔb, mè me kukte a wamâlem tò wu la. Bɔ ghɨ̀ ale, màꞋà nyà̧mɔ̀Ꞌ yu bɔ̂ ndàꞋàtɔŋ fɨ̀te wu èyu̧ a èbem èwet ko àa mbɨ̀Ꞌɨ̀ èlemè nkòòla nè èkem adù̧ la. 
REV.19.21	Wòt wu tà tseke a ègwet loà wu la nɨ nyi tètɔ yu, è dzəâ a ètsəê vi la mbùŋè bòt ko bu bàgème. Banɨ̧̀ bu bàgème e kɨꞋɨ̀ nkwet èpfəꞋte bɔb tè e tsè àwɔb.
REV.20.1	ÀfɨꞋa mbɔŋ e ndze wantu̧ Mbɔ̧ɔ̧mà kǒ nchua a ègwet, tà bèà nkȩ̀ȩ̀te èbɨ lu kà ye ndìa la àbu azi, mè mbèà taꞋa èkuê. 
REV.20.2	Tà ghà mbà̧à̧ taꞋa dlagɔ̀n wu è fəə nyà̧kàbɔ̀ŋ la nkùùle atò ndzì a tèfȩ ane mèngùꞋebȩ tɔsì. Nyà̧kàbɔ̀ŋ mbɔŋ li ndzaŋe wu, è wu fɔ̧̀ fote kàbɔ̀ŋ tu bɔ̀ɔ ntɔ ane Satàn la. 
REV.20.3	Wantu̧ Mbɔ̧ɔ̧mà wu è ghɨ̀ ale, màꞋa atò a èbem èbɨ lu kà ye ndìa la, mbɔ ntsènè nkȩ̀ ane ndɨ tà kà ko etsi dzəâ e fɨte bòt èlaꞋ ngɔ̀ŋ la, tè mèngùꞋebȩ mu tɔsì la è tsè. MèngùꞋ mbɔŋ nàa tsě bɔ tsɔꞋɔ atò ane kètem àfɨ̀Ꞌ àko.
REV.20.4	E mè ndzè ètɨ̧ kèfɔ̧̀ bɔ ŋa mètàŋ abua bòt bɔ tsekte a ègwet la, bɔɔ me saꞋa mènəè. Mè ndzě èlɨ̀ŋkè bòt bu bɔ li ndòòte ètsə bɔb nkàà ndɨ bɔ̀ɔ shua nê bɔ bɨ̧ɨ̧ne ane Yesò Klistò, mè me làꞋa èngǎ̧ Mbɔ̧ɔ̧mà la. Eyaa wu bòt bu bɔ li bɔ̀ kà wuꞋtè nyà̧mɔ̀Ꞌ yu bɔ̂ wamâlem tò wu la, mè ntu̧ enɨ àlȩê tò yu a mèsi mɔb nè èbu bɔb la. Bòt mbɔŋ e li njù̧ù̧me me baãaã èlaꞋ bɔ̂ Yesò Klistò ba mbɨ̀Ꞌɨ̀ bèfɔ̧̀ ane mèngùꞋebȩ tɔsì. 
REV.20.5	Èbeko nè bèmpfəà be li bè ka yu̧u̧mè tè mèngùꞋebȩ mu tɔsì la è tsè. Eyaa wu ngo̧ mbì bòt àa yu̧u̧me la. 
REV.20.6	Ntsɔ̧̀ wu bòt bu bɔ̀ɔ li yu̧u̧me ayɔɔ bòt mbì bàa la. Bɔ wu bòt Mbɔ̧ɔ̧mà. Èvə lu wòt nàa mpfəa mè mpfəa la è ka li tsi e bɔ mètàŋ a ègwet lɔb a. Bɔɔ li wu bèntsìà mèpɨ̧̀ Mbɔ̧ɔ̧mà bɔ̂ Yesò Klistò ba, e mě me baãaã èlaꞋ mbɨ̀Ꞌɨ̀ bèfɔ̧̀ nè Yesò ane mèngùꞋebȩ tɔsì.
REV.20.7	ÀfɨꞋa mèngùꞋebȩ mu tɔsì nàa lìà la, bɔɔ tsǐ a Satàn a èbem tèfȩ tu. 
REV.20.8	Tàa dzəâ e ghǎ bètɔ̀Ꞌa ngɔ̀ŋ bàgème è wu Gog bɔ̂ Magòg la, e fɨte bòt. Satàn nàa li fete bòt mbɔŋ bɔ̀ɔ ndzǎ̧ mbɨ̀Ꞌɨ̀ těsɔnke *èdzî la, nê bɔ̀ màꞋà èbet adù̧ Mbɔ̧ɔ̧mà. 
REV.20.9	Bɔ ghɨ̀ ale, saŋe a sitsǎꞋ ègème, ngà ngààle àdziꞋa bòt Mbɔ̧ɔ̧mà àa ntsèke la, nè àpfəèà nɨ̧ a Mbɔ̧ɔ̧mà yu tàa nkɔ̀ŋkà la. Bɔ ghaale ale, èwet e dzəè a ègwet nchu a si ndììme awɔb bàgème. 
REV.20.10	Bɔ ghɨ̀ ale, maꞋa Satàn wu tà fɨte awɔb la a èwet ko àa mbɨ̀Ꞌɨ̀ èlemè nkòòla nè èkem adù̧, bɔ zǐ màꞋa nyà̧mɔ̀Ꞌ yu bɔ̂ ndàꞋàtɔŋ fɨ̀te wu a èbèm la. Bɔ̀ɔ me ye ngoꞋ a èbèm, ètsəꞋ nè nèngû̧ ane àlia nè àlia.
REV.20.11	ÀfɨꞋa mbɔŋ e ndze taꞋa àtɨ̧a kèfə. Wòt kǒ wu a ègwet tà tseke la. SitsǎꞋ bɔ̂ ègwet e nyɔ̂ a mbì ŋut tè bɔ̀ ka tsi ndze. 
REV.20.12	E mè ndze bòt bɔ li mpfəèꞋtê la, bɔjûŋ nè bɔ̀techɨɨle, bɔ tɨ̧ɨ̧te a mbì àtɨ̧a kèfɔ̧̀ yu. Bɔ ghaꞋa èkatè ko. Bɔ ghɨ̀ ale, mè ngaꞋa àyea ko nè àkatè, è wù àkatè mèmpème la. Bɔ ghaꞋte èkatè bu saꞋa bòt bu bɔ li mpfəèꞋtê la ane mènəè bɔ li ngɨ̀ la. 
REV.20.13	ÀfɨꞋa mbɔŋ *èdzî e ŋa bòt bu bɔ li mpfəèꞋtê a èbèm la, èvə nè àlaꞋ a bèmpfəà a mèè ŋa è bu nè bòt abot la, bɔ saꞋa awɔb bàgème ane àghɨa waa waa li ngɨ̀ la. 
REV.20.14	Bɔ ghɨ̀ ale, màꞋà èvə nè àlaꞋ a bèmpfəà a èbem èwet ko àa mbɨ̀Ꞌɨ̀ èlemè nkòòla nè èkem adù̧ la. Èlemè waa èwet àa nkòòla adù̧ la wu èvə lu wòt nàa mpfəa mè mpfəa la. 
REV.20.15	Bɔ nɨ a waa waa èlen tò è le kaꞋa wu a èbem àkata mèmpème yu la, maꞋa a èbem èlemè wu nkòòla la.
REV.21.1	ÀfɨꞋa mbɔŋ e ndze ègwet fi nè sitsǎꞋ fi, nkàà nê ègwet mbì nè sitsǎꞋ mbì e nyɔ̂, *èdzî nyɔ̂ àzi mɨ̧̂. 
REV.21.2	E ndze àpfəèà nɨ̧ a Mbɔ̧ɔ̧mà yu, è wu Jèlusalèm fi la, a lɔ̀Ꞌa abua Mbɔ̧ɔ̧mà a ègwet me chu a si. Bɔ nèètè yùà a tsiꞋi mbɨ̀Ꞌɨ̀ ndzà bɔ wèa tò tà me chɨ̀Ꞌɨ̀ lu̧ vi la. 
REV.21.3	E me zə àtɔŋ ko a dzəê adù̧ àtɨ̧a kèfɔ̧̀ yu è shuê nê, “Bɨ̀ ye, àpfəèà Mbɔ̧ɔ̧mà a kɨꞋɨ tê ntsìꞋi a kètsìà bɔbȩ. Taa me tseke bɔ̂ tò ba, bɔ̀ɔ wu bòt tò, Mbɔ̧ɔ̧mà wu zìambɔŋ naa mě wu Mbɔ̧ɔ̧mà wɔb. 
REV.21.4	Tàa yòò mèsi ègème àghɨ ayɔb, èvə è ka wu li tsi wu, wòt kà wu li tsi edɨ̌ ko me shùù mèsi leꞋ, àdziꞋa wòt à kà wu li tsi saa, nkàà nê èghɨ nyaꞋ e tsě ègème.”
REV.21.5	Wòt wu tà tseke a gwet àtɨ̧a kèfɔ̧̀ yu la nê, “Bɨ̀ ye, maa ghɨ̌ èghɨ ègème aa tsiꞋi be fi.” Tà mè shu abua am nê, “Shɨ àghɨ yaa, nkàà nê mèngà̧ maa wu mèngǎ̧ nkûŋ, è kùꞋu me wòt nàa bɨ̧ɨ̧ne la.”
REV.21.6	Tà ghɨ̀ ale, mè shu abua am nê, “A mî, E ngu mbì nè kwèn, MèmbùꞋu nè Mèndìa. Maa ŋa mèleb è dzəâ a èbem adzì wu nàa ŋa mèmpème la, àku, abua waa waa àtɔŋ tò a yu̧ la. 
REV.21.7	Wòt tà nù tê ntsè la naa bɔ èghɨ bàagème, maa wu Mbɔ̧ɔ̧mà tò, tàa mě wu waã am. 
REV.21.8	Ka è me wu bòt bu kà bɔ èntɨ̧ɨ̧ kekweelè la, nè bòt bu kà zi mèntɨ̧ɨ̧ mɔb ane Yesò la, nè bòt bu bɔ̀ɔ ngɨ̀à èbɨꞋte mènəè la, nè bòt bu bɔ̀ɔ mbùŋà bòt la, nè bòt bu bɔɔ njɨ̀a ngò̧ò̧tètsə la, nè bɔtebə, nè bòt bu bɔ̀ɔ ngùꞋtà bènàmbəa la, ndɔ̀Ꞌ nè bòt mèfà̧ bàgème, ko bɔɔ li màꞋà àwɔb a èbem èlemè wu èwet àa nkòòla adù̧ nè èkem la. Eyaa wu èvə lu wòt nàa mpfəa mè mpfəa la.”
REV.21.9	Wantu̧ Mbɔ̧ɔ̧mà kǒ ane bɔntu̧ Mbɔ̧ɔ̧mà bu basà̧à̧mbe tà bèà tèpfəèꞋ tu tesà̧à̧mbe, te lu̧u̧ nè ngoꞋte Mbɔ̧ɔ̧mà tu tesà̧à̧mbe tê lìà la, kɨꞋɨ shu abua am nê, “KɨꞋɨ, maa nyɨꞋte awê ndzà yu Wanjɨ̀ wu yɔꞋɔ la.” 
REV.21.10	Fo Mbɔ̧ɔ̧mà kɨ̀Ꞌɨ̂ ane yaã, wantu̧ Mbɔ̧ɔ̧mà wu ŋeꞋe am ngà a ègwet taꞋa èbȩ seè kǒ, nyɨ̀Ꞌte am àpfəèà nɨ̧ a Mbɔ̧ɔ̧mà yu bɔ̀ɔ tɔ nè Jèlusalèm, a dzə a ègwet abua Mbɔ̧ɔ̧mà me chu a si la. 
REV.21.11	Ènɨ̧ Mbɔ̧ɔ̧mà e me kàꞋte adù̧ àpfəèà mbɔŋ mbɨ̀Ꞌɨ̀ ngule àti a ko àa nkàꞋtà bɔ̀ɔ ntɔ ane Jaspà la, mè me kàꞋtè mbɨꞋɨ̀ àlùgɨ̀lâ. 
REV.21.12	Àpfəèa mbɔŋ a bɔ tàꞋà àkaã a ko bɔ̂ bɔ̧ a kɔꞋ ngà tea ègwet la. Àkaã mbɔŋ a li mbɔ̀ mètsəê ntsɔ̀b yebe. Bɔntu̧ Mbɔ̧ɔ̧mà ntsɔ̀b bebe e tɨ̧ɨ̧tè me baabe mètsəêkaã mbɔŋ. Bɔ mè shɨ̀ tèlente èndǎ̧ bòt Izəèlȩê bu ntsɔ̀b bebe la adù̧ mètsəêkaã mbɔŋ. 
REV.21.13	Àpfəèa mbɔŋ a li mbɔ ètsəêkaã yetat a èbâ ègème. Àbâ kɔꞋɔ a bɔ ètsəêkaã yetat, àyea tsɔꞋɔ a bɔ ètsəêkaã yetat, àbâ àbualu̧ a bɔ ètsəêkaã yetat, àyea àbuatoŋ a bɔ ètsəêkaã yetat. 
REV.21.14	Bɔ bɔ̧ àkaã yu bɔ nɨŋ ngààle àpfəèa mbɔŋ la a ègwet àti àtetsialob ntsɔ̀b yeabe, è shɨ tèlente bòt bu ntsɔ̀b babe, bɔ li ngu bɔntu̧ Wanjɨ̀ la adù̧.
REV.21.15	Wantu̧ Mbɔ̧ɔ̧mà wu ndàꞋà abua am la bɔ ayɨ̌t kǒ bɔ ghɨ ane goêl la àbu azi, tàa nɨ fɨ̀Ꞌte àpfəèà nɨ̧ yu, nè mètsəêkaã mu, mè nè àkaã yu la. 
REV.21.16	Èbâ ègème ane àpfəèà nɨ̧ a mbɔŋ e li ngu ndɨŋndɨ̀ŋ. Wantu̧ Mbɔ̧ɔ̧mà wu fɨ̀Ꞌtè àpfəèà nɨ̧ a mbɔŋ ane ayɨ̌t wu àbu azi la. Tà fɨ̀Ꞌte ale àbâ takɨꞋ a wu bèmȩl tɔsì nè e ènkɨ̀ yetà̧â̧, mè me fa mè sàà wu a èlɨ mbɔŋ. 
REV.21.17	Wantu̧ wu fɨꞋtè mbɨ̧̀ àkaã yu a wu èka ènkɨ̀ yebe ntsɔ̀b bentùa, mbɨ̀Ꞌɨ̀ bɔbȩ àa fɨ̀Ꞌtà èghɨ la. Eyaa wu àghɨa wantu̧ wu li ngua nɨa fɨ̀Ꞌtà la. 
REV.21.18	Bɔ li bɔ̧ àkaã mbɔŋ ane àti ko àa nkàꞋtà bɔ̀ɔ ntɔ ane jaspà la, mè bɔ̧ àpfəèà nɨ̧ a mbɔŋ ane ndaŋa goêl bɔ tò̧ tê è tsìꞋa fəèəèta mbɨ̀Ꞌɨ̀ àlùgɨ̀lâ la. 
REV.21.19	Bɔ li mbùùle àti àtetsi yu ntsɔ̀b yeabe bɔ bɔ̧ àkaã àpfəèà nɨ̧ yu a ègwet la ane èwuu àti a ntsɔ̧̀ àko. È le mbì bɔ nɨŋ mbùùlè la wu jaspà, è le yeabe wu safayà, è le yeatat wu agatè, è le yeakwì wu emelà, 
REV.21.20	è le yeatà̧â̧ wu olìk, è le yeantùa wu kàniliyàn, è le yeasà̧à̧mbe wu kwɔts, è le yeafà̧aã wu belì, è le yeabəèꞋa wu topàs, è le èghem wu klisopàlàs, è le ntsɔ̀b lemɔꞋ wu jasìn è le ntsɔ̀b yeabe wu ametìs. 
REV.21.21	Bɔ li nɨ àti a ntsɔ̧̀ àko bɔ̀ɔ ntɔ ane pêl la ntsɔ̀b yeabe ka nɨŋ ngɨ̀ ètsəêkaã yu ntsɔ̀b yebe la. Nɨa pêl wemɔ̀Ꞌ ka nɨŋ ngɨ̀ ètsəêkaã ègème. Bɔ mè nɨa ndaŋa goêl nàa mbɨꞋɨ̀ glasì betsiꞋa bɔ ye wòt àbâ ako adù̧ la ka nɨŋ ngɨ̀ èlu̧ nɨ̧ wu a èbem àpfəèa mbɔŋ la.
REV.21.22	E ndi è ka ye lob nɨ̧ Mbɔ̧ɔ̧mà a èbem àpfəèa mbɔŋ, nkàà nê Mbɔ̧ɔ̧mà Lefɨ̀Ꞌ Àtsèàngɔ̀ŋ bɔ̂ Wanjɨ̀ wu ka bɔ wu lob mbɔŋ la. 
REV.21.23	Àpfəèa mbɔŋ a li à ka tsi ngua nkɨà nyèm kò èŋu leꞋ ea me bàŋe yùà, nkàà nê ènɨ̧ Mbɔ̧ɔ̧mà è le wua mbàŋà àyùà mbɨ̀Ꞌɨ̀ èkaꞋà, Wanjɨ̀ wu mè ngu èkaꞋà àpfəèa mbɔŋ. 
REV.21.24	Bòt èlaꞋ ègème aa li me ghȩ̀ȩ̀ne èbem èkaꞋà àpfəèa mbɔŋ, bèfɔ̧̀ sitsǎꞋ e mè ngu nɨ ènɨ̧ wɔb enyi a èbèm ekukta Mbɔ̧ɔ̧mà bɔ̂ Wanjɨ̀ wu. 
REV.21.25	Mètsəêkaã àpfəèa mbɔŋ naa li wu jìa àfɨ̀Ꞌ àgème, nkàà nê àfɨꞋa ko ndzěm nàa kwene abot la a ntsě. 
REV.21.26	Bɔɔ li nɨ ènɨ̧, nè kènùka èlaꞋ ègème a sitsǎꞋ e kɨꞋɨ a èbèm. 
REV.21.27	Ka àghɨa kàbɔ̀ŋ ko àa li nyi a èbèm la à ka wuê, fɔɔle nê bòt bɔ̀ɔ ngɨ̀à èbɨꞋte mènəè, kò fɨ̀ta la leꞋ. Bòt bu bɔ li shɨ tèlen tɔb a èbem àkatè mèmpème Wanjɨ̀ wu la, ka bɔ̀ɔ li e nyi a èbem àpfəèà nɨ̧ a mbɔŋ la.
REV.22.1	Wantu̧ Mbɔ̧ɔ̧mà wu è ghɨ̀ ale, mè nyɨ̀Ꞌte am èdzî ko àa ŋa mèmpème la, e me kàꞋtè mbɨ̀Ꞌɨ̀ àlùgɨ̀lâ. Èdzî mbɔŋ e dzə adù̧ àtɨ̧a kèfɔ̧̀ a Mbɔ̧ɔ̧mà bɔ̂ Wanjɨ̀ wu, 
REV.22.2	me chua ntsèà a kètsìà èlu̧ wu a èbem àpfəèà nɨ̧ yu la. Àyɨt yu àa ŋa mèmpème la, a tɨ̧ɨ̧ àbâ èdzî mbɔŋ bebe, me kɔɔle tètaãaãtsə tsa tsa ane èŋu ègème ane èngùꞋebȩ. TèfəꞋte àyɨt a mbɔŋ wu èghɨbə àa mbəa bòt èlaꞋ ègème la. 
REV.22.3	Àghɨa ko ndɔ̀ Mbɔ̧ɔ̧mà nɔ̀ŋke a ègwet la, à ka wu ewu a èbem àpfəèà nɨ̧ a mbɔŋ. Àtɨ̧a kèfɔ̧̀ a Mbɔ̧ɔ̧mà bɔ̂ Wanjɨ̀ wu aa wu abot, bɔfàꞋ tò e mè ngu me wùꞋte atò abot. 
REV.22.4	Bɔɔ li e ye èsi Mbɔ̧ɔ̧mà, èlen tò e mè ngu wu a mèsi mɔb. 
REV.22.5	Ndzěm ka li tsi wua, bòt è ka wu li tsi e me kɨ mèkàꞋà kò nyèm leꞋ, nkàà nê Mbɔ̧ɔ̧mà Lefɨ̀Ꞌ naa li wu èkaꞋà wɔb, bɔ mè ngu li e me baãaã ngɔ̀ŋ ane àlia nè àlia.
REV.22.6	Wantu̧ Mbɔ̧ɔ̧mà wu mè shu abua am nê, “Eyaa wu mèngǎ̧ nkûŋ, è kùꞋu me wòt nàa bɨ̧ɨ̧ne la. Mbɔ̧ɔ̧mà Lefɨ̀Ꞌ wu tàa ndzìà Fo zi ane bèndàꞋàtɔŋ bi, bɔ làꞋà èngǎ̧ tò la, è tsàà wantu̧ vi nê tà kɨꞋɨ nyɨ̀Ꞌte bɔfàꞋ bi àghɨa à bele nyàŋe e ghɨ̀ la.”
REV.22.7	Yesò nê, “Bɨ̀ zə, e mbele yàŋe kɨꞋɨ. Ntsɔ̧̀ wu wòt wu tàa nɔ̀ŋà èghɨ bu bɔ li shu bɔ shɨ a èbem àkatè yaa la.”
REV.22.8	Wu mmɔ̌ Jɔ̌n e ndi ndzə, mè ndze èghɨ bàa la. Mbɨ̀Ꞌɨ̀ mâ zə mè ndze bùà la, e mbɔ̀te a si a mbì wantu̧ Mbɔ̧ɔ̧mà wu tà nyɨꞋte am èghɨ bàa la, nê e nkɨ wùꞋte atò, 
REV.22.9	tà shu abua am nê, “Ka ngɨ̀ ale. E ngu wafàꞋ wuê mbɨ̀Ꞌɨ̀ àwɔ̀ nè bɔnyɨ bè bu è wù bèndàꞋàtɔŋ la, mè nè bòt bu bàgème bɔ̀ɔ ngɨ̀à àghɨa bɔ shɨ a èbem àkatè yaa la. WùꞋte wuê a Mbɔ̧ɔ̧mà.”
REV.22.10	Tà mè shu abua am nê, “À ka ndò̧ mèngà̧ mu bɔ li shu bɔ shɨ a èbem àkatè yaa la, nkàà nê àfɨꞋa èghɨ mbɔŋ àa ghɨ̀ la a tsiꞋa nkùꞋà. 
REV.22.11	Waa waa tàa ngɨa kàbɔ̀ŋ la, me ghɨ̀à ngà wuê nè mbì, we tàa ngɨ̀à èbɨꞋte ènəê la, me ghɨ̀à ngà wuê nè mbì. Wòt tàa ngɨ̀à mènəè ntsɔ̧̀ la, me ghɨ̀à ngà wuê nè mbì. Wòt tà wu wòt Mbɔ̧ɔ̧mà la, mě me ŋa avi wuê abua Mbɔ̧ɔ̧mà.”
REV.22.12	Yesò nê, “Bɨ̀ zə, e mbele yàŋe kɨꞋɨ nè àbȩ̀, e tsɔꞋɔ àfàꞋa wòt ègème ane àghɨa tà ghɨ̀ la. 
REV.22.13	E ngu mbì nè kwèn, àtsə nè lə, MèmbùꞋu nè Mèndìa.”
REV.22.14	Ntsɔ̧̀ wu bòt bu bɔ shùu ndǐ tɔb tè te fəətè la. Wu àdziꞋa yɔb bɔ̀ɔ jɨ tètaãaãte àyɨt yu àa ŋa mèmpème la, e mě tse a ètsəêkaã àpfəèà nɨ̧ yu enyi a èbèm. 
REV.22.15	Bòt bu kà wu li nyi a èbem àpfəèà nɨ̧ yu la, wu bòt bu bɔ̀ɔ ngɨ̀à mbɨ̀Ꞌɨ̀ babə la, nè bɔtebə, nè bòt bɔ̀ɔ njɨ̀a ngò̧ò̧tètsə la, nè bòt bu bɔ̀ɔ mbùŋà bòt la, nè bòt bɔ̀ɔ ngùꞋtà bènàmbəa la, ndɔ̀Ꞌ nè bòt bu bàgème bɔ̀ɔ nkɔ̀ŋkà àfɨte mè ndàꞋà àyùà la.
REV.22.16	“Mmɔ̌ Yesò mâ tsàà wantu̧ am abua yɨ̧ nê tà kɨꞋɨ shu awɨ̧ mènəè maa, bɨ̀ shu abua bèchɔsì. E ngu èntaãaã e tu a àndǎ̧ Fɔ̧̀ Dàbid la, kěnto̧ ntɔtetsɔ̌Ꞌ kèa nkàꞋtà la.”
REV.22.17	Fo Mbɔ̧ɔ̧mà bɔ̂ ndzà Wanjɨ̀ wu e nê, “KɨꞋɨ.” Wòt ègème tà zə èngà̧ waa la è bɔ ndɨ tàa shu azi mɨ̧̂ nê, “KɨꞋɨ” la. Wòt àtɔŋ tò a yu̧u̧ la kɨꞋɨ, we tàa nkɨà la kɨꞋɨ nɨ mèleb mu nàa ŋa mèmpème la àku.
REV.22.18	Maà səèŋkà àtû̧ a waa waa tà zə mèngà̧ maa bɔ li shu bɔ shɨ a èbem àkatè yaa, la nê, wòt kwèꞋnà àghɨ adù̧, ko Mbɔ̧ɔ̧mà nàa kwèꞋne ngoꞋ tu tègème bɔ shɨ a èbem àkatè yaa la adù̧ ngoꞋte tò. 
REV.22.19	Wòt mè ntsì àghɨ ane mèngà̧ maa bɔ li shu bɔ shɨ a èbem àkatè yaa la, ko Mbɔ̧ɔ̧mà nàa tsì èwe tò nè èghàb ane tètaãaãte àyɨt yu àa ŋa mèmpème la, e mě tu̧u̧ nê tà ka nyi a èbem àpfəèà nɨ̧ yu. Eyaa wu èghɨ bɔ shɨ a èbem àkatè yaa la.
REV.22.20	Wòt wu tà shu nê èghɨ bàa wu nkûŋ la, è laꞋnê, “Ane nkûŋ, e mbele yàŋe kɨꞋɨ.”
REV.22.20	Àmèn, Yesò Lefɨ̀Ꞌ, kɨꞋɨ.
REV.22.21	Maà shù̧ù̧ta nê Yesò Lefɨ̀Ꞌ nyɨꞋte a ntsɔ̧̀ vi abua bòt Mbɔ̧ɔ̧mà bàgème. Àmèn.
