WIS.1.1	Eiyr-jee da’n ynrickys, shiuish vriwnyn ny hooirey: smooinee-jee er y Chiarn lesh cree mie, as ayns ynrickys cree shir jee huggey.
WIS.1.2	Son bee eh er ny gheddyn lioroosyn nagh vel dy vrasnaghey eh: as t’eh soilshaghey eh hene dauesyn nagh vel jannoo mee-hreishteil er.
WIS.1.3	Son ta smooinaghtyn camlaagagh scarrey shin veih Jee: as ta e phooar, tra te er ny vrasnaghey, smaghtaghey ny mee-cheeayllee.
WIS.1.4	Son ayns annym goanlyssagh cha jean creenaght tannaghtyn; ny cummal ayns y challin ta fo ream peccah.
WIS.1.5	Son nee yn spyrryd casherick dy ynsaghey chea veih molteyrys, as scughey veih smooinaghtyn neu-hushtagh, as cha nuirree eh raad ta neu-ynrickys cheet stiagh.
WIS.1.6	Son ta creenaght ny spyrryd graihagh: as cha jean eh seyrey yn mollaghtagh ayns e ghoan; son ta Jee feanish cheu-sthie jeh, as dy baghtal cur-my-ner e chree, as clashtyn e ghoan.
WIS.1.7	Son ta spyrryd y Chiarn lhieeney yn seihll: as t’eshyn, ta cummal seose dagh nhee, toiggal e choraa.
WIS.1.8	Shen-y-fa cha vod eshyn ve keillit ta loayrt goan mee chrauee; chamoo nee cooilleeney, tra t’ee kerraghey, shaghney eh.
WIS.1.9	Son bee briaght jeant ayns coyrleyn yn er mee-chrauee, as nee coraa e ghoan roshtyn gys y Chiarn, dy hoilshaghey e obbraghyn peccoil.
WIS.1.10	Son ta’n chleaysh eadolagh clashtyn dy chooilley nhee, chamoo ta’n accan trughanagh er ny cheiltyn.
WIS.1.11	Shen-y-fa faag jee veue tallagh gyn-foaynoo, as smaght-jee nyn jengey veih cooyl-chassid: son cha vel fockle erbee cha follit shen, nagh bee er ny vriwnys; as ta’n beeal breagagh stroie yn annym.
WIS.1.12	Ny shir-jee baase liorish shaghrynys nyn mea: as ny tayrn-jee erriu hene toyrt-mow lesh obbyr nyn laueyn.
WIS.1.13	Son cha chroo Jee yn baase: chamoo ta taitnys echey ayns toyrt-mow ny bioee.
WIS.1.14	Son chroo eshyn dy chooilley nhee dy ve beayn: as va sheelogheyn y theihll slayntoil: as cha vel pyshoon dy varvaanys ayndoo: ny reeriaght y vaaish er yn ooir.
WIS.1.15	Son ta ynrickys dy bragh beayn.
WIS.1.16	Agh ren deiney mee-chrauee lesh nyn yannoo, as nyn ghoan [baase] y hayrn orroo hene: son tra smooinee ad dy beagh eh nyn garrey, hie ad naardey, as ren ad conaant rish, toilliu dy ghoaill ayrn mârish.
WIS.2.1	Son dooyrt ny mee-chrauee, resooney roo hene, agh dy aggairagh, Giare as deinagh ta nyn laghyn, as noi baase dooinney cha vel saase erbee, chamoo ve rieau er ny chlashtyn, dy ren dooinney erbee chyndaa veih’n oaie.
WIS.2.2	Son she marran haink shin er y theihll: as bee mayd ny yeï shoh myr nagh beagh rieau nyn lheid ayn: son cha vel yn ennal t’ayns nyn stroanynagh myr jaagh, as myr drillin beg ta greesaghey ayns nyn gree:
WIS.2.3	Cooid, tra te er ny vooghey, bee nyn gallin er ny hyndaa gys leoie, as nee nyn spyrryd lheïe ersooyl myr kiunid yn aer veeley.
WIS.2.4	As bee eer nyn annym er ny yarrood lurg traa, as cha bee nyn obbraghyn ayns cooinaghtyn ec dooinney erbee, as nee nyn mioys shymley ersooyl myr scheïm dy vodjal, as bee eh er ny skeayley myr kay ta er ny imman roish gollyn ny greïney, as er ny lheïe lesh y chiass echey.
WIS.2.5	Son cha vel nyn mea agh eer scadoo ta lheïe ersooyl: as lurg nyn maase cha vel chyndaa: son te dy shickyr dooint, myr shen nagh vel dooinney erbee chyndaa reesht.
WIS.2.6	Tar-jee eisht, lhig dooin nyn soylley ’ghoaill jeh ny nheeghyn mie ta roïn: as lhig dooin dy jeean ymmyd y yannoo jeh ny bannaghtyn shoh myr ayns nyn aegid.
WIS.2.7	Lhig dooin shin hene y lhieeney lesh feeyn costal as ooilyn miljey, as ny lhig da blaa erbee souree shaghney shin.
WIS.2.8	Lhig dooin nyn ghing y choamrey lesh roseyn ayns slane blaa.
WIS.2.9	Ny lhig da fer j’in goll fegooish ayrn jeh nyn rouanys: lhig dooin cowraghyn jeh nyn ghennallys y aagail ayns dy chooilley voayl: son shoh nyn doghyr, as nyn gronney shoh.
WIS.2.10	Lhig dooin yn kercheen boght shen dy ghooinney cairal y hranlaasey, gyn sparail y ven-treoghe, ny cur arrym da kione lheeah yn chendeeaght.
WIS.2.11	Lhig da laue-lajerys goaill niart er leigh as cairys: son cha vel fort ec ny annoonee dy hassoo roïn.
WIS.2.12	Shen-y-fa lhig dooin lhie cooyl-chlea son yn dooinney ynrick; son cha vel eh gys yn ymmyd ain: t’eh soiaghey eh hene noi nyn yannoo, t’eh goltooaney shin lesh brishey yn leigh, as gys nyn nearey coyrt ass nyn lieh shaghrynys nyn ghrogh-ynsaghey.
WIS.2.13	T’eh goaill er dy vel echey tushtey dy Yee, as t’eh genmys eh hene lhiannoo yn Chiarn.
WIS.2.14	T’eh soiaghey seose eh hene dy choyrt oghsan da ny smooinaghtyn ain.
WIS.2.15	T’eh seaghnagh dooin eer dy yeeaghyn er: son cha vel y vea echeysyn casley rish bea gheiney elley, ny e raaidyn myr ny raaidyn ocsyn.
WIS.2.16	T’eh jeeaghyn orrin myr kialgeyryn, t’eh shaghney myr breinid nyn gliaghtaghyn: t’eh lhiasaghey dy vel jerrey yn sleih cairagh dy ve bannit, as boggyssagh dy vel Jee yn ayr echey.
WIS.2.17	Lhig dooin fakin vel firrinys ayns e ghoan: as hee mayd cre haghyrys da ec y jerrey.
WIS.2.18	Son my ta’n dooinney ynrick mac dy Yee, nee eh cooney lesh, as livrey eh veih laue e noidyn.
WIS.2.19	Lhig dooin eshyn y phrowal lesh goanlys as torchaghey, dy vod mayd fakin e veenid, as prowal e hurranse.
WIS.2.20	Lhig dooin eh y cherraghey lesh baase scammyltagh: son my sheer da hene bee soiaghey jeant jeh.
WIS.2.21	She myr shoh smooinee ad, agh v’ad mollit: son ta nyn mee-chraueeaght hene er gholley ad.
WIS.2.22	Agh son folliaghtyn Yee cha row geill oc daue, chamoo v’ad jeeaghyn son faill yn ynrickys, chamoo va scansh oc jeh leagh son anmeenyn gyn-loght.
WIS.2.23	Son chroo Jee dooinney dy ve dy bragh beayn, as ren eh cummey eh ayns tuarystal e veaynid hene.
WIS.2.24	Ny-yeih, trooid goanlys y jouyl haink baase stiagh ’sy theihll: myr t’adsyn gennaghtyn ta fo e reill.
WIS.3.1	Agh ta anmeenyn y vooinjer chairal ayns laue Yee, as cha jean guinn y vaaish bentyn roo.
WIS.3.2	Er-lesh ny mee-cheeayllee dy row ad geddyn baase: as dy row ad paartail gys seaghyn.
WIS.3.3	As nyn immeeaght dy ve slane toyrt-mow: agh t’adsyn ayns shee.
WIS.3.4	Son ga dy vel ad seaghnit fenish deiney: foast t’ad ayns slane treishteil yn vaynrys veayn.
WIS.3.5	As lurg nyn seaghyn giare bee ad dy mooar er ny chooilleeney: son ta Jee er phrowal, as er gheddyn ad dy ve feeu jeh hene.
WIS.3.6	Myr airh ayns y choirrey t’eh er phrowal ad, as er ghoaill roo myr slane oural taitnyssagh.
WIS.3.7	Agh ayns laa nyn mriwnys nee ad soilshean: as roie noon as noal myr smayllyn mastey’n stubbyl.
WIS.3.8	Nee ad briwnys ny ashoonyn, as bee oc ream harrish y pobble, as nee yn Chiarn oc reill er son dy bragh.
WIS.3.9	Nee e hreishteilee toiggal yn ynrickys: as nee adsyn ta firrinagh ayns graih tannaghtyn mârish: son ta grayse as myghin cour e nooghyn, as jeh e chloan reiht t’eh goaill ard-chiarail.
WIS.3.10	Agh bee ny mee-chrauee er nyn gerraghey ’syn ardalys oc hene, ta er hoiaghey beg jeh deiney mie, as er hreigeil y Chiarn.
WIS.3.11	Son quoi-erbee ta soiaghey beg jeh creenaght as ynsaghey, t’eh ny vouran: as ta nyn dreishteil ayns fardail, nyn laboraght neu-vessoil, as nyn obbraghyn neu-vondeishagh.
WIS.3.12	Ta ny mraane oc mee-cheeayllagh, as nyn gloan er drogh-ynsagh.
WIS.3.13	Ta’n sluight oc fo mollaght: shen-y-fa bannit ta’n ven ghennish, nagh vel er n’yannoo peccah, nagh vel er n’eiyrt er maarderys: bee sluight eck ayns briwnys ny anmeenyn.
WIS.3.14	As bannit ta’n dooinney gennish nagh vel lesh e laueyn er n’eiyrt da mee-chairys, ny ayns drogh smooinaghtyn noi Jee: son dasyn vees er ny choyrt yn ard-yioot dy chredjue, as cronney ayns chiamble y Chiarn, ny s’ennoil gys e aigney.
WIS.3.15	Son s’gloyroil ta’n mess dy obbraghyn mie! as cha jean y fraue dy chreenaght dy bragh failleil.
WIS.3.16	Er son cloan ny maarderee cha bee oc dy yannoo ayns oikyn casherick: as bee sluight yn lhiabbee foalsey er ny astyrt ass ny fraueyn.
WIS.3.17	Son ga dy vel nyn mea beayn, cha bee veg y scansh soit jeu, as bee ad eer gys nyn shenn eash fegooish ooashley.
WIS.3.18	As my vees ad giare-heihltagh, t’ad gyn treishteil, as fegooish gerjagh ayns laa ny briwnys.
WIS.3.19	Son s’atchimagh ta jerrey yn cheeloghe vee-chrauee!
WIS.4.1	Te ny share dy ve gyn sluight, as grayse ’ve ain: son bee yn imraa jeh shen gys eashyn braa: er-y-fa dy vel eh er ny lowal liorish Jee as dooinney.
WIS.4.2	Tra te kionfenish ta deiney goaill sampleyr veih: as tra te er n’immeeaght t’ad dy yeearree eh, te ceau attey, as cosney yn varriaght, as laue yn eaghtyr son dy bragh, lurg streeu son leaghyn nagh jed naardey.
WIS.4.3	Agh cha jean sluight raahoil ny mee-chrauee cheet er-ash, ny fraue dowin y ghoaill veih settyn oainjyragh, ny troggal er undin shickyr.
WIS.4.4	Son ga dy vel ny banglaneyn oc blaaghey son tammylt; foast, myr nagh vel ad soit dy shickyr bee ad craait lesh y gheay, as trooid niart ny geayee bee ad astrit ass ny fraueyn.
WIS.4.5	Bee ny banglaneyn faase er nyn mrishey jeh, nyn mess neu-ghooghyssagh, gyn appee son beaghey, neu-chooie son ymmyd erbee.
WIS.4.6	Son bee cloan oainjyragh nyn veanishyn noi drogh-yannoo nyn ayraghyn as nyn moiraghyn ayns laa ny briwnys.
WIS.4.7	Son ga dy vel baase leah berraghtyn er yn ynrick; foast bee eh ayns fea.
WIS.4.8	Son cha vel eash ooasle er ny howse liorish traa liauyr, ny er ny choontey veih mooarane bleeantyn.
WIS.4.9	Agh ta creenaght ny chione lheeah da deiney, as bea gyn loght myr shenn eash.
WIS.4.10	Ren eh Jee y wooiys, as ghow Jee taitnys ayn: myr shen veih beaghey mastey peccee ghow Jee eh huggey hene.
WIS.4.11	Dy jarroo v’eh er ny ghoaill ersooyl dy leah, er-aggle dy jinnagh mee-chraueeaght e hoiggal y chaghlaa, ny molteyrys e annym y violaghey.
WIS.4.12	Son ta cleayn peccah cur naardey reddyn ta mie ayndoo hene: as ta shaghrynys yeearree neu chooie cleiy fo yn annym ôney.
WIS.4.13	Jeant ynrick ayns earish yiare chooilleen eh bea liauyr.
WIS.4.14	Son ren e annym yn Chiarn y wooiys, shen-y-fa ren eh siyr dy ghoaill eh veih mastey ny mee-chrauee.
WIS.4.15	Honnick y pobble shoh, agh cha row toiggal oc jeh, chamoo smooinee ad ayns nyn aignaghyn, Dy vel grayse as myghin Yee cour e nooghyn, as dy vel eh jannoo slane soiaghey jeh e chloan reiht.
WIS.4.16	Myr shoh nee yn marroo ynrick deyrey ny mee-chrauee ta foast bio: as nee yn aegid, t’er leeideil bea ghlen, deyrey bleeantyn liauyr as shenn eash ny drogh-yantee.
WIS.4.17	Son ga t’ad fakin jerrey yn dooinney creeney; cha vel ad toiggal cre ta Jee ayns e choyrle hene er chiarail er e hon, as cre’n-oyr ta’n Chiarn er hoiaghey eh ayns sauchys.
WIS.4.18	Ver ad my-ner eh, as soiee ad beg jeh: agh bee adsyn ayns faghid ec Jee; as bee ad ny lurg shoh nyn gallinyn eajee, as son oltooan mastey ny merriu er son dy bragh.
WIS.4.19	Son nee Jee ad y raipey ayns peeshyn; tuittee ad sheese gour nyn mullee, as bee ad nyn-dhost: as nee eh craa ad veih’n undin: as hed ad dy slane bollagh naardey ayns trimshey: as nee’n imraa jeu cherraghtyn.
WIS.4.20	As tra t’ad cur stiagh coontey nyn beccaghyn, nee ad shen lesh atchim; as nee eer nyn beccaghyn hene gymmyrkey feanish nyn ’oï.
WIS.5.1	Eisht nee yn dooinney ynrick shassoo ayns dunnallys vooar, cur eddin dauesyn t’er heaghney eh, as nagh ren scansh jeh e yannoo-mie.
WIS.5.2	Tra nee ad fakin eh, bee ad seaghnit lesh aggle atchimagh, as hed nyn dappey voue ec e haualtys yindyssagh, foddey erskyn ooilley ny v’ad jeeaghyn er y hon.
WIS.5.3	As adsyn, arryssagh as osnaghey ayns angaish nyn spyrryd, nee gra cheu-sthie jeu hene, Shoh eshyn v’ain keayrt dy row ayns faghid, as son raa dy oltooan.
WIS.5.4	Yeeagh shinyn, giare-cheeayllagh myr va shin, er y vea echeysyn dy ve ommijys, as ec y jerrey dy ve gyn ooashley.
WIS.5.5	Agh kys t’eh nish er ny earroo mastey cloan Yee, as e chronney mastey ny nooghyn!
WIS.5.6	Shen-y-fa ta shinyn er n’gholl er-shaghryn veih raad yn irriney, as cha vel soilshey yn ynrickys er hoilshean orrin, as cha ren grian yn ynrickys girree orrin.
WIS.5.7	Ren shin deinagh j’in hene ayns raaidyn mee chraueeaght as toyrt-mow: dy jarroo, ta shin er n’gholl trooid faasaghyn neu-chassanagh: agh er son raad y Chiarn cha dug shin geill da.
WIS.5.8	Cre’n vondeish t’ain liorish nyn mooaralys? ny cre’n cosney t’ain liorish boggyssagh ass nyn merchys?
WIS.5.9	Ta ooilley ny reddyn shen er n’gholl shaghey myr scadoo, as myr chaghter siyragh er y raad.
WIS.5.10	As myr lhong ta shiaulley harrish tonnyn ny marrey, tra t’ee er n’gholl shaghey, cha vod y scheïm eck v’er ny chronnaghey, ny cassan y cheuyl eck ayns ny tonnyn;
WIS.5.11	Ny goll-rish eean ta getlagh trooid yn aer, cha vel cowrey erbee jeh’n raad eck dy ve ry-akin, agh ta’n aer veeley er ny woalley lesh bennalt e skianyn, as er ny scarrey lesh y sheean mooar as yn obbragh oc, myr shen dy vel ee goll trooid, as ny lurg cha vel cowrey erbee ry-akin cre’n raad ren ee goaill.
WIS.5.12	Ny myr side tra t’ee lhiggit er mark, t’ee scarrey yn aer, ta chelleeragh cheet dy cheilley reesht, myr shen nagh vod dooinney ginsh cre’n raad hie ee ny hrooid:
WIS.5.13	Eer myr shen shinyn, cha leah’s ruggyr shin, ghow shin toshiaght dy hayrn gys nyn yerrey, gyn cowrey erbee dy vieys; agh goll naardey ayns nyn mee-chraueeaght hene.
WIS.5.14	Son ta treishteil ny mee-chrauee goll-rish joan sheebit ersooyl lesh y gheay; myr kesh thanney eebrit ersooyl lesh y doirryn; myr yn jaagh t’er ny imman noon as noal lesh y sterrym, as goll shaghey myr cooinaghtyn jeh troailtagh goaill aaght-laa.
WIS.5.15	Agh ta’n vooinjer ynrick son dy bragh beayn, ta’n leagh oc myrgeddin marish y Chiarn, as ta’n chiarail oc marish yn er smoo syrjey.
WIS.5.16	Shen-y-fa yiow ad reeriaght gloyroil, as attey aalin veih laue yn Chiarn: son lesh e laue yesh nee eh ad y choodaghey, as lesh e roih nee eh ad y choadey.
WIS.5.17	Gowee eh da hene e eadolys son slane eilley-caggee, as yn cretoor son wappin dy cherraghey dewil er e noidyn.
WIS.5.18	Ver eh mysh ynrickys myr eilley-vroghil, as briwnys cairagh son helmet.
WIS.5.19	Gowee eh casherickys son scape lajer.
WIS.5.20	E yymmoose yeyre nee eh shlieu son cliwe, as nee yn seihll caggey marish noi ny mee-hushtee.
WIS.5.21	Eisht hed ny claghyn-taarnee magh er feaï-ny-cruinney lesh aim cairagh, as veih ny bodjallyn, myr veih bow slane tayrnit, nee ad lesh y vark.
WIS.5.22	As ver eh magh claghyn-sniaghtee myr veih bow-cloaie, as nee ushtaghyn ny marrey freaney nyn ’oï, as nee ny thooillaghyn dy dewil ad y vaih.
WIS.5.23	Dy jarroo nee geay lajer troggal seose nyn ’oï, as goll-rish doirryn ad y heebey ersooyl: myr shoh ver neu-ynrickys mow yn slane seihll, as ver drogh-ghellal naardey stuill-reeoil ny treanee.
WIS.6.1	Clasht-jee, er-y-fa shen, O shiuish reeaghyn, as toig-jee; gow-jee ynsagh, shiuish vriwnyn er king ny hooirey.
WIS.6.2	Eaisht-jee shiuish ta reill y pobble, as ta boggyssagh ayns ymmodee ny ashoonyn.
WIS.6.3	Son ta pooar currit diu veih’n Chiarn, as reiltys veih’n er-syrjey, eh nee prowal ny obbraghyn eu, as ronsaghey magh ny coyrleyn follit eu.
WIS.6.4	Er-yn-oyr nagh vel shiuish ta shirveishee yn reeriaght echey, er vriwnys dy cairal; cha vel shiu er vreayll yn leigh, ny er n’immeeaght lurg aigney Yee.
WIS.6.5	Dy atchimagh as doaltattym hig eh erriu, son briwnys ghewil ver eh orroosyn ta ayns ard-phooar.
WIS.6.6	Son trooid myghin yiow yn vooinjer imlee pardoon: agh er ny ard-gheiney hig ard-cherraghey.
WIS.6.7	Son ersyn, ta ny hiarn harrish ooilley, cha bee aggle roish persoon dooinney erbee; chamoo vees eh ayns ammys roish pooar dooinney erbee: son t’eh er chroo beg as mooar, as goaill yn un chiarail jeu ooilley.
WIS.6.8	Agh bee briaght geyre jeant er ny tranlaasee.
WIS.6.9	Riuish, er-y-fa shen, O reeaghyn, ta mee loayrt, dy vod shiu creenaght y ynsaghey, as gyn tuittym ersooyl.
WIS.6.10	Son adsyn ta dy casherick freayll casherickys, bee ad er nyn mriwnys dy casherick: as adsyn t’er leeideil lheid y vea bee ansoor oc ass nyn lieh hene.
WIS.6.11	Shen-y-fa, soie-jee nyn aigney er my ghoan: yeearree-jee ad, as yiow shiu ynsaghey.
WIS.6.12	S’gloyroil ta creenaght, nagh vel dy bragh goll naardey! dy jarroo t’ee dy baghtal er ny chronnaghey lioroosyn ta graihagh urree, as er ny gheddyn lioroosyn ta shirrey ny-jeï.
WIS.6.13	T’ee ro laue roosyn ta dy yeearree ee, soilshaghey ee hene hoshiaght dauesyn.
WIS.6.14	Eshyn ta dy leah shirrey ee, cha mooar vees e ghoccar, son yiow eh ee ny soie ec e ghorryssyn.
WIS.6.15	Te ard-chreenaght, er-y-fa shen, dy smooinaghtyn urree, as eshyn ta aggindagh dy chosney ee, bee eh dy leah seyr veih imnea.
WIS.6.16	Son t’ee goll mygeayrt shirrey lheid as ta feeu j’ee: t’ee soilshaghey ee hene foayroil daue ayns ny raaidyn, as coyrt quaaltys daue ayns dagh smooinaghtyn.
WIS.6.17	Son t’ee eer goaill toshiaght ayns y yeearree dy ynsagh: as ayns y chiarail dy gheddyn ynsagh ta graih;
WIS.6.18	As ayns graih, ta freayll e annaghyn: as ayns freayll e annaghyn, ta shickyrys dy veaynid braa;
WIS.6.19	As ta’n veaynid braa tayrn shin er-gerrey da Jee.
WIS.6.20	As shoh myr ta’n yeearree dy chreenaght cosney dooin reeriaght.
WIS.6.21	My ta nyn daitnys, er-y-fa shen, ayns stuill as luirg-reeoil, O shiuish reeaghyn y phobble, cur-jee ooashley da creenaght, dy vod shiu reill son dy bragh.
WIS.6.22	Er son creenaght, cre t’ee hene, as kys ghow ee toshiaght, insh-ym diu, as cha vreill-ym folliaghtyn veue; agh nee’m briaght ny-jeï veih’n toshiaght, neayr haink ee er-ash, as soilshee-ym diu slane toiggal j’ee, chamoo nee’m yn ynrickys y cheiltyn.
WIS.6.23	Chamoo hem laue rish yn obbyr shoh lesh troo olkyssagh, son cha vel creenaght sheshey cooie da e lheid.
WIS.6.24	Agh ta earrooyn dy leih creeney maynrys y theihll; as ta ree creeney barrant y theay.
WIS.6.25	Gow-jee, er-y-fa shen, ynsagh veih my ghoan, as bee eh son ard foays diu.
WIS.7.1	Ta mish mee hene myrgeddin my ghooinney marvaanagh, myr ta ooilley sheelnaue, as jeh’n sluight echeysyn, va hoshiaght er ny chroo veih’n ooir.
WIS.7.2	As ayns breïn my vayrey va mee er my chummey ry jeih meeaghyn, jeant jeh fuill as bree dooinney, ’syn eunys ta cheet lesh cadley.
WIS.7.3	As cha leah’s ruggyr mee, hayrn mee yn ennal cadjin, as huitt mee er yn ooir co-dooghyssagh, as va my chied choraa, keayney, myr ta dagh unnane elley.
WIS.7.4	Va mee er my voandyrys ayns aanrityn soïllee, as shen dy keaïn.
WIS.7.5	Son er aght erbee elley cha row rieau eer ree er ny ruggey.
WIS.7.6	Son ta ooilley sheelnaue cheet stiagh ’sy theihll, as goll magh co-laik.
WIS.7.7	Shen-y-fa ghow mee padjer, as va tushtey er ny choyrt dou; ren mee my accan gys Jee, as haink spyrryd dy chreenaght orrym.
WIS.7.8	Ren mee soiaghey jeeish roish pooar as ooashley reeoil, as son berchys cha ren mee scansh erbee jeh ayns co-soylaghey jeeish.
WIS.7.9	Chamoo ren mee jewellyn costal y hoylaghey r’ee, er-yn-oyr nagh vel ooilley’n airh ’sy theihll agh myr grine dy gheinnagh, as bee argid coontit myr cray, ayns co-soylaghey jeeish.
WIS.7.10	Va mee ny s’graihagh urree na er slaynt as aalid, as ghow mee ee son soilshey dou: son cha bee yn soilshey ecksh dy bragh er ny vooghey.
WIS.7.11	Haink dy chooilley nhee mie hym’s mâree, as berchys erskyn earroo ayns e laue.
WIS.7.12	As ghow mee boggey ayndoo ooilley, er-yn-oyr dy deiyr ad er creenaght: ga nagh row toiggal aym dy nee ish va’n voir oc ooilley.
WIS.7.13	Ren mee ish y ynsaghey dy imneagh, as ta mee dy ockley magh ee dy arryltagh: cha vel mee keiltyn yn verchys eck.
WIS.7.14	Son t’eeish berchys da deiney nagh jean dy bragh failleil: cooid ta tayrn adsyn ta jannoo ymmyd jeu gys caardys rish Jee, ayns ard-ghoo son ny giootyn ta cheet veih ynsagh.
WIS.7.15	Son ta Jee er choyrt dou yn gioot dy loayrt, myr baillish, as dy smooinaghtyn myr te cooie jeh ny giootyn t’eh er stowal orrym: son dy nee eshyn ta cur lesh shin gys tushtey, as leeideil yn vooinjer chreeney.
WIS.7.16	Son ayns e laue ta chammah shin hene as nyn ghoan, marish dy chooilley chreenaght as schleï keirdee.
WIS.7.17	Son t’eh er choyrt dou tushtey cooie jeh ny nheeghyn t’ayn: eer dy hoiggal kys va’n seihll er ny chroo, as bree stoo yn theihll:
WIS.7.18	Toshiaght, as jerrey, as mean ny traaghyn: caghlaaghyn, as chyndaaghyn ny greïney, as imbaghyn ny bleeaney:
WIS.7.19	Coorse ny bleeantyn, as order ny rollageyn:
WIS.7.20	Dooghys dagh cretoor bio, as eulys ny beishtyn oaldey, niart ny geayee, as resoon deiney; dy chooilley cheint dy lossreeyn, as bree ny fraueyn oc:
WIS.7.21	As jeh dy chooilley nhee ta edyr keillit, ny cronnal, ta aym toiggal.
WIS.7.22	Son ren creenaght, yn ard-obbree ayns dy chooilley nhee, mish y ynsaghey: son aynjeeish ta spyrryd dy hoiggal, casherick, ynrycan, ymmodee-filley, breeoil, bioal, gloyroil, glen, cronnal, seyr veih assee, graihagh er mieys, tappee, nagh vod v’er ny lhiettal, arryltagh dy yannoo mie,
WIS.7.23	Dooie da dooinney, niartal, shickyr, gyn imnea, ooilley-pooaral, ooilley-reiltagh, as goll trooid dagh spyrryd glen, as smoo flaunyssagh.
WIS.7.24	Son ta creenaght ny s’bioyr na dy chooilley vioyrid: t’ee ayns as trooid dy chooilley nhee, liorish e dooghys spyrrydoil.
WIS.7.25	Son she ish ennal pooaral Yee, as bree slane glen, geill veih gloyr yn Ooilley-niartal, myr shen nagh vod nhee erbee neu-ghlen lhiantyn r’ee.
WIS.7.26	Son t’eeish sollyssid y toilshey dy bragh farraghtyn, skell aalin jeh pooar Yee, as eer co-chaslys e vieys.
WIS.7.27	As myr t’ee ynrycan, t’ee ooilley-pooaral, as tannaghtyn aynjee hene, t’ee aa-chroo dy chooilley nhee: as ayns dy chooilley eash cummal ayns anmeenyn casherick, t’ee jannoo ad nyn gaarjyn dy Yee as phadeyryn.
WIS.7.28	Son shynney lesh Jee eshyn ny-lomarcan ta beaghey marish creenaght.
WIS.7.29	Son t’ee ny s’aalin na’n ghrian, as erskyn ooilley order ny rollageyn, as ny sollys na’n soilshey hene, tra t’ad er nyn soylaghey ry-cheilley.
WIS.7.30	Agh lurg ooilley shoh ta’n oie cheet: agh cha vow mee-chraueeaght yn varriaght er creenaght.
WIS.8.1	Ta creenaght dy breeoil roshtyn harrish ooilley yn seihll; as dy keaïn gordrail dy chooilley nhee.
WIS.8.2	Veih m’aegid va sooill ghraihagh aym urree, va mee aggindagh dy ve nasht r’ee, as va mee ayns graih rish e aalid.
WIS.8.3	Ta’n ainjys t’ecksh rish Jee soiaghey magh yn ooashley eck; dy jarroo va eer Chiarn dy chooilley nhee eh hene graihagh urree.
WIS.8.4	Son ee hene ta gynsaghey ny folliaghtyn jeh tushtey Yee, as shynney lh’ee e obbraghyn.
WIS.8.5	My ta berchys eiraght dy ve er ny yeearree ’sy vea shoh, cre ta ny s’berchagh na creenaght ta roshtyn er dy chooilley nhee?
WIS.8.6	As my ta tushtey gobbraghey, c’raad ta obbree s’aghtal ry-gheddyn?
WIS.8.7	As my ta dooinney graihagh er yn ynrickys, t’ee gymmyrkey mienyn: son t’ee gynsaghey 
WIS.8.8	My ta dooinney geearree mooarane tushtey, t’eeish ainjyssagh ayns shenn chooishyn, as slane toiggalagh ayns ny ta ry-heet: t’ee tushtagh ayns feyshtyn follit, as dy choyrt bun er raaghyn-dorraghey: t’ee fakin ro-laue cowraghyn, as yindyssyn, as taghyrtyn keillit ayns imbaghyn as traaghyn.
WIS.8.9	Shen-y-fa, chiare mee dy ghoaill ee hym pene, dy veaghey mârym, toiggal dy beagh ee my choyrleyder mie, as my gherjagh ayns deinys as seaghyn.
WIS.8.10	Er y ghraih ecksh beem’s ayns goo-mie ec y theay, as ayns ooashley ec y chanstyr my s’aeg mee.
WIS.8.11	Bee’m er my gheddyn jeh tushtey geyre ayns briwnys, as bee’m ayns ard-ghoo mastey deiney ooasle.
WIS.8.12	Tra ta mee my-host, nee adsyn farkiaght; as tra ta mee loayrt, ver ad geill vie dou: as my ta mee foddey loayrt, ver ad nyn laue er nyn meeal.
WIS.8.13	Myrgeddin, liorish creenaght cosne-ym yn vea dy bragh farraghtyn; as faag-ym imraa foddey beayn dauesyn hig my-yeï.
WIS.8.14	Nee’m reill harrish y pobble, as bee ny ashoonyn fo my ammys.
WIS.8.15	Bee tranlaasee dewilley as ad atchimagh tra chlinnys ad jee’m: jeeaghee sleih orrym myr dooinney mie as dunnal ayns caggey.
WIS.8.16	Bee’m eunyssagh mâree ayns my hie: son ’sy cheshaght ecksh cha vel anvea, as ayns beaghey mâree cha vel veg y trimshey, agh boggey as gennallys.
WIS.8.17	Nish tra smooinee mee dy dowin er ny reddyn shoh rhym pene, as dy ghow mee ad gys my chree: dy vel creenaght as y vea dy bragh farraghtyn ayns caardys ry-cheilley,
WIS.8.18	As s’mooar y voggey te dy ve ayns aigney-mie r’ee, son ayns obbyr ny laueyn ecksh ta berchys erskyn-earroo, as tushtey ayns cliaghtey yn cheshaght eck, as goo-mie ayns taggloo r’ee; shen-y-fa va mee aggindagh dy chosney ee.
WIS.8.19	Son va mee my lhiannoo keeayllagh, as jeh spyrryd mie.
WIS.8.20	Er-nonney, myr va mee mie haink mee stiagh ayns corp gyn-loght.
WIS.8.21	Ny-yeih, tra hug mee tastey, nagh voddin ee y chosney, mannagh jebbagh Jee dou ee (as va shen hene ayrn dy chreenaght dy hoiggal quoi dy gioot v’ee) ghow mee padjer gys y Chiarn, as ren mee m’accan huggey, as ayns jeeanid cree dooyrt mee,
WIS.9.1	O Yee m’ayraghyn, as Hiarn dy vyghin, t’er chroo dagh nhee liorish dty ghoo,
WIS.9.2	As trooid dty chreenaght t’er n’oardaghey da dooinney, dy beagh reill echey harrish ny cretooryn t’ou er chroo,
WIS.9.3	As yn seihll y ordrail cordail rish cairys as kiartys, as briwnys y chooilleeney lesh cree ynrick:
WIS.9.4	Cur dooys yn chreenaght ta ny hoie liorish dty stoyl-reeoil, as ny jean m’y yiooldey veih mastey dty chloan.
WIS.9.5	Son ta mish dty harvaant, as mac dty inney-veyl, my ghooinney faase, as giare-heihltagh, as ro-aeg dy hoiggal briwnys as leighyn.
WIS.9.6	Son lhig da dooinney ve cha ynrick as saillish mastey cloan gheiney, ny-yeih mannagh vel dty chreenaght mârish, cha bee soiaghey jeant jeh.
WIS.9.7	T’ou er my reih dy ve my ree harrish dty phobble, as dy ve my vriw er dty vec as dty inneenyn.
WIS.9.8	T’ou er my harey dy hroggal chiamble er dty chronk casherick, as altar ayns ard-valley dty chummal, co-soylaghey yn chabbane-agglish casherick t’ou er chummey veih’n toshiaght.
WIS.9.9	As va creenaght mayrt ta toiggal dty obbraghyn, as v’ee kionfenish tra ren oo yn seihll y chroo, as bione jee cre va mie ayns dty hilley, as jeeragh ayns dty annaghyn.
WIS.9.10	O cur neose ee veih dty niaughyn casherick, as veih stoyl-reeoil dty ghloyr, dy vod ee goll mârym ayns my obbraghyn, as cur orrym toiggal cre ta taitnyssagh hoods.
WIS.9.11	Son ta fys as toiggal eck ayns dy chooilley nhee, as nee ee mish y leeideil dy sheelt ayns my yannoo, as mee y choadey liorish e pooar.
WIS.9.12	Myr shen bee my obbraghyn booisal gys Jee, as eisht nee’m yn pobble y vriwnys dy cairal, as bee’m feeu dy hoie er stoyl my ayrey.
WIS.9.13	Son quoi yn dooinney oddys toiggal coyrleyn Yee? ny quoi echey ta fys cre ta aigney yn Chiarn?
WIS.9.14	Son s’fardalee ta smooinaghtyn deiney marvaanagh, as s’neu-hickyr ta nyn saaseyn!
WIS.9.15	Son ta’n corp marvaanagh laadey sheese yn annym, as ta’n cabbane-thallooinagh ny errey da’n aigney ta smooinaghtyn er ymmodee cooishyn.
WIS.9.16	As s’coan ta shin briwnys dy cairal mychione nheeghyn thallooinagh, as dy deinagh ta shin geddyn baght jeh ny reddyn ta kiongoyrt rooin: agh jeh ny nheeghyn flaunyssagh quoi ec ta slane toiggal?
WIS.9.17	As dty choyrle quoi t’er doiggal, mannagh der oo creenaght da, as dty spyrryd casherick y choyrt veih’n yrjid?
WIS.9.18	Shoh myr va raaidyn cummaltee yn thallooin er nyn lhiasaghey, as va deiney ynsit ayns ny reddyn va lurg dt’aigney’s, as v’ad er nyn sauail liorish creenaght.
WIS.10.1	Ren ee chied ayr y theihll y hauail, va ynrycan er ny chroo; as eh y hroggal veih e lhieggey.
WIS.10.2	As hug ee da yn reill harrish dy chooilley nhee.
WIS.10.3	Agh tra va’n 
WIS.10.4	Tra va’n seihll, er yn oyr shoh, er ny vaih lesh y thooilley, ren creenaght yn seihll y hauail, as ren ee stiurey coorse yn 
WIS.10.5	Myrgeddin, erreish da’n Chiarn v’er choyrt shaghrynys er glare ny ashoonyn peccoil, hooar ee magh yn 
WIS.10.6	Tra ren ny mee-chrauee cherraghtyn, livrey ee yn 
WIS.10.7	Jeh’n vee-chraueeaght oc, eer gys y laa t’ayn jiu, ta’n thalloo traartagh foast ayns jaagh, ny phrowal; myr ta myrgeddin ny biljyn nagh vel dy bragh gymmyrkey messyn appee. As ta’n pillar dy hollan foast ny hassoo son cowrey kinjagh jeh 
WIS.10.8	Son myr nagh dug ad geill da creenaght, cha dooar ad ynrycan yn assee shoh, nagh row toiggal oc jeh shen ny va mie; agh myrgeddin daag ad nyn-yei ’sy theihll imraa jeh nyn ommijys: myr shen nagh voddagh nyn voiljyn v’er ny cheiltyn.
WIS.10.9	Agh ren creenaght livrey veih toyrt-mow adsyn va ’syn ammys eck.
WIS.10.10	As tra roie yn 
WIS.10.11	Noi saynt e hranlaasee, hass ee liorish, as ren ee magh eh lesh berchys.
WIS.10.12	Ren ee eh y choadey veih e noidyn, as livrey eh vouesyn va lhie ayns farkiaght er e hon, as ayns gleck gastey hug ee dasyn yn varriaght; dy chur toiggal da dy vel craueeaght ny s’troshey na ooilley.
WIS.10.13	Tra va’n 
WIS.10.14	As cha daag ee eh ayns geulaghyn, derrey hug ee da lorg-reill yn reeriaght, as pooar harrish e hranlaasee: as son ny feanishyn foalsey, ren ee soilshaghey ad dy ve nyn mreagyryn, agh choamyr ee eshyn lesh ooashley beayn.
WIS.10.15	Livrey ee yn pobble ynrick, as yn sluight ooasle veih’n ashoon tranlaasagh.
WIS.10.16	Ghow ee aaght ayns annym 
WIS.10.17	Cooilleeney da’n vooinjer ynrick leagh nyn laboraght; leeideil ad trooid raad yindyssagh; as v’eeish dauesyn son coodaghey ’sy laa, as soilshey rollageagh ayns imbagh ny hoie,
WIS.10.18	Hug ee lh’ee ad trooid yn aarkey jiarg, as dy sauchey trooid ushtaghyn dowiney.
WIS.10.19	Agh ren ee ny noidyn oc y vaih, as hilg ee seose ad veih diunid ny marrey.
WIS.10.20	Shoh myr ren y chloan ynrick spooilley ny mee-chrauee, as hug ad moylley da dty ennym casherick, O Hiarn, as ard-voylley lesh un aigney gys dty laue v’er chaggey ass nyn lieh.
WIS.10.21	Son ren creenaght beeal ny balloo y osley, as hug ee er y chengey voandagh, nagh voddagh loayrt, dy ve floaoil ayns glare.
WIS.11.1	Hug ee aïgh vie da ny obbraghyn oc ayns laue yn adeyr casherick.
WIS.11.2	Jimmee ad trooid yn aasagh follym-faase, as hoie ad nyn gabbaneyn ayns ynnydyn neu-chassanagh.
WIS.11.3	Hug ad eddin da nyn noidyn, as ghow ad cooilleeney er nyn dranlaasee.
WIS.11.4	Tra v’ad feme ushtey deïe ad ort’s, as va ushtey er ny hirveish orroo ass y chreg chloaie, as chuir ad nyn baays ass y chreg chreoi.
WIS.11.5	Son shen ny va kerraghey da nyn noidyn ve dauesyn son ooraghey ayns nyn veme.
WIS.11.6	Son ayns ynnyd ushtey as awinyn roie lesh fuill,
WIS.11.7	Myr oghsan cronnal da’n sarey dy stroie ny oikanyn, hug oo daue nyn saie dy ushtey liorish saaseyn erskyn nyn yercal.
WIS.11.8	Soilshaghey liorish y phaays shen, kys v’ou er cherraghey nyn noidyn.
WIS.11.9	Son tra v’ad er ny phrowal, ga ayns myghin er nyn gerraghey, hoig ad kys va ny mee-chrauee er nyn mriwnys ayns jymmoose, as er nyn dorchaghey lesh paays foddey s’dewil na va’n chloan chairal.
WIS.11.10	Son ad shoh ren oo y vreagey, as dellal roo myr ayr: agh y vooinjer elley, myr ree dewil, ren oo deyrey as kerraghey.
WIS.11.11	Edyr ad ve mooie ny sthie v’ad seaghnit co-laik.
WIS.11.12	Son haink trimshey dooble orroo, as osnaghyn tromey ayns cooinaghtyn jeh ny v’ad er hurranse.
WIS.11.13	Son tra cheayll ad, liorish yn cherraghey oc hene, dy row yn vooinjer elley er nyn mannaghey, dennee ad dy nee laue yn Chiarn va shoh.
WIS.11.14	Son eshyn va oc ayns faghid tra v’eh foddey roïe faagit magh dy ve stroit, marish ny oikanyn elley, jeh shoh fy-yerrey ghow ad yindys mooar, tra honnick ad cre haink gy-kione.
WIS.11.15	Agh son saaseyn ommijagh nyn mee-chraueeaght, ayns dy row ad cleaynit dy ooashlaghey ard-nieughyn as beishtyn eajee, lhig oo feayshlit orroo earroo mooar dy chretooryn dewilley son kerraghey.
WIS.11.16	Dy chur toiggal daue dy bee dooinney er ny cherraghey lesh ny peccaghyn t’eh hene er n’yannoo.
WIS.11.17	Son cha row dty laue ooilley-niartal, ren y seihll y chroo jeh stoo gyn cummey, laccal pooar dy choyrt ny mast’ oc earroo dy vucyn-awin as dy lionyn dewil,
WIS.11.18	Ny beishtyn oaldey joarree, lane dy eulys, noa crooit, sheidey magh ennal aileagh, skeayley mygeayrt torcan breinn dy yaagh, ny lhiggey magh loandernee atchimagh veih nyn sooillyn:
WIS.11.19	Cha nee ynrycan lesh nyn mree pyshoonagh dy varroo ad jeeragh; agh myrgeddin dy stroie ad lesh nyn shilley eajee atchimagh.
WIS.11.20	As dy jarroo fegooish veg jeu shoh oddagh ad v’er duittym sheese ec un vlast, seaghnit lesh kerraghey, as skeaylt dy lhean liorish ennal dty phooar: agh t’ou er n’ordrail dagh nhee ayns towse, as earroo, as corrymid.
WIS.11.21	Son foddee oo ec dy chooilley hraa dty phooar niartal y hoilshaghey, myr sailt; agh quoi oddys shassoo noi niart dty roih?
WIS.11.22	Son cha vel y slane seihll kiongoyrt rhyt, agh myr eer grine gennee ayns ny meihaghyn, as eer myr bine jeh druight y voghrey, ta tuittym er yn ooir.
WIS.11.23	Son ta dty vyghin’s roshtyn er ooilley; t’ou ooilley-pooaral, as chymmoil gys peccaghyn deiney, ad dy lhiasaghey nyn mea.
WIS.11.24	Son ta graih ayd’s er dy chooilley nhee, as cha vel dwoaie ayd’s er nhee erbee dy vel oo er n’yannoo, son cha beagh oo dy bragh er chroo ad as dwoaie er ny ve ayd orroo.
WIS.11.25	As kys oddagh nhee erbee v’er hannaghtyn, agh lurg dty aigney? ny ve er-mayrn, agh fo dty ard-chiarail?
WIS.11.26	Agh t’ou uss gymmyrkey lesh ooilley, son t’ad lhiat hene, O Hiarn, oo ta graihagh er anmeenyn.
WIS.12.1	Agh ta dty spyrryd dy bragh farraghtyn reill ayns dy chooilley nhee.
WIS.12.2	Shen-y-fa ren oo ad y smaghtaghey ny veggan as ny veggan er son nyn voiljyn; as hug oo raaue daue, liorish soiaghey kiongoyrt roo nyn beccaghyn, dy voddagh ad treigeil nyn ghrogh-yannoo, as credjal aynyd’s, O Hiarn.
WIS.12.3	Son dty aigney’s ve dy stroie, liorish laueyn nyn shenn-ayryn, chammah 
WIS.12.4	Daue hug oo dwoaie er coontey ny obbraghyn feohdagh dy obbeeys, as ourallyn peccoil;
WIS.12.5	As myrgeddin dunveryn dewil nyn gloan, va stroie feill gheiney, as rouanys ayns cuirraghyn folley.
WIS.12.6	Marish nyn saggyrtyn mastey nyn sheshaghtyn jalloonagh, as ny ayraghyn lesh nyn laueyn hene dunverys anmeenyn gyn-cooney:
WIS.12.7	Dy voddagh yn cheer smoo by-haittin lhiat geddyn cummaltee ooasle dy chloan Yee.
WIS.12.8	Ny-yeih dymmyrk oo lhieu shoh hene myr lesh deiney, as hug oo shellanyn-nieunagh roish dty heshaght-chaggee atchimagh, dy stroie ad ny veggan as ny veggan.
WIS.12.9	Cha nee son nagh row fort ayd dy choyrt yn varriaght da’n chloan ynrick harrish ny mee-chrauee, ny dy stroie ad dy cheilley liorish beishtyn feïe, ny lesh un ockle jymmoosagh:
WIS.12.10	Agh cooilleeney dty vriwnyssyn orroo ny veggan as ny veggan, hug oo daue traa son arrys: son va fys ayd’s dy nee drogh-heeloghe v’ad, dy row nyn ghoanlys ruggit ayndoo, as nagh beagh nyn smooinaghtyn peccoil dy bragh er ny chaghlaa.
WIS.12.11	Son v’ad nyn sluight chustey veih’n toshiaght, chamoo ren oo, trooid aggle roish dooinney erbee, lhiggey lhieu son nyn beccaghyn.
WIS.12.12	Son quoi ghoys er dy ghra, Cre t’ou er n’yannoo? ny quoi oddys shassoo noi dty vriwnys? ny quoi oddys foill y gheddyn dhyt son stroie ny ashoonyn, ad t’ou hene er chroo? ny quoi hassys magh dt’oï, dy ghoaill cooilleeney son ny peccee?
WIS.12.13	Chamoo ta ayn Jee erbee elley cheu-mooie jeed hene, echey ta kiarail son ooilley, da oddagh oo soilshaghey nagh vel dty vriwnys neu-yeeragh.
WIS.12.14	Chamoo oddys ree ny tranlaasagh erbee cur eddin dhyt er coontey unnane erbee t’ou er cherraghey.
WIS.12.15	Son wheesh eisht as dy vel oo hene cairagh, t’ou gordrail dagh nhee dy cairal: jeeaghyn er myr neu-chooie ayns dty phooar dy gheyrey eshyn nagh vel er hoilchin kerraghey.
WIS.12.16	Son ta dty phooar goaill toshiaght ayns cairys, as myr t’ou dty Hiarn harrish ooilley, te coyrt ort ve graysoil da ooilley.
WIS.12.17	Son tra nagh jean deiney credjal dy vel uss jeh slane pooar, t’ou eisht soilshaghey magh dty niart; as dauesyn ta goaill-rish t’ou jeeaghyn daanys y vooinjer elley.
WIS.12.18	Agh t’ou uss, meiyghey dty phooar, briwnys ayns cairys, as reill harrin lesh slane foayr; son foddee oo ymmyd y yannoo jeh dty phooar hene, myr sailt.
WIS.12.19	As lheid ny obbraghyn shoh t’ou er n’ynsaghey dty phobble, dy lhisagh yn dooinney cairal ve chymmoil: as t’ou er lhieeney dty chloan lesh treishteil vie, dy jean oo soiaghey jeh arrys nyn beccaghyn.
WIS.12.20	Son my ghow wheesh dy hraa ayns kerraghey noidyn dty phobble hene, as adsyn va toilliu baase, chebbal daue caa as ynnyd dy v’er ny livrey veih nyn olkys;
WIS.12.21	Cre cha meeley v’ou ayns briwnys dty chloan hene, da ny ayraghyn oc v’ou er loo, as er n’yannoo conaant dy yialdynyn mie.
WIS.12.22	Shen-y-fa ga dy vel oo smaghtaghey shinyn, t’ou coyrt kerraghey erskyn-towse smoo er nyn noidyn, dy vod mayd, tra ta shin briwnys, dy imneagh smooinaghtyn er dty vieys: as tra ta shin er nyn mriwnys dy yeeaghyn son myghin.
WIS.12.23	Er shoh, tra va deiney er cheau nyn draa ayns rouanys as mee-chairys, ren oo ad y smaghtaghey lesh ny peccaghyn feodagh oc hene.
WIS.12.24	Son hie ad foddey ass y raad ayns shaghrynys, as ghow ad son jeeghyn eer ny beishtyn feodagh shen va dwoaiagh da nyn noidyn, son v’ad fo molteyrys myr cloan fegooish tushtey.
WIS.12.25	Shen-y-fa, orroosyn myr er cloan vee-cheeayllagh hug oo magh briwnys ayns faghid.
WIS.12.26	Agh adsyn nagh beagh tayrnit gys mieys lesh lheid y smaghtaghey meein shoh, ennee ad briwnys cooie veih Jee hene.
WIS.12.27	Cur-my-ner, son ny reddyn shen v’ad jymmoosagh fo kerraghey; ta shen er y ghraih ocsyn smooinee ad dy ve jeeghyn; (nish) dy row ad kerrit mâroo shoh, tra honnick ad eh, ghow ad 
WIS.13.1	S’fardalagh shickyr, t’adsyn ooilley liorish dooghys, ta mee-hushtagh dy Yee, as nagh voddagh, veih ny nheeghyn mie ta ry-akin, goaill baght jehsyn ta ayn; chamoo, goaill tastey jeh ny obbraghyn, ren ad goaill-rish pooar yn ard-obbree hene.
WIS.13.2	Agh smooinee ad dy row edyr yn aile, yn gheay, ny’n aer eddrym, ny coorse ny rollageyn, ny ny ushtaghyn freanagh, ny ny soilshaghyn flaunyssagh dy ve jeeghyn reiltee yn theihll.
WIS.13.3	Agh my v’ad wheesh shen cleaynit dy ghoaill taitnys ayns aalid ny reddyn shoh, as dy ghoaill ad son jeeghyn; lhig daue toiggal cre-woad s’aalin erskyn-earroo ta’n Chiarn oc ooilley: son she eer bun dy chooilley aalid t’er chroo ad.
WIS.13.4	As my v’ad lhieent lesh yindys ec y phooar as y vree oc, lhig daue toiggal lioroosyn cre-woad s’pooaral t’eshyn ren ad y chroo.
WIS.13.5	Son cordail rish mooadys as aalid ny cretooryn ta’n fer-croo oc er ny akin.
WIS.13.6	Foast ayns shoh hene cha vel yn foill oc mooar, son shirrey lurg Jee, as aggindagh dy gheddyn eh, hoiggal dy row ad fo marranys.
WIS.13.7	Son ainjyssagh er e obbraghyn, t’ad briaght dy imneagh er e hon, as credjal myr t’ad fakin: er-y-fa dy vel e aalid hene ayns dy chooilley nhee ta er ny akin.
WIS.13.8	Chamoo foast ta’n leshtal oc dy ve goit.
WIS.13.9	Son my va wheesh shen dy hushtey oc as dy choyrt cheb er order y theihll, kys nagh row ny sleaie toiggal oc jeh Chiarn y theihll ooilley?
WIS.13.10	S’treih t’ad! son ayns reddyn gyn-vioys ta nyn dreishteil; t’ad genmys adsyn jeeghyn ta obbyr laueyn deiney, airh as argid cummit dy schleïoil, as co-chaslys dy chretooryn, ny red gyn-foaynoo dy chlagh, obbyr shenn laue aghtal.
WIS.13.11	Nish tra ta’n feyir ta lhieggal billey, as er fawal yn fuygh gys yn ymmyd cooie, dy glen er n’ghoaill jeh ooilley yn roost, as er n’obbraghey eh dy stoamey, as er n’yannoo saagh jeh son ymmyd ghooinney;
WIS.13.12	As lurg da v’er lostey ny spollagyn ayns gaarlaghey e vee, as dy vel eh jeant magh;
WIS.13.13	As goaill unnane jeh ny peeshyn gyn-ymmyd (dy jarroo ceab cam-chrontagh) as er ghrainney eh dy kiarailagh ec e chaa, er chummey shen dy aghtal, as er chiaddey eh ayns co-chaslys dooinney;
WIS.13.14	Ny, er n’yannoo eh lurg caslys beisht eajee ennagh, layal harrish eh lesh vermilion as paint, daahghey jiarg eh, as coodaghey dy chooilley chron t’ayn;
WIS.13.15	As er n’yannoo room jesh er y hon, t’eh dy hoiaghey eh ’sy voalley, jannoo shickyr jeh lesh holtyn yiarn:
WIS.13.16	Son ghow eh kiarail er y hon nagh duittagh eh; toiggal dy row eh red gyn lheihll, (son cha vel eh agh jalloo, as eh hene feme cooney).
WIS.13.17	Eisht t’eh goaill padjer gys y jalloo shoh ass lieh e chooid, e ven, as e chloan: as cha vel nearey er dy ghuee gys red gyn-vioys.
WIS.13.18	Son slaynt, t’eh geamagh huggeysyn ta faase: son bioys, t’eh guee gys red gyn-vioys: son cooney, t’eh jannoo accan imlee gys y red sloo cooney t’ayn: as son jurnah mie t’eh jannoo padjer gys red nagh vod cass y ghleashagh:
WIS.13.19	As son cooid as cosney, as son aïgh vie er e laueyn t’eh geearree cooney ersyn sloo fort t’ayn dy yannoo nhee erbee.
WIS.14.1	Reesht, my ta dooinney mysh shiaulley, as kiarit dy gholl harrish tonnyn freanagh yn aarkey t’eh geamagh gys y jalloo (fuygh) ta ny s’loau na’n lhong t’eh ry-hoi shiaulley aynjee.
WIS.14.2	Son s’feer eh dy nee saynt cosney hooar magh shen, as hug yn obbree schleïoil er dy hroggal eh.
WIS.14.3	Agh she dty ard-chiarail’s, O ayr, ta dy reill harrishjee; t’ou er n’yannoo raad rhymbee ’syn aarkey, as cassan sauchey trooid ny tonnyn.
WIS.14.4	Soilshaghey dy vod oo sauail veih dagh gaue, ga dy ragh dooinney neu-schleïoil er shiaulley.
WIS.14.5	Ny-yeih cha bailts dy beagh obbraghyn dty chreenaght nyn-daaue, as shen yn oyr dy vel deiney treishteil nyn mioys ayns saagh fuygh fardalagh, as dy sauchey goll harrish yn cheayn freanagh ayns lhong faase brishlagh.
WIS.14.6	Son ’sy chenn earish myrgeddin, tra ren ny tranlaasee mooaralagh cherraghtyn, ren 
WIS.14.7	Son bannit va’n (arg) fuygh, lioree va ynrickys er ny choadey.
WIS.14.8	Agh cursit ta’n jalloo ta jeant lesh laueyn, chammah yn jalloo hene, as eshyn ta dy chummey eh: yn obbree hene, er-yn-oyr dy ren eh lheid y red; as yn jalloo, son dy vel red marvaanagh enmyssit Jee.
WIS.14.9	Son ta chammah yn dooinney mee-chrauee, as e vee-chraueeaght dwoaiagh da Jee.
WIS.14.10	Son bee chammah yn jalloo grainnit as e ghrainneyder er nyn gerraghey dy cheilley.
WIS.14.11	Shen-y-fa eer er jallooyn ny ashoonee vees kerraghey er ny ghoaill: er-yn-oyr, ayns cummey cretooryn Yee haink ad dy ve feohdagh, as oyr peccah da anmeenyn deiney, as ribbey ayns raaidyn ny mee-hushtee.
WIS.14.12	Son jalloonys va toshiaght maarderys spyrrydoil, as moir bea pheccoil.
WIS.14.13	Son cha row ad veih’n toshiaght, chamoo vees ad gys y jerrey.
WIS.14.14	Son veih gloyr fardalagh deiney ghow ad toshiaght ’sy theihll, as shen-y-fa bee ad dy gerrit ec kione.
WIS.14.15	Son ayr seaghnit lesh dobberan leah, as jannoo co-chaslys e lhiannoo t’er n’immeeaght roish e hraa; t’eh nish dy ooashlaghey eshyn myr jee, nagh row eisht agh corp marroo, as doardee eh da e hirveishee dy reayll cooinaghtyn jeh liorish cliaghtaghyn as shirveish faase-chredjueagh.
WIS.14.16	Myr shoh lurg traa ghow cliaghtey peccoil lheid y raad dy row eh freilt myr leigh, as va jallooyn grainnit er nyn ooashlaghey liorish sarey reeaghyn.
WIS.14.17	As myr nagh voddagh sleih va cummal foddey jeh ooashley kionfenish y choyrt da, ghow ad co-chaslys scaanagh jeh, as ren ad jalloo coamrit er dy chooilley aght myr ree, as da shoh hug ad ooashley, liorish yn cowrey shoh jeh nyn aigney-mie dy wooiys y ree va foddey voue, eer myr dy beagh eh kionfenish mâroo.
WIS.14.18	Myr shoh ren schleï vooar cummeyder ny jallooyn dy mooar niartaghey ny mee-hushtee ayns faase-chredjueys.
WIS.14.19	Son aggindagh dy wooiys fer ayns pooar, hug eh ooilley e cheeayll gys obbyr, dy chiaddey yn jalloo er y chummey s’aalin.
WIS.14.20	As y pobble cleaynit lesh aalid yn obbyr, ghow ad nish son jee eshyn va tammylt roïe er ny ooashlaghey myr dooinney.
WIS.14.21	As shoh va oyr shaghrynys y theihll: son deiney surranse fo arkys ny tranlaase erbee, hug ad da claghyn as fuygh yn ennym shen nagh row cooie daue.
WIS.14.22	As cha row eh dy liooar daue dy row ad fo shaghrynys ayns tushtey dy Yee: agh myr v’ad ayns geulaghyn fo yn chragh vooar dy vee-hushtey, yn stayd seaghnagh shoh denmys ad shee.
WIS.14.23	Son myr v’ad chebbal nyn gloan ayns ourallyn-losht, ny cur rish obbeeys follit, ny lhie ayns rouanys reaïd neu-chooie;
WIS.14.24	Cha row ad ny-sodjey gyn-loght ayns nyn mea, ny nyn stayd-phoosee: agh varr ad yn derrey yeh yn jeh elley fo chlea, ny brishey e chree lesh brishey-poosey.
WIS.14.25	Myr shen dy deiyr dy chooilley ghooinney er fuill, er dunverys, er maarlys, er foalsaght, er molteyrys, er neu-firrinys, er anvea, as er loo-oaiagh,
WIS.14.26	Boirey shee deiney mie, jarrood thurnyn dooie, tayrn anmeenyn fo peccah, caghlaa dooghys, drogh-choardail ’sy stayd-phoosee, brishey-poosey, as neu-ghlennid gyn nearey.
WIS.14.27	Son ta geiyrt er jallooyn, nagh lhisagh ve enmyssit, toshiaght, oyr, as jerrey dagh olk.
WIS.14.28	Son edyr t’ad ass nyn geeayll tra t’ad ayns nyn reaïd, ny phadeyrys breagyn, ny dellal dy neu-chairal, ny gyn scansh ’ve oc jeh loo-oaiys.
WIS.14.29	Son wheesh as dy vel ad coyrt nyn dreishteil ayns jallooyn gyn-vioys; ga dy vel ad jannoo breearrey foalsey lioroo; ny-yeih cha vel ad ayns aggle kerraghey.
WIS.14.30	Ny-yeih son y daa oyr shoh bee ad dy cairal er nyn gerraghey, chammah er yn oyr nagh smooinee ad dy mie jeh Jee, coyrt geill da jallooyn, as (er-yn-oyr) neesht dy ghow ad loo oaiagh ’syn aggair, soiaghey beg jeh craueeaght.
WIS.14.31	Son cha nee yn phooar ocsyn lioroo t’ad breearrey, agh briwnys cairal Yee er peccee, ta dy kinjagh kerraghey loghtyn ny mee-chrauee.
WIS.15.1	Agh t’ou uss, O Yee, graysoil as firrinagh: foddey-surransagh, as ayns myghin gordrail dy chooilley nhee.
WIS.15.2	Son my ta shin jannoo peccah, lhiat’s ta shin, toiggal dty phooar: agh cha jean mayd peccah, as fys ain dy vel shin goit son dty vooinjer hene.
WIS.15.3	Son dy chur enney orts, te yn eer ynrickys: as dy hoiggal dty phooar fraue yn vea dy bragh beayn.
WIS.15.4	Son chamoo ren saaseyn olkyssagh deiney shin y volley, ny jalloo spottagh lesh ymmodee cullyryn, schleï fardalagh yn obbree.
WIS.15.5	Yn shilley echey ta dy chleayney ommydanyn dy ve jollyssagh ny-yeï, as myr shen t’ad geearree co-chaslys jalloo marroo, gyn ennal.
WIS.15.6	Ta chammah adsyn ta jannoo ad, adsyn ta geearree ad, as adsyn ta dy ooashlaghey ad, as nyn aigney soit er drogh reddyn, as toilchin lheid ny reddyn dy ve nyn marrantee.
WIS.15.7	Son ta’n pasheyder tempreil yn chray voug, as dy deinagh cummey dagh saagh son nyn ymmyd; dy feer, jeh’n chray cheddin t’eh jannoo chammah siyn dy hirveish ymmydyn glen, as myrgeddin lheid as ta shirveish gys ymmydyn elley: agh ta ymmyd dagh saagh lurg aigney yn phasheyder hene:
WIS.15.8	As cur-rish drogh-obbyr, t’eh jannoo jee fardalagh jeh’n chray cheddin, eer eshyn nagh row foddey roish jeant jeh’n chray cheddin eh hene, as ayns traa gerrit vees er ny hyndaa gys yn ooir, ass shen v’eh er ny ghoaill, tra vees e vioys, va eeasit da, er ny harey voish.
WIS.15.9	Ny-yeih, cha vel eh soiaghey scansh jeh deinys e obbyr ny girrid e vea, agh t’eh streeu dy ghoaill raad ayns schleï jeh ny gaauenyn airh, as argid, as prash, as t’eh dy choontey eh e ghloyr dy yannoo caslyssyn molteyragh.
WIS.15.10	Ta e chree myr leoaie, ta e hreishteil ny s’faase na’n ooir, as ta’n vea echey ny s’fardalee na’n chray.
WIS.15.11	Son wheesh as nagh dug eh geill da e er-croo, as dasyn ren eh y choamrey lesh annym gastey, as spyrryd breeoil ennal y vea.
WIS.15.12	Son cha choont ad agh gamman jeh’n vea shoh, as nyn draa ’sy theihll shoh dy ve agh margey son cosney: son, jir adsyn, shegin dooin ve cosney er dy chooilley aght, ga liorish drogh-haaseyn.
WIS.15.13	Son y dooinney shoh ta jeh stoo thallooinagh jannoo siyn brishlagh, as jallooyn grainnit, ta fys echey hene dy vel eh ny s’foiljagh na peccee elley.
WIS.15.14	As ny s’ommijee erskyn ooilley, as ny s’treih na eer oikanyn, ta noidyn dty phobble, ta jannoo tranlaase orroo.
WIS.15.15	Son ghow ad ooilley jallooyn ny ashoonee dy ve jeeghyn; nagh vel oc sooillyn dy akin, ny stroanyn dy hayrn ennal, ny cleayshyn dy chlashtyn, ny meir nyn laueyn dy loaghtey, as er son nyn gassyn cha vel lheihll erbee ayndoo.
WIS.15.16	Son cha row eh agh dooinney ren ad, as eshyn deeassee yn spyrryd echey hene ren ad y chummey: agh cha vod dooinney erbee jannoo jee cha mie rish hene.
WIS.15.17	Son ta dooinney marvaanagh gobbraghey stoo marroo lesh laueyn mee-chrauee: son t’eshyn eh hene ny share na ny reddyn t’eh dy ooashlaghey: son wheesh as dy row eshyn keayrt bio, agh cha row adsyn rieau.
WIS.15.18	Dy feer hug ad ooashley da ny cretooryn s’eajee: son cosoylit ry-cheilley ta paart ny smeilley na paart elley.
WIS.15.19	Chamoo t’ad cha aalin shen mastey cretooryn elley, as dy ve cha aggindagh shen orroo: agh jimmee ad fegooish moylley Yee as e vannaght.
WIS.16.1	Shen-y-fa liorish y lheid cheddin v’ad er nyn gerraghey dy cairal, as liorish ymmodee beishtyn dewilley er nyn smaghtaghey.
WIS.16.2	Ayns ynnyd yn cherraghey cheddin, liorish dty ghellal ghraysoil rish dty phobble hene, chiare oo daue bee jeh blass joarree, eer quaylyn dy ghoostey jollys:
WIS.16.3	Dy choyrt 
WIS.16.4	Son ve cooie yn êgin dy heet er ny tranlaasee, dy hoilshaghey daue shoh kys va nyn noidyn er nyn dorchaghey.
WIS.16.5	Son tra haink dewilys atchimagh ny beishtyn orroo shoh, as ren ad cherraghtyn liorish gahghyn ard-nieughyn cam-chassagh, cha ren dty yymmoose tannaghtyn foddey.
WIS.16.6	Agh v’ad seaghnit son earish yiare, dy chur ad ayns kiarail liorish yn cowrey dy haualtys, dy hayrn ad gys cooinaghtyn jeh annaghyn dty leigh.
WIS.16.7	Son eshyn yeeagh 
WIS.16.8	As ayns shoh hug oo er dty noidyn dy ghoaill-rish, Dy nee uss ta livrey veih dy chooilley olk.
WIS.16.9	Son ren guinn beishteigyn nieunagh as creoghanyn ad shen y stroie, chamoo va saase erbee er ny gheddyn cour nyn mioys: son v’ad toilchin dy ve kerrit ry lheid.
WIS.16.10	Agh er dty vec hene, cha dooar eer feeacklyn ny dragonyn pyshoonagh yn varriaght; son va dty vyghin dy kinjagh harrystoo, as ren eh ad y lheihys.
WIS.16.11	Son v’ad guint dy chur orroo cooinaghtyn er dty ghoan’s; as v’ad dy leah er nyn lheihys; dy reayll ad veih tuittym ayns jarroodys dowin, agh dy ve dy kinjagh cooinaghtagh jeh dty vieys.
WIS.16.12	Son cha nee lesh lossreeyn, ny shelliu meeley hooar ad couyr: agh liorish dty ghoo’s, O Hiarn, ta lheihys dy chooilley nhee.
WIS.16.13	Son ayd’s ta pooar bea as baase: t’ou coyrt sheese gys beeal yn oaie, as troggal seose reesht.
WIS.16.14	Ta dooinney dy jarroo marroo dooinney ayns goanlys: as tra ta’n ennal er n’gholl ass, cha jig eh reesht; chamoo ta’n annym cheet arragh, keayrt dy vel eh goit seose.
WIS.16.15	Agh cha vel eh ayns pooar dooinney dy haghney dty laue.
WIS.16.16	Son va ny mee-chrauee, ren gobbal dy ghoaill tushtey jeed’s er nyn gerraghey liorish niart dty roih’s: lesh deayrtaghyn fliaghee yindyssagh, lesh sniaghtey-garroo, as lesh frassyn v’ad er nyn imman, nagh voddagh ad chea voue, as lesh aile v’ad er nyn stroie.
WIS.16.17	Agh yn yindys smoo ooilley, dy row bree yn aile ny stroshey ’syn ushtey, ta mooghey dy chooilley nhee: son ta’n seihll caggey ass lieh yn vooinjer chairal.
WIS.16.18	Son paart dy cheayrtyn va bree yn aile er ny chastey, nagh voddagh eh ny beishtyn dewilley y lostey seose va currit noi ny mee-chrauee: agh dy voddagh ad hene fakin as toiggal dy row ad fo eiyrtys briwnyssyn Yee.
WIS.16.19	As keayrt elley ve lostey eer ayns mean yn ushtey, erskyn dooghys yn aile, dy stroie messyn cheer mee-chrauee.
WIS.16.20	Ayns ynnyd shoh ren uss dty phobble hene y yannoo magh lesh 
WIS.16.21	Son ren shoh dty veaghey soilshaghey magh dty chenjallys ghooie gys dty chloan, as myr ve cooie gys yeearree yn eeder, myr shen ren eh eh-hene y chummey gys blass dagh unnane.
WIS.16.22	Agh ren y sniaghtey as y rio tannaghtyn fud yn aile, as cha lheïe ad, dy chur daue toiggal, dy ren yn aile, va lostey mean y sniaghtey-garroo, as tendreil ayns y fliaghey, stroie messyn nyn noidyn.
WIS.16.23	Agh ren shoh reesht yn eer dooghys hene y yarrood, dy voddagh yn vooinjer chairal ve er nyn gherjagh.
WIS.16.24	Son ta’n cretoor, ta dy hirveish uss e er-croo, bishaghey ayns niart noi ny mee-chrauee, son nyn gerraghey, as lhaggaghey e niart son y foays ocsyn ta treishteil ort.
WIS.16.25	Shen-y-fa ec y traa shen hene ve er ny chaghlaa er dy chooilley aght, as ve biallagh gys dty ghrayse, ta gerjaghey dy chooilley nhee, cordail rish yn yeearree ocsyn va ayns feme:
WIS.16.26	Dy vod toiggal ’ve ec dty chloan shynney lhiat, O Hiarn, nagh nee liorish messyn y thallooin ta dooinney er ny veaghey, agh dy nee dty ghoo ta dy ooraghey adsyn ta cur nyn dreishteil aynyd.
WIS.16.27	Son shen nagh row er ny stroie liorish yn aile, ren dy leah lheïe ersooyl roish bree-hiass ny greïney.
WIS.16.28	Dy choyrt dooin toiggal dy lhisagh shin roish irree-ny-greïney booise y chur dhyt’s, as ec brishey’n laa goaill hood’s nyn badjer.
WIS.16.29	Son nee treishteil yn neu-wooisal lheïe ersooyl myr lheeah-rio geuree, as shilley ersooyl myr ushtey gyn-ymmyd.
WIS.17.1	Son s’mooar ta dty vriwnyssyn as erskyn-insh; shen-y-fa ta anmeenyn neu-hushtagh er n’gholl er-shaghryn.
WIS.17.2	Son tra ghow deiney mee-chrauee orroo dy hranlaasey yn ashoon casherick; myr v’ad jeight seose ayns nyn dhieyn, pryssoonee yn dorraghys, as freilt fo geulaghyn oie liauyr, lhie ad ayns shen, giarit magh veih’n ard-chiarail dy bragh farraghtyn.
WIS.17.3	Son smooinaghtyn dy cheiltyn ad hene fo nyn beccaghyn follit, v’ad skeaylt noon as noal fo coodaghey dorraghey dy yarroodys, agglit ass nyn geeayll, as seaghnit lesh ashlishyn atchimagh.
WIS.17.4	Son chamoo oddagh yn cooill dorraghey shen, ayn v’ad lhie, ad y reayll voish aggle, agh sheean [myr jeh ushtaghyn] feiyral mygeayrt-y-moo, as shillaghyn agglagh v’er ny akin lioroo lesh eddinyn graney groamagh.
WIS.17.5	Cha row bree yn aile dy choyrt soilshey daue: chamoo oddagh sollyssid soilshean ny rollageyn surranse dy cheau soilshey ’syn oie atchimagh cheddin.
WIS.17.6	Ynrycan honnick ad aile foaddit jeh hene, feer agglagh; son myr v’ad fo mooarane atchim, er-lhieu dy row shen honnick ad ny smessey na ny shillaghyn nagh vaik ad.
WIS.17.7	Agh son molteyrys nyn obbeeys v’ad er nyn gastey, as hooar boggyssagh nyn ysseree oghsan naareydagh.
WIS.17.8	Son adsyn ghow orroo dy eiyrt ersooyl atchim as anvea veih annym seaghnit, v’ad hene seaghnit lesh aggle faghidagh.
WIS.17.9	Son ga nagh row oc oyr erbee dy aggle; ny-yeih v’ad ec kione nyn geiley, mannagh row agh y maase goll shaghey, as ec tassane ard-nieughyn,
WIS.17.10	As hooar ad baase son aggle, gra, Nagh vaik ad yn aer, va mygeayrt-y-moo er dy chooilley heu.
WIS.17.11	Son ta olkys, deyrit liorish y feanish eck hene, feer agglagh, as tra t’ee er ny ghoostey liorish cooinsheanse, t’ee dy kinjagh cur-ro-laue mee-ourys atchimagh.
WIS.17.12	Son cha vel aggle monney arragh, agh brah yn chooney shen ta nyn resoon dy hebbal dooin.
WIS.17.13	As myr sloo t’ad seaghnit cheu-sthie, wheesh shen s’trimmey hig orroo kerraghey nyn mee-hushtey.
WIS.17.14	Agh adsyn nyn lhie fo cadley trome yn oie cheddin, va dy jarroo atchimagh, as nagh dod shaghney shen haink orroo veih diunidyn niurin,
WIS.17.15	Va paart jeu seaghnit lesh scaanyn neu-ghooghyssagh, as paart goll my-neealloo, nyn gree failleil ad: son haink aggle doaltattym orroo, as shen nagh row ad jeeaghyn er y hon.
WIS.17.16	Myr shen, cre-erbee yn raad huitt fer ny lhie, shen y raad duirree eh, myr dooint ’sy phryssoon gyn boltyn yiarn.
WIS.17.17	Son edyr eh ve ny eirrinagh, ny bochil, ny jiulean ’sy vagher, haink eh er, as êginit v’eh dy hurranse shen ny va nauyn da: son v’ad ooilley kianlt lesh yn un gheuley dy ghorraghys.
WIS.17.18	Edyr eh ve geay rastagh, ny bingys eeanlee kiaulleeaght mastey banglaneyn ny biljyn, ny feiyr ushtey tuittym veih’n yrjid,
WIS.17.19	Ny tharmane atchimagh dy chlaghyn tilgit neose, ny lheimyragh noon as noal dy veishtyn ’sy dorraghys, ny buirroogh agglagh ny cretooryn oaldey s’atchimee, ny sheean dooble veih ny sleityn ooiganagh; hug lheid ny reddyn shoh orroo goll my-neealloo son aggle.
WIS.17.20	Son harrish yn chooid elley jeh’n theihll va’n soilshey sollys soilshean, as cha row unnane erbee er nyn lhiettal ayns nyn obbyr.
WIS.17.21	Harrystoo shoh ny-lomarcan va skeaylt oie ghroamagh, co-chaslys jeh’n dorraghys shen, va lurg shen dy verraghtyn orroo: agh ny-yeih, v’adsyn daue hene ny seaghnagh na’n dorraghys.
WIS.18.1	Ny-yeih ec dty nooghyn va slane soilshey, yn coraa oc tra cheayll ad, as gyn fakin nyn gummey; er-yn-oyr nagh row ad er hurranse ny reddyn cheddin, ren ad coontey ad maynrey.
WIS.18.2	Agh er-yn-oyr nagh ren ad skielley daue nish, lioroo hurr ad aggair roïe, hug ad booise daue, as ghuee ad leih orroo, son dy row ad roïe nyn noidyn.
WIS.18.3	Ayns ynnyd y chooid cheddin, hug oo daue pillar lossey dy aile, dy ve chammah leeideilagh daue er nyn yurnah gyn-oayl, as grian breeoil dy chur soilshey ooasle daue.
WIS.18.4	Son v’adsyn toilchin yn soilshey dy ve goit voue, as dy ve er ny phryssooney ayns dorraghys, va er reayll ayns bondiaght dty vec, lioroosyn va soilshey glen y leigh dy ve er ny hoilshaghey da’n seihll.
WIS.18.5	As tra v’ad kiarit dy stroie oikanyn dty chloan chasherick, myr va un lhiannoo er ny hilgey magh, as er ny hauail dy chur oghsan daue, ghow uss ersooyl earroo nyn gloan, as stroie oo ad ooilley cooidjagh ayns ny ushtaghyn mooarey.
WIS.18.6	Jeh’n oie shen va nyn ayraghyn er ny hickyraghey ro-laue, myr va fysseree firrinagh oc gys cre ny breearraghyn v’ad er choyrt nyn marrant, oddagh ad ny lurg shen ve jeh gien mie.
WIS.18.7	Shoh myr hooar dty phobble yn vondeish, chammah jeh saualtys y vooinjer chairail, as jeh toyrt-mow nyn noidyn.
WIS.18.8	Son lesh shen ren uss nyn noidyn y cherraghey, lesh y chooid cheddin t’ou uss er ghloyraghey shinyn dty chloan reiht.
WIS.18.9	Son ren cloan chrauee deiney mie ouralley dy follit, as lesh un aigney ren ad leigh casherick, dy beagh ny nooghyn ayns paarteeas ry-cheilley chammah ayns maynrys as seaghyn, nyn ayraghyn nish fockley-magh arraneyn moyllee.
WIS.18.10	Agh er y cheu elley va er ny chlashtyn eam atchimagh ny noidyn, as va bardoon trimshagh goll mygeayrt son y chloan v’ad dy ghobberan.
WIS.18.11	Va’n mainshtyr as y charvaant er nyn gerraghey co-laik, as y ree myr dooinney erbee elley.
WIS.18.12	Myr shen va oc ooilley dy cheilley earrooyn erskyn-towse dy verriu, lesh yn un cheint dy vaase, chamoo va ny bioee dy liooar dy oanluckey ny merriu: son ’sy tullogh va nyn sluight s’ooasle er nyn stroie.
WIS.18.13	Son ga nagh jinnagh ad nhee erbee y chredjal fo molteyrys nyn obbeeys; ny-yeih tra honnick ad cragh nyn mec shinney, ghow ad roo shoh dy ve nyn gloan dy Yee.
WIS.18.14	Son tra va dy chooilley nhee ayns fea as fast, as yn oie shen ayns mean e jurnah siyragh,
WIS.18.15	Haink dty ghoo’s ooilley-niartal neose doaltattym veih dty stoyl-reeoil ayns niau, myr dooinney-caggee niartal ayns mean cheer kiarit son toyrt-mow.
WIS.18.16	As hug eh lesh dty harey firrinagh myr cliwe geyre, as shassoo seose, lhieen eh dy chooilley nhee lesh baase, as v’eh roshtyn gys niau, ga dy hass eh er y thalloo.
WIS.18.17	Er shoh v’ad seaghnit lesh ashlishyn dy ghreamallyn atchimagh, as haink aggle doaltattym orroo.
WIS.18.18	As fer as fer jeu lieh-varroo scaait noon as noal, hoilshee ad oyr nyn maaish.
WIS.18.19	Son va fysseree oc jeh shoh ro-laue veih nyn ghreamallyn seaghnagh, nagh jinnagh ad cherraghtyn gyn toiggal cre’n oyr v’ad seaghnit.
WIS.18.20	Dy jarroo haink blass jeh’n vaase er y vooinjer chrauee hene, as haink cragh er y pobble ’syn aasagh: agh cha row yn jymmoose foddey-farraghtyn.
WIS.18.21	Son eisht ren y 
WIS.18.22	Shoh myr hooar eh barriaght er y stroieder, cha nee lesh troshid corp, chamoo lesh eilley-caggee, agh lesh fockle hug eh fo-chosh yn cragheyder, liorish lhiasaghey ny breearraghyn, as ny conaantyn, va jeant rish ny ayraghyn.
WIS.18.23	Son tra va ny merriu nish er duittym sheese ayns carnaneyn yn derrey yeh er y jeh elley, shassoo eddyr ad, ren eh castey yn jymmoose, as lhiettal y raad gys ny bioee.
WIS.18.24	Son ayns y choamrey liauyr va slane aalid, as ayns ny kiare roaghyn dy chlaghyn costal va grainnit gloyr ny ayraghyn, as dty ard-ooashley er attey e chione.
WIS.18.25	Daue shoh hug y stroieder raad, myr v’eh ’syn ammys oc: son s’lioar ve daue agh blass jeh e yymmoose y gheddyn.
WIS.19.1	Er son ny mee-chrauee huitt y jymmoose orroo gyn-vyghin gys y jerrey: son va fys echey ro-laue cre yinnagh ad;
WIS.19.2	Lurg kied y choyrt daue dy immeeaght, as geiyrt magh ad ayns preis siyr, dy goghe ad arrys, as goll er nyn eiyrt’s.
WIS.19.3	Son choud as v’ad foast dobberan as keayney harrish oaiaghyn ny merriu, ghow ad cooish ommijagh elley ayns laue, as deiyr ad orroosyn myr scapailtee, v’ad roïe er n’êginagh dy chosney roue.
WIS.19.4	Son y kerraghey va nauyn daue hayrn ad gys y jerrey shoh, dy daink jarrood orroo cre v’ad hannah er hurranse, dy yannoo magh slane towse ny briwnyssyn shen va kiart orroo.
WIS.19.5	Chammah dy osley raad yindyssagh da dty phobble; agh dy hayrn baase atchimagh orroo shoh.
WIS.19.6	Son va’n slane cretoor lurg e ghooghys er ny chummey reesht ass-y-noa, shirveish ayns nyn oikyn cooie, dy reayll dty chloan hene gyn assee.
WIS.19.7	Ta shen dy ghra, Bodjal scadooagh harrish y champ, as raad va ushtey roïe, thalloo chirrym cheet rish; as trooid yn aarkey-jiarg, raad rea; as trooid y thooilley niartal, magher glass.
WIS.19.8	Ny-hrooid hie ooilley yn pobble va fo coadey dty laue, cur-my-ner dty virrillyn erskyn-towse yindyssagh.
WIS.19.9	Son ghow ad raad gyn lhiettal myr cabbil, as lheimyragh myr eayin, cur moylley dhyt’s, O Hiarn, ren ad y livrey.
WIS.19.10	Son cha row ad foast er yarrood cre v’er daghyrt ayns cheer nyn yoarreeaght, kys dy dymmyrk y thalloo beishteigyn ayns ynnyd maase, as dy row yn awin er-croo lesh froggyn ayns ynnyd eeastyn.
WIS.19.11	Agh lurg shen honnick ad sheeloghe noa dy eeanlee, tra va nyn yeearreeyn miandagh jollyssagh er bee blaystal.
WIS.19.12	Son haink quaylyn seose huc veih’n aarkey, dy yannoo magh ad.
WIS.19.13	As haink kerraghey er ny peccee lesh cowraghyn agglagh dy haarneeyn atchimagh: son s’mie hoill ad shoh liorish nyn olkys ayns nyn ghrogh-ghellal creoi as dwoaiagh gys joarreeyn.
WIS.19.14	Son cha dug ny Sodomiteyn oltaghey-bea da ny joarreeyn haink ny mast’ oc: agh dreill ad shoh eer caarjyn fo bondiaght, va er hoilchin dy mie voue.
WIS.19.15	As cha nee shen ny-lomarcan, agh hoiggal dy bee foayr ennagh er ny hoilshaghey dauesyn, nagh ren ad hene y ymmyrkey dy dooie gys joarreeyn.
WIS.19.16	Agh ghell ad shoh dy feer dewil roosyn v’ad er n’ghoaill stiagh lesh cuirraghyn, as va hannah ayns commeeys mâroo ’sy leighyn cheddin.
WIS.19.17	Shen-y-fa lesh eer dellid v’ad shoh er nyn mwoalley, myr va’n vooinjer elley ec dorryssyn y dooinney cairagh; tra v’ad combaasit lesh dorraghys dullyr, atchimagh, as dagh unnane razey son raad e ghorrys hene.
WIS.19.18	Son va ny 
WIS.19.19	Son va nheeghyn thallooinagh er ny chaghlaa gys ushtagh, as ny reddyn va roïe snaue ’syn ushtey, v’ad nish gimmeeaght er y thalloo.
WIS.19.20	Va pooar ec yn aile ’syn ushtey, jarrood yn dooghys echey hene: as chaill yn ushtey e ghooghys mooghee hene.
WIS.19.21	Er y cheu elley, cha ren bree yn aile stroie feill cretooryn marvaanagh, ga dy jimmee ad ayn; chamoo lheïe eh yn 
WIS.19.22	Son ayns dy chooilley nhee, O Hiarn, ren oo mooar jeh dty phobble, as ren oo ad y ghloyraghey, chamoo ren oo beg y hoiaghey jeu: agh chooin oo lhieu ec dy chooilley hraa, as ayns dy chooilley voayl.
SIR.1.1	Ta dy chooilley chreenaght cheet veih’n Chiarn, as mârishyn te tannaghtyn son dy bragh.
SIR.1.2	Quoi oddys earroo y ghoaill jeh genniagh ny marrey, as jeh ny bineyn fliaghee, as y traa gyn toshiaght, gyn jerrey?
SIR.1.3	Quoi oddys toiggal yrjid niau, as lheead y thallooin, as diunid ny marrey, as creenaght?
SIR.1.4	Ta creenaght er ny ve ayn roish dy chooilley nhee, as ta fysseree e hushtey veih er-dy-rieau.
SIR.1.5	Ta goo yn Jee smoo syrjey bun e chreenaght; as ta ny raaidyn ecksh annaghyn dy bragh breeoil.
SIR.1.6	Quoi da ta bun creenaght er ve er ny hoilshaghey, ny quoi ta toiggal e coyrleyn creeney?
SIR.1.7	[Quoi da ta tushtey e chreenaght er ny ve soilshit? as quoi ta dy slane er hoiggal e obbraghyn yindyssagh?]
SIR.1.8	Ta un er ayn ynrycan creeney, as ard-aggle dy ve goit roish; eer y Chiarn ta ny hoie er e stoyl-reeoil.
SIR.1.9	Ren eh ish y chroo, as ghow eh yn baght eck, as yn earroo jee, as heeyn eh magh ee er ooilley e obbraghyn.
SIR.1.10	T’eeish marish dy chooilley chretoor cordail rish e yioot, as t’eh er choyrt ee dauesyn ta graihagh er.
SIR.1.11	Ta aggle y Chiarn ooashley as gloyr, as gennallys, as attey dy voggey.
SIR.1.12	Ta aggle y Chiarn jannoo cree gennal, as te coyrt boggey as gerjagh, as bea liauyr.
SIR.1.13	Quoi erbee, ayn ta aggle y Chiarn, hig eh jeh dy mie ec y jerrey, as yiow eh foayr ec laa e vaaish.
SIR.1.14	Dy ghoaill aggle roish y Chiarn, te bun dy chooilley chreenaght: as ve er ny chummey marish y chloan ynrick ayns y vreïn.
SIR.1.15	T’ee er hoiaghey undin dy bragh farraghtyn marish deiney, as nee ee tannaghtyn marish nyn sluight.
SIR.1.16	Dy ghoaill aggle roish y Chiarn, she shen yn ard-chreenaght; as t’ee jannoo magh cloan gheiney lesh ny messyn eck:
SIR.1.17	T’ee dy lhieeney ooilley nyn dhieyn lesh nheeghyn mie, as ny thieyn-tashtee lesh bishaghey.
SIR.1.18	Ta aggle y Chiarn attey dy chreenaght, cur er shee as slaynt firrinagh dy vlaaghey, as t’ad shoh ny neesht giootyn Yee: as te dy vishaghey yn voggey ocsyn ta graihagh er.
SIR.1.19	Ta creenaght shilley neose schleï, as tushtey dy hoiggal, as t’ee dy hroggal seose adsyn gys ard-ooashley, ta cummal dy kinjagh mâree.
SIR.1.20	Te fraue creenaght dy ghoaill aggle roish y Chiarn, as ta ny banglaneyn echey bea liauyr.
SIR.1.21	Ta aggle y Chiarn dy eiyrt ersooyl peccah, as cre-erbee yn raad te, te castey jymmoose.
SIR.1.22	Cha vod dooinney eulyssagh ve er ny heyrey, son nee aile e eulys eh hene y stroie.
SIR.1.23	Foddee dooinney soccaragh surranse son traa; agh fy-yerrey hig boggey ny whail.
SIR.1.24	Nee eh e ghoan y smaghtagh son traa, as nee meillyn ymmodee fockley magh e chreenaght.
SIR.1.25	Ta raaghyn tushtey ayns tashtaghyn creenaght: agh ta craueeaght dwoaiagh da’n vee-chrauee.
SIR.1.26	My t’ou geearree creenaght freill ny annaghyn, as nee yn Chiarn giootal ort ee.
SIR.1.27	Son ta aggle y Chiarn creenaght as ynsagh: as ta credjue as meenid yn taitnys echeysyn.
SIR.1.28	Ny bee lhag-hreishteilagh ayns aggle y Chiarn, tra t’ou boght: as ny tar kiongoyrt rish lesh cree dooble.
SIR.1.29	Ny bee dty er-crauee-oalsey ayns shilley gheiney, as gow kiarail vie cre t’ou dy loayrt.
SIR.1.30	Ny bee mooaralagh, er-aggle dy duitt oo, as dy dayrn oo scammylt er dty annym, as myr shen dy jean Jee dty pheccaghyn follit y hoilshaghey, as oo y cherraghey fenish ooilley yn pobble; er-yn-oyr nagh daink oo ayns ynrickys gys aggle y Chiarn, agh dy vel dty chree lane dy volteyrys.
SIR.2.1	My vac, my t’ou cheet dy hirveish y Chiarn, kiare dty annym son seaghyn.
SIR.2.2	Niartee dty chree, as jean gymmyrkey oo hene dy dunnal, as ny eiyr er drogh haaseyn dy haghney seaghyn.
SIR.2.3	Cum shickyr huggey, as ny scugh dy lhiattee, dy vod oo ve er dty vishaghey ec y jerrey.
SIR.2.4	Cre-erbee hig dty raad gow dy mie rish: as bee surransagh tra t’ou er ny chaghlaa gys stayd injil.
SIR.2.5	Son ta airh er ny phrowal ayns yn aile, as deiney cairal ayns y choirrey dy heaghyn.
SIR.2.6	Cred aynsyn, as nee eh cooney lhiat, freill dty chesmadyn dy kiart, as cur dty hreishteil ayn.
SIR.2.7	Shiuish ta goaill aggle roish y Chiarn, farkee jee er e vyghin, as ny gow-jee dy lhiattee, er aggle dy duitt shiu.
SIR.2.8	Shiuish ta goaill aggle roish y Chiarn, cred-jee ayn, as cha jean nyn leagh failleil.
SIR.2.9	Shiuish ta goaill aggle roish y Chiarn, jeeagh-jee son bannaght, as son boggey dy bragh farraghtyn, as myghin.
SIR.2.10	Jeeagh-jee gys sheelogheyn y chenn earish, as toig-jee: row rieau fer erbee, hug e hreishteil ayns y Chiarn, er ny choyrt mow? ny row rieau fer erbee, ren tannaghtyn ayns e aggle, er ny hreigeil? ny quoi ren eh rieau soiaghey beg jeh, ren geamagh er?
SIR.2.11	Son ta’n Chiarn lane dy hymmey as dy vyghin; foddey-surransagh, as feer erreeishagh, as leih peccaghyn, as sauail ayns earish seaghyn.
SIR.2.12	Smerg da’n moal-chreeagh, as y lhag-lauee, as y peccagh ta 
SIR.2.13	Smerg da’n moal-chreeagh, son ta e chredjue faase, shen-y-fa cha bee eh er ny choadey.
SIR.2.14	Smerg diuish t’er choayll nyn meenid fo surranse: as cre’n erree hig erriu, tra lhieys y Chiarn e laue erriu?
SIR.2.15	Adsyn ta goaill aggle roish y Chiarn, cha bee ad mee-viallagh gys e ghoo, as adsyn ta graihagh er, freillee ad e raaidyn.
SIR.2.16	Adsyn ta goaill aggle roish y Chiarn, eiyree ad er shen ta taitnyssagh huggeysyn, as adsyn ta graihagh er, bee ad jeant magh lesh e leigh.
SIR.2.17	Adsyn ta goaill aggle roish y Chiarn, kiartee ad nyn greeaghyn, as nyn anmeenyn y injillaghey ayns e hilley.
SIR.2.18	Gra, Lhig dooin tuittym ayns laueyn y Chiarn, as cha nee ayns laueyn deiney: son lheid as ta e ard-ooashley, lheid cheddin ta e vyghin.
SIR.3.1	Clasht-jee rish nyn ayr, O shiuish chloan, as eiyr-jee er my raa’s, dy vod shiu ve sauchey.
SIR.3.2	Son ta’n Chiarn er choyrt da’n ayr arrym harrish y chloan, as t’eh er hickyraghey pooar y voir harrish ny mec.
SIR.3.3	Eshyn ta arrymagh da e ayr, t’eh jannoo lhiasaghey son e pheccaghyn.
SIR.3.4	As eshyn ta arrymagh da e voir, t’eh myr fer ta coyrt seose berchys.
SIR.3.5	Eshyn ta arrymagh da e ayr, bee boggey echey jeh e chloan hene, as tra t’eh jannoo e phadjer, bee eh er ny chlashtyn.
SIR.3.6	Eshyn ta arrymagh da e ayr, bee eh foddey beayn, as eshyn ta cur biallys da’n Chiarn, bee eh gerjagh da e voir.
SIR.3.7	Eshyn ta ayns aggle y Chiarn, ver eh arrym da e ayr, as bee eh beasagh da e ayr, as e voir, myr da e vainshtyryn.
SIR.3.8	Cur arrym da dty ayr as dty voir, chammah ayns goo, as jannoo, dy vod bannaght cheet ort vouesyn.
SIR.3.9	Son ta bannaght nyn ayr shickyraghey thieyn y chloan, agh ta mollaght mayrey dy astyrt ass ny undinyn.
SIR.3.10	Ny jean boggyssagh harrish mee-ooashley dty ayrey, son cha vel drogh-ghoo dty ayrey ooashley erbee dhyt’s.
SIR.3.11	Son ta gloyr dooinney veih ooashley e ayr; as ta moir scammyltagh nearey da e cloan.
SIR.3.12	My vac, coon lesh dty ayr, ayns e hendeeaght, as ny cur oyr trimshey da choud as t’eh bio.
SIR.3.13	As my ta e hushtey gaase moal, ymmyrk lesh, as ny soie uss beg jeh, tra t’ou ec dty slane niart.
SIR.3.14	Son cha bee dty chemmyrk gys dty ayr er ny yarrood, as ayns ynnyd peccaghyn, bee eh cour dty hroggal seose.
SIR.3.15	Ayns laa dty heaghyn bee eh er ny chooinaghtyn dhyt; nee dty pheccaghyn myrgeddin lheïe ersooyl, myr y rio ayns earish aalin ghrianagh.
SIR.3.16	Eshyn ta treigeil e ayr, t’eh myr lûnagh, as eshyn ta cur corree er e voir, t’eh fo mollaght Yee.
SIR.3.17	My vac, gow er dty hoshiaght lesh dty obbyr, ayns sheeltys; myr shen vees soiaghey jeant jeed liorish deiney mie.
SIR.3.18	My syrjey t’ou, wheesh shen smoo jean oo hene y injillaghey, as nee oo foayr y gheddyn ayns shilley yn Chiarn.
SIR.3.19	Ta ymmodee ayns stayd ard as mooaralagh, agh ta folliaghtyn er ny hoilshaghey da ny imlee.
SIR.3.20	Son s’mooar ta pooar y Chiarn, as ta ooashley er ny choyrt da liorish ny imlee.
SIR.3.21	Ny jean briaght ayns reddyn ta ro-ghoillee er dty hon, chamoo ronsee ayns cooishyn erskyn dty roshtyn.
SIR.3.22	Agh shen ny t’ou er dty harey, smooinee er dy arrymagh; son cha vel eh ymmyrchagh dhyt dy akin shen ta Jee er cheiltyn.
SIR.3.23	Ny bee imneagh dy gheddyn toiggal ayns cooishyn gyn ymmyd: son t’ou cur-my-ner ymmodee reddyn roish dty hooillyn ta erskyn tushtey dooinney.
SIR.3.24	Son ta ymmodee er ny volley liorish ny smooinaghtyn fardalagh oc hene, as ta drogh-ourys er chassey nyn mriwnys.
SIR.3.25	Fegooish sooillyn cha vod soilshey ’ve ayd; ny jean uss er-y-fa shen goaill ort yn ynsaghey shen nagh vel ayd.
SIR.3.26	Nee cree roonagh farrail dy olk fy-yerrey: as eshyn ta cur rish cliaghtaghyn gaueagh, nee eh cherraghtyn lioroo.
SIR.3.27	Bee cree condaagagh er ny laadey lesh trimshey, as nee’n drogh-ghooinney carnaneaghey peccah er peccah.
SIR.3.28	Cha vel dooinney mooaralagh er ny lhiasaghey liorish kerraghey erbee: son ta’n rass dy vee-chairys er ghoaill fraue ayn.
SIR.3.29	Nee cree yn dooinney tushtagh toiggal raaghyn-dorraghey, as ta cleaysh beasagh boggey yn dooinney creeney.
SIR.3.30	Nee ushtey mooghey chiass loshtee yn aile, as ta giastyllys jannoo lhiasaghey son peccaghyn:
SIR.3.31	As Jee ta cooilleeney kenjallys vees graysoil da ’sy traa ta ry-heet: as my haghyrys da tuittym, bee kemmyrk ny chour.
SIR.4.1	My vac, ny jean uss e veaghey y reayll voish y voght, as ny cur er sooillyn yn ymmyrchagh dy arkiaght foddey.
SIR.4.2	Ny cur sou-aigney er yn annym êginit: chamoo brasnee dooinney tra t’eh ayns seaghyn.
SIR.4.3	Ny jean uss seaghyn y vishaghey er cree ta seaghnit, as ny lhig shaghey dy chur dasyn t’ayns feme.
SIR.4.4	Ny jean uss soiaghey beg jeh aghin yn ymmyrchagh, chamoo chyndaa dty eddin ersooyl veih dooinney boght.
SIR.4.5	Ny chyndaa dty hooill veih’n ymmyrchagh, as ny cur oyr erbee da dy ghwee dhyt:
SIR.4.6	Son my ghweeys eh dhyt ayns angaish e annym, bee yn phadjer echey er ny chlashtyn liorish e er-croo.
SIR.4.7	Cosne dhyt hene graih yn phobble, as croym dty chione gys dooinney ooasle.
SIR.4.8	Ny jean mooaraghey dy chroymmey dty chleaysh gys y voght, as cur da ansoor dooie as meeley.
SIR.4.9	Jean uss eshyn y livrey, ta surranse aggair, veih laue y tranlaasagh; as ny bee lhag-chreeagh tra t’ou soie ayns briwnys.
SIR.4.10	Bee myr ayr da’n chloan gyn ayr, as ayns ynnyd e sheshey dooie da nyn moir: myr shen bee oo myr mac yn er smoo syrjey, as bee eh ny s’graihagh ort na ta dty voir.
SIR.4.11	Ta creenaght troggal seose e cloan, as goaill adsyn ry-laue ta shirrey ny-jeï.
SIR.4.12	Eshyn ta graihagh urree, t’eh graihagh er bea; as bee adsyn, ta geiyrt urree ayns nyn aegid, er nyn lhieeney lesh boggey.
SIR.4.13	Eshyn ta jannoo shickyr jee, yiow eh eiraght gloyroil, as cre theihll y raad t’ee taaghey nee yn Chiarn y vannaghey.
SIR.4.14	Nee ny shirveishee ecksh shirveish yn er smoo casherick: as adsyn ta graihagh urreeish, ta’n Chiarn graihagh orroosyn.
SIR.4.15	Nee quoi-erbee ta ’syn ammys ecksh briwnys ny ashoonyn: as eshyn ta geaishtagh r’ee bee e chummal ayns sauchys.
SIR.4.16	My ta dooinney firrinagh jee, yiow eh ee son eiraght, as bee ish ayns cronney yn cheeloghe echeysyn.
SIR.4.17	Son ec y toshiaght hed ee mârish trooid cassanyn camlaagagh, as ver ee lh’ee aggle as atchim er, as eh y heaghney lesh yn ynsagh eck, derrey oddys ee yn annym echey y hreishteil, as eh hene y phrowal liorish e leighyn.
SIR.4.18	Eisht hyndaays ee er y raad jeeragh huggey, as eshyn y gherjaghey, as ny folliaghtyn eck y hoilshaghey da.
SIR.4.19	Agh my hed eh er-shaghryn, treigys ee eh, as nee ee eshyn y livrey gys e hoyrt-mow hene.
SIR.4.20	Cur tastey da’n imbagh cooie, as bee er dty hwoaie roish olk; as ny gow nearey tra te bentyn rish dty annym.
SIR.4.21	Son ta nearey ayn, ta gymmyrkey peccah, as ta nearey ayn, ta gloyr as grayse.
SIR.4.22	Ny jean uss soiaghey jeh persoon erbee noi dty annym, as ny lhig da ooashley dooinney erbee cur ort tuittym.
SIR.4.23	As ny shaghyn dy loayrt, tra ta caa ayd dy yannoo mie, as ny follee dty chreenaght ayns e aalid.
SIR.4.24	Son liorish dty ghoan bee dty chreenaght er ny hoilshaghey, as dty ynsagh liorish goo yn chengey.
SIR.4.25	Ny loayr noi yn irriney er aght erbee, agh gow nearey son marranys dty vee-hushtey.
SIR.4.26	Ny bee nearey ort dy ghoaill-rish dty pheccaghyn, as ny gleck noi stroo yn thooilley.
SIR.4.27	Ny bee dty chercheen fo ammys dooinney ommijagh erbee, chamoo jean soiaghey jeh persoon y vooaralagh.
SIR.4.28	Streeu ass lieh yn irriney gys baase, as nee yn Chiarn caggey er dty hon.
SIR.4.29	Ny bee siyragh ayns dty hengey, as ayns dty obbraghyn lhag as liastey.
SIR.4.30	Ny bee myr lion ayns dty hie, ny myr dooinney baanrit gys dty vooinjer.
SIR.4.31	Ny lhig da dty laue ve foshlit dy ghoaill, ny jeight tra lhisagh oo geeck.
SIR.5.1	Ny soie dty chree er dty chooid, as ny abbyr, Ta dy liooar aym son earish my vea.
SIR.5.2	Ny eiyr er dty aigney hene, as er dty niart, dy immeeaght lurg raaidyn dty chree hene:
SIR.5.3	As cha jir oo, Quoi nee mish y lhiettal ayns my yannoo? son nee’n Chiarn, son shickyrys, kerraghey y ghoaill er dty voyrn.
SIR.5.4	Cha jir oo, Ta mee er n’yannoo peccah, as cha vel skielley erbee er daghyrt dou? son ta’n Chiarn foddey-surransagh, cha jean eh er aght erbee raad y lhiggey dhyt.
SIR.5.5	Ayns treishteil dy vod oo lhiasaghey y yannoo, ny bee gyn aggle, dy vishaghey dty pheccaghyn:
SIR.5.6	As cha jir oo, S’mooar ta e vyghin, bee eh er ny veeinaghey son earroo my pheccaghyn: son veihsyn ta cheet chammah myghin as kerraghey, as ta e yymmoose tannaghtyn er peccee.
SIR.5.7	Ny lhig shaghey dy hyndaa gys y Chiarn, as ny cur jeh veih laa gys laa: son doaltattym hig magh jymmoose y Chiarn, as ayns dty hauchys bee oo er dty stroie, as nee oo cherraghtyn ayns laa yn chooilleeney.
SIR.5.8	Ny jean soiaghey dty chree er cooid cosnit dy aggairagh, son s’beg vees nyn mondeish ayns laa dty heaghyn.
SIR.5.9	Ny fasnee lesh dy chooilley gheay, as ny gow er dy chooilley raad: son myr shen ta’n peccagh jannoo, ta jeh chengey lhiam chengey lhiat.
SIR.5.10	Freill shickyr ayns dty hushtey, as lhig da dty ghoan ve gyn caghlaa.
SIR.5.11	Bee arryltagh dy chlashtyn, as lhig da dty vea ve firrinagh, as cur ansoor meeley.
SIR.5.12	My ta toiggal ayd, freggyr dty naboo, mannagh vel, cur dty laue er dty veeal.
SIR.5.13	Ta chammah ooashley as nearey ayns taggloo, as ta chengey dooinney e hoyrt-mow.
SIR.5.14	Ny bee er dty enmys tutler, as ny lhie ayns farkiaght lesh dty hengey; son ta nearey eajee er y vaarliagh, as drogh gheyrey er y chengey foalsey.
SIR.5.15	Ny bee mee-hushtagh ayns nhee erbee, lhig da’n chooish ve mooar ny beg.
SIR.6.1	Ayns ynnyd carrey, jeeagh nagh jig oo dy ve noid; son liorish shoh yiow drogh ennym, nearey, as scammylt: eer myr shoh yiow yn peccagh, ta goll lesh chengey ghooble.
SIR.6.2	Ny jean boggyssagh ayns mooaralys dty chree hene; nagh bee dty annym er ny raipey ayns peeshyn, myr liorish tarroo [rouail ny lomarcan:]
SIR.6.3	Caillee oo dty ghuillagyn, as hed dty vess naardey, as bee oo hene faagit myr billey creen.
SIR.6.4	Nee drogh annym stroie eshyn by-lesh eh, as ver eh er dy ve son faghid ec e noidyn.
SIR.6.5	Nee glare millish caarjyn y vishaghey, as nee chengey veeley oltaghyn dooie y chosney.
SIR.6.6	Bee ayns shee rish ymmodee: ny-yeih, ny bee ayd agh un charrey-coyrlee mastey thousane.
SIR.6.7	My t’ou aggindagh carrey y gheddyn, prow eh hoshiaght, as ny bee siyragh dy hreishteil eh.
SIR.6.8	Son ta fer ayn ta ny charrey son yn ymmyd echey hene, agh cha jean ad tannaghtyn ’sy laa seaghnagh.
SIR.6.9	As ta sorch dy charrey ayn chyndaays gys noidys as streeu, as nee soilshaghey dty nearey.
SIR.6.10	Ta keint elley dy charrey ayn vees sheshey dhyt ec dty voayrd, agh cha jean eh tannaghtyn ayns laa dty arkys.
SIR.6.11	Agh ayns stayd dty vaynrys bee eh myr t’ou hene, as bee eh daaney harrish dty harvaantyn,
SIR.6.12	My hig caghlaa ort, bee eh dt’oï, as nee eh follaghey eh hene veih dty eddin.
SIR.6.13	Jean oo hene y scarrey veih dty noidyn, as gow tastey jeh dty chaarjyn.
SIR.6.14	Ta carrey firrinagh fendeilagh lajer, as eshyn t’er gheddyn e lheid, t’eh er daghyrt er berchys.
SIR.6.15	Cha vel red erbee oddys ve soylit gys carrey firrinagh, ta’n foays echey erskyn dy chooilley verchys.
SIR.6.16	Ta carrey firrinagh follanys nyn mea, as adsyn ta ayns aggle y Chiarn yiow ad e lheid.
SIR.6.17	Quoi-erbee ta goaill aggle roish y Chiarn, nee eh dy creeney reih e charrey, son myr t’eh hene, y lheid cheddin vees e naboo.
SIR.6.18	My vac, cosne ynsaghey veih dty aegid seose: myr shen nee oo creenaght y vishaghey gys shenn eash.
SIR.6.19	Eiyr urree myr eshyn ta traaue as cuirr, as farkee son ny messyn mie eck: son cha bee cooid vooar dy hooilleil ayd ayns dty laboraght, dy chosney ee, agh nee oo gee jeh ny messyn eck ’syn imbagh cooie.
SIR.6.20	T’ee feer dwoaiagh da ny mee-hushtee: eshyn ta gyn tushtey, cha jean eh tannaghtyn mâree.
SIR.6.21	Nee ee lhie er myr clagh hrome phrowalagh; as nee eh dy gerrit scarrey r’ee.
SIR.6.22	Son ta creenaght cordail rish yn ennym eck hene, as cha vel ee er ny hoilshaghey da ymmodee.
SIR.6.23	Eaisht rhym, my vac, gow my choyrle, as ny jean gobbal my choonceil.
SIR.6.24	As cur dty chassyn ayns ny geulaghyn eck, as dty wannal fo yn whing eck.
SIR.6.25	Croym sheese dty gheaylin, as gow ort ee, as ny lhig da ny kianglaghyn eck ve deinagh dhyt.
SIR.6.26	Tar huic lesh dty slane cree, as freill ny raaidyn eck lesh ooilley dty phooar.
SIR.6.27	Ronsee, as shir magh, as bee ee er ny hoilshaghey dhyt: as tra t’ou er chosney ee, ny lhig y raad jee.
SIR.6.28	Son ec y jerrey nee oo soylley y gheddyn ayns fea mâree, as bee shen er ny hyndaa gys dty voggey.
SIR.6.29	Eisht bee ny geulaghyn eck fendeil lajer dhyt, as y whing eck coamrey dy ghloyr.
SIR.6.30	Son t’ee coamrit lesh jesheenyn airhey, as ta ny cryssyn eck laatchey dy ghorrym-jiarg.
SIR.6.31	Ver oo mood ee myr coamrey ooasle, as ver oo ort ee myr attey gloyroil.
SIR.6.32	My vac, my she dty aigney’s eh, yiow ynsaghey; as my ver oo dty aigney huggey, bee oo tushtagh.
SIR.6.33	My t’ou aggindagh dy chlashtyn, nee oo tushtey y gheddyn; as my nee oo dty chleaysh y chroymmey, bee oo creeney.
SIR.6.34	Shass ayns chaglym y chanstyr, as jean lhiantyn huggeysyn ta creeney.
SIR.6.35	Bee aggindagh dy eaishtagh rish dy chooilley haggloo crauee, as ny lhig da raaghyn creeney goll shaghyd.
SIR.6.36	As my t’ou fakin dooinney tushtagh, cosne huggey dy leah, as lhig da dty chass taaghey yn raad gys e hie.
SIR.6.37	Soie dty aigney er oardaghyn y Chiarn, as smooinee dy kinjagh er e annaghyn: nee eshyn dty chree y hickyraghey, as ver eh dhyt creenaght lurg dty yeearree hene.
SIR.7.1	Ny jean olk erbee, myr shen cha jig skielley erbee dty raad.
SIR.7.2	Chea veih ny mee-chrauee, as nee mee-chairys chyndaa ersooyl voïd.
SIR.7.3	My vac, ny cuirr er imraghyn mee-chairys, as cha jean oo ad y vuinn shiaght-filley.
SIR.7.4	Ny shir veih’n Chiarn oik staydoil, ny veih’n ree stoyl yn ooashley.
SIR.7.5	Ny jean uss oo hene y heyrey kiongoyrt rish y Chiarn, ny boggyssagh ass dty chreenaght fenish y ree.
SIR.7.6	Ny shir dy ve dty vriw, fakin nagh vod oo dy chooilley vee-chairys y chastey, er-aggle ec traa erbee dy bee oo fo smaght roish persoon dooinney s’pooaral, as dy der oo oyr snapperal ayns raad dty yeerid.
SIR.7.7	Ny jean brasnaghey jymmoose y theay, as ny lhig oo hene sheese mastey’n pobble.
SIR.7.8	Ny jean peccah y chiangley er peccah, son ayns unnane hene cha jed oo gyn kerraghey.
SIR.7.9	Ny jir, Nee Jee jeeaghyn er earroo my ourallyn, as tra ta mee dy hebbal gys y Jee smoo syrjey nee eh soiaghey jee’m.
SIR.7.10	Ny bee lhag-chreeagh ayns dty phadjeryn, as ny lhig shaghyd dy chur jeirk.
SIR.7.11	Ny jean craid mysh dooinney erbee ayns angaish e annym: son ta fer ayn ta dy injillaghey, as dy hroggal seose.
SIR.7.12	Ny lhiassee breg noi dty vraar: chamoo jean y lheid rish dty charrey.
SIR.7.13	Ny cliaght oo hene er keint erbee dy vreg, son cha vel eh agh drogh chliaghtey.
SIR.7.14	Ny gow rouyr taggloo ort ayns chaglym y chanstyr, as ny jean ymmyd jeh goan fardalagh ayns dty phadjeryn.
SIR.7.15	Ny cur dwoaie da obbyr ghoccaragh, chamoo da farrysthie yn eirrinagh, ta’n er smoo syrjey er n’oardaghey.
SIR.7.16	Ny jean oo hene dty heshey ayns earroo ny drogh-yantee, agh cooinee nagh vel yn kerraghey oc foddey jeh.
SIR.7.17	Jean uss dty annym y injillaghey dy mooar, son ta briwnys ny mee-chrauee aile as beishteigyn.
SIR.7.18	Ny caghlaa dty charrey son leagh ’sy theihll, er coontey erbee: chamoo braar firrinagh son airh Ophir.
SIR.7.19	Ny scarr rish ben chreeney as vie, son ta’n foays eck erskyn airh.
SIR.7.20	Choud’s ta dty harvaant gobbraghey dy firrinagh, ny cur drogh-ghellal da, chamoo da’n jiulean, ta slane jeidjagh ayns dty hirveish.
SIR.7.21	Lhig da dty annym ve dooie rish fer-mooinjerey mie, as ny freill reamys voish.
SIR.7.22	Vel maase ayd? freill sooill vie orroo: as my t’ad son dty vondeish, freill ad mayrt.
SIR.7.23	Vel cloan ayd? ynsee ad, as croym sheese nyn mwannal veih nyn aegid.
SIR.7.24	Vel inneenyn ayd? gow kiarail jeh nyn girp, as ny lhig daue goaill rouyr reamys ayns dty enish.
SIR.7.25	Jean uss dty inneen y phoosey, as nee oo cooilleeney cooish ta lane lhie er; agh cur da dooinney tushtagh ee.
SIR.7.26	Vel ben-heshey ayd lurg dty aigney? ny treig ee, agh ny jean oo hene y lhiantyn rish ben eddrym.
SIR.7.27	Cur arrym da dty ayr lesh ooilley dty chree, as ny jarrood trimshey dty voir.
SIR.7.28	Cooinee dy row er ny yientyn jeu, as kys oddys oo lhiasaghey dauesyn son ny t’ad er n’yannoo er dty hon?
SIR.7.29	Gow aggle roish y Chiarn lesh ooilley dty annym, as cur arrym da e haggyrtyn.
SIR.7.30	Cur graih dasyn ren oo y chroo, lesh ooilley dty niart, as ny treig e hirveishee.
SIR.7.31	Gow aggle roish y Chiarn, as cur arrym da’n saggyrt, as cur e chair da, myr t’ou er dty harey; ny chied-vessyn, yn oural-loght, gioot ny geiltyn, as yn oural dy chasherickys, as ny chied-vessyn jeh ny nheeghyn casherick.
SIR.7.32	As sheeyn magh dty laue gys y voght, dy chur mullagh er dty yiastyllys.
SIR.7.33	Ta feoiltys graysoil ayns shilley dy chooilley ghooinney bio, as son ny merriu jean shen ny ta lowal as feudagh.
SIR.7.34	Ny shaghyn dy ve mâroosyn ta keayney, as dy ghobberan mâroosyn ta dobberan.
SIR.7.35	Ny bee liastey dy gholl dy yeeaghyn y vooinjer chingey, son myr shen nee oo aigney-mie y chosney.
SIR.7.36	Cre erbee t’ou goaill ayns laue, cooinee er y jerrey, as cha jean oo dy bragh ass y raad.
SIR.8.1	Ny streeu rish dooinney ayns pooar, er-aggle dy duitt oo ayns ny laueyn echey.
SIR.8.2	Ny bee ec noidys rish dooinney berchagh, er-aggle dy gow e hrimmid niart oc: son ta airh er stroie ymmodee, as er chur shaghrynys er cree reeaghyn.
SIR.8.3	Ny streeu rish beealerey dy ghooinney, as ny shirveish stoo gys yn aile echey.
SIR.8.4	Ny jean glare sportoilagh rish dooinney gyn-nearey, nagh dayrn oo drogh-ghoo er dty chynney.
SIR.8.5	Ny jean goltooaney yn arryssagh, ta treigeil e pheccah, agh cooinee dy vel shin ooilley toilchin kerraghey.
SIR.8.6	Ny jean beg y hoiaghey jeh dooinney ayns e henn eash: son ta paart j’in hene gaase shenn.
SIR.8.7	Ny jean boggyssagh harrish dty noid smoo as eh marroo, agh cooinee dy vow mayd ooilley baase.
SIR.8.8	Ny jean beg y hoiaghey jeh goan y vooinjer chreeney, agh fow ynsaghey mie ayns nyn raaghyn-creeney; son vouesyn nee oo ynsagh y gheddyn, as kys dy hirveish ard-gheiney dy aghtal.
SIR.8.9	Ny shaghyn goan y chanstyr: son dynsee adsyn myrgeddin veih nyn ayraghyn, as vouesyn nee oo tushtey y ynsaghey, as dy reggyrt myr te cooie.
SIR.8.10	Ny cur aile ayns smarageyn y drogh-yantagh, er-aggle dy bee oo losht ’syn aile t’ou hene er n’oaddey.
SIR.8.11	Ny gow ort dy chur eddin da’n olkyssagh ayns dty ghlare, er-aggle dy lhie eh cooyl-chlea dy ghoaill oo ayns ribbey dty ghoan.
SIR.8.12	Ny eeassee da fer stroshey na oo hene, son my t’ou geeasaght da, foddee oo jeeaghyn er myr caillit.
SIR.8.13	Ny bee raane erskyn dty fort: son my t’ou goll raane, gow kiarail dy eeck eh.
SIR.8.14	Ny gow gys y leigh rish briw, son nee ad briwnys er e hon, cordail rish e vriwnys hene.
SIR.8.15	Ny jean sheshaght er y raad marish dooinney daaney, nagh bee eh seaghnagh dhyt: son nee eshyn lurg e aigney hene, as nee oo cherraghtyn mârish trooid e ommijys.
SIR.8.16	Ny streeu rish dooinney fargagh, as ny gow mârish magh gys yn eaynee: son cha vel eh soiaghey floag jeh fuill, as raad nagh vel cooney er-gerrey, bee oo ayns gaue dty vaaish.
SIR.8.17	Ny gow coyrle marish ommydan, son cha vod eh coonceil y reayll.
SIR.8.18	Ny treisht joarree lesh dty chooishyn follit, er-aggle dy jean eh dty vrah.
SIR.8.19	Ny foshil dty chree gys dy chooilley ghooinney, er aggle dy gooilleenee eh oo lesh drogh-hurn ennagh.
SIR.9.1	Ny bee geadaghey harrish ben-heshey dty oghrish; er-aggle dy n’ynsee oo jee drogh-ourys dt’oï hene.
SIR.9.2	Ny lhig da’n ven reill harrish dty chree, myr shen dy vod ee e cass y chur er dty chooid.
SIR.9.3	Ny tar er-gerrey da strumpag, er-aggle dy duitt oo ayns e ribbaghyn.
SIR.9.4	Ny jean cliaghtaghey sheshaght ben rouanagh, er-aggle dy bee oo goit ayns ny ribbaghyn eck.
SIR.9.5	Ny shass blâkey er moidyn, nagh duitt oo liorish yn aalid eck.
SIR.9.6	Ny cur dty yeearreeyn er streebee, nagh gaill oo dty eiraght.
SIR.9.7	Ny shass jeeaghyn mygeayrt-y-mood er e son ayns straidyn yn ard-valley, chamoo jean rouail mygeayrt mâree ayns folliaghtyn ny drogh-hieyn.
SIR.9.8	Chyndaa dty hooill dy lhiattee veih ben aalin, as ny jeeagh er aalid ben erbee; son shimmey t’er ny ve cleaynit lesh aalid ben; son liorish shen ta graih er ve er ny oaddey myr aile.
SIR.9.9	Ny soie eddyr marish ben dooinney elley, chamoo gow ee ayns dty roihaghyn, as ny baare dty argid urree ec y feeyn; er-aggle dy lhiannee dty chree huic, as myr shen trooid yeearree dty chree dy duitt oo ayns toyrt-mow.
SIR.9.10	Ny treig dty henn charrey, son cha vel fer noa dy ve soylit huggey: ta carrey noa myr feeyn noa, tra te er n’aase shenn, nee oo giu eh dy blaystal.
SIR.9.11	Ny troo mysh maynrys y drogh-yantagh: son s’beg fys t’ayd cre vees e yerrey.
SIR.9.12	Ny gow boggey ayns y red shen ta ny mee-chrauee goaill taitnys ayn; agh cooinee nagh jed ad gyn kerraghey gys nyn oaie.
SIR.9.13	Freill oo hene foddey veih’n dooinney shen ta pooar echey dy varroo; myr shen cha bee oo ayns imnea roish aggle y vaaish; as my hig oo er-gerrey da, bee er dty hwoaie, er aggle dy gow eh dty vioys doaltattym: cooinee dy vel oo gimmeeaght mastey ribbaghyn, as dy vel oo shooyl er voallaghyn yn ard valley.
SIR.9.14	Cha faggys as oddys oo gow baght jeh dty naboo, as shir coyrle veih’n vooinjer chreeney.
SIR.9.15	Lhig da dty haggloo ve rish y vooinjer chreeney, as ooilley dty imraa ayns leigh yn er smoo syrjey.
SIR.9.16	As lhig da deiney cairal gee as giu mayrt, as lhig da dty ghloyraghey ve ayns aggle y Chiarn.
SIR.9.17	Cordail rish laue yn obbree, bee yn obbyr er ny voylley: as fer-reill creeney yn phobble, son e ghoan.
SIR.9.18	Ta dooinney jeh drogh-hengey dangeragh ayns e ard valley, as eshyn ta siyragh ayns e haggloo, bee dwoaie er ny chur da.
SIR.10.1	Nee briw creeney gynsaghey e phobble, as ta reiltys dooinney tushtagh er ny ordrail dy mie.
SIR.10.2	Myr ta briw yn phobble eh hene, lheid cheddin ta e ir-oik; as cre-erbee yn cheint dy ghooinney ta reiltagh yn ard-valley, lheid cheddin t’adsyn ooilley ta cummal ayn.
SIR.10.3	Ta ree mee-hushtagh toyrt-mow e phobble, agh liorish yn tushtey ocsyn t’ayns pooar, bee yn ard-valley lane cummaltee.
SIR.10.4	Ta reiltys y theihll ayns laue yn Chiarn, as ayns traa cooie soie-ee eh harrish fer-reill fondagh.
SIR.10.5	Ayns laue Yee ta maynrys sheelnaue: as y scrudeyr nee eh coamrey lesh ooashley.
SIR.10.6	Ny cur dwoaie da dty naboo son dy chooilley assee, as ny jean nhee erbee liorish saaseyn olkyssagh.
SIR.10.7	Ta moyrn red dwoaiagh roish Jee as dooinney; as kiongoyrt roo ny-neesht te foiljagh.
SIR.10.8	Kyndagh rish dellal neu-chairagh, asseeyn, as berchys cosnit liorish molteyrys, ta’n reeriaght er ny chaghlaa veih un ashoon gys ashoon elley.
SIR.10.9	Cre’n-fa ta ooir as joan moyrnagh? cha vel red s’eajee na dooinney sondagh: son ta e lheid creck eer yn annym echey hene, er-y-fa dy vel eh creoghey e chree noi e vioys hene.
SIR.10.10	Ta’n fer-lhee scughey doghan deinagh, as eshyn ta jiu ny ree mairagh vees eh ny chorp.
SIR.10.11	Son tra ta dooinney marroo, ta e chronney marish reddyn snauee, beishteigyn, as dhianeyn.
SIR.10.12	Tra ta moyrn goaill toshiaght, ta dooinney scarrey rish Jee, as ta e chree er ny hyndaa veih e er-croo.
SIR.10.13	Son ta moyrn toshiaght peccah, as nee e lheid bishaghey ayns eajeeys e pheccaghyn: as shen-y-fa hug y Chiarn lesh orroo arkys atchimagh, as ren eh ad dy bollagh y stroie.
SIR.10.14	Ta’n Chiarn er cheau harrish stuill reeoil princeyn moyrnagh, as er hoiaghey seose ny imlee ayns nyn ynnyd.
SIR.10.15	Ta’n Chiarn er astyrt ass ny fraueyn ashoonyn mooaralagh, as er hoiaghey seose ny imlee ayns yn ynnyd oc.
SIR.10.16	Ta’n Chiarn er choyrt mow cheeraghyn ny ashoonee, as er stroie ad gys undinyn yn ooir.
SIR.10.17	Paart jeu yiare eh jeh, as hug eh mow, as t’eh er n’eebyrt yn imraa jeu veih yn ooir.
SIR.10.18	Cha row moyrn kiarit son dooinney, ny jymmoose eulyssagh er y honsyn ta ruggit jeh ben.
SIR.10.19	Adsyn ta goaill aggle roish y Chiarn t’ad sluight shickyr: as adsyn ta graihagh er, t’ad fraue onnoroil; adsyn nagh vel geill oc da’n leigh, t’ad sluight naareydagh; adsyn ta brishey ny annaghyn, t’ad sluight molteyragh.
SIR.10.20	Mastey braaraghyn, ta’n ard-er onnoroil, myr shen t’adsyn ta goaill aggle roish y Chiarn ayns y chilley echey.
SIR.10.21	Ta adsyn, ta goaill aggle roish y Chiarn, ayns raad ooashley: agh ta raghtaneys as moyrn coyrt uail er.
SIR.10.22	Lhig da dooinney ve berchagh, onnoroil, ny boght, ta’n ghloyr echey ayns aggle y Chiarn.
SIR.10.23	Cha vel eh cooie dy hoiaghey beg jeh’n dooinney boght tushtagh; chamoo te jesh dy hoiaghey mooar jeh’n drogh-yantagh.
SIR.10.24	Bee ooashley er ny choyrt da ard-gheiney, as briwnyn, as sleih pooaral; ny-yeih cha vel fer jeu ny s’ooasle na eshyn ta goaill aggle roish y Chiarn.
SIR.10.25	Er y charvaant ta creeney nee adsyn ta seyr shirveish: as eshyn ta tushtagh, cha gow eh dy olk rish e oiljyn dy ve inshit da.
SIR.10.26	Ny gow ort rouyr boggyssagh jeh dty schleï, ayns dty aght beaghee; as ny bee storneishagh ayns dty voghtynid.
SIR.10.27	Ny share ta’n labbree lesh kuse ymmyrchagh dy chooid seihlt na’n litcher boasteilagh nagh vel greme echey dy ghoaill.
SIR.10.28	My vac, cosne goo-mie da dty annym lesh meenid, as jean soiaghey jeed hene myr te cooie dhyt.
SIR.10.29	Quoi nee seyrey eshyn ta jannoo peccah noi yn annym echey hene? as quoi nee soiaghey jehsyn, ta soiaghey beg jeh’n goo-mie echey hene?
SIR.10.30	Ta’n dooinney boght as soiaghey jeant jeh son e ynsaghey; as jeh’n dooinney berchagh son e verchys.
SIR.10.31	Eshyn ta soiaghey jeant jeh ayns boghtynid, cre-woad smoo ayns berchys? as eshyn ta beg er ny hoiaghey jeh ayns berchys, cre-woad sloo ayns boghtynid?
SIR.11.1	Ta creenaght troggal seose yn kione echeysyn ta imlee, as soiaghey eh mastey ard-gheiney.
SIR.11.2	Ny cur moylley da dooinney son e aalid; chamoo jean beg y hoiaghey jeh dooinney son neu-stoamid e phersoon.
SIR.11.3	Ta’n shellan beg mastey ny skianee; agh ta’n mess eck yn reih jeh dy chooilley viljid.
SIR.11.4	Ny jean boggyssagh ass dty choamraghyn aalin, as ny bee mooaralagh ayns laa dty ooashley: son ta obbraghyn y Chiarn yindyssagh, as t’ad erskyn roshtyn dooinney.
SIR.11.5	Ta ymmodee tranlaasee er ve êginit dy hoie er yn ooir; as ta fer nagh row rieau smooinaghtyn jeh, er cheau yn attey reeoil.
SIR.11.6	Shimmey dooinney pooaral t’er ve currit sheese dy injil; as adsyn v’ayns stayd ard er nyn livrey gys laueyn joarree.
SIR.11.7	Ny fow foill derrey t’ou er ronsaghey magh yn irriney: gow toiggal hoshiaght, as eisht cur oghsan.
SIR.11.8	Ny cur ansoor derrey t’ou er chlashtyn yn chooish; chamoo gow dooinney giare ayns mean e ghlare.
SIR.11.9	Ny streeu ayns cooish nagh vel bentyn rhyt: as ny soie ayns briwnys marish drogh-yantee.
SIR.11.10	My vac, ny gow ayrn ayns ymmodee cooishyn: son my t’ou seiy oo hene ayndoo dy mooar, cha bee oo gyn loght; as my t’ou geiyrt daue, cha vow cosney erbee lioroo, chamoo nee oo shaghney coayl as assee.
SIR.11.11	Ta fer ayn ta laboragh as tarroogh, as dy bragh ayns siyr, agh t’eh wheesh shen smoo ergooyl.
SIR.11.12	Reesht, ta fer ayn ta moal gys obbyr, as ta feme cooney, laccal fort, as lane dy voghtynid: foast, ta sooill y Chiarn er yeeaghyn er son foays, as er droggal seose eh voish e stayd injil,
SIR.11.13	As er droggal seose e chione veih treihys, myr shen dy row eh lane yindys dauesyn honnick eh.
SIR.11.14	Ta maynrys as seaghyn, bea as baase, boghtynid as berchys, cheet voish y Chiarn.
SIR.11.15	Veih’n Chiarn ta creenaght, tushtey, as toiggal jeh’n leigh: as veihsyn ta graih as y cliaghtey dy obbraghyn mie.
SIR.11.16	Marranys as dorraghys ghow ad toshiaght marish peccee; as adsyn ta boggyssagh ayns olk, aasee ad shenn ayn.
SIR.11.17	Ta gioot y Chiarn tannaghtyn marish y vooinjer chrauee, as ta’n foayr echeysyn cur lesh maynrys son dy bragh.
SIR.11.18	Ta fer ayn ta gaase berchagh liorish imnea as gortys; as shoh leagh e chronney,
SIR.11.19	Ayns wheesh as dy vel eh gra, Ta mee er gheddyn fea, as nish nee’m soylley y ghoaill jeh my chooid, as foast s’beg fys t’echey cre cha gerrit hig y traa, dy nhegin da faagail ny reddyn shen da feallagh elley, as geddyn baase.
SIR.11.20	Bee shickyr ayns dty chonaant, as ainjyssagh er, as freill eh choud s’bio oo.
SIR.11.21	Ny gow yindys jeh obbraghyn drogh-yantee, agh cur dty varrant er y Chiarn, as bee jeidjagh ayns dty obbyr hene; son te red aashagh ayns shilley yn Chiarn, ayns traa gerrit dy yannoo berchagh jeh dooinney boght.
SIR.11.22	Ta bannaght y Chiarn dy leah cooilleeney yn dooinney crauee, as ayns traa gerrit t’eh coyrt er e vannaght dy vishaghey.
SIR.11.23	Ny gow ort dy ghra, Cre’n vondeish t’aym liorish my hirveish? as cre ny reddyn mie yioym ny lurg shoh?
SIR.11.24	Reesht, ny gow ort dy ghra, Ta my haie cooid-seihlt aym, as mooarane ayns my chummal; as cre’n olk oddys cheet my raad ny lurg shoh?
SIR.11.25	Ayns traa nyn maynrys ta shin jarrood seaghyn; as ayns earish nyn seaghyn cha vel shin arragh cooinaghtyn er maynrys.
SIR.11.26	Son s’aashagh te da’n Chiarn ayns oor y vaaish, dy chooilleeney dooinney cordail rish e raaidyn.
SIR.11.27	Ta oor dy phian cur er dooinney jarrood eunys e vea; as ec y jerrey bee ny obbraghyn echey er nyn gronnaghey.
SIR.11.28	Ny jean dooinney erbee y vriwnys maynrey roish e vaase: son foddee oo baght y ghoaill jeh dooinney ayns e chloan.
SIR.11.29	Ny jean dy chooilley ghooinney y chuirrey gys dty hie: son ymmodee ta croutyn y volteyr.
SIR.11.30	Myr eean freilt ayns cage dy volley eeanlee elley, myr shen ta cree yn vooinjer chluicagh; as myr peeikear t’eh lhie cooyl-chlea son dty lhieggey.
SIR.11.31	Son t’eh lhie farkiaght, as chyndaa mie gys olk, as ayns reddyn toilchin moylley ver eh cômys hood.
SIR.11.32	Jeh druillin beg ta aile mooar er ny oaddey: as ta’n dooinney foalsey lhie cooyl-chlea er-chee fuill.
SIR.11.33	Bee er dty hwoaie jeh’n dooinney olkyssagh (son t’eh soit er olkys) er-aggle dy der eh lesh ort drogh-ghoo, nagh bee dy leah jarroodit.
SIR.11.34	Bee er dty hwoaie kys t’ou goaill stiagh joarree fo dty chlea, er-aggle dy dayrn eh seaghyn ort, as chyndaa oo ass dty chooid hene.
SIR.12.1	Tra t’ou jannoo thurn mie, cur tastey quoi da t’ou dy yannoo eh: myr shen yiow booise son dty chenjallys.
SIR.12.2	Bee dooie da’n dooinney mie, as nee oo cooilleeney y gheddyn er y hon; as mannagh vow voishyn eh, ny-yeih son shickyrys voish yn er smoo syrjey.
SIR.12.3	Cha vod red mie cheet ersyn ta dy kinjagh cur-rish olk: ny ersyn nagh vel cur jeirk.
SIR.12.4	Cur toyrtys da’n dooinney crauee, as son y drogh yantagh ny cur kemmyrk da.
SIR.12.5	Jean thurn mie er yn imlee, agh ny coon lesh y vee-chrauee: cum hood hene dty arran, as ny cur dasyn eh, er-aggle dy vow eh laue yn eaghtyr ort liorish: er-nonney dy jean eh dty chooilleeney lesh ghaa wheesh dy olk as t’ou er n’yannoo thurnyn mie da.
SIR.12.6	Son ta’n Jee smoo syrjey as dwoaie echey er drogh-yantee, as nee eh kerraghey y ghoaill er ny mee chrauee, as t’eh lhiggey lhieu derrey laa yn chooilleeney mooar.
SIR.12.7	Cur da’n dooinney mie, as ny cooin lesh y drogh-ghooinney.
SIR.12.8	S’doillee enn y choyrt er carrey choud’s t’ou dy souyr, chamoo oddys noid ve keillit ayns earish dy arkys.
SIR.12.9	Choud’s ta dooinney jannoo dy mie bee e noidyn seaghnit: agh ayns seaghyn nee e eer charrey jiooldey rish.
SIR.12.10	Ny jean dy bragh treishteil er dty noid: son myr ta’n yiarn mergaghey, myr shen ta’n olkys echeysyn.
SIR.12.11	Ga dy vel eh ginjillaghey eh hene, as croymmey sheese kiongoyrt rhyt, ny-yeih gow tastey vie, as bee er dty hwoaie jeh, as bee uss da myr dy beagh oo er ghlenney plate prashey, as ver oo my-ner nagh vod yn mergey echey ve dy slane bollagh er ny ghlenney.
SIR.12.12	Ny soie liort eh, er-aggle dy bee eh oyr dty lhieggey, as shassoo seose ayns dty ynnyd; chamoo lhig da soie ec dty laue yesh, er-aggle dy gow eh dty stoyl, as oo myr shen, fy-yerrey, dy chooinaghtyn er my ghoan’s, as dy ve guint gys y chree lhieu.
SIR.12.13	Quoi ghoys chymmey jeh fer-obbee ta lhottit lesh cretooryn nieunagh, ny jeh fer erbee ta cheet coair beishtyn keoie?
SIR.12.14	Myr shen dy chooilley unnane ta jannoo sheshaght rish y drogh-yantagh, as ta goit ayns ribbey marish ayns e pheccah, quoi ghoys chymmey jeh?
SIR.12.15	Son tammylt nee eh sheshaght rhyt, agh my ta caslys jeed tuittym, cha vuirree eh veg sodjey.
SIR.12.16	Ta noid loayrt dy brynnagh lesh e veillyn, agh ayns e chree t’eh shêgin er dty cheau ’sy jeeig: bee eer ny jeir er e ghruaie, agh my oddys eh caa y gheddyn, s’coan hig oo jeh lesh fuill dty vioys.
SIR.12.17	My hig arkys dty raad, eshyn hoshiaght hig ort; as ga dy lhig eh er dy chooney lhiat, ny-yeih nee eh cleiy foyd.
SIR.12.18	Nee eh craa e chione, as bwoalley e vassyn, as goaill lane sonsheraght, as caghlaa e eddin.
SIR.13.1	Eshyn ta loaghtey pick, bee eh sollit lesh; as eshyn ta freayll sheshaght rish dooinney moyrnagh bee eh goll-rishyn.
SIR.13.2	Choud s’bio oo, ny gow ort errey erskyn dty niart; as ny jean sheshaght rish fer ta ny s’pooaral, as ny s’berchee na oo hene. Son kys ta’n pot as y phash coardail cooidjagh? my ta’n derrey yeh bwoalley noi yn jeh elley, bee yn phash er ny vrishey.
SIR.13.3	Ta’n dooinney berchagh er n’yannoo assee, as foast t’eh baggyrt: ta’n boght spooillit jeh e chair, as foast shegin da caayney.
SIR.13.4	My t’ou gys e vondeish nee eh ymmyd y yannoo jeed: agh mannagh vel monney ayd nee eh dty hreigeil.
SIR.13.5	Choud’s ta cooid ayd, nee eh commee rhyt; nee eh eer dty roostey gyn erreeish ’sy chree.
SIR.13.6	My ta feme echey ort, nee eh dty volley; as brynneraght rhyt, nee eh dty chleayney lesh goan aalin, as gra, Cre ta dty eme?
SIR.13.7	As nee eh dty naaraghey lesh e chuirraghyn costal, derrey t’eh er striggey oo chirrym, ayns traa gerrit; as ec y jerrey cha jean eh agh gamman jeed: fy-yerrey tra hee-ys eh oo, nee eh treigeil oo, as craa e chione ort.
SIR.13.8	Gow kiarail nagh bee oo mollit, as er dty leodaghey liorish lheid y rouanys costal.
SIR.13.9	My t’ou er dty chuirrey liorish dooinney mooar, fow royd ayns traa; as wheesh shen smoo nee eh dty chuirrey.
SIR.13.10	Ny jean garrail oo hene ro-hion er, er-aggle dy bee oo obbit; ny shass foddey jeh, er-aggle dy bee oo jarroodit.
SIR.13.11	Ny gow ort dy ve corrym rish ayns glare, as ny cred ooilley ny t’eh dy ghra: son lesh mooarane glare nee eh dty violaghey, as lesh eddin ghennal ronsee eh magh ny folliaghtyn ayd:
SIR.13.12	Agh dy goanlyssagh nee eh tashtey seose dty ghoan, as bee eh shickyr dy yannoo assee dhyt, as dy ghoaill oo ayns ribbey.
SIR.13.13	Gow tastey, as kiarail vie, son t’ou shooyl ayns gaue dy huittym: tra chlinnys oo lheid ny reddyn shoh, bee myr fer lhiggys er dy ve ny chadley.
SIR.13.14	Cur graih da’n Chiarn choud as t’ou bio, as eïe er son dty haualtys.
SIR.13.15	Shynney lesh dy chooilley vaagh e ghooie hene, as shynney lesh dy chooilley ghooinney e naboo dooie.
SIR.13.16	Ta dy chooilley chretoor reih sheshey lurg e ghooie, as nee dy chooilley ghooinney taaghey e lheid hene.
SIR.13.17	Cre’n sheshaght nee yn moddey-oaldey rish yn eayn? lheid cheddin nee’n drogh-yantagh rish y dooinney crauee.
SIR.13.18	Cre’n choardail ta eddyr yn hyena as y moddey? as cre’n shee ta eddyr ny berchee as ny boghtyn?
SIR.13.19	Myr ta’n assyl-oaldey cragh da’n lion ’syn aasagh; myr shen ta ny berchee cur mow ny boghtyn.
SIR.13.20	Myr ta ny mooaralee as dwoaie oc er injillid-aigney; myr shen ta ny berchee as dwoaie oc er ny boghtyn.
SIR.13.21	Tra ta dooinney berchagh ayns gaue tuittym, t’eh cummit seose liorish e chaarjyn; agh tra ta dooinney boght er duittym, t’eh jiooldit liorish e chaarjyn.
SIR.13.22	Tra ta dooinney berchagh er duittym ta ymmodee fir-choonee echey: t’eh loayrt reddyn nagh lhisagh ve raait, as foast nee sleih seyrey eh: va’n dooinney boght mollit, agh ny-yeih hug ad oghsan da; ren eh loayrt dy creeney, agh cha dug ad geill da.
SIR.13.23	Tra ta’n berchagh loayrt, ta dy chooilley ghooinney ny-host; as jeeagh, cre-erbee t’eh dy ghra, t’ad dy voylley eh gys ny bodjallyn: agh my ta’n boght fosley e veeal, t’ad gra, Quoi eh shoh? as my t’eh marran, ver ad nyn gooney dy cheilley dy choyrt fo-chosh eh.
SIR.13.24	Ta berchys bannaght dasyn ta er chosney eh fegooish peccah, as ta boghtynid mollaght ayns beeal ny mee-chrauee.
SIR.13.25	Ta cree dooinney caghlaa e eddin, edyr eh ve son mie ny sie: as ta cree boggoil jannoo eddin ghennal.
SIR.13.26	Ta eddin ghennal cowrey jeh cree maynrey, as ta ronsaghey magh raaghyn dorraghey obbyr gheinagh da’n aigney.
SIR.14.1	Bannit ta’n dooinney nagh vel er skyrraghtyn lesh e veeal, as nagh vel guint lesh earroo e pheccaghyn.
SIR.14.2	Bannit ta eshyn nagh vel e chooinsheanse er gheyrey, as nagh vel er duittym veih e hreishteil ayns y Chiarn.
SIR.14.3	Cre sheeagh berchys da’n dooinney nagh lhig e chree da ymmyd y yannoo jeh; as cre baillish yn dooinney sondagh jeh argid?
SIR.14.4	Eshyn ta chaglym liorish molley e chorp hene, t’eh chaglym son feallagh elley, nee baarail e chooid dy rouanagh.
SIR.14.5	Eshyn ta olk rish hene, quoi rish vees eh mie? cha gow eh soylley jeh e chooid.
SIR.14.6	Cha vel fer ayn ny smessey na eshyn ta mooaraghey da hene, as ta shoh cooilleeney er e olkys.
SIR.14.7	As my t’eh jannoo dy mie, t’eh jannoo eh marran as fy-yerrey t’eh coyrt e olkys er-ash.
SIR.14.8	Ta’n dooinney trooagh, as sooill sondagh echey, t’eh chyndaa ersooyl e eddin, as soiaghey beg jeh ny boghtyn.
SIR.14.9	Cha vel sooill yn dooinney sondagh bwooiagh lesh e chooid hene, as ta olkys yn vee-chrauee shirgaghey seose e annym.
SIR.14.10	Ta sooill sondagh mooaraghey yn arran t’eh dy ee, as t’eh ny phiteog ec e voayrd hene.
SIR.14.11	My vac, jean mooar jeed hene, rere dty fort, as cur da’n Chiarn yn cheesh ta cair da.
SIR.14.12	Cooinee nagh vuirree yn baase foddey, as nagh vel conaant yn oaie soilshit dhyt.
SIR.14.13	Jeeagh kenjallys da dty charrey roish my vow baase, as lurg rere dty phooar sheeyn magh dty laue, as cur da’n voght.
SIR.14.14	Jean mooar jeed hene er laa mie feailley, as ny jean shaghney dy ghoaill ayrn ayns dy chooilley yeearree mie.
SIR.14.15	Nagh n’aag oo cooid dty hooilleil da feallagh elley? as dty chosney deinagh son cooid ronney?
SIR.14.16	Cur as gow, as jean mooar jeh dty annym, son jeh dty chooid seihlt cha vod oo goaill soylley ’syn oaie.
SIR.14.17	Ta dy chooilley eill gaase shenn myr garmad: son ta’n conaant veih’n toshiaght, Dy vow son shickyrys baase.
SIR.14.18	Goll-rish duillagyn glassey er billey banglaneagh, ta paart tuittym, as paart gaase; shen myr ta sheelogheyn feill as fuill ta fer geddyn baase, as fer elley er ny ruggey.
SIR.14.19	Ta dy chooilley obbyr loau as shymley ersooyl, as hed yn obbree hene mow myr-chaagh.
SIR.14.20	S’maynrey yn dooinney ta dy dowin smooinaghtyn er reddyn mie ayns creenaght, as ta resooney mychione nheeghyn casherick liorish e hushtey:
SIR.14.21	Ta goaill gys e chree ny raaidyn eck, as toiggal echey myrgeddin ayns ny folliaghtyn eck.
SIR.14.22	Ta goll er e eiyrt’s myr scrialtagh geyre, as farkiaght ayns ny raaidyn eck:
SIR.14.23	Ta jeeaghyn dy aggindagh gys ny uinniagyn eck, as geaishtagh ec ny dorryssyn eck:
SIR.14.24	Ta goaill aaght er-gerrey da’n thie eck, as myrgeddin kibbin shickyr echey ayns ny voallaghyn eck.
SIR.14.25	Nee eh soiaghey e chabbane er-gerrey jee, as nee eh aaght y ghoaill fo clea raad ta reddyn mie ry gheddyn.
SIR.14.26	Nee eh e chloan y hoiaghey fo’n fastee ecksh, as aaght y ghoaill fo e banglaneyn.
SIR.14.27	Lioreeish bee eh er ny choadey veih yn fowan-loshtee, as fo yn ghloyr ecksh nee eh beaghey.
SIR.15.1	Nee eshyn ta ayns aggle y Chiarn jannoo dy mie, as eshyn ta tushtagh ’sy leigh, nee ish y chosney.
SIR.15.2	As myr moir ver ee quaaltys da, as goaill-rish myr ben-aeg noa-poost.
SIR.15.3	Lesh yn arran dy hushtey nee ish eshyn y veaghey, as ver ee da yn ushtey dy chreenaght dy iu.
SIR.15.4	Ver eh e varrant urree, as cha bee eh er ny scughey; nee eh treishteil urree, as cha bee eh ny haart.
SIR.15.5	Nee ish eshyn y hroggal erskyn e naboonyn, as ayns mean y cho-chruinnaght, nee ish fosley e veeal.
SIR.15.6	Yiow eshyn boggey as attey dy varriaght, as ver ee da ayns eiraght goo as ennym foddey beayn.
SIR.15.7	Agh son deiney ommijagh, cha jean ad ee y chosney, as cha jean drogh-gheiney cur-my-ner ee.
SIR.15.8	Son t’ee foddey veih moyrn, as son breagyryn cha vel ad smooinaghtyn urree.
SIR.15.9	Cha vel raaghyn-creeney cooie ayns beeal drogh-ghooinney, son cha row eh curmit er veih’n Chiarn.
SIR.15.10	Son bee raaghyn-creeney er n’ockley magh lesh tushtey, as nee yn Chiarn jannoo mie jeh.
SIR.15.11	Ny abbyr uss, She kyndagh rish y Chiarn huitt mee ayns peccah: son cha lhisagh oo jannoo ny reddyn ta dwoaie echey orroo.
SIR.15.12	Ny abbyr uss, T’eh er choyrt orrym goll er-shaghryn: son cha vel feme echey er dooinney peccoil.
SIR.15.13	Ta dwoaie ec y Chiarn er dy chooilley ghrogh-obbyr, as adsyn ta ayns aggle Yee cha nhynney lhieu eh.
SIR.15.14	Eshyn eh chroo dooinney ’sy toshiaght, as daag eh eh ayns laue e choyrle hene:
SIR.15.15	My sailt; dy reayll ny annaghyn, as dy chooilleeney yn ynrickys taitnyssagh,
SIR.15.16	T’eh er hoiaghey aile as ushtey kiongoyrt rhyt; sheeyn magh dty laue, as gow dty reih.
SIR.15.17	Kiongoyrt rish dooinney ta bioys as baase, as bee e reih hene er ny choyrt da.
SIR.15.18	Son s’mooar ta creenaght y Chiarn, t’eh niartal ayns pooar, as cur-my-ner dy chooilley nhee.
SIR.15.19	As ta e hooillyn orroosyn ta goaill aggle roish, as shione da ooilley obbraghyn dooinney.
SIR.15.20	Cha vel eh er n’êginaghey dooinney erbee dy yannoo dy olk, chamoo t’eh er choyrt da dooinney erbee kied dy chur-rish peccah.
SIR.16.1	Ny jean geearree dy ve ayd earroo dy ghrogh-chloan; chamoo gow taitnys ayns mec mee chrauee.
SIR.16.2	Ga dy vel ad bishaghey, ny gow boggey ayndoo mannagh bee aggle y Chiarn mâroo.
SIR.16.3	Ny treisht uss gys y vioys oc, chamoo cur dty varrant ’syn earroo oc; son ta un er mie ny share na thousane, as te ny share dhyt baase y gheddyn gyn cloan, na drogh chloan ’ve ayd.
SIR.16.4	Son liorish fer ta tushtagh bee yn ard-valley er ny vishaghey: agh kynney ny mee-chrauee vees dy leah nyn draartys.
SIR.16.5	Shimmey lheid shoh ta my hooillyn er vakin, as ta my chleaysh er chlashtyn reddyn s’yindyssagh n’ad shoh.
SIR.16.6	Ayns chaglym-cooidjagh ny mee-chrauee vees aile er ny oaddey, as ayns ashoon mee-viallagh ta jymmoose soit er aile.
SIR.16.7	Cha lhig eh lesh ny shenn tranlaasee, ren tuittym ersooyl ayns treishteil ommijagh nyn niart hene.
SIR.16.8	Chamoo ren eh sparail yn ynnyd raad va Lot cummal, agh hug eh dwoaie daue son nyn moyrn.
SIR.16.9	Cha row eh erreeishagh er y pobble dy hoyrt-mow, va giarit jeh ayns nyn beccaghyn:
SIR.16.10	N’yn shey cheead thousane 
SIR.16.11	As my vees fer creoi-wannallagh mastey yn pobble, te yindys my scapys eh gyn kerraghey: son mârishyn ta myghin as jymmoose; t’eh niartal dy leih, as dy gheayrtey magh e yymmoose.
SIR.16.12	Myr ta e vyghin mooar, ta e smaght myrgeddin: t’eh briwnys dooinney cordail rish e obbraghyn.
SIR.16.13	Cha jean y tranlaasagh scapail lesh e spooilley, as cha bee meenid y dooinney ynrick ayns fardail.
SIR.16.14	Cur raad da dy chooilley obbyr vyghinagh: son yiow dy chooilley ghooinney cordail rish e obbraghyn.
SIR.16.15	Lhig y Chiarn da Pharaoh v’er ny chreoghey, nagh dug eh geill da: dy voddagh e obbraghyn yindyssagh ve soilshit da’n theihll.
SIR.16.16	Ta e vyghin er ny hoilshaghey er dy chooilley chretoor, as t’eh er scarrey yn soilshey veih yn dorraghys lesh cagliagh adamant.
SIR.16.17	Ny abbyr uss, Nee’m mee hene y cheiltyn veih’n Chiarn; quoi ver geill dooys veih’n yrjid? cha bee cooinaghtyn jee’m mastey whilleen pobble: son cre ta’n annym aym’s mastey lheid yn earroo erskyn-earroo dy chretooryn?
SIR.16.18	Cur-my-ner, bee niau, as niau ny niaughyn, yn diunid, as y thalloo, as ooilley ny t’ayndoo er creau, tra hig eshyn dy ghoaill kerraghey.
SIR.16.19	Bee ny sleityn myrgeddin as undinyn y thallooin er nyn graa lesh atchim, tra yeeaghys y Chiarn orroo.
SIR.16.20	Cha vod cree erbee smooinaghtyn dy feeu er ny reddyn shoh: as quoi oddys toiggal e raaidyn?
SIR.16.21	Te dullyr dowin nagh vod dooinney erbee cur-my-ner; son ta’n chooid smoo jeh e obbraghyn keillit.
SIR.16.22	Quoi oddys soilshaghey obbraghyn e chairys; ny quoi oddys shassoo rhymboo? son ta e chonaant erskyn nyn roshtyn, as ta prowal dy chooilley nhee ’sy jerrey.
SIR.16.23	Eshyn ta gyn tushtey smooinys er reddyn fardalagh: as ta dooinney ommijagh fo shaghrynys, as e chree soit er ommijys:
SIR.16.24	Eaisht rhym, my vac, as ynsee tushtey, as cur tastey da my ghoan lesh dty chree.
SIR.16.25	Neem’s soilshaghey dhyt ynsaghey dowin, as nee’m fockley magh e hushtey dy kiart.
SIR.16.26	Ta’n Chiarn er hoiaghey ooilley e obbraghyn ayns ard-order er-dyn toshiaght: as dy chooilley nhee ’syn ynnyd echey hene, tra ren eh ad y chroo.
SIR.16.27	T’eh dy aalin er choamrey e obbraghyn son dy bragh, as ayns e laue ta’n ard-reill oc gys dy chooilley heeloghe; cha vel ad tooillit, ny deinagh, ny scuirr veih nyn obbraghyn.
SIR.16.28	Cha vel y derrey yeh lhiettal y jeh elley, as cha bee ad dy bragh mee-viallagh da e ghoo.
SIR.16.29	Lurg shoh yeeagh y Chiarn er y thalloo, as lhieen eh eh lesh e vannaghtyn.
SIR.16.30	Lesh dy chooilley cheint dy chretooryn bio, t’eh er choodaghey yn eaghtyr echey, as gys shen nee ad reesht chyndaa.
SIR.17.1	Ren y Chiarn dooinney y chroo ass yn ooir, as gys shen t’eh dy hyndaa eh reesht.
SIR.17.2	Hug eh daue beggan dy laghyn, as traa giare, as pooar myrgeddin harrish dy chooilley nhee seihltagh.
SIR.17.3	Ren eh ad y choamrey lesh pooaraghyn cooie daue, as chroo eh [dooinney] ayns e chaslys hene,
SIR.17.4	As hug eh aggle dooinney er dy chooilley chretoor, as hug eh reill da harrish maase as eeanlee.
SIR.17.5	[Hooar ad veih’n Chiarn ymmyd ny queig pooaraghyn, as ayns y cheyoo ynnyd hug eh daue tushtey, as ’sy chiaghtoo, glare, dy hoilshaghey ny smooinaghtyn echey.]
SIR.17.6	Hug eh daue coyrle, as chengey, as sooillyn, cleayshyn, as cree dy hoiggal.
SIR.17.7	Marish shoh ren eh magh ad lesh keeayll as tushtey, as hoilshee eh daue mie as sie.
SIR.17.8	T’eh er hoiaghey sooill ayns ny creeaghyn oc, dy hoilshaghey daue mooadys e obbraghyn.
SIR.17.9	Hug eh orroo dy ghoaill boggey ayns e obbraghyn yindyssagh son dy bragh, dy hoilshaghey e obbraghyn lesh tushtey.
SIR.17.10	As y vooinjer reiht ver moylley da’n ennym casherick echey.
SIR.17.11	Marish shoh, hug eh daue tushtey, as leigh yn vea, son eiraght.
SIR.17.12	Ren eh conaant dy bragh beayn roo, as hoilshee eh daue e vriwnyssyn.
SIR.17.13	Honnick ny sooillyn oc ard-ooashley e ghloyr, as cheayll ny cleayshyn oc e choraa gloyroil.
SIR.17.14	As dooyrt eh roo, Bee-jee er nyn dwoaie jeh dy chooilley neu-ynrickys, as hug eh sarey da dagh dooinney mychione e naboo.
SIR.17.15	Ta ny raaidyn oc kinjagh kiongoyrt rish, as cha bee ad keillit veih e hooillyn.
SIR.17.16	Ta dagh dooinney veih e aegid lhiantyn gys olk, chamoo oddagh ad meiyghey nyn greeaghyn cloaie gys creeaghyn foalley.
SIR.17.17	Son ayns rheynn ashoonyn y slane seihll, hoie eh fer-reill harrish dagh pobble: agh ta Israel cronney yn Chiarn:
SIR.17.18	As myr v’eshyn e vac shinney, t’eh dy hroggal eh lesh ynsagh, as coyrt da soilshey e ghraih, cha vel eh treigeil eh.
SIR.17.19	Shen-y-fa ta ooilley nyn obbraghyn myr y ghrian kiongoyrt rish, as ta ny sooillyn echey kinjagh er ny raaidyn oc.
SIR.17.20	Cha vel veg jeh nyn ghrogh obbraghyn keillit voishyn, agh ta ooilley nyn beccaghyn kiongoyrt rish y Chiarn.
SIR.17.21	Agh myr va’n Chiarn graysoil, as sooill echey gys e obbraghyn hene, cha daag eh, ny cha hreig eh ad, agh dymmyrk eh lhieu.
SIR.17.22	Ta giastyllys dooinney myr fo seal kiongoyrt rish, as t’eh freayll obbraghyn mie dooinney myr clagh y thooill, as ver eh yn grayse dy arrys da e vec as e inneenyn.
SIR.17.23	Fy-yerrey nee eh troggal er, as cooilleeney ad, as coyrt nyn leagh er nyn ghing.
SIR.17.24	Agh dauesyn ghow arrys, hug eh yn grayse dy hyndaa, as ren eh dy meen gerjaghey ny annoonee.
SIR.17.25	Chyndaa gys y Chiarn, as treig dty pheccaghyn, as gow padjer kiongoyrt rish, as ny cur-rish peccah ny smoo.
SIR.17.26	Chyndaa reesht gys yn er smoo syrjey, as treig dty vee-chraueeaght: son ver eh lesh oo ass dorraghys gys soilshey slayntoil; as cur dwoaie erskyn-towse da dy chooilley ghrogh-obbyr.
SIR.17.27	Quoi ver moylley da’n er smoo syrjey ’syn oaie, ynnyd ocsyn ta bio, as coyrt booise?
SIR.17.28	Ta toyrt booise cherraghtyn veih ny merriu, myr veih fer nagh vel ayn; ny bioee, ta firrinagh ayns cree, ver moylley da’n Chiarn.
SIR.17.29	Cre wheesh as ta kenjallys ghraihagh y Chiarn nyn Yee, as e erreeish dauesyn ta chyndaa huggey ayns casherickys!
SIR.17.30	Son cha vod dy chooilley nhee mie ve ayns dooinney, er-yn-oyr nagh vel eh agh cretoor marvaanagh.
SIR.17.31	Cre ta ny sollys na’n ghrian? ny-yeih ta e hoilshey failleil: as nee feill as fuill smooinaghtyn er olk.
SIR.17.32	T’eh cur-my-ner pooar yrjid niau, as cha vel dy chooilley ghooinney agh ooir as leoie.
SIR.18.1	Yn Jee ta dy bragh beayn ta er chroo dy chooilley nhee ’sy theihll.
SIR.18.2	Ta’n Chiarn ny-lomarcan cairal, chamoo ta [Chiarn] erbee agh eshyn:
SIR.18.3	Ta reill yn seihll lesh bass e laue, as ta dy chooilley nhee coyrt biallys da’n aigney echey: son t’eh ny ree harrish ooilley liorish e phooar; scarrey reddyn casherick ny mast’ oc veih neu-chasherick.
SIR.18.4	Quoi oddys dy feeu soilshaghey e obbraghyn? ny dy feeu fockley-magh e obbraghyn ooasle?
SIR.18.5	Quoi nee coontey niart e ard-ooashley: as quoi nee e vyghinyn y ockley magh?
SIR.18.6	Er son obbraghyn yindyssagh y Chiarn, cha vod veg ve goit voue, ny veg er ny choyrt huc, chamoo oddys yn bun oc v’er ny gheddyn magh.
SIR.18.7	Erreish da dooinney v’er n’yannoo jerrey, cha vel eh eisht agh goaill toshiaght: as tra t’eh scuirr, t’eh foast imneagh.
SIR.18.8	Cre ta dooinney, as cre’n ymmyd t’ayn? cre ta’n foays, as cre ta’n olk echey?
SIR.18.9	Ta earroo laghyn dooinney ec y chooid smoo queig-feed bleïn.
SIR.18.10	Myr ta bine dy ushtey gys y faarkey, as clagh-ghravel ayns co-soylagh jeh’n gheinnagh, myr shen ta thousane bleïn gys ny laghyn dy bragh farraghtyn.
SIR.18.11	Shen-y-fa ta Jee gymmyrkey lhieu, as deayrtey magh e vyghin orroo.
SIR.18.12	Honnick eh, as hug eh my-ner yn jerrey oc dy ve olk; shen-y-fa vishee eh yn erreeish echey.
SIR.18.13	Ta myghin dooinney gys e naboo; agh ta myghin y Chiarn er dy chooilley chretoor: t’eh coyrt oghsan, as dy reirey, as gynsaghey, as leeideil, myr ta bochil e hioltane.
SIR.18.14	T’eh myghinagh dauesyn ta goaill ynsaghey, as ta shirrey dy imneagh lurg e vriwnyssyn.
SIR.18.15	My vac, ny tayrn drogh-ghoo er dty obbraghyn mie, chamoo cur goan oltooanagh lesh dty yiastyllys.
SIR.18.16	Nagh jean y druight meenagh yn chiass? myr shen ta ansoor gerjoilagh ny share na gioot.
SIR.18.17	Cur-my-ner, nagh vel lheid yn ansoor ny share na gioot? agh t’ad ny-neesht marish dooinney graysoil.
SIR.18.18	Ta ommydan goltooan dy fargagh, as ta gioot y dooinney trooagh cur mow ny sooillyn.
SIR.18.19	Fow ynsaghey roish my ghoys oo ort dy loayrt, as gow saaseyn cooie cour chingys.
SIR.18.20	Roish briwnys feysht oo hene, as ayns laa yn cherraghey yiow myghin.
SIR.18.21	Jean oo hene y injillaghey roish my vees oo ching, as son dty vea pheccoil soilshee arrys.
SIR.18.22	Ny lhig da nhee erbee dty lhiettal veih cooilleeney dty vreearrey ayns traa cooie, as ny lhig shaghey derrey’n baase dy lhiasaghey dty vea.
SIR.18.23	Roish my ghoys oo padjer, smooinee ort hene; as ny bee myr fer ta jannoo craid er y Chiarn.
SIR.18.24	Smooinee er y jymmoose vees ec y jerrey, as earish y chooilleeney tra hyndaa-ys eh ersooyl e eddin.
SIR.18.25	Tra t’ou jeant magh, cooinee er traa yn accyrys: as tra t’ou berchagh, smooinee er boghtynid as ymmyrch.
SIR.18.26	Veih moghrey derrey’n astyr ta’n traa caghlaa, as ta dagh nhee dy leah jeant roish y Chiarn.
SIR.18.27	Bee dooinney creeney twoaiagh ayns dy chooilley nhee, as ’syn earish pheccoil freillee eh eh-hene gyn-loght: agh cha der yn ommydan geill da traa erbee.
SIR.18.28	Ta dy chooilley ghooinney tushtagh as ainjys echey er creenaght, as ver eh moylley dasyn t’er gheddyn ee.
SIR.18.29	Adsyn va tushtagh ayns raaghyn-creeney, haink ad dy ve creeney ad hene, as dy ockley-magh ymmodee raaghyn-creeney.
SIR.18.30	Ny cur raad da dty hayntyn foalley, agh smaghtee oo hene veih dty yeearreeyn.
SIR.18.31	My ver uss da dty annym ny eunyssyn t’ee dy yeearree, ver ee ort dy ve son faghid ec dty noidyn ta craidey mood.
SIR.18.32	Ny gow rouyr taitnys ayns gien mie, chamoo bee kianlt gys y chost echey.
SIR.18.33	Ny jean boght jeed hene liorish beaghey dy seyr er eeasaght, tra nagh vel monney ayd ayns dty sporran: son nee oo lhie cooyl-chlea son dty vioys hene, as bee oo oc son an-ghoo.
SIR.19.1	Yn labbree ta geiyrt er meshtallys cha bee eh berchagh: as eshyn ta soiaghey beg jeh reddyn fardalagh, nee tuittym ny veggan as ny veggan.
SIR.19.2	Ver feeyn as mraane er eer deiney creeney dy huittym ersooyl; as eshyn ta lhiantyn gys streebee hig eh dy ve gyn-nearey.
SIR.19.3	Yiow ny lhemeenyn as beishteigyn eshyn son eiraght, as bee dooinney gyn-nearey goit ersooyl.
SIR.19.4	Eshyn ta cur geill da nyn lheid, t’eh jeh kione eddrym, as eshyn ta cur-rish lheid ny peccaghyn t’eh jannoo aggair er e annym hene.
SIR.19.5	Eshyn ta e haitnys ayns peccaghyn foalley vees er ny gheyrey: agh eshyn ta dooney e hooillyn nyn ’oï, t’eh coamrey e vea lesh yn attey dy laynt.
SIR.19.6	Eshyn oddys reill e hengey nee beaghey fegooish anvea, as eshyn ta shaghney branlaadeeys t’eh shaghney mooarane seaghyn.
SIR.19.7	Ny soilshee da fer elley shen ny ta inshit dhyt’s, as cha jean oo farrail veg smessey.
SIR.19.8	Edyr eh ve rish carrey ny noid, ny tar harrish ymmyrkey-bea deiney elley, as my oddys oo gyn-loght, ny jean ad y vrah.
SIR.19.9	Son cheayll eh, as hug eh tastey dhyt, as hig y traa dy der eh dwoaie dhyt.
SIR.19.10	My t’ou er chlashtyn an-ghoo freill ayd hene eh, as dy firrinagh focklagh cha jean eh dty scoltey.
SIR.19.11	Ta ommydan er-yn-eayn lesh skeeal, myr ta ben er troailt er lhiannoo.
SIR.19.12	Goll-rish side ayns slheeasid dooinney, shen myr ta skeeal ayns cree yn ommydan.
SIR.19.13	Gow coyrle rish dty charrey, foddee nagh vel eh er n’yannoo eh: as my t’eh er n’yannoo eh; nagh jean eh arragh eh.
SIR.19.14	Gow coyrle rish dty charrey, foddee nagh vel eh er ghra eh; as my t’eh, nagh loayr eh arragh jeh.
SIR.19.15	Gow coyrle rish dty charrey; son foddee eh ve goo scammyltagh, as ny cred dy chooilley skeeal.
SIR.19.16	Ta fer ta skyrraghtyn lesh e hengey, agh cha nee jeh e yoïn; as quoi eh hene nagh vel er n’yannoo cômys lesh e hengey?
SIR.19.17	Jean dty naboo y choyrlaghey roish my jean oo baggyrt er, as smaghtaghey dty chorree, cur ammys da leigh yn er smoo syrjey.
SIR.19.18	Ta aggle y Chiarn yn chied chesmad dy ve goit gys foayr liorish, as ta creenaght cosney e ghraih.
SIR.19.19	Ta tushtey jeh annaghyn y Chiarn, ynsagh y vea: as yiow adsyn ta dy wooiys eh, mess billey yn vea dy bragh farraghtyn.
SIR.19.20	Ta aggle y Chiarn slane creenaght, as ayns siane creenaght ta cooilleeney yn leigh, as tushtey jeh e phooar ooilley-niartal.
SIR.19.21	My jir sharvaant rish e vainshtyr, Cha jean-yms myr sailt, ga ny-yeih t’eh dy yannoo eh, t’eh brasnaghey eshyn ta dy veaghey eh.
SIR.19.22	Dy ve keeayllagh ayns drogh-yannoo cha nee creenaght shen; chamoo ec traa erbee ta coyrle drogh-leih, tushtey.
SIR.19.23	Ta mee-chraueeaght ayn, as y chooid cheddin feohdoil, as ta’n ommydan giare ayns tushtey.
SIR.19.24	Ta eer eshyn ta moal ayns tushtey, as goaill aggle roish Jee, ny share na fer lesh ny smoo dy cheeayll, ta brishey leigh yn er smoo syrjey.
SIR.19.25	Ta kialgeyrys dowin ayns cooishyn, as shen neu-chairal, as ta fer ta cassey cairys dy hoilshaghey briwnys: agh ta’n dooinney creeney jannoo briwnys cairal.
SIR.19.26	Ta drogh-ghooinney ayn ta croymmey sheese e chione dy groamagh; agh ta e chree lane dy volteyrys.
SIR.19.27	Croymmey sheese e eddin, as lhiggey er myr nagh vel eh clashtyn: raad nagh vel enney er ny choyrt er, nee eh skielley dhyt roish my vees oo er dty hwoaie.
SIR.19.28	As mannagh vel y fort ayn foast dy yannoo aggair, ny-yeih tra yiow eh caa nee eh yn olk.
SIR.19.29	Foddee enney v’er ny choyrt er dooinney liorish e hilley, as er y dooinney keeayllagh liorish e eddin, tra hig eh dty raad.
SIR.19.30	Ta coamrey yn dooinney, as garaghtee grindyragh, as shooyl staydoilagh soilshaghey cre te.
SIR.20.1	Ta oghsan, nagh vel currit ayns traa cooie: reesht, ta dooinney, ta cummal e hengey, as t’eh creeney.
SIR.20.2	Ta coyrle foshlit ny share na corree keillit: as nee eshyn ta goaill-rish e oiljyn shaghney dagh olk.
SIR.20.3	Cre cha mie te tra ta oghsan er ny choyrt dhyt, dy hoilshaghey arrys! son myr shen nee oo shaghney peccah jeh dty yoïn.
SIR.20.4	Myr ta saynt dooinney gennish dy ghoaill moidyn er-êgin; myrgeddin t’eshyn ta cassey briwnys er-niart.
SIR.20.5	Ta fer tostagh ayn, as t’eh er ny gheddyn dy ve creeney: as ta fer elley liorish lane beealeraght cheet dy ve dwoaiagh.
SIR.20.6	Ta dooinney ny ghaa cummal e hengey, er-yn-oyr nagh vel veg echey dy ghra; as fer elley ny-host, toiggal e hraa.
SIR.20.7	Nee dooinney creeney cummal e hengey, derrey heeys eh caa; agh cha der y pleadeyr beealeragh, ny ommydan, geill da traa erbee.
SIR.20.8	Ver sleih feoh da’n perkin: as bee dwoaie oc ersyn ta goaill rouyr taggloo er.
SIR.20.9	Ta drogh-ghooinney ayn ta raahoil ayns e ghrogh-yannoo; as ta cosney ayn ta chyndaa gys coayl.
SIR.20.10	Ta toyrtys ayn nagh jean veg dy vie dhyt: as ta toyrtys ayn, ta’n cooilleeney echey dooble.
SIR.20.11	Ta fer dy injillaghey eh hene ayns treishteil dy ve ny share; as fer elley troggal seose e chione veih stayd injil.
SIR.20.12	Ta fer ayn ta kionnaghey mooarane son red fardalagh, as geeck er shiaght-filley.
SIR.20.13	Ta dooinney creeney liorish e ghoan geddyn graih da hene; agh ta feoiltys ny ommydanyn gys beggan ymmyd.
SIR.20.14	Cha jean gioot yn ommydan foays dhyt lurg da ve ayd; ny toyrtys y trooagh, son dy row eh êginit veih: son t’eh jerkal rish mooarane cosney veih red fardalagh.
SIR.20.15	Son y veggan t’eh dy choyrt, t’eh mooaraghey dy creoi, t’eh fosley e veeal myr kiaullaneyder: t’eh geeasagh jiu, as shirrey reesht mairagh: ta lheid y fer dwoaiagh fenish Jee as dooinney.
SIR.20.16	Ta’n ommydan gra, Cha vel carrey ’sy theihll aym, cha vel booise aym son ooilley my obbyr vie as t’adsyn ta beaghey orrym loayrt dy olk jee’m.
SIR.20.17	Cre cha mennick, as cre whilleen nee craidey mysh! son cha vel tushtey echey dy yannoo ymmyd mie jeh shen ny t’echey: as te un chooid da dy ve n’egooish.
SIR.20.18	Te ny sauchey dy skirraghtyn er pavement na lesh y chengey: myr shen hig lhieggey ny mee-chrauee doaltattym orroo.
SIR.20.19	Ta skeeal ommijagh dy kinjagh ayns beeal y vlebbin.
SIR.20.20	Bee eer raa creeney as beggan soit jeh veih beeal yn ommydan: son cha jig eh magh lesh ayns imbagh cooie.
SIR.20.21	Ta fer ayn t’er ny lhiettal veih peccah er arkys: as tra t’eh goaill fea, cha bee eh seaghnit.
SIR.20.22	Ta fer ayn ta stroie e annym liorish nearey, as liorish soiaghey jeh persoonyn jannoo aggair da hene.
SIR.20.23	Ta fer ayn, nagh lhig e nearey da gobbal e charrey, as t’eh jannoo eh e noid son veg.
SIR.20.24	Ta breg ny lheamys graney ayns dooinney, foast te kinjagh ayns beeal fer y drogh-ynsagh.
SIR.20.25	Ta marliagh hene ny share na’n breagerey kinjagh: as toyrt-mow vees y cronney oc ny-neesht.
SIR.20.26	Ta ymmyrkey-bea breagerey scammyltagh, as ta nearey kinjagh mârish.
SIR.20.27	Nee dooinney creeney eh hene y hroggal gys ooashley lesh e ghoan; as nee eshyn ta tushtagh ny ard-gheiney y vooiys.
SIR.20.28	Eshyn ta dy jeidjagh laboraght e halloo, nee eh bishaghey e chooid: as yiow eshyn ta ayns foayr ard-gheiney leih son e oiljyn.
SIR.20.29	Ta toyrtyssyn as giootyn dolley sooillyn y dooinney creeney, as dooney e veeal nagh vod eh coyrt oghsan.
SIR.20.30	Creenaght ta keillit, as tashtaghyn y phrughag, cre’n vondeish t’ayndoo ny-neesht?
SIR.20.31	Ny share t’eshyn ta keiltyn e ommijys na dooinney ta keiltyn e chreenaght.
SIR.20.32	Ta meenid ymmyrchagh ayns shirrey yn Chiarn, ny share na eshyn ta gymmyrkey e vea fegooish leeideilagh.
SIR.21.1	My vac, vel oo er n’yannoo peccah? ny jean y lheid arragh, agh shir leih son ny peccaghyn t’ou er n’yannoo.
SIR.21.2	Chea veih peccah, myr veih eddin yn ard-nieu: son my hig oo ro aggys da, lhottee eh oo: ta ny feeacklyn echey myr feeacklyn lion, stroie anmeenyn deiney.
SIR.21.3	Ta dy chooilley pheccah goll-rish cliwe dy ghaa-foyr, cha vod ny lhottyn echey v’er ny lheihys.
SIR.21.4	Dy vaggyrt, as dy yannoo aggair, nee stroie berchys: myr shoh vees thie deiney mooaralagh jeant ny hraartys.
SIR.21.5	Ta padjer ass beeal dooinney boght roshtyn gys cleayshyn Yee, as ta e vriwnys cheet dy tappee.
SIR.21.6	Eshyn nagh gow rish oghsan v’er ny choyrt da, t’eh ayns raad drogh leih; agh eshyn ta goaill aggle roish y Chiarn, ghoys arrys veih e chree.
SIR.21.7	Ta dooinney tagglooagh as eh cronnit foddey as gerrit, agh ta dooinney tastagh toiggal tra t’eh skirraghtyn.
SIR.21.8	Eshyn ta troggal e hie lesh argid eeasit, ta goll-rish fer ta chaglym claghyn da hene, son e lhiaght-oanluckee.
SIR.21.9	Ta co-chruinnaght ny mee-chrauee myr kionnan dy lieen-barree: dy ve stroit fy-yerrey ayns blaze dy aile.
SIR.21.10	Ta raad peccee jeant rea lesh claghyn, agh te goaill jerrey ayns ooig niurin.
SIR.21.11	T’eshyn ta freayll leigh yn Chiarn geddyn tushtey jeh: as ta aggle y Chiarn bun creenaght.
SIR.21.12	Eshyn nagh vel creeney, cha gow eh ynsagh: agh ta creenaght ayn ta bishaghey sneih-aigney.
SIR.21.13	Nee tushtey dooinney creeney bishaghey myr thooilley: as ta’n choyrle echey goll-rish farrane glen dy vea.
SIR.21.14	Ta cree yn ommydan myr saagh brisht, as cha gum eh tushtey choud as t’eh bio.
SIR.21.15	My chlinnys dooinney tushtagh raa-creeney, ver eh moylley da, as goaill huggey hene eh; agh tra chlinnys yn ommydan y lheid, te jannoo corree jeh, as t’eh cur cooyl rish.
SIR.21.16	Ta taggloo yn ommydan myr errey-lhiettal ’sy raad; agh bee grayse ry-gheddyn ayns meillyn y dooinney creeney.
SIR.21.17	T’ad goaill coyrle ec beeal y dooinney creeney ayns y whaiyl, as nee ad smooinaghtyn er e ghoan ayns nyn gree.
SIR.21.18	Ta creenaght yn ommydan goll naardey myr tholtan; as ta tushtey yn vee-cheeayllagh goll-rish glare branlaadee.
SIR.21.19	Ta ynsagh da ommydanyn myr lankeid er e chassyn, as geulaghyn er e laue yesh.
SIR.21.20	Ta’n ommydan troggal seose e choraa lesh ard-gharraghtee, agh son y dooinney creeney s’coan t’eh er ny chlashtyn.
SIR.21.21	Ta ynsagh myr jewel airh da dooinney creeney, as myr bracelet costal er e roih yesh.
SIR.21.22	Ta cass yn ommydan ro-vennick taaghey thie e naboo: agh raad ta dooinney mie-ynsit bee nearey er jannoo y lheid.
SIR.21.23	Nee ommydan peeikearagh stiagh er dorrys; agh nee eshyn ta mie-ynsit shaghney shen.
SIR.21.24	Te drogh-ynsagh ayns dooinney dy eaishtagh ec y dorrys: agh nee dooinney creeney shaghney lheid yn oltooan.
SIR.21.25	Bee meillyn ny beealeree loayrt jeh cooishyn nagh vel bentyn daue: agh ta goan deiney tushtagh er nyn dhowse ayns ny meihaghyn.
SIR.21.26	Ta cree ny mee-hushtee ayns nyn meeal, agh ta beeal y vooinjer chreeney ayns nyn gree.
SIR.21.27	Tra ta’n vee-chrauee gwee mollaght da Satan, t’eh gwee mollaght da’n annym echey hene.
SIR.21.28	Ta tutler tayrn loght er e annym hene, as t’eh dwoaiagh cre theihll t’eh cummal.
SIR.22.1	Ta dooinney litcheragh er ny hoylaghey gys clagh ’sy laagh, as nee dagh unnane craidey mysh gys e nearey.
SIR.22.2	Ta dooinney litcheragh er ny hoylaghey gys trustyr: nee dy chooilley unnane ta bentyn rish craa ass e laue eh.
SIR.22.3	Ta mac dy ghrogh-ynsagh mee-ooashley e ayr hooar eh: as ta inneen [ommijagh] ruggit gys e assee.
SIR.22.4	Ver inneen chreeney lh’ee eiraght gys e sheshey; agh t’eeish ta beaghey neu-onneragh trimshey da e ayr.
SIR.22.5	Nee yn unnane ghaaney tayrn scammylt chammah er e ayr as e sheshey, agh nee ad ny-neesht beg y hoiaghey j’eeish.
SIR.22.6	Ta naight ass imbagh cooie myr ronneeaght ec farrarey: agh ta oghsan as smaght dy chreenaght cooie ec dy chooilley hraa.
SIR.22.7	Quoi-erbee ta gynsaghey ommydan, t’eh casley rishyn ta thah yn shlig, as casley rishyn ta doostey fer ass cadley trome.
SIR.22.8	Ta eshyn, ta ginsh skeeal da ommydan, loayrt rish fer ta ayns saveenys: lurg da v’er n’insh e skeeal, jir eh, Cre ta’n chooish?
SIR.22.9	My ta cloan beaghey dy onneragh, as fort oc, nee ad coodaghey ymmyrch nyn ayraghyn.
SIR.22.10	Agh adsyn ta gymmyrkey ad hene dy moyrnagh, as dy mooaralagh, trooid drogh-ynsagh, nee tayrn scammylt er ooashley nyn gynney.
SIR.22.11	Jean dobberan son y varroo, son t’eh er choayl y toilshey; as jean dobberan son ommydan, son t’eh gyn tushtey: ny jean agh beggan dobberan son y varroo, son t’eh ec fea: agh ta bea yn ommydan ny smessey na baase.
SIR.22.12	Slane shiaghtin ta deiney dobberan son y varroo; agh son ommydan as dooinney mee-chrauee, ooilley laghyn e vea.
SIR.22.13	Ny jean cooid vooar dy haggloo rish ommydan, as ny jean sheshaght rish fer mee-hushtagh: bee er dty hwoaie jeh er-aggle dy vow seaghyn, as cha bee oo dy bragh mollit lesh e ommijys: shaghyn eh, as yiow fea, as cha bee oo boirit lesh e vee-cheïlid.
SIR.22.14	Cre ta ny s’trimmey na leoaie? as cre ta’n ennym echey, agh ommydan?
SIR.22.15	Ta genniagh, as sollan, as errey dy yiarn, ny s’assey dy v’er ny ymmyrkey, na dooinney gyn tushtey.
SIR.22.16	Myr nagh vod fuygh ta kianlt as juntit dy cheilley ayns buildal, v’er ny lhaggaghey lesh craa: myrgeddin yn cree t’er ny hickyraghey lesh coyrle vie, cha gow eh aggle ec traa erbee.
SIR.22.17	Ta cree t’er ny hickyraghey er smooinaghtyn creeney, goll-rish plaistyral aalin er voalley galleree.
SIR.22.18	Myr nagh vod radling troggit er yn yrjey shassoo noi niart ny geayee: myr shen cha vod cree agglagh, ayns smooinaghtyn ommydan, shassoo noi aggle erbee.
SIR.22.19	Eshyn ta coyrt gah ’sy thooill, ver er jeir tuittym; as eshyn, ta coyrt guin ’sy chree, ver er soilshaghey e hushtey.
SIR.22.20	Quoi-erbee hilgys clagh er eeanlee, scaa-ee eh ad ersooyl: as t’eshyn, ta goltooaney e charrey, brishey caardys.
SIR.22.21	Ga dy hayrn oo cliwe er dty charrey, foast ny jean mee-hreishteil: son foddee foast coardail y ve eddyr shiu.
SIR.22.22	My t’ou er n’osley dty veeal noi dty charrey, ny gow aggle: son foddee shee ve jeant: er-lhimmey son oltooan, ny moyrn, ny brah folliaghtyn, ny builley follit: son ver ny reddyn shoh scarrey eddyr eer caarjyn.
SIR.22.23	Bee firrinagh gys dty naboo ayns e voghtynid, dy vod oo boggey ’ghoaill mârish ayns e vaynrys: shass liorish dy shickyr ayns earish e heaghyn, dy vod cronney ’ve ayd mârish ayns e eiraght: son cha vel stayd injil dy kinjagh as beg dy v’er ny hoiaghey jeh: chamoo yn berchagh ta ommijagh, as ard-soiagh dy ve jeant jehsyn.
SIR.22.24	Myr ta bree as jaagh y choirrey goll roish yn aile: myrgeddin ta oltooan roish fuill.
SIR.22.25	Cha goym nearey dy endeil carrey: chamoo nee’m keiltyn mee-hene veih.
SIR.22.26	As my haghyrys olk erbee dou liorish, bee dy chooilley unnane chlinnys jeh er nyn dwoaie jeh.
SIR.22.27	Quoi hoieys arrey roish my veeal, as seal dy chreenaght er my veillyn, nagh duittym doaltattym lioroo, as nagh jean my hengey my stroie?
SIR.23.1	O Hiarn, ayr as fer-reill ooilley my vea, ny faag mee gys y choyrle 
SIR.23.2	Quoi reillys smaght harrish my smooinaghtyn, as ynsaghey creenaght harrish my chree, nagh jean ad my sparail son my vee-hushtey, as nagh lhig ad lhiam son my pheccaghyn?
SIR.23.3	Er aggle dy bee my vee-hushtey ny smoo, as dy jean my pheccaghyn bishaghey gys my hoyrt-mow, as dy jean my hranlaasagh boggyssagh harrym, as dy duittym roish my noidyn, yn treishteil oc ta foddey veih dty vyghin.
SIR.23.4	O Hiarn, ayr as Jee my vea, ny cur dou shilley moyrnagh; agh chyndaa ersooyl veih dty harvaantyn dy kinjagh aigney mooaralagh.
SIR.23.5	Chyndaa ersooyl voym treishteil fardalagh, as saynt, as nee oo eshyn y niartaghey ta dy kinjagh aggindagh gys dty hirveish.
SIR.23.6	Ny lhig da jollys y volg, ny saynt ny foalley, greme y ghoaill orrym, as ny livrey dty harvaant gys cree daaney.
SIR.23.7	Clasht-jee, O shiuish chloan, smaght y veeal: eshyn ta dy reayll eh, cha bee eh dy bragh goit ayns loght e veillyn.
SIR.23.8	Bee yn drogh-yantagh faagit ayns e ommijys: nee chammah yn oltooanagh as y dooinney moyrnagh tuittym lioroo.
SIR.23.9	Ny cliaghtee dty veeal gys loo: chamoo jean imraa cadjin jeh ennym yn er casherick.
SIR.23.10	Son myr nagh bee sharvaant, ta kinjagh er ny gheealey, fegooish lhottyn doo-gorrym: myr shen, eshyn ta loo as genmys Jee kinjagh, cha bee eh gyn-loght.
SIR.23.11	Bee yn dooinney ta jannoo lane loo er ny laadey lesh mee-chraueeaght, as cha bee e hie dy bragh seyr veih seaghyn: my t’eh loo dy foalsey jeh e yoïn, bee e pheccah er: as mannagh gow eh rish e pheccah, t’eh jannoo peccah dooble: as my t’eh loo ayns fardail, cha bee eh gyn loght, agh bee yn thie echey lane dy heaghyn.
SIR.23.12	Ta 
SIR.23.13	Ny cliaghtee dty veeal gys loo cadjin, son ayns shen ta’n goo dy pheccah.
SIR.23.14	Cooinee er dty ayr as dty voir, tra t’ou soie mastey ard-gheiney. Ny jarrood oo hene kiongoyrt roo, as myr shen hig oo liorish lheid yn ymmyrkey dy ve dty ommydan, ayns bwooishal nagh r’ou rieau ruggit jeh lheid y chynney, as ayns gwee mollaght da’n laa ruggyr oo.
SIR.23.15	Yn dooinney ta cliaghtey drogh-ghlare, cha vaag eh jeh ooilley laghyn e vea.
SIR.23.16	Ta daa cheint dy gheiney ta bishaghey peccah, as ver y trass lesh toyrt-mow: ta aigney siyragh goll-rish lossey dy aile, cha bee eh dy bragh mooghit, derrey vees eh dy bollagh er ny stroie: cha jean y maarderagh scuirr derrey t’eh er n’oaddey aile ayns y chorp echey hene.
SIR.23.17	Ta dy chooilley arran millish da maarderagh, cha vaag eh jeh derrey laa e vaaish.
SIR.23.18	Dooinney ta brishey poosey, gra myr shoh ayns e chree, Quoi ta dy my akin? ta mee combaasit mygeayrt lesh dorraghys, ta ny voallaghyn dy my ollaghey, as cha vel peccagh erbee fakin mee; cre’n aggle t’orrym? cha gooinee yn er smoo syrjey er my pheccaghyn.
SIR.23.19	Cha vel lheid y dooinney goaill aggle, agh ynrycan roish sooillyn deiney, gyn toiggal dy vel sooillyn y Chiarn jeih thousaneyn keayrt ny sollys na’n ghrian, cur-my-ner ooilley raaidyn deiney, as goaill baght jeh eer smooinaghtyn y chree.
SIR.23.20	(Bione da dy chooilley nhee roish my row ad er nyn groo; myrgeddin lurg daue ve jeant, yeeagh eh orroo ooilley.)
SIR.23.21	Bee yn dooinney shoh er ny cherraghey ayns straidyn yn ard-valley, as bee eh goit raad nagh vel eh gowrys.
SIR.23.22	Myr shoh myrgeddin vees y ven ta faagail e sheshey, as cur lh’ee sluight joarree ’syn eiraght.
SIR.23.23	Son hoshiaght t’ee er vrishey leigh yn er smoo syrjey; as ’syn nah ynnyd, t’ee er n’yannoo peccah noi e sheshey; as ’sy trass ynnyd, t’ee er choyrt rish maarderys ayns brishey poosey, as er n’ymmyrkey cloan liorish dooinney elley.
SIR.23.24	Bee ish er ny choyrt lh’ee magh fenish y whaiyl, as bee briaght jeant jeh e cloan.
SIR.23.25	Cha gow yn chloan eck fraue, as cha jean ny banglaneyn eck gymmyrkey mess.
SIR.23.26	Nee ee faagail ennym custey ny-jeï, as cha bee yn oltooan eck er ny ghoaill ersooyl.
SIR.23.27	As liorish shoh nee sleih toiggal nagh vel nhee erbee share na aggle y Chiarn, as nagh vel nhee erbee s’miljey na dy chur tastey da annaghyn y Chiarn.
SIR.23.28	Te ard ghloyr dy eiyrt er y Chiarn, as te yn vea veayn dy ve ayns foayr rishyn.
SIR.24.1	Nee creenaght ee hene y voylley, as gloyraghey ayns mean e pobble.
SIR.24.2	Ayns agglish yn er smoo syrjey nee ee fockley magh e goan, as goaill ard-voggey ayns e phooar.
SIR.24.3	Haink mee ass beeal yn er smoo syrjey, as ren mee yn thalloo y choodaghey myr bodjal.
SIR.24.4	Va my chummal ayns ynnydyn ard, as va my stoyl-reeoil ayns pillar bodjallagh.
SIR.24.5	Mish my lomarcan hoilshee combaase ny niaughyn, as ren shooyl er grunt ny marrey.
SIR.24.6	Ayns tonnyn ny marrey, as ayns ooilley yn seihll, as mastey dy chooilley phobble as ashoon hooar mee eiraght.
SIR.24.7	Mâroo shoh ooilley hir mee son fea, as marish quoi jeu shoh goym seose my ynnyd-vaghee?
SIR.24.8	Myr shen hug fer-croo dy chooilley nhee sarey dooys, as ren my er-croo my chabbane y hoiaghey seose, as dooyrt eh, Lhig da dty chummal ve ayns Jacob, as dty eiraght ayns Israel.
SIR.24.9	Ren eh my chroo er-dy-rieau, roish y theihll, as cha jeanym dy bragh failleil.
SIR.24.10	’Sy chabbane-agglish casherick ren mee shirveish da, as myr shen va mee er my hickyraghey ayns Sion.
SIR.24.11	Myrgeddin ayns yn ard-valley casherick hug eh dou fea, as ayns Jerusalem va my phooar.
SIR.24.12	As ghow mee fraue ayns pobble onnoroil, eer ayns cronney eiraght y Chiarn.
SIR.24.13	Ren mee gaase seose myr cedar ayns Libanus, as myr billey-cypress er sleityn Hermon.
SIR.24.14	Ren mee bishaghey myr billey-palm ayns En-gaddi, as myr drine-rose ayns Jericho; as myr billey-olive messoil ayns magher aalin, as daase mee myr billey-plane rish oirr yn ushtey.
SIR.24.15	Hug mee soar millish myr cinnamon, as aspalathus, as yn myrrh share, as galbanum, as onyx, as storax millish, as myr bree yn frankincense ’sy chabbane-agglish.
SIR.24.16	Myr y billey-turpentine heeyn mee magh my vanglaneyn, as ta my vanganyn banganyn onnoroil, as graysoil.
SIR.24.17	Myr y billey-feeyney hug mee magh soar millish, as ta my vlaa gymmyrkey yn mess dy ooashley as berchys.
SIR.24.18	Mish moir graih dooie, as arrym, as tushtey, as credjue casherick: myr ta mish er-y-fa shen er-dy-rieau, ta mee er my yiootal er ooilley my chloan ta enmyssit ersyn.
SIR.24.19	Tar-jee hym’s, ooilley shiuish ta aggindagh orryms, as jean-jee shiu hene y yannoo magh lesh my vessyn.
SIR.24.20	Son ta my imraa ny smiljey na mill, as my eiraght na’n chere-volley.
SIR.24.21	Bee adsyn t’er vlaystyn orrym accryssagh my-yeï, as bee adsyn t’er n’iu jee’m paagh my-yeï.
SIR.24.22	Cha bee eshyn ta fo my rere dy bragh er ny chur naardey, as adsyn ta ayns my ammys cha jean ad ass y raad.
SIR.24.23	Ta ooilley ny reddyn shoh ayns lioar conaant y Jee smoo syrjey, eer yn leigh hug Moses lesh sarey son eiraght da cloan Yacob.
SIR.24.24	Bee-jee dunnal as lajer ’sy Chiarn; dy vod eh shiu y hickyraghey, lhian-jee huggey: son ta’n Chiarn ooilley niartal Jee ny-lomarcan, as mârishyn cha vel saualtagh erbee elley.
SIR.24.25	T’eh lhieeney dy chooilley nhee lesh e chreenaght, myr ta Phison as Tigris thooillaghey ayns imbagh yn ouyr.
SIR.24.26	T’eh cur er y tushtey ain bishaghey goll-rish Euphrates, as myr Jordan ayns imbagh yn ouyr.
SIR.24.27	T’eh cur er ynsaghey ve cha cronnal as y toilshey, as myr Geon ayns traa yn ouyr-feeyney.
SIR.24.28	Cha ghow yn chied dooinney slane baght j’ee: chamoo yiow yn fer s’jerree slane toiggal j’ee.
SIR.24.29	Son ta ny smooinaghtyn eck ny s’diuney na yn cheayn, as ny coyrleyn eck na’n vooir vooar.
SIR.24.30	Haink mee magh myr strooan veih awin, as myr farrane-geill trooid garey.
SIR.24.31	Dooyrt mee, Nee’m ushtaghey my gharey share, as ushtaghey dy palchey imraghyn my gharey: as cur-my-ner haink my strooan dy ve ny awin, as my awin dy ve ny cheayn.
SIR.24.32	Ver-ym foast er ynsaghey soilshean myr y voghrey, as nee’m ee y hoilshaghey feaï-ny-cruinney.
SIR.24.33	Ver-ym magh ynsaghey myr phadeyrys, as faag-ym ee da sheelogheyn er son dy bragh.
SIR.24.34	Cur-jee my-ner, cha vel mee er laboragh er my hon hene my-lomarcan, agh er y hon ocsyn ooilley ta shirrey lurg creenaght.
SIR.25.1	Ayns three reddyn ghow mee taitnys, as v’ad ooasle fenish Jee as dooinney: Coardail mie eddyr braaraghyn, naboonys dooie, as graih as shee eddyr dooinney as e ven-heshey.
SIR.25.2	Ta three keintyn dy leih, as feoh ec my annym orroo: Dooinney boght as eh moyrnagh, dooinney berchagh ta ny vreagerey, as shenn vaarderagh, ta coayl e chooinaghtyn er.
SIR.25.3	Mannagh vel oo er ve frioosagh ayns dty aegid, cha vooar vees ayd ayns dty henn laghyn.
SIR.25.4	O cre cha stoamey ta briwnys ayns kione lheeah, as coyrle vie ayns shenn gheiney!
SIR.25.5	S’aalin y red ta creenaght y chenndeeaght, as tushtey as coyrle ayns deiney ooasle!
SIR.25.6	Ta mooarane creenaght ny attey da shenn gheiney, as aggle Yee nyn ard-ghloyr.
SIR.25.7	Ta my chree cur roym dy vel nuy reddyn maynrey, as focklym magh yn jeihoo lesh my hengey: Dooinney ta e chloan jannoo boggey da, as eshyn ta ceau seihll dy akin lhieggey e noid.
SIR.25.8	S’maynrey yn dooinney ta cummal marish ben heshey lowal, as nagh vel er ve foiljagh lesh e hengey, ny fo ammys dooinney smessey na eh hene.
SIR.25.9	S’maynrey eshyn ta er gheddyn carrey dooie, as t’er choyrt coyrle vie dauesyn ver clashtyn da.
SIR.25.10	S’ooasle y dooinney t’er gheddyn creenaght, ny-yeih, cha vel ny s’ooasle ayn na eshyn ta ayns aggle y Chiarn.
SIR.25.11	Agh ta graih y Chiarn erskyn dy chooilley nhee son soilshey da’n annym; quoi ta dy ve soylit rishyn ta shickyr ayn?
SIR.25.12	Ta aggle y Chiarn leeideil gys e ghraih, as she toshiaght credjue dy lhiantyn huggey.
SIR.25.13	Cur orrym seaghyn erbee agh seaghney cree, as olkys erbee, agh olkys y drogh-ven:
SIR.25.14	As tranlaase erbee, agh tranlaase veih my noidyn: [
SIR.25.15	Cha vel kione erbee ny s’nieunagh na kione yn ard-nieu, ny eulys erbee erskyn eulys ben fargagh.
SIR.25.16	Bare lhiam my chummal ve marish lion as dragon, na dy reayll thie marish drogh-ven.
SIR.25.17	Ta kione-lajerys ben coyrt grooid ’syn eddin eck, as neeal groymagh myr aanrit-sack.
SIR.25.18	Hig fou jeh shoh gys e dooinney, tra t’eh soie marish e naboonyn, as ver eh osnaghyn tromey er e chree.
SIR.25.19	Cha vel treihys erbee dy ve soylit rish olkys drogh-ven; lhig da cronney yn drogh-yantagh ve nauyn jee.
SIR.25.20	Myr ta’n ughtagh gennee lhiebeidjagh da’n chenndeeaght, myr shen ta ben anveagh da dooinney fea-fastagh.
SIR.25.21	Ny lhig da aalid ben tayrn shaghrynys ort, as ny shir ee son saynt foalley.
SIR.25.22	My ta ben meansal e dooinney, t’ee fargagh, daaney, as oltooanagh.
SIR.25.23	Ta drogh-ven castey dunnallys e dooinney, jannoo eddin hrimshagh as cree ching; ta ben nagh jean gerjagh e dooinney ayns e heaghyn, jannoo laueyn moal as glioonyn faase.
SIR.25.24	She ben va moir yn olk: ish hayrn y baase orrin ooilley.
SIR.25.25	Ny cur raad da’n thooilley: ny da’n drogh-ven reamys rouail mygeayrt.
SIR.25.26	Mannagh vel e ymmyrkey-bea gys dty aigney, giare voïd ee, cur screeuyn-scarree, as y dorrys jee.
SIR.26.1	S’maynrey yn dooinney t’er gheddyn ben-heshey vie; son bee earroo e laghyn er ny ghoobley.
SIR.26.2	S’mooar y gerjagh ta ben-heshey vie da e dooinney; son nee eh ceau laghyn e heihll ayns shee.
SIR.26.3	Ta ben vie ny reih toghyr, kiarit son leagh dauesyn t’ayns aggle y Chiarn.
SIR.26.4	Scummey boght ny berchagh, my ta dooinney jeidjagh gys y Chiarn, bee eh dy kinjagh as gien mie er e eddin.
SIR.26.5	Ta aggle my chree orrym roish three reddyn; as roish y chiarroo va mee er-creau: drogh-ghoo yn sleih, irree-magh y theay mee-reiltagh, as cassid foalsey: t’ad shoh [nyn droor] ny smessey na’n baase.
SIR.26.6	Agh treihys er treihys, ben gheadagh, as gah yn chengey gyn-tort.
SIR.26.7	Te ny s’doillee dellal rish y drogh-ven heshey, na rish cubbyl dy ghew ta gobbal tayrn: t’ee myr scorpion ny laue echeysyn ta lhiantyn r’ee.
SIR.26.8	Ta ben veshtal, as cartage ny dhieyn doostey lane boirey, as cha jean ee keiltyn y nearey eck hene.
SIR.26.9	Yiow baght er streebagh liorish e shilley daaney, as sooill rouanagh.
SIR.26.10	My ta dty inneen gyn-nearey, freill ee fo smaght geyre, er-aggle dy der ee naardey ee hene lesh rouyr reamys.
SIR.26.11	Bee er dty hwoaie roish sooill ghaaney, cha n’yrrys jee tayrn scammylt ort.
SIR.26.12	Bee ee cha jollyssagh as y troailtagh paagh, ta er daghyrt er ushtey: iuys ee ass dy chooilley phoyll ta ’sy roshtyn; hed ee er e cosaayl fo dy chooilley hammag, as shin-y-mea da dy chooilley vaarderagh.
SIR.26.13	Agh ta ben ghraysoil boggey da e sheshey: ta e ymmyrkey feudagh myr smuir ayns e chraueyn.
SIR.26.14	Ta ben sheeoil as dooie gioot veih yn Chiarn: as s’mooar sheeagh yn aigney bwaagh-beasagh!
SIR.26.15	Ta ben feudagh as beasagh ny ard-vannaght, as ta’n aigney sheelt ecksh erskyn dy chooilley leagh.
SIR.26.16	Myr y ghrian tra te er droggal gys yrjid y vunlaa: shen myr ta aalid y ven frioosagh ayns gordrail e thie.
SIR.26.17	Myr y soilshey aalin er y chainlere casherick [’sy chiamble:] shen myr ta aalid yn eddin ayns niart yn aegid.
SIR.26.18	Myr ny pillaryn airhey er socketyn argid: shen myr ta gymmyrkey-bea feudagh lesh cree ynrick.
SIR.26.19	My vac, freill follan blaa dty aegid; as ny baare dty niart er mraane joarree.
SIR.26.20	My ta dty chronney ayns magher messoil, cuirr eh lesh dty rass hene, treishteil gys sluight follan dty ghooghys.
SIR.26.21	Myr shoh faagys oo goo-mie da dty luight, as bee boggey oc jeh nyn gynney ooasle.
SIR.26.22	Cha vel ’sy theihll cretoor s’eajee na beisht dy ghrogh-ven; agh ta ben vie myr toor noi yn baase da e sheshey.
SIR.26.23	Ta drogh-ven cronney yn drogh-ghooinney: agh ta ben vie currit dasyn ta goaill aggle roish y Chiarn.
SIR.26.24	Ver drogh-ven nearey cooyl e coshey: agh ver ben vie ammys da e sheshey.
SIR.26.25	Cha bee scansh y voddee soit jeh ben gyn-nearey: agh bee ben feudagh ayns aggle y Chiarn.
SIR.26.26	Yiow ish, ta ammyssagh da e sheshey, slane goo yn ven chreeney: agh hig faghid as drogh-imraa yn theihll urreeish ta craa e moyrn er.
SIR.26.27	Bee briaght foddey as gerrit jeant son postyr dy ven veeallagh, ee hene ver scaalhean er nyn noidyn.
SIR.26.28	Ta daa red ta cur sneih er my chree, as ta’n trass greinnaghey my chorree: Dooinney-caggee surranse boghtynid, deiney creeney fo faghid, as y dooinney ta chyndaa veih cairys gys peccah, lheid y fer ta’n Chiarn faagail magh son y chliwe.
SIR.26.29	S’coan oddys marchan ve seyr veih aggair, ny pedlar veih dellal volteyragh.
SIR.27.1	Shimmey t’er ny ve kyndagh son cooid fardalagh: as ta cree sondagh tilgey dellid er e hooillyn.
SIR.27.2	Myr y greme t’ec treiney ayns voalley cloaie, shen myr ta molteyrys lhiantyn eddyr creck as kionnagh.
SIR.27.3	Mannagh vel dooinney gymmyrkey eh hene dy imneagh ayns aggle y Chiarn, s’leah hig y vaare er e hie.
SIR.27.4	Yiow yn ghiare-veinn ’sy chreear, as smooinaghtyn y drogh-ghooinney ayns e ghlaare.
SIR.27.5	Myr ta’n aile prowal siyn-craie, ta dooinney er ny phrowal liorish e cheeayll.
SIR.27.6	Ta’n mess soilshaghey kys va’n billey lhiassit: myr shen ta raa cooishagh veih cree yn dooinney.
SIR.27.7	Ny moyll dooinney erbee derrey t’ou er chlashtyn e raa; son shoh prowal y dooinney.
SIR.27.8	My t’ou geiyrt da’n ynrickys, eiyree yn ynrickys dhyt, as ver oo mood ee myr garmad stoamey reeoil.
SIR.27.9	Myr ta ny eeanlee taaghey nyn ghooie hene: ta’n ynrickys bentyn roosyn ta ’syn oayll eck.
SIR.27.10	Myr ta lion lhie ayns farkiaght son e spooilley, shen myr ta peccah son y drogh-yantagh.
SIR.27.11	Ta goan creeney kinjagh ayns beeal y dooinney mie; agh ta’n ommydan caghlaa myr yn eayst.
SIR.27.12	My haghyrys oo fud gannidee, jeeagh royd: agh jean taaghey sheshaght deiney lowal.
SIR.27.13	Ta branlaadeeys ommydanyn boiragh, as ta nyn moggey ayns rouanys peccah.
SIR.27.14	Ver glare yn looder cadjin er y folt shassoo er dty chione: as ver nyn meealleraght er fer dooney e chleayshyn.
SIR.27.15	Liorish anvea ny mooaralee ta fuill er ny gheayrtey: as ta’n oltooan oc piandagh dy chlashtyn.
SIR.27.16	Caillee eshyn e ghoo mie ta brah folliaghtyn, as cha vow eh laghyn e heihll carrey gys e aigney.
SIR.27.17	Bee dooie as firrinagh da dty charrey: agh my t’ou brah ny folliaghtyn echey t’ou rey rish.
SIR.27.18	Son myr dooinney ta er stroie e noid: eer myrgeddin t’ou er choayl aigney-mie dty naboo.
SIR.27.19	Myr fer ta er lhiggey ushag ass e laue, myr shen t’ou uss er lhiggey yn raad da dty naboo, as cha gossyn oo eh arragh.
SIR.27.20	Ny shir huggey maghey shen, ta’n oddiaght eddyr shiu: t’eh myr feeaih t’er vrishey yn ribbey.
SIR.27.21	Foddee lhott v’er ny lheihys lesh shelliu, as lurg trodjey hig coardail: agh ta brahder folliaghtyn faagit mooie.
SIR.27.22	Eshyn ta meekey lesh e hooillyn, t’eh shêgin er yn olk: as ver ooilley e ainjyssee cooyl rish.
SIR.27.23	Choud as t’ou kionfenish loayree eh dy brynnagh rhyt, as moyllee eh dty ghoan: agh jeih shen cassee eh e ghob ort, as lûnee eh dty ghlare.
SIR.27.24	Shimmey yn red t’er ve dwoaiagh dou: agh cha nhimmey goll-rishyn, son t’eh dwoaiagh da’n Chiarn.
SIR.27.25	Foddee yn chlagh ta fer dy hilgey tuittym er e chione hene, as builley follit ve lhott baaish.
SIR.27.26	Foddee eshyn ta cleiy yn ooig eh hene tuittym ayn: as eshyn ta soiaghey ribbey ve goit ayn.
SIR.27.27	Hig e vaare hene er yn olkyssagh, gyn-yss da.
SIR.27.28	Voish ny mooaralee yiow faghid as craid: agh hig y drogh-yerrey cheddin myr lion orroo hene.
SIR.27.29	Bee adsyn, ta boggyssagh ayns seaghyn ny ynrickee, er ny ghoaill ayns y ribbey ad hene; as nee sou-aigney lhieeney orroo my vow ad baase.
SIR.27.30	Ta goanlys as farg, eajee as feohdoil: bee ad ny-neesht cour y drogh-ghooinney.
SIR.28.1	Gowee yn Chiarn cooilleen ersyn ta goaill cooilleen [er e naboo:] son shickyrys cha bee e loghtyn er ny yarrood da.
SIR.28.2	Leih da dty naboo yn assee t’eh er n’yannoo dhyt, as yiow hene leih dty loghtyn ayns dty phadjer.
SIR.28.3	Ta dooinney ayns noidys rish dooinney: as vel e lheid shirrey leih er Jee?
SIR.28.4	Cha vel myghin echey er dooinney jeh e ghooie hene: as vel eshyn shirrey leih son e loghtyn hene?
SIR.28.5	My ta eshyn, ta eh hene ny pheccagh, freayll roon ayns e chree; quoi nee loayrt ass e lieh, son pardoon e ghrogh-yannoo?
SIR.28.6	Cooinee er dty yerrey, faag void noidys; as smooinee er marvaanys as y baase, as freill ny annaghyn.
SIR.28.7	Cooinee er ny annaghyn, as ny freill goanlys noi dty naboo: cooinee er conaant yn er smoo syrjey, as gow leshtal son ny mee-hushtee.
SIR.28.8	Cur cooyl da streeu, as nee oo leodaghey dty loghtyn: son nee dooinney eulyssagh greesey seose streeu.
SIR.28.9	Ta dooinney streeuagh doostey anvea eddyr caarjyn, as jannoo boirey mastey ny sheeoil.
SIR.28.10	Myr ta stoo yn aile lheid shen ta e lossey: as myr ta niart y dooinney, myr shen ta e yymmoose; as rere myr ta e verchys, ta e chorree troggal; as myr stroshey ta ny streeualtee wheesh shen s’dewil vees nyn streeu.
SIR.28.11	Ta streeu siyragh foaddey yn aile; as buillaghyn siyragh tayrn fuill.
SIR.28.12	My heidys oo er y smarage, nee eh lossey; ceau shelley er, as bee eh er ny vooghey: as t’ad shoh ny-neesht cheet magh ass dty veeal.
SIR.28.13	Cur dty vollaght er y chooyl-chassidagh, as y chengey lhiam as lhiat: son ta nyn lheid er stroie ymmodee va ayns shee.
SIR.28.14	Ta chengey chooyl-chassidagh er heaghney ymmodee, as er nyn imman veih ashoon gy-ashoon; te er lhieggal ard-valjyn lajer, as er scaalheaney thieyn deiney mooarey gys y thalloo.
SIR.28.15	Ta chengey chooyl-chassidagh er n’eebyrt magh eer mraane mie voish nyn gummallyn, as er hayrn orroo uail nyn gooid.
SIR.28.16	Quoi-erbee eaishtys rish, cha vow eh fea, as cha gum eh dy bragh ayns shee.
SIR.28.17	Ta builley yn chip faagail cronnyn ’syn eill: agh ta builley yn chengey brishey ny craueyn.
SIR.28.18	Shimmey t’er duittym liorish foyr y chliwe; agh ta ny shlee er duittym liorish y chengey.
SIR.28.19	S’maynrey eshyn t’er ny choadey voish, as nagh vel er n’ennaghtyn yn ghuin echey; nagh vel er hayrn fo’n whing echey, ny er ve kianlt lesh ny geulaghyn echey.
SIR.28.20	Son ta’n whing echey ny whing dy yiarn, as ny boandaghyn nyn moandaghyn prashey.
SIR.28.21	Ta’n baase echey ny vaase dewil, ta’n oaie ny share na eh.
SIR.28.22	Cha bee reill echey harrystoosyn ta ayns aggle Yee, chamoo vees ad losht lesh yn lossey echey:
SIR.28.23	Nee adsyn ta treigeil y Chiarn tuittym fo, as nee eh lostey ayndoo, as cha bee eh er ny vooghey, bee eh lhiggit orroo myr lion, as myr leopard nee eh stroie ad.
SIR.28.24	Jeeagh dy der oo cleiy drineagh mysh dty chummal, as dy dasht oo dy kiaralagh dty argid as dty airh:
SIR.28.25	As jean dty ghoan y howse ayns meih, as dooin seose dty veeal lesh dorryssyn as boltyn.
SIR.28.26	Jeeagh royd nagh jean oo skirraghtyn liorish; er-aggle dy vow lhieggey kiongoyrt rishyn ta lhie cooyl-chlea er dty hon.
SIR.29.1	Nee dooinney chymmoil geeasagh da e naboo, as t’eshyn ta niartaghey e laue freayll ny annaghyn.
SIR.29.2	Eeasee da dty naboo ayns traa e eme, as eeck dty eeasaght ayns traa cooie.
SIR.29.3	Bee er dty ockle, as dell dy firrinagh rish, as yiow dy kinjagh cooid dty ymmyrch.
SIR.29.4	Shimmey t’ayn, ta coontey ny va eeasit daue dy ve muir-cherraghtyn, as coyrt adsyn gys seaghyn t’er chooney lhieu.
SIR.29.5	Derrey t’eh er gheddyn, nee eh paagey dty laue, as son argid e naboo nee eh loayrt dy ammyssagh: agh tra lhisagh eh geeck, lhiggee eh shaghey, as ver eh jeh oo lesh gaccan as plaiynt er y traa.
SIR.29.6	My nee eh geeck, s’coan yiow yn derrey lieh, as nee oo jeeaghyn er myr cooid chosnit: mannagh jean, t’ou er hayrn ort hene coayl dty argid, as er gheddyn noid gyn oyr: t’eh geeck lesh mollaghtyn as oltooan: as son goo-mie ver eh drogh-ennym dhyt.
SIR.29.7	Ta ymmodee, er-y-fa shen, t’er n’obbal geeasaght son drogh-ghellal sleih elley, er-aggle dy bee ad mollit.
SIR.29.8	Ny-yeih cur uss dayll da’n voght, as ny bee lhiastey dy ve chymmoil da.
SIR.29.9	Cooin lesh y voght er graih yn sarey, as ny cur cooyl rish er coontey e voghtynid.
SIR.29.10	Cur magh dty argid son dty vraar, as dty charrey, as ny lhig da lhie mergagh, as gyn-ymmyd fo-chlagh.
SIR.29.11	Stoyr seose dty verchys cordail rish saraghyn y Smoo-syrjey, as yiow use jeh ny share na airh.
SIR.29.12	Cur jeirk seose ayns dty hieyn tashtee; as nee eh dty livrey veih dy chooilley heaghyn:
SIR.29.13	Nee eh caggey er dty hon noi dty noidyn ny share na scape-caggee, ny shleiy lajer.
SIR.29.14	Ta dooinney coayr goll raane roish e naboo: agh nee fer gyn-nearey treigeil eh.
SIR.29.15	Ny jarrood turn mooinjerey dty raantagh, son t’eh er n’ghialtaghey e vioys er dty hon.
SIR.29.16	Ver y drogh-ghooinney naardey stayd vie e raantagh:
SIR.29.17	As nee eshyn, ta jeh aigney neu-wooisal, faagail ayns gaue eshyn ren livrey eh.
SIR.29.18	Shimmey’n fer souyr ta raanteenys er stroie, as er n’eebyrt eh noon as noal myr tonn ny marrey: ard-gheiney te er n’imman veih nyn dhieyn, dy ve wagaantee mastey ashoonyn joarree.
SIR.29.19	Nee drogh-ghooinney, ta brishey annaghyn y Chiarn, tuittym ayns raanteenys: as nee eshyn ta goaill ayns laue, as geiyrt da cooishyn sleih elley, son faill, tuittym fo seaghyn leighderys.
SIR.29.20	Cooin lesh dty naboo rere dty phooar, as bee er dty hwoaie nagh duitt oo hene fo yn chooid cheddin.
SIR.29.21	Ta ny ard-reddyn son beaghey, ushtey, as arran, as coamrey, as thie dy choodaghey nearey.
SIR.29.22	Ta beaghey yn dooinney boght ayns eer bwaag, ny share na farrail vie ayns thie dooinney elley.
SIR.29.23	Lhig da ve mooar ny beg, bee booiagh lesh, nagh glin oo oltooan dty hie.
SIR.29.24	Son s’treih yn seihll eh, dy gholl veih thie dy thie: son raad t’ou dty yoarree cha by-loys dhyt fosley dty veeal.
SIR.29.25	Ver oo cuirraghyn, as jannoo gien, gyn veg y vooise: ny-sodjey na shoh, nee oo clashtyn goan fargagh: [lheid as]
SIR.29.26	Tar, uss yoarree, as soie magh dty voayrd, as jean magh mee lesh ny t’ayd aarlit;
SIR.29.27	Jean room, uss yoarree, da dooinney ooasle, ta my vraar cheet dy ghoaill aaght mârym, faag dou my hie.
SIR.29.28	Ta ny reddyn shoh seaghnagh da dooinney keeayllagh: oltooan dy aaght, as cassid yn eeasyder.
SIR.30.1	Eshyn shynney lesh e vac, t’eh smaghtagh eh dy mennick, dy vod eh ve son boggey da fy-yerrey.
SIR.30.2	Yiow eshyn ta smaghtaghey e vac boggey jeh, as bee eh son gerjagh da mastey e ainjyssee.
SIR.30.3	Eshyn ta gynsaghey e vac, t’eh coyrt sneih er e noid: as fenish e chaarjyn bee boggey echey jeh.
SIR.30.4	Ga dy vow e ayr baase, t’eh myr fer nagh vel foast er n’immeeaght: son t’eh er n’aagail fer ny-yeï ta goll-rish hene.
SIR.30.5	Choud as va seihll echey, honnick eh as ghow eh boggey ayn: as tra hooar eh baase, cha row trimshey er.
SIR.30.6	Daag eh ny-yeï cooilleeneyder noi e noidyn, as fer yeeaghys kenjallys da e chaarjyn.
SIR.30.7	Eshyn ta dy ro vettey troggal e vac, ver eh e chione-lajerys er y hoshiaght, as seaghyn er e chree hene dy chooilley hraa t’eh geam.
SIR.30.8	Bee cabbyl nagh row rieau fo laue creoi-veeallagh; as hed lhiannoo, lesh rouyr jeh e raad hene, gour e vullee.
SIR.30.9	Jean babban jeh dty vac, as ver eh sou er dty aigney: cur drogh-ynsagh da, as ver eh chingys er dty chree.
SIR.30.10	Ny jean ommydan jeed hene mârish, er-aggle dy bee oo trimshagh mârish, as dy nee snaggeraght feeacklyn vees y jerrey.
SIR.30.11	Ny cur rouyr jeh e raad hene da ayns e aegid, as ny jeigh dty hooillyn er e ommijys.
SIR.30.12	Freill eh fo smaght choud as t’eh aeg, as cur e chustym da choud’s t’eh ny lhiannoo; er aggle dy bee eh kione lajeragh, as mee-viallagh dhyt, as myr shen tayrn seaghyn er dty chree.
SIR.30.13	Smaghtee dty vac, as bee jeidjagh dy chur ynsagh da, er aggle dy dayrn e ghrogh-ymmyrkey scammylt ort hene.
SIR.30.14	Ta’n boght ta slane follan ny share na’n berchagh goarley-ching.
SIR.30.15	Ta slaynt as corp follan ny reih er airh erbee, as callin ghastey erskyn ymmodee berchys.
SIR.30.16	Cha vel berchys ’sy theihll ny share na slaynt y challin, ny gerjagh erbee erskyn boggey yn chree.
SIR.30.17	Ta’n baase ny share na bea seaghnagh, ny chingys kinjagh.
SIR.30.18	Ta bee blaystal da beeal gyn blass, myr mooarane gien er beeal yn oaie.
SIR.30.19	Cre’n scansh t’ec y jalloo er chebballyn? son cha vod eh edyr gee ny soaral: lheid cheddin ta eshyn ta’n Chiarn seaghney.
SIR.30.20	T’eh blakey lesh e hooillyn, as piantaanagh, as osnaghey myr eunuch as moidyn ny oghrish.
SIR.30.21	Ny lhig da trimshey lhieeney harrish dty chree, as ny seaghnee oo hene, mannagh jig dty yeearree lhiat.
SIR.30.22	Ta cree bannee-boggoil medshin y vea, as saase dy choyrt seihll liauyr.
SIR.30.23	Bee dooie da dty annym hene, as gerjee dty chree, scugh trimshey foddey voïd; son ta trimshey er ve baase ymmodee, as cha vel foays erbee ayn.
SIR.30.24	Ta troo as farg giarey seihll dooinney, as ta imnea tayrn shenndeeaght roish y traa.
SIR.30.25	Nee cree ooasle as mie goaill soylley jeh e vee as e veaghey.
SIR.31.1	Ta kiarail son berchys shymley yn eill, as ta’n imnea mysh nyn dashtey castey cadley.
SIR.31.2	Myr ta doghan dowil brishey’n cadley, shen myr ta kiarail imneagh freayll dooinney veih saveenys.
SIR.31.3	S’mooar y tooilleil t’er y verchagh ayns coyrt seose berchys, as tra t’eh er gheddyn e haie, t’eh goaill soylley jeh e chooid.
SIR.31.4	Ta’n boght tooilleil dy deinagh ayns e voghtynid, as lurg ooilley t’eh dy kinjagh ayns feme.
SIR.31.5	Cha bee eshyn gyn loght ta sayntoilagh er airh, as eshyn ta coyrt rish drogh-ghellal yiow eh e haie jeh.
SIR.31.6	Shimmey ta airh er stroie, as va nyn doyrt-mow er-gerrey daue.
SIR.31.7	Te ny ribbey dauesyn ta jannoo nyn yee jeh, as bee dy chooilley vee-hushtagh er ny ghoaill ayn.
SIR.31.8	Bannit ta’n berchagh ta er ny gheddyn gyn-loght, as nagh vel er choyrt e hreishteil ayns airh.
SIR.31.9	Quoi eh hene? as nee mayd genmys eh bannit: son reddyn yindyssagh t’eh er n’yannoo mastey e phobble.
SIR.31.10	Quoi t’er ve prowit liorish, as er ny gheddyn ynrick? eisht lhig da boggyssagh. Quoi oddagh jannoo aggair, as nagh vel er n’yannoo eh? ny, jannoo olk, as nagh vel er n’yannoo eh?
SIR.31.11	Bee e chooid er ny vishaghey, as nee’n pobble soilshaghey magh e yiastyllys.
SIR.31.12	My t’ou soie ec boayrd sonney, ny foshil dty yollys er, as ny abbyr, S’mooar dy vee t’er!
SIR.31.13	Cooinee dy vel drogh-hooill ny red eajee: as cre er feaï-ny-cruinney ta ny smessey na’n thooill? shen-y-fa te mooaraghey er dy chooilley hyndaa.
SIR.31.14	Ny sheeyn magh dty laue dy ghoaill cre-erbee dy naïlt hene, as ny jean daanys mârish ayns y chlaare.
SIR.31.15	Smooinee jeh dty naboo myr jeed hene: as bee feudagh er dy chooilley aght.
SIR.31.16	Ee dy feudagh myr dooinney, lheid as t’er dty veealloo, as ny ee dy jollyssagh, nagh der sleih feoh dhyt.
SIR.31.17	Scuirr hoshiaght er graih feudys; as ny bee jollyssagh er-aggle dy der oo corree.
SIR.31.18	Tra t’ou soie ayns sheshaght, ny bee yn chied er dy heeyney magh dty laue.
SIR.31.19	Ta kuse fardalagh jannoo magh dooinney feudagh, as cha vel eh pantoogh er e lhiabbee.
SIR.31.20	Ta cadley kiune cheet voish sheeltys, t’eh girree dy moghey, as ta e cheeayll mârish; agh ta coayl cadley, goarley-gailley, as pianyn y volg, marish y dooinney jollyssagh.
SIR.31.21	As my t’ad er ghairrail bee ort trog ort, immee magh, tilg, as yiow fea.
SIR.31.22	My vac, eaisht rhym, as ny soie beg jee’m, as ec y jerrey yiow my raa’s firrinagh: ayns ooilley dty obbraghyn bee gastey, myr shen cha jig chingys erbee dty choair.
SIR.31.23	Quoi-erbee ta feoilt mysh e vee, loayree sleih dy mie jeh, as bee goo sonnys e hie er ny chredjal.
SIR.31.24	Agh bee drogh-ghoo sleih ec y phiddeog as boiddagh: as bee imraa e phiddeogys er ny phrowal.
SIR.31.25	Ny treisht gys dty hroshid ayns iu: son shimmey ta feeyn er stroie.
SIR.31.26	Myr ta’n foyr er ny phrowal liorish thummey ’syn ushtey: myr shen ta jough prowal yn cree mooaralagh.
SIR.31.27	Ta jough coyrt cree ayns dooinney, my te iu’t dy feudagh: cre’n cree eisht t’ec dooinney ta fegooish bine dy yough? son ve jeant dy ooraghey dooinney.
SIR.31.28	Ta jough, my te iu’t dy sheelt, as ayns traa feme, coyrt gennallys ’sy chree, as aash gys yn aigney.
SIR.31.29	Agh ta neu-heeltys ayns jough tayrn marish sherriuid-aigney, beealeraght, as fuilliaghtee.
SIR.31.30	Ta meshtallys doostey eulys yn ommydan dy yannoo olk: te leodaghey yn niart, as jannoo lhottyn.
SIR.31.31	Ny jean goltooan dty naboo ec y jough, as ny soie beg jeh ayns e yennallys: ny cur glare brasnee da, as ny chion y cappan er.
SIR.32.1	My t’ou jeant mainshtyr ny cuirraghyn, ny gow rouyr stayd ort, agh ymmyrk oo hene myr fer jeh’n cheshaght: jeeagh nagh bee laccal erbee orroo, as eisht soie sheese mâroo.
SIR.32.2	As erreish dhyt v’er n’yannoo ooilley dty churrym, gow kione y vuird, as jean gien mie mâroo, dy vod oo moylley y gheddyn son rere jesh ny cuirraghyn.
SIR.32.3	Loayr uss ta by-hinney, son te cheet jesh dhyt, agh loayr dy keeayllagh, as ny jean y kiaulleeaght y lhiettal.
SIR.32.4	Ny gow lane taggloo ort raad ta’n kiaulleyder, as ny soilshee dty cheeayll ayns traa neu-chooie.
SIR.32.5	Ta kiaulleeaght vingys ec gien-feeyney, myr seal carbuncle soit ayns airh.
SIR.32.6	Myr seal emerald ta soit ayns obbyr airh, lheid cheddin ta kiaull vingys lesh gien-feeyney.
SIR.32.7	Loayr, ghooinney aeg, my vees feme ort: agh loayr dy twoaiagh imlee.
SIR.32.8	Abbyr ny t’ayd dy ghra ayns beggan goan lesh lane bree: bee myr fer ta toiggal, agh ny-yeih ta smaghtaghey e hengey.
SIR.32.9	My t’ou ayns sheshaght deiney mooarey, ny jean oo hene corrym roo; as tra t’ou fenish y chenndeeaght, bee sparailagh jeh dty ghoan.
SIR.32.10	Ta’n tendreil goll roish y taarnagh, as foayr er-eiyrts y dooinney naaragh.
SIR.32.11	Trog ort ayns traa mie, as ny bee yn er s’jerree, agh fow thie fegooish lhiggey shaghey.
SIR.32.12	Ayns shen smooinee ort hene, as jean myr s’jesh dhyt: agh ny jean peccah liorish goan mooaralagh.
SIR.32.13	As son ny reddyn shoh bannee dty er-croo, t’er lhieeney oo lesh e vannaghtyn.
SIR.32.14	Nee quoi-erbee, ta goaill aggle roish y Chiarn, jannoo soiagh jeh’n ynsagh echey, as nee adsyn ta shirrey eh dy leah foayr y gheddyn.
SIR.32.15	Bee eshyn ta shirrey leigh Yee er ny lhieeney lesh, agh bee eh oyr peccah da’n chrauee-oalsey.
SIR.32.16	Nee adsyn ta goaill aggle roish y Chiarn briwnys y gheddyn, as nee ad cairys y oaddey myr soilshey.
SIR.32.17	Cha gow drogh-ghooinney rish e oiljyn; agh yiow eh leshtal rere e aigney hene.
SIR.32.18	Nee dooinney keeayllagh smooinaghtyn er hene; agh cha bee yn dooinney quaagh mooaralagh dauntit lesh aggle, eer tra t’eh er n’yannoo er e yoïn hene.
SIR.32.19	Ny jean nhee erbee fegooish coyrle vie, as tra t’ou er n’yannoo shen, cha bee oyr arrys ort.
SIR.32.20	Ny immee er raad dangeragh tuittym, er-aggle dhyt snapperal er ny claghyn.
SIR.32.21	Jeeagh royd, eer ayns raad rea:
SIR.32.22	As bee er dty hwoaie jeh dty chloan hene.
SIR.32.23	Ayns dy chooilley obbyr vie treisht gys Jee veih dty annym; son myr shoh t’ou freayll ny annaghyn.
SIR.32.24	Eshyn ta credjal ayns y Chiarn t’eh beasagh gys yn anney, as cha jean eshyn farrail veg smessey ta coyrt e varrant er.
SIR.33.1	Cha bee olk yn cronney echeysyn ta goaill aggle roish y Chiarn, agh eer ayns seaghyn er seaghyn ver eh livrey-ys da.
SIR.33.2	Ta’n dooinney creeney shassoo lesh y leigh; agh ta’n crauee-oalsey myr lhong mastey ny tonnyn.
SIR.33.3	Ta dooinney keeayllagh treishteil ayns y leigh, as ta’n leigh firrinagh da, myr beeal Yee.
SIR.33.4	Smooinee ro-laue cre t’ayd dy ghra, as myr shen yiow clashtyn; fow toiggal vie, as eisht jean ansoor.
SIR.33.5	Ta cree yn ommydan myr queeyl-chart; as e smooinaghtyn myr rhollian yn essyl-tree.
SIR.33.6	Ta collagh-cabbyl myr carrey gannidagh: t’eh shytternee fo dy chooilley unnane ta er e vooin.
SIR.33.7	Kys ta un laa ny s’ooasle na laa elley, fakin dy vel slane soilshey dy chooilley laa ’sy vleïn veih’n ghrian?
SIR.33.8	Liorish sarey’n Chiarn v’ad soit er-lheh, as eshyn doardee caghlaa imbaghyn as feaillaghyn.
SIR.33.9	Paart jeu t’eh er chasherickey gys ard-feaillaghyn, as paart jeu t’eh er n’yannoo myr eer laghyn cadjin.
SIR.33.10	As ta dy chooilley ghooinney veih’n thalloo, as va Adam er ny chroo jeh’n ooir.
SIR.33.11	Lesh slane ard-tushtey ta’n Chiarn er scarrey ad, as er n’yannoo lhiettrymys ’syn ymmyd oc.
SIR.33.12	Paart jeu t’eh er vannaghey, as er n’yannoo ooasle, as paart jeu t’eh er chasherickey, as er choyrt ny chour hene: agh jeh paart jeu t’eh er hoiaghey beg, as er injillaghey, as er leodaghey.
SIR.33.13	Myr ta’n chray ayns laue yn phasheyder, dy ve cummit myr saillish hene: myr shen ta dooinney ayns laue e er-croo, dy yannoo rish myr s’taittin lesh hene.
SIR.33.14	Ta mie as sie, bea as baase, er nyn goyrt noi-ry-hoï: myr shen ta’n crauee noi yn vee-chrauee, as y drogh-ghooinney noi yn dooinney mie.
SIR.33.15	Myr shen jeeagh er ooilley obbraghyn y Smoo-syrjey, as t’ad jees as jees noi-ry-hoï.
SIR.33.16	Ghooisht mish s’jerree ooilley, myr fer ta teiy lurg teiyderyn ny smeïr-feeyney; liorish bannaght y Chiarn ren mee vondeish, as lhieen mee my ghoagh-feeyney myr teiyder smeïr-feeyney.
SIR.33.17	Smooinee ort, nagh nee ynrycan er my hon hene ta mee er hooilleil, agh son adsyn ooilley ta aggindagh er cosney ynsagh.
SIR.33.18	Eaisht-jee rhym, shiuish ard-gheiney yn phobble, as eaisht-jee dy geyre, shiuish reiltee yn theay.
SIR.33.19	Freill dty chooid fo dty reill hene; as choud s’bio oo, ny bee fo ammys da dty vac, ny dty ven, ny da dty charrey; er-aggle dy gow arrys, as dy bee oo guee as geearree er y hon reesht.
SIR.33.20	Choud as ta bioys as ennal aynyd, ny cur oo hene fo pooar peccagh erbee.
SIR.33.21	Son te ny s’jeshey dty chloan dy ve fo yn ammys ayd’s, na uss dy ve fo yn rere ocsyn.
SIR.33.22	Ayns ooilley dty yannoo ny scarr rish cooid yn ammys: as ny faag lheamys erbee er dty ghoo-mie.
SIR.33.23	Agh ec kione dty laghyn, as jerrey dty vea, rheynn dty chooid seihlt.
SIR.33.24	Ta foddyr, kip, as poagey, cour yn assyl; as beaghey, smaght, as obbyr reih yn charvaant.
SIR.33.25	My reillys oo dty harvaant gys obbyr, bee fea ayd hene: agh mannagh gum oo gys e hurn eh, bee e raad hene echey.
SIR.33.26	Ta quing as colliar freayll yn mwannal fo smaght, shen myr ta torchaghyn as greddyn yn drogh-harvaant.
SIR.33.27	Cum gys obbyr eh, nagh bee eh litcheragh; son ta’n litcheraght moir ymmodee olk.
SIR.33.28	Freill gys obbyr eh, myr te cooie: my t’eh mee-viallagh lhie erraghyn s’trimmey er.
SIR.33.29	Ny bee ro-hrome er unnane erbee; agh jean dy chooilley nhee dy keeayllagh.
SIR.33.30	My ta sharvaant jeidjagh ayd, bee dooie rish, son s’deyr t’ou er chosney eh.
SIR.33.31	My ta lheid yn er-mooinjerey ayd, cur dellal vraarey da; son t’eh ymmyrchagh gys dty vea: my ver oo drogh-ghellal da, as eh dy roie ersooyl voïd, cre raad hed oo er e eiyrts?
SIR.34.1	Ta jerkal yn ommydan feayn as fardalagh: as ta dreamallyn boirey ny mee-cheeayllee.
SIR.34.2	Quoi-erbee ta cur geill da dreamallyn, t’eh goll-rish fer ta shirrey tayrtyn scadoo, as greimmey yn gheay.
SIR.34.3	Cha vel ashlish dreamallyn agh myr caslys tuarystal; eer myr scaa yn eddin ’syn ushtey.
SIR.34.4	Jeh red neu-ghlen cha vod glennid cheet; ny’n irriney veih shen ta foalsey.
SIR.34.5	Cha vel oalyssyn, as faishnaghyn, as dreamallyn, agh fardail, as ta’n cree rouail myr cree yn ven er-troailt.
SIR.34.6	Mannagh nee veih yn Smoo-syrjey t’ad cheet myr raaue, ny cur geill daue.
SIR.34.7	Son ta dreamallyn er volley ymmodee, as cha daink lhieusyn hug barrant orroo.
SIR.34.8	Bee yn leigh er ny gheddyn ynrick as firrinagh; as bee creenaght ayns beeal yn ynrickys.
SIR.34.9	Eshyn t’er hroailt ayns cheeraghyn foddey, ta tushtey echey ayns ymmodee reddyn, as eshyn ta er chosney lheid yn ynsagh, bee e chreenaght baghtal.
SIR.34.10	Smooar ta gyn-yss da’n fer gyn ynsagh; agh ta’n troailtagh cosney mooarane keeayll.
SIR.34.11	Tra hie mee veih cheer dy cheer, honnick mee shilley ny ghaa, as ta my vaght erskyn roshtyn my ghlare.
SIR.34.12	Shimmey keayrt va mee ayns gaue my vaaish; ny-yeih haink mee trooid liorish y cheeayll va mee er chosney.
SIR.34.13	Bee yn cree ocsyn ta ayns aggle y Chiarn er ny choadey liorish, son ta nyn marrant er nyn ver-coadee.
SIR.34.14	Cha bee imnea ny aggle ersyn ta shirveish y Chiarn, son ersyn ta e varrant.
SIR.34.15	S’maynrey ta’n cree echeysyn ta fo aggle y Chiarn: quoi gys t’eh jeeaghyn? as quoi e niart?
SIR.34.16	Son ta sooillyn y Chiarn orroosyn ta graihagh er, dauesyn t’eh ny ard-endeilys as barrant niartal, ny scaa veih fowan-loshtee, as ny choodagh veih niart grian y vunlaa, kemmyrk noi snapperal, as cooney noi tuittym.
SIR.34.17	T’eh coyrt mioyr ’sy chree, as gennallys ayns ny sooillyn: t’eh coyrt slaynt, bea, as bannaght.
SIR.34.18	Eajee as feohdoil vees yn oural echeysyn, ta chebbal cooid cosnit dy aggairagh: son cha jean Jee soiaghey jeh gannidys ny mee-chairee.
SIR.34.19	Cha vel taitnys erbee ec y Smoo-syrjey ayns ourallyn drogh-yantee; chamoo ta e chorree noi peccah er ny veiyghey liorish ny ymmodee ourallyn.
SIR.34.20	Eshyn ta jannoo e oural ass cooid y voght, t’eh myr fer ta dunverys lhiannoo fenish e ayr.
SIR.34.21	Ta nyn meaghey bioys ny ymmyrchee: dooinney foalley eshyn ta jannoo molteyrys er.
SIR.34.22	Eshyn ta goaill beaghey e naboo voish, t’eh dy chraghey eh: as eshyn nagh vel geeck e aill da’n labbree, t’eh ny ghunver.
SIR.34.23	Tra ta fer troggal, as fer elley lhieggal, cre ta nyn gosney, agh deinys as tooilleil?
SIR.34.24	Tra ta fer guee bannaght as fer gwee mollaght, da quoi jeu shoh ver y Chiarn clashtyn?
SIR.34.25	Eshyn ta niee eh hene lurg bentyn rish corp marroo, my vennys eh rish reesht, cre sheeagh e niee?
SIR.34.26	Myrgeddin ta’n dooinney t’er hrostey son e pheccaghyn, as er chur roo reesht. Quoi eaishtys rish e aghin? ny cre sheeagh e arrys?
SIR.35.1	Eshyn ta freayll leigh Yee, t’eh chebbal oural slane-fondagh: as eshyn ta biallagh gys yn anney, t’eh chebbal oural-shee.
SIR.35.2	Eshyn ta dy booisal jannoo cooilleeney son thurn mie, t’eh dy ouralley flooyr meein: as eshyn ta cur jeirk, t’eh jannoo oural taitnyssagh.
SIR.35.3	Ta Jee er ny wooiys tra ta cooyl er ny choyrt da’n olk, as liorish treigeil neu-ynrickys ta fer jannoo lhiasaghey.
SIR.35.4	Cha jig oo fenish y Chiarn lesh laue follym.
SIR.35.5	As t’ad shoh ooilley kianlt ort liorish anney Yee.
SIR.35.6	S’mea ta ourallyn ny ynrickee jannoo yn altar, as s’eunyssagh te troggal seose fenish yn er smoo syrjey!
SIR.35.7	Bee soiagh jeant jeh oural y dooinney ynrick, cha bee yn imraa jeh dy bragh jarroodit.
SIR.35.8	Eeck e cheesh da’n Chiarn lesh feoiltys dty hooill vie; as ny jean leodaghey chied-vessyn dty laue.
SIR.35.9	Eeck ooilley dty cheeshyn lesh eddin arryltagh, as jean casherickey dty yagheenyn lesh cree feoiltagh.
SIR.35.10	Cur da’n er smoo syrjey, myr t’eh er dty vannaghey, as rere dty chosney cur voïd lesh sooill ghennal.
SIR.35.11	Son ta’n Chiarn cooilleeney, as nee eh dty vishaghey shiaght-filley.
SIR.35.12	Agh ny smooinee liorish shoh dy chosney foayr; son cha vel Jee soiaghey jeh lheid; as ny cur dty varrant er ourallyn neu-ynrick, son ta’n Chiarn ny vriw, as cha vel eh jannoo soiagh jeh persoonyn.
SIR.35.13	Cha jean eh soiaghey jeh persoon erbee noi dooinney boght: agh ver eh clashtyn da’n accan ocsyn ta tranlaasit.
SIR.35.14	Cha jean eh soiaghey beg jeh aghin y chloan gyn-ayr; ny jeh’n ven-treoghe, tra t’ee gaccan huggey.
SIR.35.15	Nagh vel ny jeïr roie sheese er keeillyn y ven-treoghe? as nagh vel yn eam eck noi-syn ta oyr nyn duittym?
SIR.35.16	Bee soiagh foayroil ny chour-syn ta shirveish y Chiarn, as nee e phadjer roshtyn gys ny bodjallyn.
SIR.35.17	Ta padjer ny imlee goll trooid ny bodjallyn; as derrey yiow ad clashtyn, cha bee ad er nyn gherjaghey: cha jean ad scuirr, derrey s’gooidsave lesh y Chiarn dy choyrt feaysley dauesyn, as briwnys er nyn dranlaasee.
SIR.35.18	Son cha bee yn Chiarn lhag-lauee, chamoo nee yn Ooilley-niartal lhiggey lhieu, derrey t’eh dy bollagh er stroie niart ny tranlaasee, as er ghoaill cooilleeney er ny ashoonee, as er chur naardey earroo ny mooaralee, as er vrishey giare lorg-reill ny mee chairal.
SIR.35.19	Derrey t’eh er chooilleeney dy chooilley ghooinney rere e yannoo, as obbraghyn deiney lurg nyn doilchin: derrey t’eh er vriwnys cooish e phobble, as ad dy ghoaill boggey ayns e vyghin:
SIR.35.20	Myghin, ta gerjoil ayns earish seaghyn, myr bodjallyn fliaghee ayns emshyr fowanagh.
SIR.36.1	Jean myghin orrin, O Hiarn Yee ain ooilley: as jeeagh orrin:
SIR.36.2	As tayrn hood hene dy chooilley ashoon, nagh vel foast er jeet stiagh hood.
SIR.36.3	Trog seose dty laue gys ny ashoonyn-quaagh, as soilshee dty phooar orroo.
SIR.36.4	Myr v’ou er dty chasherickey aynin ’syn eanish ocsyn, myr shen bee er dty ghloyraghey ayndoosyn ’sy chilley ainyn.
SIR.36.5	As lhig dauesyn tushtey y gheddyn jeed’s, myr hooar shinyn tushtey, nagh vel Jee erbee, agh ynrycan uss, O Yee.
SIR.36.6	Soilshee cowraghyn noa, as jean mirrillyn yindyssagh elley: jean dty laue, as dty roih yesh y ghloyraghey, dy hoiaghey magh dty obbraghyn mirrillagh.
SIR.36.7	Soilshee dty yymmoose, as lhig magh dty chorree: jean yn tranlaasagh y chastey, as y noid y stroie.
SIR.36.8	Jean obbyr yiare roo, cooinee er dty chonaant, as lhig eer daue hene dty obbraghyn yindyssagh y hoilshaghey magh.
SIR.36.9	Lhig da dewillys yn aile berraghtyn er ny scapailtee oc, as lhig da tranlaasee dty phobble cherraghtyn.
SIR.36.10	Jean broo dy myn king ard-reiltee ny ashoonee, ta gra, Quoi agh shin hene?
SIR.36.11	Chaggle dy cheilley ooilley kynneeyn Yacob, as lhig daue ve dty eiraght’s, myr er-dyn toshiaght.
SIR.36.12	O Hiarn, jean myghin er y pobble, ta enmyssit ort’s; as er Israel, t’ou uss er n’enmys dty vac shinney.
SIR.36.13	O jean myghin er Jerusalem, dty ard-valley casherick, dty ynnyd-vaghee hene.
SIR.36.14	Lhieen Sion lesh dty ghoo flaunyssagh, as dty phobble lesh dty ghloyr.
SIR.36.15	Jean feanish y ymmyrkey lhieusyn, ta er ve dty eiraght er-dyn toshiaght, as cooilleen ny phadeyryssyn t’er ve jeant ayns dty ennym’s.
SIR.36.16	Jean adsyn y chooilleeney ta farkiagh er dty hon, as lhig da ny phadeyryn ayd’s v’er ny gheddyn firrinagh.
SIR.36.17	O Hiarn, eaisht rish padjer dty harvaantyn, cordail rish bannaght Aaron er dty phobble, dy vod fys ve ec ooilley cummaltee yn theihll, dy nee uss y Chiarn, yn Jee er-dy-rieau as son dy bragh.
SIR.36.18	Ta’n corp goaill stiagh dy chooilley veaghey, ny-yeih ta keint dy veaghey ny share na keint elley.
SIR.36.19	Myr ta blass y vee-feïeys soilshaghey yn keint, myr shen ta cree tastagh goaill baght jeh raaghyn foalsey.
SIR.36.20	Ta cree condaagagh coyrt oyr trimshey: agh hig dooinney keeayllagh seose rish.
SIR.36.21	Ta ben ayn cour dy chooilley ghooinney; ny-yeih ta reih eddyr ben as ben.
SIR.36.22	Ta aalid ben dy wooiys eddin dooinney, as cha vel nhee erbee t’eh goaill taitnys smoo ayn.
SIR.36.23	My ta e ymmyrkey, dooie, meen, as bannee, ’smaynrey e sheshey erskyn deiney elley.
SIR.36.24	Eshyn ta geddyn ben-heshey vie, t’eh ayns raad dy vishaghey, cooney cooie er e hon, as kemmyrk e vea.
SIR.36.25	Raad nagh vel cleiy ny cagliagh, ta’n magher goll naardey: as shaghrynys as sou-aigney hig ersyn ta fegooish ben-heshey.
SIR.36.26	Quoi hreishtys gys maarliagh shliawn, wagaantagh veih boayl dy boayl? myrgeddin, quoi hreishtys fer, echey nagh vel fastee lesh hene, agh goaill aaght raad erbee verrys yn oie er?
SIR.37.1	Jir dy chooilley charrey, Ta mish neesht e charrey: agh ta fer ayn, nagh vel agh carrey myr-yien.
SIR.37.2	Nagh nee trimshey baaish eh, tra ta dty heshey as dty charrey chyndaït dty noid?
SIR.37.3	O spyrryd chustey! cre veih haink oo stiagh dy lhieeney yn seihll lesh molteyrys?
SIR.37.4	Ta sheshey ayn vees er cheu e charrey, choud as ta’n seihll cheet lesh: agh tra hig seaghyn er, bee eh n’oï.
SIR.37.5	Ta sheshey ayn nee shassoo lesh e charrey, er graih e volg, as troggal y scape noi e noidyn.
SIR.37.6	Ny lhig da cooinaghtyn dty charrey goll ass dty aigney, as ny jarrood eh ayns mean dty chooid seihlt.
SIR.37.7	Jir dy chooilley choyrlagh, S’mie my choyrle; agh ta nyn lheid ayn, ver coyrle son nyn gosney hene.
SIR.37.8	Bee er dty hwoaie jeh fer-coyrlee, as smooinee ro laue cre er t’eh shêgin (son ver eh coyrle ass e lieh hene) er-aggle dy der eh yn errey ort’s:
SIR.37.9	As dy jir eh rhyt, ’Smie ta dty chooish: as lurg shen, dy gow eh yn cheu elley, dy chur-my-ner cre’n erree hig ort.
SIR.37.10	Ny gow coyrle rishyn ta fo mee-ourys jeed: as ny soilshee dty aigney huggeysyn ta troo mood.
SIR.37.11	Chamoo gow coyrle jeh ben, mychione ecksh t’ee geadagh mo-ee: chamoo jeh’n fer faittagh, ayns cooishyn caggee: ny jeh marchan, mychione marchantys; ny jeh kionneyder, mychione creck: ny jeh trooagh, mychione thurn-mie; ny jeh yn neu-vyghinagh, mychione kenjallys; ny jeh litcher, son monney erbee dy obbyr; ny jeh labbree-laa, son obbyr bleeaney; ny jeh litcher dy harvaant, mychione tarrooghys: da nyn lheid shoh ny cur geill ayns monney erbee dy choyrle.
SIR.37.12	Agh bee dy kinjagh marish dooinney ynrick, eshyn ta fys ayd dy vel eh freayll annaghyn y Chiarn, ta e chree lesh dty chree hene, as bee eh trimshagh mayrt, mannagh jig dty chooishyn lhiat.
SIR.37.13	As shass gys coyrle dty chree hene: son cha vel fer ’sy theihll ny s’firrinagh hood na ta shen.
SIR.37.14	Son s’mennick lesh cree dooinney hene toiggal share y choyrt da, na shiaght arreyderyn heose er toor ard.
SIR.37.15	As erskyn ooilley jean dty phadjer gys yn er smoo syrjey, dy jean eh dty immeeaght y leeideil gys raad yn ynrickys.
SIR.37.16	Lhig da resoon goaill raad ayns dy chooilley chooish, as coyrle vie ayns dy chooilley obbyr.
SIR.37.17	Ta’n caghlaa t’ayns y chree cowrit er yn eddin:
SIR.37.18	As t’ad shoh nyn giare cronnit er: mie as sie, bea as baase: agh t’ad dy kinjagh fo reill y chengey.
SIR.37.19	Ta fer ayn ta creeney, as gynsaghey ymmodee: agh ny-yeih er beggan foaynoo da hene.
SIR.37.20	Ta fer ayn ta soilshaghey keeayll ayns e ghoan; agh ta foddey voish aigney-mie: cha bee eh shoh dy bragh creeney.
SIR.37.21	Son cha vel grayse Yee mârish: agh coayl e cheïley er.
SIR.37.22	Ta fer elley creeney da hene, as ta messyn e chreenaght ny vannaght ayns e veeal.
SIR.37.23	Ta dooinney creeney gynsaghey e phobble, as s’beayn vees mess e chreenaght!
SIR.37.24	Nee bannaghtyn lhieeney stiagh er y dooinney creeney, as bee goo bannee echey veih ooilley e ainjyssee.
SIR.37.25	Foddee seihll dooinney ve er ny choontey: agh ta bleeantyn Israel erskyn earroo.
SIR.37.26	Yiow dooinney creeney goo-mie mastey e phobble, as bee e ennym beayn.
SIR.37.27	My vac, prow dty stayd anmey, liorish dty ymmyrkey-bea, as chea voish shen, ny ennys oo dy ve olk er dty hon.
SIR.37.28	Son cha vel dy chooilley nhee vondeishagh da dy chooilley ghooinney, chamoo ta taitnys ec dagh annym ayns dy chooilley nhee.
SIR.37.29	Ny bee jollyssagh gys gien mie, ny ro yoogh gys beeaghyn miljey.
SIR.37.30	Son ta caghlaaghyn bee bun chingys, as bee jooghid er ny hyndaa gys goarley-gailley.
SIR.37.31	Liorish jooghid ta ymmodee er yiarey nyn laghyn; agh bee yn dooinney sheelt bannit lesh lhiurid bea.
SIR.38.1	Cur e ooashley cooie da’n er-lhee, son y feme foddee ’ve ayd er: son ta’n Chiarn er n’ordrail eh.
SIR.38.2	Son veih yn er smoo syrjey ta lheihys cheet, as yiow eh ooashley veih’n ree.
SIR.38.3	Nee schleï yn er-lhee troggal eh gys ooashley: as bee eh ayns goo-mie mastey ny ard-gheiney.
SIR.38.4	Ta’n Chiarn er chroo medshinyn ass y thalloo; as cha jean dooinney creeney soiaghey-beg jeu.
SIR.38.5	Nagh row yn ushtey jeant oor lesh fuygh, dy voddagh pooar Yee ve er ny hoilshaghey.
SIR.38.6	As t’eh er choyrt schleï da deiney, dy vod ooashley ve echey ayns e obbraghyn mirrillagh.
SIR.38.7	Lesh nyn lheid t’eh coyrt lheihys, as leodaghey nyn bianyn.
SIR.38.8	Jeh nyn lheid ta’n potecaree jannoo seose e haaseyn lheihys; gyn jerrey ta e obbraghyn, as voishyn ta aash feaï-ny-cruinney.
SIR.38.9	My vac, ny bee almoragh ayns dty hingys; agh jean dty phadjer gys y Chiarn, as ver eh dty laynt dhyt.
SIR.38.10	Cur cooyl rish peccah, lhiassee dty vea, as glen dty chree veih dy chooilley ghrogh smooinaghtyn.
SIR.38.11	Cheb oural dy hoar millish, as imraa dy flooyr meein, as oural sonney cour dty vaaish:
SIR.38.12	Eisht cur fys er yn er-lhee, son ta’n Chiarn er n’ordrail eh: ny lhig da goll voïd, son ta feme ayd er.
SIR.38.13	Son ta traa ayn, dy vel bannaght Yee goll marish ny laueyn oc.
SIR.38.14	Son gowee adsyn neesht nyn badjer gys y Chiarn, dy vannaghey shen ny t’ad dy choyrt son aash, as foays, as bea liauyr.
SIR.38.15	Eshyn ta jeh e yoïn jannoo peccah noi e er-croo, lhig da tuittym fo laue yn er-lhee.
SIR.38.16	My vac, lhig da dty yeir tuittym sheese harrish ny merriu; as gow lesh dty ghobberan, myr dy beagh assee trome er daghyrt dhyt hene: eisht cur fo yn ashlish eh, lurg y chliaghtey, as cur oanluckey feudagh da.
SIR.38.17	Jean keayney sharroo, as trimshey trome, as dobberan er e hon, myr s’feeu da, as shen son laa ny jees, nagh bee oo er dty oltooaney: as eisht jean oo hene y gherjaghey son dty hrimshey.
SIR.38.18	Son veih dobberan ta baase cheet, as ta dobberan y chree brishey slaynt.
SIR.38.19	Ayns lheid y seaghyn ta trimshey tannaghtyn: as s’treih yn vea ta lesh sproght yn chree.
SIR.38.20	Ny gow trimshey gys dty chree, eiyr voïd eh, as cooinee er dty yerrey hene.
SIR.38.21	Ny jean shen y yarrood, son cha jig adsyn reesht: cha jean oo foays erbee dasyn, agh skielley dhyt hene.
SIR.38.22	Cooinee er y vriwnys aym’s: son bee yn vriwnys ayd’s y lheid cheddin: Jea er my hon’s, as jiu er dty hon’s.
SIR.38.23	Tra ta’n marroo ec fea, lhig da’n imraa jeh ve ec fea mârish, as bee er dty gherjaghey er e hon, tra ta’n annym er n’immeeaght.
SIR.38.24	Ta creenaght yn dooinney ynsit cheet liorish caa as traa, as hig eshyn dy ve creeney nagh vel seiyt ayns boiraghyn seihltagh.
SIR.38.25	Kys yiow eshyn mooarane ynsagh ta cummal y cheeagh, as ta boggyssagh jeh’n sleean; ta gimman y chesheraght, ta cur-rish obbyr vagheragh, as e haggloo mysh ny dew.
SIR.38.26	Ta e aigney ’sy traaue, as e imnea son foddyr da’n maase.
SIR.38.27	Myrgeddin dy chooilley seiyr as mainshtyr-obbree, ta laboraght oie as laa, as adsyn ta giarey as grainney sealyn, as ta jeidjagh dy yannoo ymmodee sorchyn, as baarail nyn schleï dy chummey jallooyn, as soie dy anmagh, dy chur kione er nyn obbyr.
SIR.38.28	Ta’n gaaue myrgeddin soie gys yn ingan, as e hooill er yn obbyr-yiarn, ta bree yn aile shymley ersooyl e eill, as t’eh strepey rish chiass y choirrey: ta feiyr yn hammar as yn ingan dy kinjagh ayns e chleayshyn, as e hooill dy geyre soit er cummey yn obbyr ta fo e laue; t’eh soiaghey e aigney dy chur kione er e obbyr, as t’eh aggindagh dy yannoo e obbyr glen sollys.
SIR.38.29	Myrgeddin ta’n pasheyder ny hoie ec e obbyr, as chyndaa yn whueeyl mygeayrt lesh e chassyn, eh ta dy jeidjagh soie kinjagh ec e obbyr, as earroo ooilley e obbyr ayns sorchyn:
SIR.38.30	T’eh cummey yn chray lesh e roih, as croymmey sheese e niart gys y thalloo; t’eh kiaralagh dy stainney harrish eh, as t’eh imneagh dy ghlenney yn coirrey.
SIR.38.31	T’ad shoh ooilley treishteil gys nyn laueyn, as ta dagh unnane schleïoil ayns e obbyr.
SIR.38.32	Fegooish lheid ny cummaltee cha vod ard-valley ve er ny choamrey, ny sleih cummal raad sailliu, ayns cheer ny balley.
SIR.38.33	Cha nhegin jeeaghyn son e lheid ayns sheshaght ny fir-choyrlee, ny soie ayns ard-oik mastey’n pobble: cha jean ad soie er stoyl y vriwnys, ny toiggal ’ve oc ayns cooishyn quaallagh: cha nee adsyn nee fockley magh cairys as briwnys, ny cur bun er raaghyn-dorraghey.
SIR.38.34	Agh nee ad stayd y theihll y choamrey, as ta ooilley nyn yeearree ayns nyn obbyr-cheirdey.
SIR.39.1	Agh eshyn ta soie e aigney er leigh yn er smoo syrjey, as ta smooinaghtyn er dy dowin, nee eh ronsaghey magh creenaght ooilley yn chenndeeaght, as ver eh bun er phadeyrys.
SIR.39.2	Freillee eh raaghyn deiney ooasle, as raad ta coraaghyn-dorraghey dowiney, shen y raad vees eshyn ry-gheddyn.
SIR.39.3	Shirree eh magh folliaghtyn raaghyn-creeney, as bee eh ullee ayns coraaghyn-dorraghey.
SIR.39.4	Nee eh reill mastey ard-gheiney, as shassoo fenish princeyn, nee eh troailt trooid cheeraghyn joarree; son t’eh er phrowal yn mie as yn sie mastey deiney.
SIR.39.5	Nee eh soiaghey e chree dy heet dy moghey gys y Chiarn e er-croo, as gowee eh padjer, gys yn er smoo syrjey, as foshlee eh e veeal ayns padjer, as nee eh accan y yannoo son e pheccaghyn.
SIR.39.6	Tra saillish yn Chiarn smoo syrjey, bee eh er ny lhieeney lesh yn spyrryd dy hushtey; nee eh raaghyn-creeney y ockley magh, as ver eh booise da’n Chiarn ayns e phadjer.
SIR.39.7	Nee eh leeideil e choyrle, as e hushtey, as er e olliaghtyn nee eh dy dowin smooinaghtyn.
SIR.39.8	Nee eh soilshaghey magh shen ny t’eh er n’ynsaghey, as bee e voggey ayns leigh conaant y Chiarn.
SIR.39.9	Nee ymmodee e hushtey y voylley, as choud as vees yn seihll er-mayrn, cha bee eh er ny yarrood, cha jed e chooinaghtyn naardey, as bee e ennym ayns imraa veih sheeloghe gys sheeloghe.
SIR.39.10	Nee ashoonyn soilshaghey magh e chreenaght, as nee yn pobble fockley magh e voylley.
SIR.39.11	My yiow eh baase, faagee eh ennym share na thousane; as my vees eh bio, nee eh eh y vishaghey.
SIR.39.12	Ny-yeih, ta ny smoo aym foast dy ghra mychione shen ta mee er smooinaghtyn er; son ta mee er my lhieeney myr yn eayst ec y vullagh.
SIR.39.13	Eaisht-jee rhym, shiuish chloan chrauee, as jean-jee blaaghey magh, myr rose ta gaase liorish strooan y vagheragh.
SIR.39.14	As cur-jee magh bree eunyssagh myr yn frankincense, as blaaghey myr y lilee, cur-jee magh soar millish, as gow jee arrane-moyllee, bannee-jee yn Chiarn ayns ooilley e obbraghyn.
SIR.39.15	Cur-jee ard-voylley da’n ennym echey, as jean-jee soilshaghey magh e voylley lesh arraneyn nyn meillyn, as lesh claasaghyn, as ayns coyrt moylley da, nee shiu loayrt er yn aght shoh:
SIR.39.16	Ta ooilley obbraghyn y Chiarn erskyn-towse mie, as cre-erbee t’eh dy harey bee eh er ny chooilleeney ’syn imbagh cooie.
SIR.39.17	As cha vod unnane erbee gra, Cre shoh? cre hon ta shen? son ec traa cooie bee ad ooilley er ny ronsaghey magh: ec y sarey echeysyn hass ny ushtaghyn myr creaghyn, as ec goan e veeal ny lhiabbaghyn ushtey.
SIR.39.18	Ec y sarey echeysyn t’er ny yannoo cre-erbee saillish, as cha vod unnane erbee lhiettal eh, tra saillish sauail.
SIR.39.19	Ta obbraghyn dy chooilley eill kiongoyrt rish, as cha vod nhee erbee ve keillit veih ny sooillyn echeysyn.
SIR.39.20	T’eh fakin er-dy-rieau, as seihll gyn jerrey, as cha vel nhee erbee yindyssagh ayns e hilley.
SIR.39.21	Cha lhiass da dooinney erbee gra, Cre ta shoh? cre hon ta shen? er-yn-oyr dy vel eh er chroo dy chooilley nhee son nyn ymmyd cooie.
SIR.39.22	E vannaght ren yn thalloo chirrym y choodaghey myr awin, as gushtaghey eh myr thooilley.
SIR.39.23	Myr t’eh er hyndaa ny ushtaghyn ayns sailjys, myr shen hig e yymmoose kinjagh er ny ashoonyn.
SIR.39.24	Myr ta ny raaidyn echey rea da’n vooinjer chrauee, myr shen t’ad oyr-tuittym da ny mee-chrauee.
SIR.39.25	Cour yn vooinjer vie ta reddyn mie er ny chroo veih’n toshiaght: myrgeddin ta reddyn olk cour ny drogh-yantee.
SIR.39.26	Ta ny ard-reddyn son slane ymmyd bea dooinney, Ushtey, aile, yiarn, sollan, flooyr-curnaght, mill, bainney, as fuill yn smeyr-feeyney, as ooil, as coamrey.
SIR.39.27	Ta ooilley ny reddyn shoh son foays da’n vooinjer chrauee: myrgeddin da peccee t’ad er ny hyndaa gys olk.
SIR.39.28	Ta spyrrydyn ayn t’er ny chroo son kerraghey, t’ayns nyn eulys bwoalley dy dewil, ayns traa yn toyrt-mow t’ad deayrtey magh nyn niart, as meeinaghey yn jymmoose echeysyn ren ad y chroo.
SIR.39.29	Aile, as sniaghtey-garroo, as genney, as baase, v’ad shoh ooilley kiarit son kerraghey.
SIR.39.30	Ta feeacklyn beishtyn oaldey, as scorpionyn, ard-nieughyn, as yn cliwe, kerraghey ny mee-chrauee gys toyrt-mow.
SIR.39.31	Nee ad boggey y ghoaill ayns y sarey echey, as bee ad aarloo er y thalloo, tra vees feme roo, as ’sy traa cooie cha jed ad noi e ghoo.
SIR.39.32	Shen-y-fa veih’n toshiaght va mee kiarit, as smooinee mee er ny reddyn shoh, as daag mee ad ayns scrieu.
SIR.39.33	Ta ooilley obbraghyn y Chiarn mie, as ver eh dooin dy chooilley nhee ymmyrchagh ’syn imbagh cooie.
SIR.39.34	Myr shen nagh vod dooinney gra, Ta shoh ny smessey na shen, son ayns traa bee ad ooilley er ny phrowal dy ve mie.
SIR.39.35	As shen-y-fa, cur-jee moylley da’n Chiarn lesh nyn slane cree as goo, as bannee-jee ennym y Chiarn.
SIR.40.1	S’mooar y tooilleil ta cour dy chooilley ghooinney, as ta quing hrome er mec Adam, veih’n laa t’ad goll magh ass breïn nyn mayrey, derrey’n laa t’ad chyndaa gys moir dy chooilley nhee.
SIR.40.2	Ta nyn smooinaghtyn dowin er ny ta ry-heet, as laa yn vaaish seaghney nyn aignaghyn, as jannoo cree agglagh.
SIR.40.3	Chammah veihsyn ta ny hoie er stoyl dy ghloyr, huggeysyn t’er ny injillaghey ayns ooir as leoie.
SIR.40.4	Chammah veihsyn ta coamrit lesh purple as crown, huggeysyn ta ceau lheiney varree.
SIR.40.5	Jymmoose as troo, seaghyn as anvea, aggle y vaaish, as corree, as streeu, as ayns traa ny fea er e lhiabbee, ta e chadley-oie cur shaghrynys er e cheeayll.
SIR.40.6	Cha vel eh goaill agh beggan, ny gyn veg y fea, as ny lurg shen t’eh ayns e chadley, myr fer ’syn arrey-laa, e chree seaghnit lesh ashlishyn agglagh, myr fer chea veih’n eiyrtys caggee.
SIR.40.7	Tra ta ooilley sauchey t’eh doostey as goaill yindys, nagh row yn aggle monney.
SIR.40.8	Ta lheid ny reddyn bentyn gys dy chooilley chretoor, chammah dooinney as baagh, as ta shen shiaght-filley smoo er peccee.
SIR.40.9	Baase as deayrtey-folley, streeu as cliwe, treihys, gortey, seaghyn, as yn phaitt.
SIR.40.10	Ta ny reddyn shoh kiarit cour ny mee chrauee, as kyndagh roosyn haink y thooilley.
SIR.40.11	Ta cooid yn ooir chyndaa gys yn ooir reesht; as cooid yn ushtey gys ny ushtaghyn.
SIR.40.12	Bee dy chooilley slaa-laueeys as mee-chairys er ny chastey: agh nee dellal yeeragh farraghtyn son dy bragh.
SIR.40.13	Bee cooid yn vooinjer vee-chairagh er ny hyrmaghey seose myr strooan, as er ny lheïe ersooyl lesh feiyr, casley rish taarnagh atchimagh lesh fliaghey.
SIR.40.14	Choud as ta e laue foshlit dy ghoaill, ta boggey er: agh hig y drogh-yerrey er ny drogh-yantee.
SIR.40.15	Cha bee cloan ny drogh-yantee banglaneagh; agh t’ad myr fraueyn neu-chooie er y chreg chreoï.
SIR.40.16	Myr weed ta gaase er dagh poyll-ushtey as broogh awin, bee ad astyrit roish faiyr erbee.
SIR.40.17	Ta feoiltys myr garey feer vessoil, as ta myghin farraghtyn son dy bragh.
SIR.40.18	S’maynrey bea yn labbree ta booiagh lesh y stayd t’eh ayn: as t’eh myr fer t’er n’gheddyn tashtaghyn follit.
SIR.40.19	Ta cloan, as dy hroggal ard-valley, freayll ennym dooinney ayns cooinaghtyn: agh ta ben dyn loght ny share na ad ny-neesht.
SIR.40.20	Ta feeyn as kiaulleeaght cur boggey ’sy chree; agh ta graih er creenaght erskyn oc ny-neesht.
SIR.40.21	Ta’n feddan as y psalteree jannoo bingys villish; agh ta chengey villish goaill raad jeu ny-neesht.
SIR.40.22	Ta dty hooill geearree stoamid as aalid; agh roue ny-neesht arroo ’sy ghlassyrid.
SIR.40.23	Cha vel traa erbee neu-chooie son carrey as sheshey dy heet dy cheilley; agh ny s’dooie na ad ny-neesht, ta ben rish e sheshey.
SIR.40.24	Ta braaraghyn as cooney cour traa dy heaghyn: agh ta giastyllys jannoo feaysley smoo na ad ny neesht.
SIR.40.25	Ta airh as argid cur shickyrys da’n chass: agh ta coyrle vie ny share na ad ny-neesht.
SIR.40.26	Ta berchys as niart troggal seose yn cree; agh ta aggle y Chiarn erskyn oc ny-neesht: cha vel nhee dy laccal ayns aggle y Chiarn, as cha vel feme echey cooney y hirrey.
SIR.40.27	Ta aggle y Chiarn garey messoil, dy choadey eh erskyn dy chooilley ghloyr.
SIR.40.28	My vac ny leeid bea chercheenagh, son ta’n baase ny share na lheid y vea.
SIR.40.29	Cha vel yn vioys echeysyn dy ve coontit son bioys, ta e yerkal er boayrd ghooinney elley; son t’eh tayrn scammylt er hene lesh beaghey deiney elley: agh nee dooinney creeney as mie-ynsit shaghney shoh.
SIR.40.30	Ta jeirk millish ayns beeal yn er gyn-nearey: agh ayns e volg nee aile lostey.
SIR.41.1	O vaase, cre cha sharroo as ta’n chooinaghtyn jeed’s da’n dooinney ta beaghey ec e aash ayns e chummallyn, da’n dooinney nagh vel nhee erbee echey dy heaghney eh, as ta bishaghey ayns dy chooilley nhee, dy jarroo, dasyn ta foast son beaghey y ghoaill.
SIR.41.2	O vaase, s’mie ta dty vriwnys da’n ymmyrchagh, as dasyn ta e niart failleil, ta nish ayns e henn eash, as seaghnit lesh dy chooilley nhee, as dasyn t’ayns mee-hreishteil, as er choayll e chree.
SIR.41.3	Ny gow aggle roish briwnys y vaaish, cooinee orroosyn t’er ve royd, as hig dty yeï, son shoh briwnys y Chiarn er dy chooilley chretoor.
SIR.41.4	As cre’n-fa t’ou uss noi aigney yn er smoo syrjey? cha bee veg y vriaght ’syn oaie, nee jeih, ny keead, ny thousane bleïn, ta dty heihll er ve.
SIR.41.5	Ta cloan ny drogh-yantee cloan dwoaiagh, as t’ad taaghey sheshaght ny mee-chrauee.
SIR.41.6	Nee eiraght cloan ny drogh-yantee goll naardey, as bee scammylt foddey beayn er nyn sluight.
SIR.41.7	Nee’n chloan plaiynt er ayr mee-chrauee, er-yn-oyr dy bee ad er ny oltooan kyndagh rishyn.
SIR.41.8	Smerg diuish, gheiney mee-chrauee, t’er hreigeil leigh yn Jee smoo syrjey; son my ta shiu bishaghey, bee eh gys nyn doyrt-mow.
SIR.41.9	As my vees shiu er nyn ruggey, bee shiu er ny ruggey gys mollaght: as tra yiow shiu baase, mollaght vees nyn gronney.
SIR.41.10	Nee ooilley ny ta jeh’n ooir chyndaa gys ooir reesht: myrgeddin nee ny mee-chrauee goll veih mollaght gys toyrt-mow.
SIR.41.11	Ta trimshey deiney mychione nyn gallin: agh bee drogh-ennym ny drogh-yantee er ny yarrood.
SIR.41.12	Gow kiarail jeh dty ghoo-mie, son nee shen tannaghtyn mayrt ny-sodjey na thousane dy hashtaghyn mooar airhey.
SIR.41.13	Cha nee seihll liauyr ta jannoo bea vie, agh ta goo-mie farraghtyn son dy bragh.
SIR.41.14	My chloan, freill-jee ynsaghey ayns shee: son creenaght ta keillit, as stoyr nagh vel ry-akin, cre’n ymmyd t’ayndoo nyn-neesht?
SIR.41.15	Ta’n dooinney ta keiltyn e ommijys, ny s’keeayllagh na eshyn ta keiltyn e chreenaght.
SIR.41.16	Shen-y-fa, bee jeh eddin naareydagh ôney, cordail rish my ghoo; son cha vel eh mie dy ve naareydagh ayns dy chooilley nhee, chamoo te dy slane er ny lowal er dy chooilley oyr.
SIR.41.17	Gow nearey jeh maarderys er coontey dty ayr as dty voir; as jeh breg fenish prince as dooinney pooaral:
SIR.41.18	Jeh loght fenish briw as fer-reill: jeh mee-chairys fenish quaiyl as theay: jeh dellal volteyragh fenish dty cho-heshey as dty charrey:
SIR.41.19	As jeh maarlys raad t’ou cummal, as jeh brishey cairys, noi ynrickys Yee as e chonaant; as dy ve myr brout ec y voayrd; as jeh molteyrys ayns creck as kionnagh:
SIR.41.20	As jeh dy ve tostagh roosyn ta bannaghey dhyt; as dy yeeaghyn er streebagh:
SIR.41.21	As dy hyndaa ersooyl dty eddin veih dty ghooinney-mooinjerey, ny dy cheiltyn gioot ny legad, ny dy vlakey er ben dty naboo:
SIR.41.22	Ny dy violaghey e inney-veyl, as nagh jig oo coair e lhiabbee; ny jeh raaghyn scammyltagh fenish caarjyn: as tra nee oo thurn mie, nagh der oo flout lesh:
SIR.41.23	As nagh jig oo harrish ny cooyl-chassey shen ny t’ou er chlashtyn; as nagh jean oo folliaghtyn y vrah.
SIR.41.24	As shoh myr vees dty nearey lowal as feudagh, as bee oo ayns foayr rish dy chooilley ghooinney.
SIR.42.1	Jeh ny reddyn shoh ny bee nearey ort, as son ammys dooinney erbee, ny bee foiljagh ayndoo:
SIR.42.2	Jeh leigh yn er smoo syrjey, as e chonaant, as jeh briwnys, dy gheyrey ny mee-chrauee:
SIR.42.3	Jeh coontey kiart rish dty cho-heshaghyn as troailtee, ny jeh gioot eiraght eddyr caarjyn:
SIR.42.4	Jeh corrymid meihaghyn as weightyn, ny jeh cosney mooarane ny beggan.
SIR.42.5	As dy ve geyre mysh cooid varchan, dy chur smaght as ynsaghey da cloan, as dy hayrn fuill er lhiatteeyn drogh-harvaant.
SIR.42.6	Te mie dy ve cummyr raad ta drogh-ven, as dy yeigh seose raad ta ymmodee laueyn mygeayrt.
SIR.42.7	Shirveish magh dy chooilley nhee ayns coontey as towse, as scrieu sheese ooilley ny t’ou cur magh, ny goaill stiagh.
SIR.42.8	Ny bee nearey ort dy choyrlaghey yn vee-cheeayllagh as ommijagh, as dy ve ass lieh yn chenndeeaght noi yn aegid: myr shoh nee oo soilshaghey dty ynsaghey vie, as bee oo ayns goo-mie ec dy chooilley ghooinney.
SIR.42.9	Ta’n ayr doostey son e inneen gyn-yss da dooinney erbee, as ta’n chiarail j’ee cur coayl e chadley er: tra t’ee aeg, er-aggle dy jed ee shaghey blaa e eash: as lurg j’ee ve poost, er-aggle dy beagh dwoaie currit j’ee.
SIR.42.10	Ayns traa e moidynys, er-aggle dy voghe ee scammylt, as ee dy ve torragh ayns thie e ayrey: as tra ta dooinney eck, er-aggle dy jean ee gymmyrkey ee hene dy olk; as erreish j’ee ve poost, dy beagh ee gennish.
SIR.42.11	Freill arrey gyere er inneen gyn-nearey, er-aggle dy der ee ort dy ve craid da dty noidyn, as an-ghoo ’syn ard-valley, as oltooan mastey’n pobble, as dy bee oo er dty naaragh fud y theay.
SIR.42.12	Ny jean soiagh jeh aalid dy chooilley unnane, as ny jean sheshaght rish drogh vraane.
SIR.42.13	Son veih coamraghyn ta’n lhemeen cheet, as veih drogh-vraane olkys.
SIR.42.14	Ta coyrle vie yn dooinney raghtagh ny share na brynneraght y ven oalsey, ben, er-lhiam, ta cur lh’ee nearey as oltooan.
SIR.42.15	Nee’m nish gimraa er obbraghyn y Chiarn, as fockley magh shen ny ta mee er n’akin: Ayns goo yn Chiarn ta e obbraghyn.
SIR.42.16	Myr ta soilshey yn ghrian cur-my-ner dy chooilley nhee, shen myr ta gloyr y Chiarn ry-akin ayns ooilley e obbraghyn.
SIR.42.17	Cha vel y Chiarn er choyrt pooar da eer e nooghyn dy ghoaill slane baght jeh ooilley e obbraghyn mirrillagh, ta’n Chiarn ooilley-niartal ayns e phooar er hickyraghey, dy vod cre-erbee t’ayn, ve er ny oardaghey son e ghloyr.
SIR.42.18	T’eh dy baghtal cur-my-ner yn diunid, as yn cree, as cur tastey da kialgyn croutagh deiney: son da’n Chiarn cha vel nhee erbee gyn-yss, as t’eh cur-my-ner cowraghyn y theihll.
SIR.42.19	T’eh soilshaghey ny reddyn t’er n’gholl shaghey, as ta ry-heet, as cur briaght er kesmadyn nheeghyn follit.
SIR.42.20	Cha vel smooinaghtyn erbee gyn-yss dasyn, chamoo ta fockle hene keillit voish.
SIR.42.21	T’eh er hoiaghey magh dy stoamey obbraghyn ooasle e chreenaght, as t’eh er-dy-rieau as seihll gyn jerrey; ny sloo, ny ny smoo cha vod ve jeant jehsyn; chamoo t’eh feme fer-coyrlee erbee.
SIR.42.22	O cre wheesh dy v’er ny yeearree ta ooilley e obbraghyn! as shen foddee dooinney fakin eer ayns smayl.
SIR.42.23	Ta dy chooilley nhee jeu shoh beayn, as tannaghtyn son dy bragh, cour dy chooilley ymmyd, as t’ad ooilley biallagh.
SIR.42.24	Ta dy chooilley nhee dooble noi ry-hoi, as cha vel eh er n’aagail nhee erbee giare.
SIR.42.25	Ta’n derrey yeh niartaghey gys foays y jeh elley: as quoi oddys ve jeant magh lesh cur-my-ner e ghloyr?
SIR.43.1	Yn yrjid erskyn towse, yn aer sollys, aalid niau, marish e hilley gloyroil.
SIR.43.2	Yn ghrian tra te cheet rish, soilshaghey ec eirree greïe yindyssagh, obbyr yn er smoo syrjey.
SIR.43.3	Mysh y vunlaa ta’n cheer sponkit fo, as quoi oddys surranse yn chiass loshtee echey?
SIR.43.4	Ta dooinney ta sheidey fo coirrey ayns obbraghyn dy hiass, agh ta’n ghrian lostey ny sleityn three keayrtyn s’breeoil; sheidey magh gollyn aileagh, as cur magh tendreilyn, te dolley ny sooillyn.
SIR.43.5	S’mooar ta’n Chiarn ren croo eh, as ec e harey te goll dy kinjagh.
SIR.43.6	Ren eh yn eayst myrgeddin dy hirveish ayns e imbagh, dy hoilshaghey ny earishyn, as son cowrey jeh’n theihll.
SIR.43.7	Veih’n eayst ta cowrey ny feaillaghyn, yn soilshey eck ta goll ny veggan as ny veggan veih’n vullagh.
SIR.43.8	Ta’n vee er ny enmys urree, bishaghey dy yindyssagh ayns e caghlaa, leeideilagh armeeyn yn yrjid, soilshean ayns aer niau;
SIR.43.9	Aalid niau, gloyr ny rollageyn, seihll dy hoilshey ayns ynnydyn syrjey yn Chiarn.
SIR.43.10	Ec sarey yn er casherick nee ad shassoo ayns nyn goorse, as gyn dy bragh gannooinaghey er nyn arrey.
SIR.43.11	Jeeagh er y goll twoaie, as cur moylley dasyn ren cummey eh, feer aalin te ayns y sollyssid echey.
SIR.43.12	Te combaasal yn aer mygeayrt lesh bow gloyroil, as ta laueyn yn er smoo syrjey er lhoobey eh.
SIR.43.13	Liorish e harey t’eh coyrt er y fliaghey dy huittym dy trome, as dy tappee lhiggey magh tendreilyn e vriwnys.
SIR.43.14	Liorish shoh ta ny tashtaghyn er ny osley, as ta ny bodjallyn getlagh magh myr eeanlee.
SIR.43.15	Liorish e ard phooar t’eh shickyraghey ny bodjallyn, as ta ny claghyn-sniaghtee er ny vrishey myn.
SIR.43.16	Kiongoyrt rishyn ta ny sleityn er-creau, as ec e aigney ta’n gheay-jiass sheidey.
SIR.43.17	Ta feiyr y taarnagh coyrt er y thalloo craa, ta’n sterrym my-hwoaie as y gheay-chassee jannoo myrgeddin: myr eeanlee ta getlagh t’eh skeayley yn sniaghtey as ta’n tuittym sheese echey casley rish tuittym lheimyderyn faiyr.
SIR.43.18	Ta’n sooill goaill yindys jeh aalid yn yillid echey, as ta’n cree ayns atchim myr te ceau.
SIR.43.19	Yn lheeah-rio neesht myr sollan t’eh deayrtey er y thalloo, as tra te riojit, te lhie er baare ny stakyn birragh.
SIR.43.20	Tra ta’n gheay sheidey feayr veih yn twoaie, ta’n ushtey er ny chreoghey ayns rio, te tannaghtyn er dy chooilley loghan ushtey, as coodaghey ny ushtaghyn mooarey myr lesh eilley-broghil.
SIR.43.21	Te cur mow ny sleityn, as lostey yn aasagh, as stroie yn faiyr myr aile.
SIR.43.22	Saase leah son shoh ooilley kay ta cheet dy gerrit; ta druight, cheet lurg chiass, dy ooraghey.
SIR.43.23	Liorish e ghoo t’eh kiunaghey yn diunid, as soiaghey ellanyn ayn.
SIR.43.24	Adsyn ta shiaulley er y cheayn, t’ad ginsh jeh’n gaue echey; as tra ta shin clashtyn eh lesh nyn gleayshyn, ta shin goaill yindys jeh.
SIR.43.25	Son ayns shen ta obbraghyn atchimagh as yindyssagh ry-akin, earrooyn jeh dy chooilley cheint dy chretooryn, as whaleyn er ny chroo.
SIR.43.26	Liorishyn vees aïgh vie er nyn obbraghyn, as liorish e ghoo ta dy chooilley nhee er nyn gummal seose.
SIR.43.27	Foddee mayd loayrt lane, as ny-yeih cheet giare; shen-y-fa, ayns fockle, Eshyn ooilley.
SIR.43.28	Kys oddys mayd ard-voylley feeu ’choyrt da? son t’eh ard erskyn ooilley e obbraghyn.
SIR.43.29	Ta’n Chiarn atchimagh as feer ard, as s’yindyssagh ta e phooar!
SIR.43.30	Tra ta shiu gloyraghey’n Chiarn, cur-jee ard-voylley da gys y chooid sodjey jeh nyn niart; son dy jarroo foast bee eh foddey er-y-skyn; as tra ta shiu cur ard-voylley da, cur-jee magh ooilley nyn booar, as ny bee-jee liastey, son cha vod shiu dy bragh goll foddey dy liooar.
SIR.43.31	Quoi t’er n’akin eh, dy voddagh eh ginsh dooin? as quoi oddys ard-voylley corrym y choyrt da?
SIR.43.32	Ta foast reddyn s’yindyssagh na ad shoh keillit voïn, son cha vel shin er vakin agh beggan jeh e obbraghyn.
SIR.43.33	Son ta’n Chiarn er chiaddey dy chooilley nhee, as er y vooinjer chrauee t’eh er yiootal creenaght.
SIR.44.1	Lhig dooin nish soiaghey magh moylley deiney ooasle, as nyn shenn-ayryn ayns nyn sheelogheyn.
SIR.44.2	Lioroosyn ta’n Chiarn er hoilshaghey mooarane gloyr, trooid e phooar niartal veih’n toshiaght.
SIR.44.3	Lheid as ren gymmyrkey reill ayns nyn reeriaghtyn, deiney ooasle son nyn booar, fir-choyrlee tushtagh as fockley magh phadeyrys.
SIR.44.4	Leeideilee yn theay liorish nyn goyrle as liorish nyn dushtey ayns ynsagh cooie son y pobble, creeney as floaoil ayns nyn ynsaghey.
SIR.44.5	Lheid as hooar magh bingys kiaullee, as ren fockley magh arraneyn scruit.
SIR.44.6	Deiney berchagh ayns slane fort, beaghey dy sheeoil ayns nyn gummallyn.
SIR.44.7	V’ad shoh ooilley ayns ooashley rish nyn lhing, as v’ad gloyr nyn sheelogheyn.
SIR.44.8	Ta paart jeu shoh t’er n’aagail ennym mie nyn yeï, as ard-ghoo gys earishyn foddey.
SIR.44.9	As ta paart elley nagh vel veg yn imraa jeu, t’er herraghtyn myr nagh beagh rieau nyn lheid er ve, ny ad hene ruggit, ny nyn gloan nyn yeï.
SIR.44.10	Agh v’ad shoh deiney myghinagh, as ta’n ynrickys oc ayns cooinaghtyn kinjagh.
SIR.44.11	Ec y sluight oc nee eiraght vie dy kinjagh tannaghtyn, as ta’n chloan oc cheu-sthie jeh’n chonaant.
SIR.44.12	Ta’n sluight oc shassoo dy shickyr, as nyn gloan er y choontey oc.
SIR.44.13	Nee’n sluight oc tannaghtyn gys earishyn foddey beayn, as cha bee yn ghloyr oc er ny leodaghey.
SIR.44.14	Ta ny kirp oc oanluckit ayns shee, agh ta’n ennym oc bio er son dy bragh.
SIR.44.15	Nee yn pobble ginsh jeh nyn greenaght, as nee yn theay soilshaghey magh nyn moylley.
SIR.44.16	Ren Enoch yn Chiarn y wooiys, as v’eh goit seose gys niau, preachoor dy arrys gys ny sheelogheyn.
SIR.44.17	Va Noah er ny gheddyn ynrick as cairagh ayns traa yn yymmoose, as v’eh goit myr yeearlys son y theihll; shen-y-fa v’eh faagit son fooilliagh da’n theihll, tra haink yn thooilley.
SIR.44.18	Va conaant dy bragh farraghtyn jeant rishyn; nagh beagh dy chooilley eill arragh er ny stroie liorish thooilley.
SIR.44.19	Va Abraham shenn-ayr mooar ymmodee pobble: ayns ooashley cha row unnane erbee casley rish.
SIR.44.20	Dreill eh leigh yn er smoo syrjey, as v’eh ayns conaant rish: ayns e eill ren eh yn conaant y hickyraghey, as tra v’eh er ny phrowal, v’eh er ny gheddyn firrinagh.
SIR.44.21	Shen-y-fa ren eh shickyraghey da lesh breearrey, dy jinnagh eh bannaghey ny ashoonyn ayns e luight, as dy jinnagh eh eshyn y vishaghey myr joan ny hooirey, as soiaghey seose e luight myr ny rollageyn, as cur daue eiraght veih faarkey gys faarkey, as veih’n awin gys ardjyn sodjey magh yn ooir.
SIR.44.22	Rish Isaac ren eh niartaghey myrgeddin bannaght ooilley sheelnaue, as yn conaant: [er graih e ayr Abraham],
SIR.44.23	As hug eh er lhie er kione Yacob. Ghow eh rish ayns e vannaght, as hug eh eiraght da, as rheynn eh e chronneeyn; mastey’n daa hribe jeig ren eh ad y rheynn.
SIR.45.1	As jeh’n cluight echey v’er ny ruggey dooinney myghinagh, hooar foayr ayns shilley dy chooilley ghooinney, eer Moses, va ayns graih Jee as dooinney, yn imraa echey ta bannit.
SIR.45.2	Hug eh er dy ve casley rish ny nooghyn gloyroil, as hrog eh eh gys ard-ooashley, myr shen dy row e noidyn ayns aggle roish.
SIR.45.3	Liorish e ghoan hug eh er ny 
SIR.45.4	Ren eh eshyn y chasherickey ayns e ynrickys as meenid, as eh y reih erskyn dy chooilley ghooinney.
SIR.45.5	Hug eh er dy chlashtyn e choraa, as hug eh lesh eh ayns y vodjal dorraghey, as hug eh da annaghyn kiongoyrt rish e eddin, eer leigh yn vea as tushtey, ry-hoi gynsaghey e chonaantyn da Jacob, as e vriwnyssyn da Israel.
SIR.45.6	Ren eh Aaron y hroggal seose, va ny ghooinney casherick casley rish hene, eer e vraar, jeh tribe Levi.
SIR.45.7	Conaant dy bragh farraghtyn ren eh rish, as hug eh da yn ard-saggyrtys mastey’n pobble, choamree eh eh dy aalin lesh jewellyn stoamey, as lesh y gharmad liauyr gloyroil.
SIR.45.8	Ren eh magh eh lesh ard-ooashley; as soiaghey magh eh lesh garmadyn costal, lesh breechyn, lesh y choamrey liauyr, as yn ephod.
SIR.45.9	As chombaase eh eh lesh pomegranateyn, as lesh ymmodee cluig airhey ooilley mygeayrt, myr v’eh goll, son kiaull as feiyr dy v’er ny chlashtyn ayns y chiamble, as son imraa da cloan e phobble;
SIR.45.10	Lesh garmad casherick, lesh airh, as sheeidey gorrym, as purple, obbyr yn embroiderer, lesh y breast plate dy vriwnys, as lesh 
SIR.45.11	Lesh scarleod cast, jeant liorish yn obbree schleïoil, lesh claghyn costal, grainnit myr sealyn, as soit ayns airh, obbyr yn jeweller, lesh scrieu grainnit son cowrey, lurg earroo tribeyn Israel.
SIR.45.12	Hoie eh attey dy airh er y vitre, er va grainnit CASHERICKYS, yn stoamid dy ooashley, obbyr chostal, yeearree ny sooillyn, gloyroil as aalin.
SIR.45.13	Roishyn cha row rieau e lheid, chamoo ren rieau joarree erbee ’choyrt er ad, agh ynrycan e chloan, as cloan e chlienney son sheelogheyn.
SIR.45.14	Bee ny ourallyn oc dy slane baarit, daa cheayrt ’sy laa kinjagh.
SIR.45.15	Ren Moses eh y chasherickey, as ooilaghey lesh yn ooil casherick: va shoh er ny phointeil da liorish conaant dy bragh farraghtyn, as da e luight, choud’s by-veayn ny niaughyn, dy jinnagh ad shirveish er, as cooilleeney oik y taggyrt, as y pobble y vannaghey ayns e ennym.
SIR.45.16	Reih eh eshyn erskyn dy chooilley ghooinney bio, dy hebbal ourallyn gys y Chiarn, incense as soar millish, son imraa, dy yannoo lhiasaghey son e phobble.
SIR.45.17	Hug eh da e haraghyn, as pooar ayns slattyssyn dy vriwnys, dy ynsaghey e lattyssyn da Jacob, as dy hoilshaghey e leighyn da Israel.
SIR.45.18	Ren joarreeyn girree-magh n’oï, as lunee ad eh ’syn aasagh, eer ny deiney va er cheu Dathan as Abiram, as sheshaght Chore, lesh farg as eulys.
SIR.45.19	Honnick y Chiarn shoh, as v’eh jymmoosagh, as ayns e chorree eulyssagh v’ad er nyn stroie: ren eh yindyssyn orroo, dy stroie ad lesh lossey aileagh.
SIR.45.20	Agh ren eh Aaron ny s’onnoroil, as hug eh eiraght da, as rheynn eh er ny messyn-toshee dy vishaght, erskyn ooilley chiare eh arran ayns palchey.
SIR.45.21	Son d’ee ad jeh ourallyn y Chiarn, hug eh dasyn as da e luight.
SIR.45.22	Foast, ayns cheer y phobble, cha row eiraght eddyr echey, chamoo va cronney erbee echey mastey’n pobble: son ta’n Chiarn hene e chronney as e eiraght.
SIR.45.23	Yn trass er ayns gloyr ta Phinehas mac Eleazar, er-yn-oyr dy row graih jeean echey ayns aggle y Chiarn, as hass eh seose lesh slane dunnallys cree tra va’n pobble er hreigeil yn Jee oc, as ren eh lhiasaghey son Israel.
SIR.45.24	Shen-y-fa va conaant dy hee jeant rishyn, dy beagh eh yn fer syrjey ’syn ynnyd casherick, as mastey e phobble, as dy beagh echeysyn, as ec e luight, ooashley yn taggyrtys trooid nyn sheelogheyn,
SIR.45.25	Cordail rish y conaant jeant rish David mac Jesse, jeh tribe Yuda, dy beagh eiraght y ree da’n cluight echeysyn ny-lomarcan: myr shen dy beagh eiraght Aaron myrgeddin da’n cluight echeysyn.
SIR.45.26	Dy der Jee diu creenaght ayns nyn gree, dy vriwnys e phobble ayns cairys, nagh bee ny reddyn mie oc er nyn leodaghey, as dy vod yn ghloyr oc farraghtyn son dy bragh.
SIR.46.1	Va Joshua, mac Nun, feer dunnal ayns caggey, as eshyn haink lurg Moses ayns spyrryd breeoil, va, cordail rish e ennym, ny haualtagh cronnal da cloan reiht Yee, son goaill kerraghey er ny noidyn dirree seose noi oc, dy hoiaghey Israel ayns nyn eiraght.
SIR.46.2	Cre’n ghloyr onnoroil ren eh ’chosney, tra hrog eh seose e laueyn, as heeyn eh magh e chliwe noi ny ard-valjyn!
SIR.46.3	Quoi roishyn hass myr shen huggey, va yn ard-leeideilagh ayns caggaghyn y Chiarn?
SIR.46.4	Nagh row yn ghrian er ny hyndaa ec yn yeearree echeysyn? as nagh row yn laa shen corrym rish jees?
SIR.46.5	Deïe eh er y Chiarn smoo syrjey, tra haink ny noidyn chion er, er dy chooilley heu, as hug y Chiarn ooilley-niartal clashtyn da.
SIR.46.6	As lesh trimmid claghyn-sniaghtee yindyssagh huitt y caggey dewil er ny ashoonee, as ayns goll sheese [lesh Beth-horon] ren eh e noidyn y stroie, dy voddagh toiggal ve ec ny ashoonee jeh ooilley nyn niart, as dy row eh caggey ayns shilley yn Chiarn, fo leeideilys yn Ooilley-niartal.
SIR.46.7	Rish lhing Voses myrgeddin ren eh obbyr vyghinagh, eh hene as Caleb mac Jephunne, ayns dy hass ad noi yn irree-magh, as lhiett ad yn pobble veih peccah, as hug ad ny-host yn trughanys mee-chrauee.
SIR.46.8	As jeh shey cheead thousane coshee, v’ad shoh ny-neesht ynrycan er-mayrn dy leeideil yn pobble gys nyn eiraght, eer gys y cheer ta taal lesh bainney as mill.
SIR.46.9	Hug y Chiarn myrgeddin bree ayns Caleb, ren tannaghtyn mârish gys e henn eash: myr shen dy jagh eh stiagh er thalloo ard-magh ny cheerey, as hooar e luight eh son eiraght.
SIR.46.10	Dy voddagh ooilley cloan Israel cur my-ner, dy vel eh mie dy eiyrt da’n Chiarn.
SIR.46.11	As mychione ny briwnyn, dagh unnane lurg nyn ennym, yn cree oc nagh jagh er-shaghryn, ny scarrey veih’n Chiarn, lhig da’n chooinaghtyn oc ve bannit.
SIR.46.12	Lhig da ny craueyn oc blaaghey ’syn oaie, as lhig da’n ennym ooasle ocsyn tannaghtyn er nyn gloan.
SIR.46.13	Ren Samuel phadeyr y Chiarn, er va e Hiarn graihagh, reeriaght y hoiaghey seose, as princeyn y ooilaghey harrish e phobble.
SIR.46.14	Liorish leigh yn Chiarn ren eh yn pobble y vriwnys, as ren y Chiarn soiaghey jeh cloan Yacob.
SIR.46.15	Liorish e ynrickys v’eh er ny phrowal dy ve ny adeyr firrinagh, as liorish e ghoo v’eh cronnit dy ve firrinagh ayns ashlish.
SIR.46.16	Tra hion e noidyn eh er dy chooilley heu, deïe eh er y Chiarn ooilley-niartal, as heb eh yn eayn-ourallagh.
SIR.46.17	As ren y Chiarn taarnaghey veih niau: as lesh tharmane feiyral hug eh er e choraa dy v’er ny chlashtyn.
SIR.46.18	As stroie eh fir-reill ny Tyrianee, as ooilley princeyn ny Philistinee.
SIR.46.19	As roish e chadley vaaish, ren eh eh-hene y heyrey ayns shilley yn Chiarn as e er-ooilit, Cha vel mee er ghoaill cooid ghooinney erbee, wheesh as braag: as cha ren dooinney erbee eshyn y gheyrey.
SIR.46.20	As lurg e vaase ren eh phadeyrys, as hoilshee eh da’n ree cre’n erree harragh er, as hrog eh seose e choraa veih’n ooir ayns phadeyrys, dy chastey mee-chraueeaght y phobble.
SIR.47.1	As ny lurg-syn hrog seose Nathan y phadeyr rish lhing Ghavid.
SIR.47.2	Myr ta’n eeh er ny ghoaill myr reih veih’n oural dy hee, myr shen va David er ny reih ass cloan Israel.
SIR.47.3	Chloie eh rish lionyn myr rish mannanyn, as rish beishtyn-feïe myr eayin.
SIR.47.4	Nagh varr eh foawr tra nagh row eh foast agh scollag? as nagh ghow eh ersooyl yn oltooan veih’n pobble, tra hrog eh seose e laue lesh clagh ’sy sling, as hug eh fo-chosh mooaralys Gholiath?
SIR.47.5	Son deïe eh er y Chiarn smoo syrjey, as hug eh da troshid ayns e laue-yesh dy varroo yn fer-caggee niartal shen, as dy hoiaghey seose ooashley e phobble.
SIR.47.6	Myr shen dy dug y pobble da yn goo dy varr eh jeih thousaneyn, as hug ad moylley da ayns bannaghtyn y Chiarn, ayns dy dug eh da attey gloyroil.
SIR.47.7	Son stroie eh ny noidyn er dy chooilley heu, as hug eh mow nyn dranlaasee ny Philistinee, as vrish eh eairk nyn booar gys y laa t’ayn jiu.
SIR.47.8	Ayns ooilley e obbraghyn hug eh ard-voylley da’n er-casherick smoo syrjey lesh goan dy ghloyr; lesh ooilley e chree ghow eh arraneyn-moyllee, as va graih echey er e er-croo.
SIR.47.9	Ren eh arranee y hoiaghey roish yn altar, lesh nyn goraaghyn dy yannoo kiaulleeaght eunyssagh, as dagh laa dy choyrt moylley ayns nyn arraneyn.
SIR.47.10	Ren eh ny feaillaghyn oc aalin as ooasle, as ny imbaghyn casherick y hoiaghey ayns order gys y jerrey, dy choyrt moylley da’n ennym smoo casherick, as son bingys dy ve ’sy chiamble fey-ny-laa.
SIR.47.11	Ghow yn Chiarn ersooyl e pheccaghyn, as hug eh da pooar foddey-beayn: hug eh da conaant reeaghyn as stoyl-reeoil gloyroil ayns Israel.
SIR.47.12	Ny lurg-syn hrog seose mac creeney, as er y choontey echeysyn ren e reill roshtyn foddey as gerrit.
SIR.47.13	Ren Solomon reill ayns traa sheeoil, as hooar eh ooashley; son hug Jee shee da er dy chooilley heu mygeayrt-y-mysh, son caa dy hroggal thie gys e ennym, as e ynnyd-casherick y hoiaghey seose dy ve foddey beayn.
SIR.47.14	Cre cha creeney as v’ou ayns dty aegid, as lhieent lesh tushtey myr [ta’n awin] lesh thooilley!
SIR.47.15	Ren dty annym’s goaill stiagh yn slane seihll, as ren oo eh y lhieeney lesh raaghyn-dorraghey.
SIR.47.16	Hie dt’ennym’s magh foddey gys ny ellanyn; as son dty hee va graih oc ort.
SIR.47.17	V’ou yindys ny cheeraghyn son dty arraneyn-moyllee, as dty raaghyn-creeney, as raaghyn-dorraghey, as son diunid dty ynsaghey.
SIR.47.18	Liorish ennym y Chiarn Jee, ta enmyssit y Chiarn Jee Israel, ren oo airh y haglym myr stainney, as ren oo argid y vishaghey myr leoaie.
SIR.47.19	Ren oo dty veeghyn y chroymmey gys mraane, as liorish dty chorp ren oo tuittym fo ammys joarree.
SIR.47.20	Hayrn oo scammylt er dty ooashley, as oltooan er dty luight: myr shen dy dug oo lhiat jymmoose er dty chloan, as v’ou seaghnit son dty ommijys.
SIR.47.21	Myr shen va’n reeriaght er ny rheynn, as ren reeriaght mee-viallagh girree-magh veih Ephraim.
SIR.47.22	Agh cha jean myghin y Chiarn dy bragh failleil, chamoo nee veg jeh e obbraghyn cherraghtyn, chamoo ver eh naardey sluight e chloan reiht, as y sluight echeysyn ta graihagh er cha der eh mow: shen-y-fa daag eh fooilliagh da Jacob, as veihsyn fraue da David.
SIR.47.23	Myr shoh chaddil Solomon marish e ayraghyn, as jeh e luight daag eh ny lurg Rehoboam, eer ommijys y phobble, as fer gyn tushtey, ren y pobble y hyndaa ersooyl lesh e choyrle. V’ayn myrgeddin Jeroboam mac Nebat, ren Israel y hayrn fo peccah, as hug Ephraim er-shaghryn ayns drogh-raad.
SIR.47.24	As va nyn beccaghyn er nyn mishaghey erskyn-towse, dy row ad er nyn eebyrt ass y cheer.
SIR.47.25	Son deiyr ad er dy chooilley vonney dy vee-chraueeaght, derrey haink y kerraghey trome orroo.
SIR.48.1	Eisht hass seose Elias yn phadeyr myr aile, as ren e ghoo lossey myr lamp.
SIR.48.2	Hug eh lesh gortey hrome orroo, as liorish e ghraih jeean ren eh yn earroo oc y leodaghey.
SIR.48.3	Liorish goo yn Chiarn yeigh eh seose ny niaughyn, as myrgeddin hug eh lesh neose aile three keayrtyn.
SIR.48.4	O Elias, kys v’ou er ny ooashlaghey ayns dty obbraghyn mirrillagh! as casley rhyt’s quoi v’er ny ghloyraghey!
SIR.48.5	Uss, ren dooinney marroo y hroggal seose veih’n baase, as e annym veih ynnyd ny merriu, liorish goo yn er smoo syrjey:
SIR.48.6	Uss, hayrn toyrt-mow er reeaghyn, as hug sheese ard-gheiney veih nyn stuill staydoil.
SIR.48.7	Uss, cheayll oghsan y Chiarn ayns Sinai, as y vriwnys dy cherraghey ayns Horeb:
SIR.48.8	Uss, ren reeaghyn y ooilaghey dy ghoaill cooilleeney, as phadeyryn dy heet ayns oik dty yeï:
SIR.48.9	Uss, v’er dty ghoaill seose ayns geay-chassee dy aile, as ayns fainagh dy chabbil aileagh:
SIR.48.10	Uss, va er ny oardrail son oghsan ny traaghyn, dy veeinaghey jymmoose briwnys y Chiarn, veih brishey magh ayns eulys, dy hyndaa cree yn ayr lesh y vac, as dy niartaghey tribeyn Yacob.
SIR.48.11	Bannit t’adsyn honnick oo, as hooar baase ayns dty ghraih, son bee mayd ayns shickyrys bio.
SIR.48.12	She Elijah v’er ny choodaghey lesh geay-chassee: as Elisha v’er ny lhieeney lesh y spyrryd echeysyn: ayns earish e vea cha row eh ayns imnea roish prince erbee, chamoo fo ammys da dooinney dy row rieau bio.
SIR.48.13	Cha row nhee ’sy theihll er-e-skyn; as lurg e vaase ren e chorp phadeyrys.
SIR.48.14	Ren eh yindyssyn ayns e vea, as ec e vaase va e obbraghyn mirrillagh.
SIR.48.15	Son ooilley shoh cha ghow yn pobble arrys, chamoo ren ad scuirr veih nyn beccaghyn, derrey v’ad er nyn spooilley as eebrit ass nyn jeer hene, as er nyn skeayley feaï-ny-cruinney: foast va er-mayrn sluight fardalagh, as fer-reill ayns thie Ghavid:
SIR.48.16	Ren paart jeu Jee y wooiys, as paart elley hie er nyn doshiaght ayns peccaghyn.
SIR.48.17	Ren Hezekiah niartaghey e ard-valley, as hug eh lesh ushtey stiagh ’sy vean echey: chleiy eh yn chreg chreoi lesh yiarn, as ren eh chibbraghyn ushtey.
SIR.48.18	’Sy lhing echeysyn haink Sennacherib seose, as hug eh Rabshakeh er chaghteraght, as hrog eh seose e laue noi Sion, as ren eh boggyssagh dy mooaralagh.
SIR.48.19	Eisht va ny creeaghyn as ny laueyn oc er creau, as eisht v’ad ayns pian myr mraane er troailt.
SIR.48.20	Agh deïe ad er y Chiarn ta myghinagh, as heeyn ad magh nyn laueyn huggey: as chelleeragh cheayll yn er-casherick ad ass niau, as livrey eh ad liorish shirveish Isaiah.
SIR.48.21	Woaill eh sheshaght-chaggee ny Assyrianee, as ren e ainle ad y stroie.
SIR.48.22	Son va Hezekiah er n’yannoo shen ny va taitnyssagh gys y Chiarn, as v’eh niartal ayns raaidyn Ghavid e ayr, myr va Isaiah, va mooar as firrinagh ayns e ashlish, er harey da.
SIR.48.23	Rish y lhing echeysyn hie yn ghrian back, as yiall eh bea sodjey da’n ree.
SIR.48.24	Honnick eh liorish spyrryd flaunyssagh cre harragh gy-kione ec y jerrey, as ren eh adsyn y gherjaghey va dobberan ayns Sion.
SIR.48.25	Hoilshee eh cre harragh gy-kione ayns earishyn ry heet, as reddyn follit roish my haghyr ad.
SIR.49.1	Ta cooinaghtyn Yosiah myr soar millish yn perfume ta jeant liorish schleï yn photecaree: te millish myr mill ayns dagh beeal, as myr kiaull villish ec gien-feeyney.
SIR.49.2	Ren eh eh-hene y ymmyrkey dy cairagh ec chyndaa yn phobble, as ghow eh ersooyl yn eajeeys dy vee-chraueeaght.
SIR.49.3	Va e chree soit jeeragh er y Chiarn, as ayns traa ny mee-chrauee ren eh ooashley Yee y hoiaghey seose.
SIR.49.4	Er-lhimmey jeh David, as Hezekiah, as Josiah, va ooilley foiljagh: son hreig ad leigh yn er smoo syrjey, ren eer reeaghyn Yuda failleil.
SIR.49.5	Shen-y-fa hug eh yn phooar oc da feallagh elley, as y ghloyr oc da ashoon joarree.
SIR.49.6	Losht ad ard-valley reiht yn chiamble casherick, as ren ad ny straidyn y yannoo fadaneagh, cordail rish phadeyrys Yeremiah.
SIR.49.7	Son hug ad drogh-ghellal dasyn va er ny chasherickey ny adeyr ayns breïn e vayrey, dy astyrt, dy heaghney, as dy stroie; as myrgeddin dy hroggal seose, as dy phlantal.
SIR.49.8	She Ezekiel honnick yn ashlish ghloyroil, va er ny hoilshaghey da er fainagh ny cherubim.
SIR.49.9	Son ren eh gimraa er ny noidyn fo cowrey yn fliaghey, as hug eh shee dauesyn hie er y raad cair.
SIR.49.10	As jeh’n daa adeyr jeig lhig da’n imraa oc ve bannit, as lhig da ny craueyn oc blaaghey reesht ass yn oaie: son ren ad Jacob y gherjaghey, as ad y livrey liorish treishteil shickyr.
SIR.49.11	Kys ver mayd yn moylley feeu da Zorobabel? v’eh eer myr fainey er y laue-yesh.
SIR.49.12	Y lheid cheddin va Joshua mac Yosedec: ren ’sy traa ocsyn yn thie y hroggal, as chiamble casherick y hoiaghey seose gys y Chiarn, va kiarit son gloyr dy bragh farraghtyn.
SIR.49.13	As mastey’n chloan reiht va Nehemiah, hooar ennym mooar, ayns dy hrog eh seose dooin ny voallaghyn v’er duittym, as hoie eh seose ny giattyn, as ny boltyn, as hrog eh seose ny toltanyn ain ass-y-noa.
SIR.49.14	Agh er yn ooir cha row dooinney er ny chroo casley rish Enoch; son v’eh goit seose bio veih’n thalloo.
SIR.49.15	Chamoo va dooinney er ny ruggey casley rish Joseph, kiannoort er e vraaraghyn, kemmyrk da’n pobble, ny craueyn echey va soiaghey jeant jeu liorish y Chiarn.
SIR.49.16	Va Shem as Seth ayns ard-ooashley mastey deiney, as myr shen va Adam erskyn dy chooilley nhee bio v’er ny chroo ’sy theihll.
SIR.50.1	Simon yn ard-saggyrt, mac Onias, ren ayns earish e vea yn thie y choamrey reesht, as niartaghey yn chiamble.
SIR.50.2	As liorishyn v’er ny hroggal veih’n undin yn yrjid dooble, toor ard yn voalley mysh y chiamble.
SIR.50.3	’Sy lhing echeysyn va’n cistern dy ghoaill ushtey, ayns combaase myr faarkey, er ny choodaghey lesh plateyn prashey.
SIR.50.4	Ghow eh kiarail jeh’n chiamble nagh ragh eh naardey, as niartee eh yn ard-valley noi’n chaggey:
SIR.50.5	Kys v’eh er ny ooashlaghey ayns mean e phobble, tra haink eh magh ass yn ynnyd casherick!
SIR.50.6	V’eh myr rollage y voghrey mastey ny bodjallyn, as myr yn eayst ec y vullagh:
SIR.50.7	As myr y ghrian soilshean er chiamble yn er smoo syrjey, as myr y goll-twoaie coyrt soilshey ayns ny bodjallyn sollys:
SIR.50.8	As myr blaa roseyn ’syn imbagh cooie, myr lileeyn rish broogh ny hushtaghyn, as myr banglaneyn y villey-frankincense ayns traa yn touree:
SIR.50.9	Myr aile as incense ayns y censer, as myr saagh dy airh obbrit soit lesh dy chooilley horch dy chlaghyn costal:
SIR.50.10	As myr billey-olive aalin coyrt magh e vess, as myr billey-cypress ta sheeyney seose lesh ny bodjallyn.
SIR.50.11	Tra hug eh er yn coamrey dy ooashley, as dy row eh er ny choamrey lesh yn yrjid dy ghloyr, tra hie eh seose gys yn altar chasherick, ren eh yn garmad dy chasherickys y yannoo onnoroil.
SIR.50.12	Tra ghow eh ny ourallyn veih laueyn ny saggyrtyn, hass eh hene liorish chiollagh yn altar, as e vraaraghyn mygeayrt-y-mysh, myr billey aeg cedar ayns Libanus, as myr biljyn-palm chruinnee ad eh mygeayrt.
SIR.50.13	Myr shen va ooilley mec Aaron ayns nyn ghloyr, as chebballyn y Chiarn ayns nyn laueyn, kiongoyrt rish slane chaglym cloan Israel.
SIR.50.14	As coyrt jerrey er y chirveish ec yn altar, dy hoiaghey magh oural yn Ooilley-niartal smoo syrjey,
SIR.50.15	Heeyn eh magh e laue gys y chappan, as gheayrt eh jeh fuill y smeyr-feeyney; heb eh ec cass yn altar, oural dy hoar millish gys y ree smoo syrjey harrish ooilley.
SIR.50.16	Eisht dyllee mec Aaron, as heid ad ny trumpetyn argid, as hug ad er feiyr mooar dy v’er ny chlashtyn, son cooinaghtyn roish yn er smoo syrjey.
SIR.50.17	Eisht ren ooilley yn pobble siyr lesh-y-cheilley, as huitt ad sheese lesh nyn eddinyn gys y thalloo, dy chur ooashley da’n Chiarn Jee ooilley-niartal, smoo syrjey.
SIR.50.18	Ren ny fir-chiaullee myrgeddin goaill arraneyn-moyllee lesh nyn goraaghyn, lesh lane caghlaaghyn shiaull dy yannoo kiaulleeaght villish.
SIR.50.19	As ghuee yn pobble gys y Chiarn yn er smoo syrjey, liorish padjer ’syn enish echeysyn ta myghinagh, derrey va feailley-casherick y Chiarn ec kione, as v’ad er choyrt jerrey er e hirveish.
SIR.50.20	Eisht hie eh sheese, as hrog eh seose e laueyn harrish slane chaglym cloan Israel, dy chur bannaght y Chiarn lesh e veillyn, as dy ghoaill boggey ayns e ennym.
SIR.50.21	As chroym ad sheese ad hene dy choyrt ooashley yn nah cheayrt, son cosney bannaght veih’n er smoo syrjey.
SIR.50.22	Jean-jee nish er-y-fa shen yn Jee ta harrish ooilley y vannaghey, ta ny-lomarcan jannoo reddyn yindyssagh ayns dy chooilley voayl, ta bishaghey nyn laghyn veih’n vreïn, as dellal rooin cordail rish e vyghin.
SIR.50.23	Dy giall eh dooinyn gennallys cree, as dy vod shee ve ayns ny laghyn ainyn ayns Israel son dy bragh.
SIR.50.24	Dy jinnagh eh e vyghin y hickyraghey dooin, as shin y livrey ayns e hraa mie hene.
SIR.50.25	Ta daa cheint dy ashoon as ad dwoaie my chree, as y trass cha nee ashoon ad hene:
SIR.50.26	Adsyn ta goaill er slieau Samaria, as adsyn ta cummal mastey ny Philistinee, as y pobble mee-cheeayllagh shen ta cummal ayns Sichem.
SIR.50.27	Ta Yeesey mac Sirach dy Yerusalem er scrieu ’sy lioar shoh, yn ynsagh dy hoiggal as tushtey, ren ass e chree deayrtey magh creenaght.
SIR.50.28	Bannit t’eshyn ta cliaghtey eh hene ayns ny reddyn shoh, as hig eshyn dy ve creeney ta tashtey ad seose ayns e chree.
SIR.50.29	Son my nee eh ad y chooilleeney, bee eh fondagh ayns dy chooilley nhee: son ta soilshey yn Chiarn dy leeideil eh, ta coyrt creenaght da’n vooinjer chrauee. Bannit dy row yn Chiarn son dy bragh. Amen, amen.
SIR.51.1	Ver-yms booise dhyt’s, O Hiarn as Ree, as nee’m oo y voylley; O Yee my haualtagh, ta mee coyrt ard-voylley da dty ennym:
SIR.51.2	Son uss my endeilagh as my er-coonee, as t’ou er choadey my chorp veih toyrt-mow, as veih ribbey yn chengey scammyltagh, as veih ny meillyn ta cooiney breagyn, as t’ou er ve m’er-coonee noi my noidyn:
SIR.51.3	As t’ou er m’y livrey cordail rish earroo dty vyghinyn, as yrjid dt’ennym, veih ny feeacklyn ocsyn va aarloo dy my stroie, as veih laueyn nyn lheid as va shirrey lurg my vioys, as veih ny ymmodee seaghyn v’aym;
SIR.51.4	Veih plooghey aile er dy chooilley heu; as veih mean yn aile nagh ren mee y oaddey.
SIR.51.5	Veih diunid s’inshley niurin, veih chengey neu-ghlen, as veih goan brynnagh.
SIR.51.6	Liorish plaiynt gys y ree veih chengey neu-chairagh, hayrn m’annym er-gerrey eer gys baase, va my vioys er-gerrey da diunid yn oaie.
SIR.51.7	Ren ad my chruinnaghey er dy chooilley heu, as cha row dooinney erbee dy chooney lhiam: yeeagh mee son kemmyrk veih deiney, agh cha row veg.
SIR.51.8	Eisht smooinee mee er dty vyghin, O Hiarn, as er dty obbraghyn er-dyn chenn earish, kys t’ou livrey adsyn ta farkiaght ort, as sauail ad ass laueyn ny noidyn.
SIR.51.9	Eisht hrog mee seose m’accan veih’n ooir, as ghuee mee son livrey ys veih baase.
SIR.51.10	Deïe mee er y Chiarn, ayr my Hiarn, nagh vaagagh eh mee ayns laghyn my heaghyn, as ayns earish ny mooaralee, tra nagh row veg y chooney.
SIR.51.11	Nee’m dy kinjagh dty ennym y voylley, as ver-ym moylley dhyt lesh arrane dy hoyrt-booise; as myr shen va my phadjer er ny chlashtyn:
SIR.51.12	Son ren oo m’y hauail veih toyrt-mow, as m’y livrey veih’n traa gaueagh: shen-y-fa ver-ym booise dhyt, as oo y voylley, as dty ennym y vannaghey, O Hiarn.
SIR.51.13	Choud’s va mee foast aeg, as roish my jagh mee rieau magh ’sy theihll, ren mee creenaght y yeearree dy foshlit ayns my phadjer.
SIR.51.14	Ghuee mee er e son roish y chiamble, as nee’m ee y hirrey magh eer gys y jerrey.
SIR.51.15	Dy jarroo veih’n blaa, derrey va’n smeyr-feeyney appee, ta my chree er ghoaill taitnys aynjee: hie my chass jeeragh er y raad, veih m’aegid seose ren mee briaght er e son.
SIR.51.16	Chroym mee sheese my chleaysh ny veggan, as ren mee soiaghey j’ee, as hooar mee lane ynsagh.
SIR.51.17	Ren mee bishaghey ayn, shen-y-fa ver-ym yn ghloyr dasyn ta coyrt dou creenaght.
SIR.51.18	Son chiare mee dy yannoo ny lurg, as deiyr mee dy jeean er shen ny ta mie; myr shen cha bee’m er my choyrt naardey.
SIR.51.19	Ren m’annym streeu r’ee, as ayns m’obbraghyn va mee kiart: heeyn mee magh my laueyn gys niau heose, as ren mee dobberan my vee-hushtey mychione eck.
SIR.51.20	Ren mee m’annym y hoiaghey jeeragh lh’ee, as ayns glennid cree hooar mee ee: ta my chree er ve sniemmit r’ee er-dyn toshiaght, shen-y-fa cha bee’m er my hreigeil.
SIR.51.21	Va my chree seaghnit ayns shirrey er e son: shen-y-fa ta mee er gheddyn eiraght vie.
SIR.51.22	Ta’n Chiarn er choyrt chengey dou son my leagh, as lesh shen nee’m eh y voylley.
SIR.51.23	Tayrn-jee er-gerrey dou, shiuish neu-ynsit, as jean-jee cummal ’sy thie ynsee.
SIR.51.24	Cre’n-fa ta shiu moal, as cre ta shiu gra mychione ny reddyn shoh, fakin dy vel nyn anmeenyn feer phaagh?
SIR.51.25	Doshil mee my veeal, as dooyrt mee, Kionnee-jee diu hene ee gyn argid.
SIR.51.26	Cur-jee nyn mwannal fo’n whing, as lhig da nyn annym goaill ynsagh; er-gerrey dy laue t’ee ry-gheddyn.
SIR.51.27	Cur-jee my-ner lesh nyn sooillyn, kys nagh vel mee er ghoaill mooarane deinys, as ta mee er gheddyn dou hene lane fea.
SIR.51.28	Fow-jee ynsagh lesh sym mooar dy argid, as jean-jee lane airh y chosney lioree.
SIR.51.29	Lhig da nyn annym boggey ’ghoaill ayns e vyghin, as lhig dyn nearey ve erriu dy chur moylley dasyn.
SIR.51.30	Jean-jee nyn obbyr ayns traa, as ’syn imbagh cooie ver eh diu nyn leagh.
SIR.51.30	YN JERREY.
