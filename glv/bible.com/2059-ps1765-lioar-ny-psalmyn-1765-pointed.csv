PSA.1.1	BANNIT ta'n dooinney nagh vel er n'immeeaght ayns coyrle ny mee‐chrauee, ny er hassoo ayns raad peccee:
PSA.1.1	as nagh vel er hoie ayns stoyl ny craidoilee;
PSA.1.2	Agh ta e haitnys ayns leigh yn Chiarn:
PSA.1.2	as ayns y leigh echeysyn nee eh eh hene y chliaghtey laa as oie.
PSA.1.3	As bee eh myr billey soit rish oirr yn ushtey:
PSA.1.3	ver magh e vess ayns imbagh cooie.
PSA.1.4	E ghuillag neesht cha jean fioghey:
PSA.1.4	as jeeagh, cre‐erbee t'eh dy yannoo, te cheet lesh.
PSA.1.5	Er son ny mee-chrauee, cha vel eh myr shen maroosyn:
PSA.1.5	agh t'ad goll‐rish y choau ta'n gheay dy heebey veih eddin y thallooin.
PSA.1.6	Shen‐y‐fa cha vod ny mee‐chrauee shassoo ayns y vriwnys:
PSA.1.6	chamoo ny peccee ayns chaglym y sleih ynrick.
PSA.1.7	Son shione da'n Chiarn raad y sleih cairal:
PSA.1.7	as nee raad ny mee‐chrauee cherraghtyn.
PSA.2.1	CRE'N‐FA ta ny ashoonyn cha eulyssagh girreemagh lesh y cheilley:
PSA.2.1	as cre hon ta'n sleih goaill red ommijagh ayns nyn gione.
PSA.2.2	Ta reeaghyn y thallooin troggal seose, as ta ny fir‐reill goaill coyrle cooidjagh noi'n Chiarn, as noi'n Fer‐ooilit echey.
PSA.2.3	Lhig dooin brishey ny kianlaghyn oc veih‐my‐cheilley:
PSA.2.3	as y whing oc y cheau ersooyl j'in.
PSA.2.4	Eshyn ta baghey ayns niau gharys orroo lesh craid:
PSA.2.4	bee ad ec y Chiarn ayns faghid.
PSA.2.5	Eisht nee eh loayrt roo ayns e chorree:
PSA.2.5	as ver eh sneih orroo ayns trimmid e yymmoose.
PSA.2.6	Agh ta mish er hoiaghey seose my Ree:
PSA.2.6	er Sion my chronk casherick.
PSA.2.7	Neem's y leigh y phreacheil, my‐y‐chione ta'n Chiarn er ghra rhym:
PSA.2.7	Uss my Vac, jiu yn laa ta mee er dty gheddyn.
PSA.2.8	Shirr orrym, as ver‐ym dhyt ny ashoonyn son dty eiraght:
PSA.2.8	as ny ayrnyn sodjey magh jeh'n theihll fo dty rere.
PSA.2.9	Nee uss ad y vroo lesh lorg-reill dy yiarn:
PSA.2.9	as brishey ad ayns peeshyn myr saagh craie.
PSA.2.10	Gow‐jee keeayl nish er‐y‐fa-shen, O shiuish reeaghyn:
PSA.2.10	gow‐jee raaue shiuish ta briwnyn y thallooin.
PSA.2.11	Shirveish‐jee yn Chiarn lesh aggle:
PSA.2.11	as gow‐jee boggey ayn lesh arrym.
PSA.2.12	Cur‐jee ooashley da'n Mac, nagh bee eh jymmoosagh, as myr shen shiu dy herraghtyn veih'n raad cair:
PSA.2.12	my vees e chorree er ny vrasnaghey, (agh ny veggan;) bannit t'adsyn ooilley ta coyrt nyn dreishteil aynsyn.
PSA.3.1	HIARN, kys t'adsyn er nyn mishaghey ta dy my voirey:
PSA.3.1	shimmey ad ta girree m'oi.
PSA.3.2	Shimmey t'ayn ta gra jeh m'annym:
PSA.3.2	Cha vel veg y chooney ny chour ayns e Yee.
PSA.3.3	Agh uss, O Hiarn, m'endeilagh:
PSA.3.3	uss my ooashley, as y fer ta cummal seose my chione.
PSA.3.4	Deie mee er y Chiarn lesh my choraa:
PSA.3.4	as cheayll eh mee ass e chronk casherick.
PSA.3.5	Lhie mee sheese as chaddil mee, as dirree mee seose reesht;
PSA.3.5	son ren y Chiarn m'y niartaghey.
PSA.3.6	Cha goym's aggle roish jeih thousaneyn jeh'n sleih:
PSA.3.6	ta er n'irree magh m'oi er dy chooilley cheu.
PSA.3.7	Seose, Hiarn, as cooin lhiam, O my Yee:
PSA.3.7	son t'ou bwoalley ooilley my noidyn er craue ny keeill; t'ou er vrishey feeacklyn ny mee‐chrauee.
PSA.3.8	Ta Saualtys bentyn gys y Chiarn:
PSA.3.8	as ta dty vannaght er dty phobble.
PSA.4.1	CLASHT rhym tra ta mee geamagh, O Yee my chairys:
PSA.4.1	t'ou er choyrt feaysley dooys tra va mee ayns seaghyn; jean myghin orrym, as eaisht rish my phadjer.
PSA.4.2	O shiuish vec gheiney, caid nee shiu goltooan my ooashley:
PSA.4.2	as goaill lheid y taitnys ayns coyrleyn fardalagh, as geiyrt da breagyn?
PSA.4.3	Toig‐jee shoh neesht, dy vel y Chiarn er reih da hene yn dooinney ta crauee:
PSA.4.3	tra neem geamagh er y Chiarn, nee eh clashtyn rhym.
PSA.4.4	Shass‐jee ayns aggle, as ny jean‐jee peccah:
PSA.4.4	smooinee‐jee dy dowin ayns nyn gree hene, as ayns nyn shamyr, as bee‐jee ec shee.
PSA.4.5	Cheb‐jee yn oural dy chairys:
PSA.4.5	as cur‐jee nyn dreishteil ayns y Chiarn.
PSA.4.6	Shimmey t'ayn ta gra:
PSA.4.6	quoi yeeaghys dooin veg y vie?
PSA.4.7	Hiarn, trog uss seose:
PSA.4.7	soilshey dty eddin orrin.
PSA.4.8	T'ou er choyrt gennallys ayns my chree:
PSA.4.8	er dyn traa dy ren yn arroo, as y feeyn, as yn ooill ocsyn bishaghey.
PSA.4.9	Neem's lhie sheese ayns shee, as goaill my ea:
PSA.4.9	son she uss Hiarn, dty lomarcan, ta coyrt orrym baghey ayns sauchys.
PSA.5.1	CUR geill da my ghoan, O Hiarn:
PSA.5.1	gow tastey jeh smooinaghtyn dowin my chree.
PSA.5.2	O eaisht rish coraa my eam, my Ree, as my Yee:
PSA.5.2	son hoods neem my phadjer.
PSA.5.3	My choraa clynnee uss dy leah, O Hiarn:
PSA.5.3	dy moghey neem's my phadjer y hebbal hoods, as jeeaghyn seose.
PSA.5.4	Son she uss y Jee nagh vel veg y taitnys ayd ayns mee‐chraueeaght:
PSA.5.4	cha‐moo nee olk erbee baghey mârt.
PSA.5.5	Cha jean nyn lheid as ta ommijagh shassoo ayns dty enish:
PSA.5.5	son ta dwoaie ayd orroosyn ooilley ta jannoo mee‐chairys.
PSA.5.6	Nee uss adsyn y stroie ta loayrt breagyn:
PSA.5.6	ver y Chiarn feoh chammah da'n dooinney folley as da'n er molteyragh.
PSA.5.7	Agh er my hon's, hig‐ym gys dty hie, er eer ymmodee dty vyghin:
PSA.5.7	as ayns dty aggle ver‐yms ooashley kiongoyrt rish dty hiamble casherick.
PSA.5.8	Leeid mee, O Hiarn, ayns dty chairys, kyndagh rish my noidyn:
PSA.5.8	jean dty raad rea roish m'eddin.
PSA.5.9	Son cha vel veg y firrinys ayns e veeal:
PSA.5.9	ta ny ayrnyn cheu‐sthie oc eer olkys.
PSA.5.10	Ta'n scornagh oc oaie foshlit:
PSA.5.10	t'ad brynnyraght lesh nyn jengey.
PSA.5.11	Stroie uss adsyn O Yee; lhig daue cherraghtyn liorish nyn goyrleyn hene:
PSA.5.11	tilg ad magh ayns ymmodee nyn mee‐chraueeaght; son t'ad er n'irree‐magh dt'oi.
PSA.5.12	As lhig dauesyn ooilley ta coyrt nyn dreishteil aynyds, boggey 'ghoaill:
PSA.5.12	bee adsyn dy kinjagh coyrt booise, son dy vel oo fendeil ad; adsyn ta graihagh er dty Ennym, vees lane dy voggey ayn-yds.
PSA.5.13	Son ver uss, Hiarn, dty vannaght da'n fer‐cairal:
PSA.5.13	as lesh dty chenjallys foayroil nee oo eshyn y endeil myr lesh eilley‐caggee.
PSA.6.1	O HIARN, ny cur oghsan dooys ayns dty chorree:
PSA.6.1	chamoo smaghtee mee ayns dty yymmoose.
PSA.6.2	Jean myghin orrym, O Hiarn, son ta mee annoon:
PSA.6.2	O Hiarn, slaanee mee, son ta my chraueyn seaghnit.
PSA.6.3	Ta sou‐aigney trome myrgeddin orrym:
PSA.6.3	agh, Hiarn, caid nee oo mish y cherraghey?
PSA.6.4	Chyndaa uss, O Hiarn, as livrey m'annym:
PSA.6.4	O saue mee er graih dty vyghinyn.
PSA.6.5	Son ayns baase cha vel dooinney erbee cooinaghtyn orts:
PSA.6.5	as quoi ver moylley dhyts ayns yn oaie?
PSA.6.6	Ta mee deinagh lesh gaccan; dy chooilley oie ta mee gushtaghey my lhiabbee:
PSA.6.6	as fluighey my lhiaght lesh my yeir.
PSA.6.7	Ta my aalid er n'immeeaght lesh eer seaghyn:
PSA.6.7	as er ny lheie ersooyl kyndagh rish ooilley my noidyn.
PSA.6.8	Ersooyl voym shiuish ooilley ta gobbraghey molteyrys:
PSA.6.8	son ta'n Chiarn er chlashtyn coraa my ghobberan.
PSA.6.9	Ta'n Chiarn er chlashtyn my accan:
PSA.6.9	nee'n Chiarn soiaghey jeh my phadjer.
PSA.6.10	Bee ooilley my noidyn er nyn stroie as dy trome seaghnit:
PSA.6.10	chyndaa‐ee ad nyn gooyl, as hig ad gys nearey doaltattym.
PSA.7.1	O HIARN my Yee, aynyds ta mee er choyrt my hreishteil:
PSA.7.1	saue mee vouesyn ooilley ta jannoo tranlaase orrym, as livrey mee;
PSA.7.2	Er aggle dy stroie eh my vioys myr lion, as eh y raipey dy peeshyn:
PSA.7.2	choud as nagh vel unnane dy chooney lhiam.
PSA.7.3	O Hiarn my Yee, my ta mee er n'yannoo veg dy lheid y red:
PSA.7.3	ny my ta olkys erbee ayns my laueyn;
PSA.7.4	My ta mee er chooilleeney olk dasyn ren dellal dy dooie rhym:
PSA.7.4	(ta mee eer er livrey eshyn ta my noid fegooish oyr;)
PSA.7.5	Eisht lhig da my noid eiyrtys y yannoo er my annym, as my ghoaill:
PSA.7.5	dy jarroo lhig da my vioys y stampey sheese er y thalloo, as cur my onnor ny lhie 'sy joan.
PSA.7.6	Irree, O Hiarn, ayns dty chorree, as trog oo hene seose, kyndagh rish farg my noidyn:
PSA.7.6	shass er my hon ayns y vriwnys t'ou er harey.
PSA.7.7	As myr shen hig chaglym y phobble my geayrt‐y‐mood:
PSA.7.7	er y ghraih ocsyn eisht trog seose oo hene reesht.
PSA.7.8	Nee'n Chiarn yn pobble y vriwnys:
PSA.7.8	cur briwnys lhiam, O Hiarn:
PSA.7.8	lurg my ynrickys, as cordail rish y neu loghtynid ta aynym.
PSA.7.9	O lhig da olkys ny mee‐chrauee cheet gys jerrey:
PSA.7.9	agh jean uss yn sleih ynrick y leeideil.
PSA.7.10	Son ta'n Jee cairal:
PSA.7.10	prowal ny creeaghyn, as ny meeghyn.
PSA.7.11	Ta my chooney cheet veih Jee:
PSA.7.11	ta coadey adsyn ta ynrick ayns cree.
PSA.7.12	Ta Jee briw cairagh, niartal as surransagh:
PSA.7.12	as ta Jee er ny vrasnaghey dy chooilley laa.
PSA.7.13	Mannagh jean dooinney chyndaa, nee eh shleeu e chliwe:
PSA.7.13	t'eh er lhoobey e vhow, as er n'yannoo eh aarloo.
PSA.7.14	T'eh er chiarail ny chour ny greinyn baaish:
PSA.7.14	t'eh coyrt magh e hideyn noi ny tranlaasee.
PSA.7.15	Cur‐my‐ner, t'eh er‐troailt er olkys:
PSA.7.15	t'eh er yiennaghtyn trimshey, as er n'ymmyrkey mee‐chairys.
PSA.7.16	T'eh er vosley as er chleiy ooig:
PSA.7.16	as t'eh hene er duittym ayns y ribbey v'eh kiarail da fer elley.
PSA.7.17	Son hig e ribbey er e chione hene:
PSA.7.17	as tuittee yn olkys echey er e vollag hene.
PSA.7.18	Ver‐yms booise da'n Chiarn, cordail rish e chairys:
PSA.7.18	as neem's moylley Ennym y Chiarn smoo Ard.
PSA.8.1	O HIARN, nyn Giannoort, cre cha ooasle ta dty Ennym trooid ooilley yn theihll:
PSA.8.1	uss ta er hoiaghey dty ghloyr erskyn ny niaughyn!
PSA.8.2	Magh ass eer beill oikanyn as cloan er y cheeagh t'ou er n'oardaghey niart, kyndagh rish dty noidyn:
PSA.8.2	dy voddagh oo yn noid, as yn eulyssagh y chastey.
PSA.8.3	Son goym tastey jeh dty niaughyn, eer obbraghyn dty veir:
PSA.8.3	yn eayst as ny rollageyn t'ou er n'oardaghey.
PSA.8.4	Cre ta dooinney, dy vel oo aggindagh er:
PSA.8.4	as mac y dooinney dy vel oo jeeaghyn er?
PSA.8.5	Ren oo eh ny s'inshley na ny ainlyn:
PSA.8.5	dy choamrey eh lesh gloyr as ooashley,
PSA.8.6	T'ou coyrt dasyn yn reill harrish obbraghyn dty laueyn:
PSA.8.6	as er choyrt dy chooilley nhee ayns biallys fo e chassyn.
PSA.8.7	Dy chooilley cheyrrey as dow:
PSA.8.7	as myrgeddyn beiyn y vagher;
PSA.8.8	Eeanlee yn aer, as eeastyn ny marrey:
PSA.8.8	as cre‐erbee ta snaue trooid raaidyn ny faarkaghyn.
PSA.8.9	O Hiarn nyn Ghiannoort:
PSA.8.9	cre cha ooasle ta dty Ennym ayns ooilley'n seihll!
PSA.9.1	VER‐YMS booise dhyt's, O Hiarn, lesh ooilley my chree:
PSA.9.1	loayr‐ym jeh ooilley dty obbraghyn mirrilagh.
PSA.9.2	Beem's gennal as goym boggey aynyd's:
PSA.9.2	dy jarroo, my arraneyn neem y yannoo jeh dty Ennym, O Uss smoo Ard.
PSA.9.3	Choud as ta my noidyn er nyn imman ersooyl:
PSA.9.3	nee ad tuittym as cherraghtyn ec dty enish.
PSA.9.4	Son t'ou er vendeil my chairys as my chooish:
PSA.9.4	t'ou dty hoie er stoyl‐reeoil dy vriwnys cairagh.
PSA.9.5	T'ou er choyrt oghsan da ny Ashoonyn, as er stroie ny mee‐chrauee:
PSA.9.5	t'ou er choyrt ass yn ennym oc son dy bragh as dy bragh.
PSA.9.6	O uss noid, ta traartyssyn er jeet gys slane jerrey; eer myr ny ard‐valjyn t'ou er stroie; ta'n imraa oc er gholl naardey maroo.
PSA.9.7	Agh ta'n Chiarn farraghtyn son dy bragh:
PSA.9.7	t'eh myrgeddin er chiarail e stoyl‐reeoil son briwnys.
PSA.9.8	Son nee eh yn seihll y vriwnys ayns cairys:
PSA.9.8	as shirveish briwnys firrinagh er y pobble.
PSA.9.9	Bee yn Chiarn neesht fendeilys dauesyn ta tranlaasit:
PSA.9.9	dy jarroo kemmyrk ayns y traa cooie dy heaghyn.
PSA.9.10	As adsyn shione daue dty Ennym, ver nyn dreishteil aynyds:
PSA.9.10	son cha vel uss, Hiarn, rieau er hreigeil adsyn ta dy dty hirrey.
PSA.9.11	O moylley‐jee yn Chiarn ta baghey ayns Sion:
PSA.9.11	soilshee‐jee da'n pobble cre t'eh er n'yannoo.
PSA.9.12	Son tra t'eh jannoo briaght son deayrtey fuill dyn loght, t'eh cooinaghtyn orroo:
PSA.9.12	as cha vel eh jarrood accan ny ymmyrchee.
PSA.9.13	Jean myghin orrym, O Hiarn:
PSA.9.13	smooinee er y seaghyn ta mee er hurranse lioroosyn ta dwoaie oc orrym:
PSA.9.13	uss ta dy my hroggal seose veih giattyn y vaaish;
PSA.9.14	Dy voddym soilshaghey ooilley dty voylley cheu‐sthie jeh giattyn inneen Sion:
PSA.9.14	neem's boggey 'ghoaill ayns dty haualtys.
PSA.9.15	Ta ny ashoonyn er duittym sheese ayns yn ooig t'ad hene er n'yannoo:
PSA.9.15	ayns y ribbey cheddin dollee ad dy follit, ta'n chass oc hene er ny ghoaill.
PSA.9.16	Ta fys ain dy vel y Chiarn cooilleeney briwnys:
PSA.9.16	ta'n mee‐chrauee ny chassey ayns obbyr e laueyn hene.
PSA.9.17	Bee ny drogh‐yantee er nyn jyndaa gys niurin:
PSA.9.17	as ooilley yn sleih ta jarrood Jee.
PSA.9.18	Son cha bee'n boght dy kinjagh er ny yarrood:
PSA.9.18	cha jean farkiaght surransagh ny imlee cherraghtyn son dy bragh.
PSA.9.19	Trag ort, Hiarn, as ny lhig da dooinney laue yn eaghtyr y gheddyn:
PSA.9.19	lhig da ny ashoonyn v'er nyn mriwnys ayns dty hilley.
PSA.9.20	Cur ad ayns aggle, O Hiarn:
PSA.9.20	dy vod fys 've ec ny ashoonyn nagh vel ad hene agh deiney.
PSA.10.1	CRE hon t'ou shassoo choud jeh, O Hiarn:
PSA.10.1	as follaghey dt'eddin ayns y traa femoil hy heaghyn.
PSA.10.2	Ta'n mee‐chrauce dy chooilleeney e aigney hene jannoo tranlaase er y voght:
PSA.10.2	lhig daue hene ve goit ayns ny kialgyn croutagh t'ad er ghoaill ayns nyn smooinaghtyn.
PSA.10.3	Son ta'n dooinney mee‐chrauee er voggyssagh jeh yeearree e chree hene:
PSA.10.3	as loayrt dy mie jeh'n er sayntoilagh ta feoh ec Jee er.
PSA.10.4	Ta'n mee‐chrauee cha mooaralagh, nagh vel geill echey da Jee:
PSA.10.4	chamoo ta Jee ayns ooilley e smooinaghtyn.
PSA.10.5	Ta ny raaidyn echey kinjagh seaghnagh:
PSA.10.5	ta dty vriwnyssyn foddey er-skyn roshtyn e hilley, as er‐yn‐oyr-shen t'eh cur‐y‐lane fo ooilley e noidyn.
PSA.10.6	Son t'eh er ghra ayns e chree, Cha n'aggle dou, cha beem dy bragh er my hilgey sheese:
PSA.10.6	cha daghyr skielley erbee my raad.
PSA.10.7	Ta'n beeal echey lane dy ghweeaghyn, dy oalsaght as molteyrys:
PSA.10.7	fo e hengey ta mee‐chraueeaght as fardail.
PSA.10.8	T'eh soie fo‐chlea myr maarliagh ayns corneilyn fadane ny straaidyn:
PSA.10.8	as dy follit ayns e oayldyn dorraghey t'eh dunverys yn dooinney gyn loght; ta e hooillyn soit noi'n voght.
PSA.10.9	Son t'eh lhie farkiaght dy follit, dy jarroo myr lion t'eh ny lhie kellit ayns e ooig:
PSA.10.9	dy vod eh spooilley yn boght.
PSA.10.10	T'eh jannoo niart er y voght:
PSA.10.10	tra t'eh tayrtyn eh ayns e ribbey.
PSA.10.11	T'eh tuittym sheese, as croymmey eh hene:
PSA.10.11	dy vod sheshaght ny boghtyn tuittym ayns laueyn e leeideilee.
PSA.10.12	T'eh er ghra ayns e chree, Cha vel aggle orrym, ta Jee er yarrood:
PSA.10.12	t'eh follaghey e eddin, as cha der eh dy bragh geill da.
PSA.10.13	Irree, O Hiarn Yee, as trog seose dty laue:
PSA.10.13	ny jarrood yn boght.
PSA.10.14	Cre'n‐fa yinnagh y dooinney olkyssagh loayrt dy mollaghtagh noi Jee:
PSA.10.14	choud as t'eh gra ayns e chree, Cha vel aggle orrym, s'cummey lhiats, O Yee, er y hon.
PSA.10.15	Shickyr t'ou er vakin eh:
PSA.10.15	son t'ou goaill tastey jeh mee‐chraueeaght as aggair.
PSA.10.16	Dy vod oo goaill y chooish ayns dty laue hene:
PSA.10.16	ta'n boght coyrt e varrant hood's; son uss yn fer‐coonee ocsyn ta gyn caarjyn.
PSA.10.17	Brish uss pooar yn mee‐chrauee as goanlyssagh:
PSA.10.17	gow ersooyl yn vee‐chraueeaght echey, nagh bee veg jeh rygheddyn.
PSA.10.18	Ta'n Chiarn ny Ree son dy bragh as dy bragh:
PSA.10.18	as ta ny ashoonyn er herraghtyn ass y cheer.
PSA.10.19	Hiarn, t'ou er chlashtyn yeearree ny boghtyn:
PSA.10.19	t'ou niartaghey ny creeaghyn oc, as ta dty chleaysh geaishtagh roo;
PSA.10.20	Dy chooney lesh y chloan gyn-ayr as y boght gys nyn gair:
PSA.10.20	nagh bee yn dooinney seihltagh ny sodjey er ny hoiaghey seose nyn 'oi.
PSA.11.1	AYNS y Chiarn ta mish cur my hreishteil, kys dy vel shiu gra eisht rish my annym, ee dy chosney ersooyl myr eean gys y chronk?
PSA.11.2	Son cur‐my‐ner, ta ny mee‐chrauee loobey nyn mhow, as jannoo aarloo nyn sideyn ayns y whiver:
PSA.11.2	dy vod ad lhiggey gynyss orroosyn ta ynrick ayns cree.
PSA.11.3	Son bee ny undinyn er nyn dilgey sheese:
PSA.11.3	as cre oddys y vooinjer chairagh y yannoo?
PSA.11.4	Ta'n Chiarn ayns e hiamble casherick:
PSA.11.4	ta stoyl‐reeoil y Chiarn ayns niau;
PSA.11.5	Ta ny sooillyn echey goaill tastey jeh'n voght:
PSA.11.5	as ferroogh e hooillyn prowal cloan gheiney.
PSA.11.6	Ta'n Chiarn lowal jeh'n sleih cairagh:
PSA.11.6	agh ta dwoaie ec e annym er y vee‐chrauee, as ersyn ta sleeuit er olkys.
PSA.11.7	Er ny mee‐chrauee deayrtee eh ribbaghyn, aile as brimstone, sterrym as dorrin:
PSA.11.7	shoh vees y cronney ocsyn dy iu.
PSA.11.8	Son ta'n Chiarn cairal graihagh er cairys:
PSA.11.8	as ver e eddin my‐ner shen ny ta kiart.
PSA.12.1	COOIN lhiam, Hiarn, son cha vel un dooinney crauee faagit:
PSA.12.1	son cha vel y vooinjer ynrick agh goaun mastey cloan gheiney.
PSA.12.2	T'ad taggloo jeh fardail dagh unnane rish e naboo:
PSA.12.2	cha vel ad agh brynneraght lesh nyn meillyn, as jannoo molteyrys ayns nyn gree dooble.
PSA.12.3	Ver y Chiarn mow ooilley ny meillyn molteyragh:
PSA.12.3	as y chengey ta loayrt goan mooaralagh;
PSA.12.4	Adsyn ta er ghra, Lesh nyn jengey yiow mayd barriaght:
PSA.12.4	shin hene lhisagh loayrt; quoi ta ny hiarn harrin?
PSA.12.5	Nish er graih seaghyn vee‐gherjoil ny ymmyrchee:
PSA.12.5	as er son osnaghyn trommey ny boghtyn;
PSA.12.6	Trog‐ym orrym, ta'n Chiarn dy ghra:
PSA.12.6	as ver‐ym feaysley da dagh unnane veihsyn ta gatt n'oi, as ver‐ym eh gys fea.
PSA.12.7	Ta goan y Chiarn goan glen:
PSA.12.7	dy jarroo myr yn argid, ta er ny ghlenney veih yn ooir, as er ny lheie shiaght keayrtyn ayns yn aile.
PSA.12.8	Nee oo ad y reayll, O Hiarn:
PSA.12.8	nee oo adsyn y choadey veih yn sheeloghe shoh son dy bragh.
PSA.12.9	Ta ny mee‐chrauee gimmeeaght er dy chooilley cheu:
PSA.12.9	tra t'adsyn er nyn soiaghey seose, ta cloan gheiney er nyn goyrt fo chosh.
PSA.13.1	CAID nee oo m'y yarrood, O Hiarn, nee son dy bragh? caid nee oo follaghey dty eddin voym?
PSA.13.2	Caid neem coyrle y hirrey ayns my annym, as ve cha seaghnit ayns my chree:
PSA.13.2	caid vees my noidyn boggyssagh harrym?
PSA.13.3	Smooinee orrym, as eaisht rhym, O Hiarn my Yee:
PSA.13.3	soilshee my-hooillyn, nagh gadlym ayns baase;
PSA.13.4	Er aggle dy jir my noid, Ta mee er gheddyn y varriaght er:
PSA.13.4	son my veem er my hilgey sheese, nee adsyn ta dy my heaghney boggey 'ghoaill jeh.
PSA.13.5	Agh ta my hreishteil ayns dty vyghin:
PSA.13.5	as nee my chree boggey ghoaill ayns dty haualtys.
PSA.13.6	Neem's arrane y ghoaill jeh'n Chiarn, son dy vel eh er ghellal rhym er aght cha graihagh:
PSA.13.6	dy jarroo ver‐ym moylley da Ennym y Chiarn smoo Ard.
PSA.14.1	TA'N ommydan er ghra ayns e chree:
PSA.14.1	Cha vel Jee erbee.
PSA.14.2	T'ad er jeet dy ve feer vee‐chrauee, as dwoaiagh ayns nyn yannoo:
PSA.14.2	cha vel unnane erbee ta jannoo dy mie, cha vel unnane.
PSA.14.3	Yeeagh y Chiarn neose veih niau er cloan gheiney:
PSA.14.3	dy akin row veg jeu yinnagh toiggal, as shirrey lurg Jee.
PSA.14.4	Agh t'ad ooilley er gholl ass y raad, t'ad ooilley‐cooidjagh er jeet dy ve feohdoil; cha vel unnane ta jannoo dy mie, cha vel eer unnane.
PSA.14.5	Ta'n scoarnagh oc oaie foshlit:
PSA.14.5	lesh nyn jengey t'ad er volley:
PSA.14.5	ta pyshoon ardnieughyn fo nyn meillyn.
PSA.14.6	Ta'n beeal oc lane dy ghweeaghyn as dy herriuid:
PSA.14.6	ta ny cassyn oc tappee dy gheayrtey fuill.
PSA.14.7	Ta toyrt‐mow as mee‐vaynrys ayns nyn raaidyn, as raad y chee cha bione daue:
PSA.14.7	cha vel aggle erbee dy Yee roish nyn sooillyn.
PSA.14.8	Vel veg y tushtey oc, dy vel ad ooilley myr shoh cur rish olkys:
PSA.14.8	gee seose my phobble myr arran, as cha vel ad geamagh er ennym y Chiarn.
PSA.14.9	Shen y raad v'ad er nyn goyrt lhieu ayns aggle vooar, dy jarroo raad nagh row veg yn aggle:
PSA.14.9	son ta Jee ayns sheeloghe y sleih cairal.
PSA.14.10	Er nyn son euish, ta shiu er n'yannoo craid er coyrle y voght:
PSA.14.10	er‐yn‐oyr dy vel eh coyrt e hreishteil ayns y Chiarn.
PSA.14.11	Quoi ver Saualtys da Israel magh ass Sion? Tra ta'n Chiarn chyndaa cappeeys e phobble:
PSA.14.11	eisht gowee Jacob boggey, as bee Israel gennal.
PSA.15.1	HIARN, quoi nee baghey ayns dty chabbane‐agglish:
PSA.15.1	ny quoi nee cummal er dty chronk chasherick.
PSA.15.2	Eshyn dy jarroo ta leeideil bea oney:
PSA.15.2	as ta jannoo yn red ta jeeragh, as ta loayrt yn irriney veih e chree.
PSA.15.3	Eshyn nagh vel er chliaghtey molteyraght erbee ayns e hengey, ny er n'yannoo olk da e naboo:
PSA.15.3	as nagh vel er chooyl‐chassid e naboo.
PSA.15.4	Eshyn nagh vel soiaghey jeh hene, agh ta imlee ayns e hooillyn hene:
PSA.15.4	as jannoo mooar jeusyn ta goaill aggle roish y Chiarn.
PSA.15.5	Eshyn ta lhoo da e naboo, as nagh vel dy volley eh:
PSA.15.5	ga dy beagh eh gys e choayl hene.
PSA.15.6	Eshyn nagh vel er choyrt magh e argid er use:
PSA.15.6	ny er ghoaill leagh noi'n persoon gyn loght.
PSA.15.7	Eh ta jannoo myr shoh:
PSA.15.7	cha jean eh dy bragh tuittym.
PSA.16.1	JEAN m'y choadey, O Yee:
PSA.16.1	son aynyd's ta mee er choyrt my hreishteil.
PSA.16.2	O my annym, t'ou er ghra rish y Chiarn:
PSA.16.2	Uss my Yee; cha vel my chooid seihlt, dy ve soyllit hoods.
PSA.16.3	Ta ooilley my haitnys er ny nooghyn t'er y thalloo:
PSA.16.3	as er nyn lheid as ta dy-firrinagh crauee.
PSA.16.4	Agh adsyn ta geiyrt er Jee elley:
PSA.16.4	yiow seaghyn mooar.
PSA.16.5	Nyn ourallyn‐iu folley cha jean‐yms y hebbal:
PSA.16.5	chamoo neem imraa jeh'n ennym oc cheu‐sthie jeh my veillyn.
PSA.16.6	Yn Chiarn hene toghyr my eiraght, as my chappan:
PSA.16.6	nee uss my chronney y yannoo mie.
PSA.16.7	Ta my chronney er duittym ayns cheer aalin:
PSA.16.7	dy feer, ta aym eiraght ooasle.
PSA.16.8	Ver‐yms booise da'n Chiarn son raaue y choyrt dou:
PSA.16.8	ta my veeaghyn neesht dy my choyrlaghey er imbagh ny hoie.
PSA.16.9	Ta mee er hoiaghey Jee kinjagh kiongoyrt rhym:
PSA.16.9	son t'eh er my laue yesh, shen-y‐fa cha jean‐ym tuittym.
PSA.16.10	Shen‐y‐fa va my chree gennal, as my ghloyr lane dy voggey:
PSA.16.10	Nee my challin myrgeddin goaill fea ayns treishteil.
PSA.16.11	Son cre'n‐fa? cha vaag uss m'annym ayns stayd ny merriu:
PSA.16.11	chamoo lhiggys oo da dt' Er‐casherick hene dy akin loauys.
PSA.16.12	Nee uss soilshaghey dou raad y vea; ayns dt'enish ta laanid dy voggey:
PSA.16.12	as er dty laue yesh ta eunys er son dy bragh.
PSA.17.1	EAISHT rish cairys my chooish, O Hiarn, smooinee er my accan:
PSA.17.1	as clasht rish my phadjer, nagh vel goll magh ass meillyn molteyragh.
PSA.17.2	Lhig da'n vriwnys ayms cheet magh veih dt' enish:
PSA.17.2	as lhig da dty hooillyn jeeaghyn er shen ny ta cairal.
PSA.17.3	T'ou er phrowal as er ronsaghey my chree ayns imbagh ny hoie; t'ou er my hirrey magh as cha vow veg yn olkys aynym:
PSA.17.3	son ta mee dy slane kiarit nagh jean-ym foill lesh my hengey.
PSA.17.4	Kyndagh rish obbraghyn deiney ta jeant noi goan dty veillyn:
PSA.17.4	ta mee er reayll mee hene veih raaidyn y stroider.
PSA.17.5	Cumm uss seose my immeeaght ayns dty raaidyn:
PSA.17.5	nagh jean my chesmadyn skyrraghtyn.
PSA.17.6	Ta mee er n'eamagh ort, O Yee, son nee oo m'y chlashtyn:
PSA.17.6	croym dty chleaysh hym, as eaisht rish my ghoan.
PSA.17.7	Soilshee dty chenjallys‐ghraihagh er-skyn‐insh, uss yn Saualtagh ocsyn ta coyrt nyn dreishteil ayn-yd:
PSA.17.7	veih nyn lheid ocsyn as ta shassoo noi dty laue yesh.
PSA.17.8	Jean m'y reayll myr clagh ny sooilley:
PSA.17.8	follee mee fo scaa dty skianyn.
PSA.17.9	Veih'n vee‐chrauee ta dy my voirey:
PSA.17.9	ta my noidyn chionney orrym er dy chooilley cheu dy ghoaill ersooyl my vioys.
PSA.17.10	T'ad dooint ayns y reuid oc hene:
PSA.17.10	as ta'n beeal oc loayrt reddyn mooaralagh.
PSA.17.11	T'ad lhie farkiaght ayns y raad ain er dy chooilley cheu:
PSA.17.11	chyndaa nyn sooillyn sheese gys y thalloo.
PSA.17.12	Myr y lion ta jollyssagh er e heilg:
PSA.17.12	as myr y lion aeg ta lhie gyn‐yss ayns ynnydyn follit.
PSA.17.13	Seose, Hiarn, cur e haaseyn mow, as ceau sheese eh:
PSA.17.13	livrey m'annym veih'n vee‐chrauee, ta myr cliwe ayns dty laue;
PSA.17.14	Veih deiney dty laue, O Hiarn, veih ny deiney, ta mee gra, as veih'n drogh heihll:
PSA.17.14	ta'n toghyr oc 'sy vea shoh, ny builg oc t'ou dy lhieeney lesh dty verchys follit.
PSA.17.15	Ta cloan oc lurg nyn aigney:
PSA.17.15	as t'ad faagail ny ta er‐mayrn jeh nyn merchys da nyn lhuight.
PSA.17.16	Agh er-my-hon's, neem fakin dty eddin ayns cairys:
PSA.17.16	as tra neem doostey seose lurg dty chaslys, yioym yn slane soylley jeh.
PSA.18.1	VER‐YMS graih dhyt, O Hiarn, my niart; she yn Chiarn my chreg lajer, as my endeilys:
PSA.18.1	my Haualtagh, my Yee, as my hroshid, huggey ver‐ym barrant; my eilley‐caggee, troshid myrgeddin my hauchys, as my chemmyrk.
PSA.18.2	Neem's geamagh er y Chiarn, ta feeu dy ve er ny voylley:
PSA.18.2	myr shen beem sauchey veih my noidyn.
PSA.18.3	Haink angaishyn y vaaish mygeayrt‐y‐moom:
PSA.18.3	as ren ny thooillaghyn dy vee‐chraueeaght m'y agglaghey.
PSA.18.4	Haink pianyn niurin mygeayrt‐y‐moom:
PSA.18.4	ren ribbaghyn y vaaish berraghtyn orrym.
PSA.18.5	Ayns my heaghyn neem geamagh er y Chiarn:
PSA.18.5	as jannoo accan gys my Yee.
PSA.18.6	Myr shen clynnee eh my choraa veih e hiamble chasherick:
PSA.18.6	as hig my phlaiynt kiongoyrt rish, hed eh stiagh dy jarroo gys e chleayshyn.
PSA.18.7	Va'n thalloo er ny ghleashagh, as ren eh craa:
PSA.18.7	va eer undinyn ny sleityn neesht er‐creau, as v'ad er ny scughey, ec e yymmoose.
PSA.18.8	Hie jaagh veih e enish:
PSA.18.8	as aile va cur mow ass e veeal, myr shen dy row smarageyn er nyn voadey lesh.
PSA.18.9	Chroym eh ny niaughyn neesht, as haink eh neose:
PSA.18.9	as ve dorraghey fo e chassyn.
PSA.18.10	Varkee eh er ny Cherubimyn, as ren eh getlagh:
PSA.18.10	haink eh getlagh er skianyn ny geayee.
PSA.18.11	Ren eh dorraghys e ynnyd follit:
PSA.18.11	e chabbane‐reeoil mygeayrt‐y‐mysh lesh ushtey dorraghey, as bodjallyn chiu dy choodaghey eh.
PSA.18.12	Ec sollyssid e enish ren e vodjallyn scughey:
PSA.18.12	claghyn‐sniaghtee, as smarageyn d'aile.
PSA.18.13	Hug y Chiarn neesht taarnagh veih niau, as ren y Fer‐syrjey coyrt e haarnagh:
PSA.18.13	claghyn‐sniaghtee, as smarageyn d'aile.
PSA.18.14	Lhig eh magh e hideyn, as skeayl eh ad:
PSA.18.14	hug eh magh e hendreilyn, as ren eh stroie ad.
PSA.18.15	Va ny farraneyn ushtey er ny vakin, as haink undinyn y theihll rish, lesh dty oghsan, O Hiarn:
PSA.18.15	ec blest ennal dty yymmoose.
PSA.18.16	Ver eh cooney veih'n yrjid dy my hauail:
PSA.18.16	as nee eh m'y ghoaill ass ymmodee ushtaghyn.
PSA.18.17	Nee eh m'y livrey veih my noidyn s'troshey, as vouesyn ta dwoaie oc orrym:
PSA.18.17	son t'ad ro lajer er my hon.
PSA.18.18	Haink ad orrym gyn‐yss ayns my heaghyn:
PSA.18.18	agh y Chiarn ren m'y chummal seose.
PSA.18.19	Hug eh lesh mee magh neesht gys boayl dy reamys:
PSA.18.19	hug eh lesh mee magh, dy jarroo son dy row foayr echey dou.
PSA.18.20	Nee'n Chiarn m'y chooilleeney lurg my ghellal cairagh:
PSA.18.20	cordail rish glennid my laueyn nee eh lhiasaghey dou.
PSA.18.21	Son dy vel mee er vreayl raaidyn y Chiarn:
PSA.18.21	as nagh vel mee er hreigeil my Yee, myr ta ny mee‐chrauee dy yannoo.
PSA.18.22	Son ta sooill aym gys ooilley e leighyn:
PSA.18.22	as cha dilgym e annaghyn voym.
PSA.18.23	Va mish kinjagh gyn loght kiongoyrt rishyn:
PSA.18.23	as hug mee cooyl rish m'olkys hene.
PSA.18.24	Shen‐y‐fa nee'n Chiarn m'y chooilleeney lurg my ghellal cairagh:
PSA.18.24	as cordail rish glennid my laueyn ayns shilley e hooillyn.
PSA.18.25	Da'n dooinney casherick nee oo soilshaghey oo hene dy ve (
PSA.18.25	as da'n dooinney ynrick vees oo ynrick.
PSA.18.26	Dasyn ta glen nee oo soilshaghey oo hene glen:
PSA.18.26	as noi'n roonagh soilshee oo dty roon.
PSA.18.27	Nee oo sauail y sleih ta ayns seaghyn:
PSA.18.27	as ver oo sheese shillaghyn ard ny mooaralee.
PSA.18.28	Nee oo myrgeddin my chainle y oadey:
PSA.18.28	ver y Chiarn my Yee er my ghorraghys dy ve soilshey.
PSA.18.29	Son liort's ver‐ym fo chosh sheshaght‐caggee dy gheiney:
PSA.18.29	as lesh cooney my Yee lheim‐ym harrish y voalley.
PSA.18.30	Ta raad Yee raad rea:
PSA.18.30	ta goo yn Chiarn neesht er ny phrowal 'syn aile:
PSA.18.30	eh yn fendeilagh ocsyn ooilley ta coyrt nyn dreishteil aynsyn.
PSA.18.31	Son quoi ta Jee, agh y Chiarn! ny quoi echey ta niart erbee, agh ec y Jee ain.
PSA.18.32	She Jee ta dy my choamrey lesh niart caggee:
PSA.18.32	as ta jannoo my raad jeeragh.
PSA.18.33	T'eh jannoo my chassyn myr cassyn feeaih:
PSA.18.33	as soiaghey mee seose dy ard.
PSA.18.34	T'eh gynsaghey my laueyn dy chaggey:
PSA.18.34	nee my roihaghyn brishey eer bow steillyn.
PSA.18.35	T'ou er choyrt dooys fendeilys dy haualtys:
PSA.18.35	nee dty laue yesh neesht m'y chummal seose, as nee dty smaght graihagh mish y yannoo mooar.
PSA.18.36	Nee oo raad lhean dy liooar foym dy immeeaght:
PSA.18.36	nagh skyrr my chesmadyn.
PSA.18.37	Eiyr‐ym er my noidyn as berr‐ym orroo:
PSA.18.37	chamoo neem chyndaa reesht derrey veem er stroie ad.
PSA.18.38	Bwoaill‐ym ad, derrey nagh vod ad shassoo:
PSA.18.38	agh tuittym fo my chassyn.
PSA.18.39	T'ou er my choamrey lesh niart son y chaggey:
PSA.18.39	nee uss my noidyn y lhieggal sheese foym.
PSA.18.40	T'ou er choyrt er my noidyn neesht dy chur cooyl rhym:
PSA.18.40	as neem adsyn y stroie ta dwoaie oc orrym.
PSA.18.41	Nee ad geamagh, agh cha bee unnane dy chooney lhieu:
PSA.18.41	dy jarroo gys y Chiarn, nee ad geamagh, agh cha der eh clashtyn daue.
PSA.18.42	Bwoaill‐yms ad cha meen as y joan roish y gheay:
PSA.18.42	as tilg‐ym ad magh myr y laagh ayns ny straaidyn.
PSA.18.43	Nee uss m'y livrey veih anvea yn phobble:
PSA.18.43	as ver oo orrym dy ve kione ny ashoonyn.
PSA.18.44	Pobble nagh nione dooys:
PSA.18.44	nee mee y hirveish.
PSA.18.45	Cha leah as chlynnys ad jee'm, ver ad biallys dou:
PSA.18.45	agh nee'n chloan yoarree foalsaght rhym.
PSA.18.46	Nee'n chloan yoarree failleil:
PSA.18.46	as bee ad agglagh ayns ny ynnydyn follit oc.
PSA.18.47	Ta'n Chiarn bio, as bannit dy row my er‐coonee niartal:
PSA.18.47	as moylley dy row gys Jee my haualtys;
PSA.18.48	Yn Jee hene ta fakin dy goym cooilleeney:
PSA.18.48	as ta coyrt yn pobble fo my smaght.
PSA.18.49	Eshyn eh ta dy my livrey veih my noidyn dewil, as ta dy my hoiaghey seose er nyn skyn ocsyn ta shassoo m'oi:
PSA.18.49	nee oo m'y livrey veih'n dooinney olkyssagh.
PSA.18.50	Son yn oyr shoh ver‐ym's booise dhyt, O Hiarn, mastey ny Ashoonyn:
PSA.18.50	as goym arraneyn moyllee gys dty Ennym.
PSA.18.51	Barriaght vooar t'eh coyrt da e Ree:
PSA.18.51	as soilshaghey kenjallys ghraihagh da David e Er‐ooillit, as gys e lhuight er son dy bragh.
PSA.19.1	TA ny niaughyn fockley magh gloyr Yee:
PSA.19.1	as ta'n aer soilshaghey obbyr e laueyn.
PSA.19.2	Laa lurg laa te er ny hoilshaghey:
PSA.19.2	as ta oie lurg oie cur toiggal jeh.
PSA.19.3	Cha vel edyr goan ny glare:
PSA.19.3	raad nagh vel ny coraaghyn oc er nyn glashtyn.
PSA.19.4	Ta'n sheean oc er gholl magh gys dy chooilley heer:
PSA.19.4	as ny goan oc gys ny ardjyn sodjey magh jeh'n theihll.
PSA.19.5	Ayndoo t'eh er hoiaghey cabbane son y ghrian:
PSA.19.5	ta cheet magh myr dooinney‐poosee ass e hiamyr, as goaill boggey myr dooinney lajer dy roie e choorse.
PSA.19.6	T'eh goll magh veih'n ayrn sodjey jeh'n aer, as goaill combaase mygeayrt ny ardjyn echey reesht; as cha vel nhee erbee follit veih'n chiass echey.
PSA.19.7	Ta leigh yn Chiarn ny leigh gyn foill, niartaghey yn annym:
PSA.19.7	ta recortyssyn y Chiarn shickyr, as coyrt creenaght da'n vee hushtagh.
PSA.19.8	Ta slattyssyn y Chiarn jeeragh, as coyrt boggey da'n chree:
PSA.19.8	ta sarey yn Chiarn ynrick, as coyrt soilshey da ny sooillyn.
PSA.19.9	Ta aggle y Chiarn glen, as farraghtyn son dy bragh:
PSA.19.9	ta briwnyssyn y Chiarn firrinagh as cairagh ooilley dy cheilley.
PSA.19.10	Ny smoo t'ad dy v'er nyn yeearree na airh, dy jarroo, na mooarane airh ghlen:
PSA.19.10	ny s'miljey neesht na mill, as y chere‐volley.
PSA.19.11	Lioroosyn myrgeddin ta dty harvaant ynsit:
PSA.19.11	as ayns freayll ad ta leagh vooar.
PSA.19.12	Quoi oddys ginsh earroo e loghtyn? O glen mee veih my pheccaghyn follit.
PSA.19.13	Freill dty harvaant myrgeddin veih peccaghyn dy ghaanys, nagh vow ad barriaght harrym:
PSA.19.13	myr shen beem seyr, as gyn loght veih'n peccah trome.
PSA.19.14	Lhig da goan my veeal, as smooinaghtyn my chree:
PSA.19.14	ve dy kinjagh booisal ayns dty hilley,
PSA.19.15	O Hiarn:
PSA.19.15	my niart as my Er‐kionnee.
PSA.20.1	DY jean y Chiarn dty chlashtyn ayns y laa dy heaghyn:
PSA.20.1	dy jean Ennym Jee Yacob dty endeil.
PSA.20.2	Dy der eh cooney hood veih'n ynnyd casherick; as dy jean eh dty niartaghey magh ass Sion.
PSA.20.3	Dy gooinee eh er ooilley dty hebballyn:
PSA.20.3	as soiaghey jeh dty ourallyn losht.
PSA.20.4	Dy der eh dhyt yeearree dty chree:
PSA.20.4	as ooilley dty aigney y chooilleeney.
PSA.20.5	Gow mayd boggey ayns dty haualtys, as barriaght y gheddyn ayns Ennym y Chiarn y Jee ain:
PSA.20.5	dy gooilleen y Chiarn ooilley dty aghinyn.
PSA.20.6	Nish ta fys aym, dy vel y Chiarn cooney lesh e Er‐ooilit, as dy der eh clashtyn da veih e niau chasherick:
PSA.20.6	dy jarroo lesh troshid slayntoil e laue yesh.
PSA.20.7	Ta paart coyrt nyn marrant gys fainaghyn, as paart gys cabbil:
PSA.20.7	agh nee shinyn cooinaghtyn er Ennym y Chiarn, y Jee ain.
PSA.20.8	T'adsyn er nyn goyrt fo‐chosh, as er duittym:
PSA.20.8	agh ta shinyn er droggal, as shassoo dy shickyr.
PSA.20.9	Saue shin, Hiarn, as clasht rooin, O Ree flaunys:
PSA.20.9	tra ta shin geamagh ort.
PSA.21.1	NEE'N Ree boggey 'ghoaill ayns dty niart, O Hiarn:
PSA.21.1	feer ghennal vees eh jeh dty haualtys.
PSA.21.2	T'ou er choyrt da yeearree e chree:
PSA.21.2	as cha vel oo er n'obbal da aghin e veillyn.
PSA.21.3	Son ver oo dasyn ro‐laue bannaghtyn dty vieys:
PSA.21.3	as soiaghey attey dy airh ghlen er e chione.
PSA.21.4	Hir eh bea ort's, as hug oo da bea liauyr:
PSA.21.4	dy jarroo son dy bragh as dy bragh.
PSA.21.5	Ta'n onnor echey mooar liorish dty haualtys:
PSA.21.5	gloyr as ooashley vooar ver oo ersyn.
PSA.21.6	Son ver uss dasyn maynrys dy bragh farraghtyn:
PSA.21.6	as nee oo eh gennal lesh boggey dty eddin.
PSA.21.7	As cre'n‐fa? son dy vel y Ree coyrt e hreishteil ayns y Chiarn:
PSA.21.7	as ayns myghin yn Er smoo syrjey cha bee eh er ny scughey.
PSA.21.8	Nee ooilley dty noidyn gennaghtyn dty laue:
PSA.21.8	yiow dty laue yesh adsyn magh ta dwoaie oc ort.
PSA.21.9	Nee oo ad y yannoo myr oghe ailagh ayns traa dty chorree:
PSA.21.9	nee yn Chiarn ad y stroie ayns e yymmoose, as nee yn aile ad y choyrt mow.
PSA.21.10	Yn rass oc ver oo ass ny fraueyn jeh'n thalloo:
PSA.21.10	as yn sluight oc veih mastey cloan gheiney.
PSA.21.11	Son chiare ad olkys dty oi:
PSA.21.11	as ghow ad ayns laue lheid y saase as nagh jarg ad y chooilleeney.
PSA.21.12	Shen‐y‐fa ver oo orroosyn cooyl y choyrt:
PSA.21.12	as strengyn dty vhow nee oo aarloo noi'n eddin oc.
PSA.21.13	Bee uss, Hiarn, er dty hoiaghey seose ayns dty niart hene:
PSA.21.13	myr shen nee mayd goaill arrane, as moylley 'choyrt da dty phooar.
PSA.22.1	MY Yee, my Yee, jeeagh orrym; cre'n‐fa t'ou er my hreigeil:
PSA.22.1	as t'ou choud veih my lhaynt, as veih goan my accan?
PSA.22.2	O my Yee, ta mee geam fey‐ny‐laa, agh cha vel oo cur clashtyn:
PSA.22.2	as ayns imbagh ny hoie myrgeddin cha vel mee goaill veg y fea.
PSA.22.3	As t'ou uss tannaghtyn casherick:
PSA.22.3	O uss ooashley Israel.
PSA.22.4	Ren ny ayraghyn ain treishteil ayn-yds:
PSA.22.4	hug ad nyn marrant ort, as ren oo ad y livrey.
PSA.22.5	Deie ad orts, as hooar ad cooney:
PSA.22.5	hug ad nyn marrant ort, as cha row ad er nyn goyrt mow.
PSA.22.6	Agh er my hon's, she beishteig mee, as cha nee dooinney:
PSA.22.6	eer craid gheiney, as oltooan y phobble.
PSA.22.7	Ta ooilley ny ta dy m'akin, gannidys orrym:
PSA.22.7	t'ad sheeyney magh nyn meillyn, as craa nyn ghing, gra.
PSA.22.8	Hreisht eh ayns Jee, dy jinnagh eh eshyn y livrey:
PSA.22.8	lhig da eh y livrey, my ta taitnys echey ayn.
PSA.22.9	Agh uss eh ren m'y ghoaill ass brein my vayrey:
PSA.22.9	v'ou my hreishteil tra va mee foast er keeagh my voir.
PSA.22.10	Ta mee er ve fo dty chiarail er dyn traa ruggyr mee:
PSA.22.10	uss my Yee eer veih brein my vayrey.
PSA.22.11	O ny treig mee, son ta seaghyn er‐gerrey:
PSA.22.11	as cha vel unnane dy chooney lhiam.
PSA.22.12	Ta ymmodee dew er jeet mygeayrt‐y‐moom:
PSA.22.12	ta terriu lajer Vasan er hoiaghey orrym er dagh cheu.
PSA.22.13	T'ad fosley nyn meeal orrym:
PSA.22.13	myr lion jollyssagh buirroogh son spooilley.
PSA.22.14	Ta mee deayrtit magh myr ushtey, as ta ooilley my chraueyn ass ynnyd:
PSA.22.14	ta my chree neesht ayns mean my chorp eer myr kere ta lheie.
PSA.22.15	Ta my niart chyrmit seose myr peesh dy haaghcraie, as ta my hengey lhiantyn gys my ghruntyn:
PSA.22.15	as ver uss lhiat mee gys joan y vaaish.
PSA.22.16	Son ta ymmodee moddee er jeet mygeayrt‐y‐moom:
PSA.22.16	as ta coonceil ny olkyssee cur nyn goyrle dy-cheilley m'oi.
PSA.22.17	Hoyll ad my laueyn as my chassyn; foddym ooilley my chraueyn y choontey:
PSA.22.17	t'ad shassoo gindys as jeeaghyn orrym.
PSA.22.18	Rheinn ad my gharmadyn ny mast' oc:
PSA.22.18	as er my chooat hilg ad lottyn.
PSA.22.19	Agh ny bee uss foddey voym, O Hiarn:
PSA.22.19	she uss my chemmyrk; jean siyr dy chooney lhiam.
PSA.22.20	Livrey m'annym veih'n chliwe:
PSA.22.20	as my vioys deyr veih pooar y voddey.
PSA.22.21	Saue mee veih beeal y lion:
PSA.22.21	t'ou er my chlashtyn myrgeddin veih mastey earkyn ny unicornyn.
PSA.22.22	Neem's dt' Ennym y hoilshaghey da my vraaraghyn:
PSA.22.22	ayns mean ny hagglish neem uss y voylley.
PSA.22.23	O moylley‐Jee yn Chiarn, shiuish ta goaill aggle roish:
PSA.22.23	cur‐jee ard‐voylley da, ooilley shiuish jeh sluight Yacob, as gow‐jee aggle roish, ooilley shiuish sluight Israel.
PSA.22.24	Son cha vel eh er hoiaghey beg jeh, ny er hreigeil stayd injil y voght:
PSA.22.24	cha vel eh er ollaghey e eddin veih, agh tra deie eh er, hug eh clashtyn da.
PSA.22.25	Hoods neem chebbal my voylley ayns sheshaght vooar ny nooghyn:
PSA.22.25	my vreearraghyn neem's y chooilleeney ayns yn enish ocsyn ta goaill aggle roishyn.
PSA.22.26	Nee ny boghtyn gee, as bee ad er nyn yannoo magh:
PSA.22.26	adsyn ta shirrey lurg y Chiarn, moyllee ad eh; bee'n cree eu bio son dy bragh,
PSA.22.27	Nee ooilley ardjyn y thallooin cooinaghtyn orroo hene as bee ad er nyn jyndaa gys y Chiarn:
PSA.22.27	as ver ooilley kynneeyn ny ashoonyn ooashley kiongoyrt rish.
PSA.22.28	Son lesh y Chiarn yn reeriaght:
PSA.22.28	as she eshyn yn Kiannoort mastey yn pobble.
PSA.22.29	Nee nyn lheid ocsyn ooilley ta berchagh er y thalloo:
PSA.22.29	gee as ooashley 'choyrt.
PSA.22.30	Nee adsyn ooilley ta er nyn injillaghey gys y joan [
PSA.22.30	as cha vel dooinney erbee er vioghey e annym hene.
PSA.22.31	Nee my lhuight's eshyn y hirveish:
PSA.22.31	bee ad goit stiagh son sheeloghe da'n Chiarn.
PSA.22.32	Hig adsyn, as nee ny niaughyn soilshaghey magh e chairys; da pobble hig er y theihll, adsyn ta'n Chiarn er chroo.
PSA.23.1	SHE'N Chiarn my vochilley:
PSA.23.1	shen‐y‐fa cha beem feme nhee erbee.
PSA.23.2	Nee eh faassaghey mee ayns pastyr glass:
PSA.23.2	as m'y leeideil magh rish ny ushtaghyn dy ooraghey.
PSA.23.3	Nee eh m'annym y hyndaa:
PSA.23.3	as m'y choyrt lesh magh ayns ny cassanyn dy chairys er graih e Ennym.
PSA.23.4	Dy jarroo, ga dy vel mee shooyl ayns coan scadoo yn vaaish, cha goym aggle roish olk erbee:
PSA.23.4	son t'ou uss marym; ta dty lhatt as dty lorg dy my gherjaghey.
PSA.23.5	Nee oo boayrd y yannoo aarloo roym ayns yn enish ocsyn ta er my heaghney:
PSA.23.5	t'ou er ooilaghey my chione, as bee my chappan lane.
PSA.23.6	Agh eiyree dty chenjallys ghraihagh as dty vyghin orrym ooilley laghyn my vea:
PSA.23.6	as neem's taaghey thie'n Chiarn choud as veem bio.
PSA.24.1	LESH y Chiarn y thalloo, as ooilley ny t'ayn:
PSA.24.1	combaase y theihll, as adsyn ta baghey ayn.
PSA.24.2	Son t'eh er hoiaghey eh er ny faarkaghyn:
PSA.24.2	as er hickyraghey eh er ny thooillaghyn.
PSA.24.3	Quoi eh hed seose er cronk y Chiarn:
PSA.24.3	ny quoi vees cooie dy hassoo ayns e ynnyd casherick.
PSA.24.4	Eshyn eh ta laueyn glen echey, as cree gyn loght:
PSA.24.4	as nagh vel er hoiaghey e aigney er foalsaght, as nagh vel er ghoaill lhoo dy volley e naboo.
PSA.24.5	Yiow eshyn yn bannaght veih'n Chiarn:
PSA.24.5	as cairys veih Jee e haualtys.
PSA.24.6	Shoh'n sheeloghe ocsyn ta dy hirrey eh:
PSA.24.6	jeusyn dy jarroo ta shirrey dty eddin, O Yacob.
PSA.24.7	Trog‐jee seose nyn ghing, O shiuish ghiattyn, as bee‐jee er nyn droggal seose, shiuish ghorryssyn dy bragh farraghtyn:
PSA.24.7	as hig Ree ny ghloyr stiagh.
PSA.24.8	Quoi ta Ree ny ghloyr:
PSA.24.8	yn Chiarn eh ta lajer as niartal, yn Chiarn hene niartal ayns caggey.
PSA.24.9	Trog‐jee seose nyn ghing, O shiuish ghiattyn, as bee‐jee er nyn droggal seose, shiuish ghorryssyn dy bragh farraghtyn:
PSA.24.9	as hig Ree ny ghloyr stiagh.
PSA.24.10	Quoi ta Ree ny ghloyr:
PSA.24.10	dy jarroo yn Chiarn dy heshaght‐chaggee, eshyn Ree ny ghloyr.
PSA.25.1	HOOD'S, O Hiarn, trog-ym seose my annym; my Yee, ta mee er choyrt my hreishteil aynyd:
PSA.25.1	O ny lhig dooys 've er my choyrt gys nearey, chamoo lhig da my noidyn ve boggyssagh harrym.
PSA.25.2	Son cha bee veg jeusyn ooilley ta treishteil aynyd's er nyn naaraghey:
PSA.25.2	agh bee nyn lheid as ta girree magh gyn oyr er nyn goyrt bun‐ry‐skyn.
PSA.25.3	Jeeagh dou dty raad, O Hiarn:
PSA.25.3	as ynsee dou dty chassanyn.
PSA.25.4	Leeid mish ayns dty irriney, as ynsee mee:
PSA.25.4	son uss Jee my haualtys; aynyd va my hreishteil fey‐ny‐laa.
PSA.25.5	Tayrn gys cooinaghtyn, O Hiarn, dty vyghinyn meiygh:
PSA.25.5	as dty chenjallys ghraihagh, t'er ny ve er dy rieau.
PSA.25.6	O ny cooinee er peccaghyn as loghtyn my aegid:
PSA.25.6	agh cordail rish dty vyghin smooinee orrym, O Hiarn, er graih dty vieys.
PSA.25.7	Graysoil as cairal ta'n Chiarn:
PSA.25.7	shen‐y‐fa ynsee eh da peccee yn raad cair.
PSA.25.8	Adsyn ta imlee nee eh leeideil ayns briwnys:
PSA.25.8	as dauesyn ta meen, ynsee eh e raad.
PSA.25.9	Ta ooilley raaidyn y Chiarn myghin as firrinys:
PSA.25.9	da lheid as ta freayll e chonaant as e leighyn.
PSA.25.10	Er graih dty Ennym, O Hiarn:
PSA.25.10	bee myghinagh da my pheccah, son s'mooar te.
PSA.25.11	Cre'n dooinney ta goaill aggle roish y Chiarn:
PSA.25.11	eshyn nee eh leeideil ayns y raad lhisagh eh y reih.
PSA.25.12	Bee yn annym echey ec aash:
PSA.25.12	as yiow e lhuight yn cheer ayns eiraght.
PSA.25.13	Ta folliaght y Chiarn nyn mast' ocsyn ta goaill aggle roish:
PSA.25.13	as nee eh soilshaghey daue e chonaant.
PSA.25.14	Ta my hooillyn dy bragh jeeaghyn gys y Chiarn:
PSA.25.14	son tayrnee eh my chassyn ass y ribbey.
PSA.25.15	Chyndaa oo hene hym's, as jean myghin orrym:
PSA.25.15	son ta mee treigit as ayns treihys.
PSA.25.16	Ta trimshey my chree er ny vishaghey:
PSA.25.16	O cur uss lhiat mee ass my heaghyn.
PSA.25.17	Jeeagh er my arkys as my hreihys:
PSA.25.17	as leih dou ooilley my pheccah.
PSA.25.18	Jeeagh er my noidyn kys t'ad er mishaghey:
PSA.25.18	as t'ad gymmyrkey goanlys tranlaasagh my oi.
PSA.25.19	O freill m'annym, as livrey mee:
PSA.25.19	ny lhig dou ve er my choyrt gys nearey, son aynyd's ta mee er choyrt my hreishteil.
PSA.25.20	Lhig da ônid as dellal yeeragh goll mârym:
PSA.25.20	son ta my hreishteil er ny ve aynyds.
PSA.25.21	Livrey Israel, O Yee:
PSA.25.21	veih ooilley e heaghyn.
PSA.26.1	BEE uss my vriw, O Hiarn, son ta mee er n'ymmyrkey mee hene gyn loght:
PSA.26.1	ta my varrant neesht er ny ve er y Chiarn, er‐y‐fa shen cha duittym.
PSA.26.2	Feysht mee, O Hiarn, as prow mee:
PSA.26.2	ronsee my veeghyn as my chree.
PSA.26.3	Son ta dty chenjallys‐ghraihagh kinjagh roish my hooillyn:
PSA.26.3	as neem gimmeeaght ayns dty irrinys.
PSA.26.4	Cha vel mee er vaghey marish sleih foalsey:
PSA.26.4	chamoo neem sheshaght rish y vooinjer volteyragh.
PSA.26.5	Ta feoh er ve aym er chymsagh cooidjagh yn drogh 'leih:
PSA.26.5	as cha soie‐ym mastey ny mee‐chrauee.
PSA.26.6	Niee‐ym my laueyn ayns ônid, O Hiarn:
PSA.26.6	as myr shen hem gys dty altar;
PSA.26.7	Dy voddym fockley magh yn coraa dy wooise:
PSA.26.7	as soilshaghey ooilley dty obbraghyn yindyssagh.
PSA.26.8	Hiarn, ta mee er ve graihagh er cooyrtyn dty hie:
PSA.26.8	as ynnyd cabbane‐agglish dty ooashley.
PSA.26.9	O ny jeigh seose m'annym marish ny peccee:
PSA.26.9	ny my vioys marish y vooinjer folley;
PSA.26.10	Ayns ny laueyn oc ta mee‐chairys:
PSA.26.10	as ta nyn laue yesh lane dy ghiootyn.
PSA.26.11	Agh er my hon's, neem gimmeeaght gyn loght:
PSA.26.11	O livrey mee, as bee myghinagh dou.
PSA.26.12	Ta my chass shassoo dy kiart; ver‐ym moylley da'n Chiarn ayns chaglym cooidjagh y phobble.
PSA.27.1	YN Chiarn my hoilshey as my haualtys; quoi roish eisht ghoym aggle:
PSA.27.1	yn Chiarn niart my vea; quoi roish eisht veem agglagh?
PSA.27.2	Tra haink ny olkyssee, dy jarroo my noidyn as my hranlaasee orrym dy my stroie:
PSA.27.2	ren ad snapperal as tuittym.
PSA.27.3	Ga dy beagh sheshaght‐caggee dy gheiney soit m'oi, foast cha bee my chree agglagh; as ga dy jinnagh caggey girree seose m'oi, foast ver‐ym my varrant ersyn.
PSA.27.4	Un red ta mish er hirrey er y Chiarn, shen neem y yeearree:
PSA.27.4	dy jarroo dy voddym baghey ayns thie yn Chiarn ooilley laghyn my vea, dy akin aalid eunyssagh y Chiarn, as dy haaghey e hiamble.
PSA.27.5	Son ayns traa my heaghyn follee eh mee ayns e chabbane:
PSA.27.5	dy jarroo ayns boayl kellit e ynnyd‐vaghee nee eh m'y ollaghey, as m'y hoiaghey seose er creg chloaie.
PSA.27.6	As nish troggee eh seose my chione:
PSA.27.6	er skyn my noidyn mygeayrt‐y‐moom.
PSA.27.7	Shen‐y‐fa neem's oural y hebbal ayns e ynnyd casherick lesh ard ghennallys:
PSA.27.7	neem arrane y ghoaill, as soilshaghey magh moylley yn Chiarn.
PSA.27.8	Eaisht rish my choraa, O Hiarn, tra ta mee geamagh hoods:
PSA.27.8	jean myghin orrym, as clasht rhym,
PSA.27.9	Ta my chree er yannoo imraa jeed's; Shir‐jee my eddin:
PSA.27.9	Dt' eddin, Hiarn, neem's y hirrey.
PSA.27.10	O ny follee dty eddin voym:
PSA.27.10	cha-moo jean dty harvaant y hyndaa ersooyl ayns jymmoose.
PSA.27.11	T'ou er ny ve my chemmyrk:
PSA.27.11	ny faag mee, chamoo jean m'y hreigeil, O Yee my haualtys.
PSA.27.12	Tra ta my ayr as my voir dy my hreigeil:
PSA.27.12	ta'n Chiarn dy my ghoaill seose.
PSA.27.13	Ynsee dooys dty raad, O Hiarn:
PSA.27.13	as leeid mee ayns y raad cair, kyndagh rish my noidyn.
PSA.27.14	Ny livrey mee seose gys aigney my noidyn:
PSA.27.14	son ta feanishyn foalsey er n'irree seose m'oi, as lheid as ta loayrt aggair.
PSA.27.15	Va mee dy bollagh er choayll my chree:
PSA.27.15	agh dy vel mee dy shickyr credjal dy akin kenjallys y Chiarn ayns cheer ny bioee.
PSA.27.16	O jean uss farkiaght er caa yn Chiarn:
PSA.27.16	bee dunnal, as nee eh gerjaghey dty chree, as cur uss dty hreishteil ayns y Chiarn.
PSA.28.1	HOOD'S neem geamagh, O Hiarn my niart:
PSA.28.1	ny jean beg y hoiaghey jeem, er aggle mannagh jean oo m'y chlashtyn, dy beem casley roosyn ta goll sheese gys yn oaie.
PSA.28.2	Eaisht rish coraa my aghinyn imlee, tra ta mee geamagh ort:
PSA.28.2	tra ta mee troggal seose my laueyn gys stoyl‐y‐vyghin dty hiamble casherick.
PSA.28.3	O ny tayrn mee ersooyl, chamoo jean m'y stroie marish ny mee‐chrauee as drogh‐yantee:
PSA.28.3	ta loayrt dy dooie rish nyn naboo, agh t'ad smooinaghtyn er olkys ayns nyn gree.
PSA.28.4	Cur daue nyn leagh cordail rish nyn yannoo:
PSA.28.4	as cordail rish olkys ny croutyn oc hene.
PSA.28.5	Cooilleen ad cordail rish obbyr nyn laueyn:
PSA.28.5	eeck daue shen ny t'ad er hoilchin.
PSA.28.6	Son cha vel ad ayns nyn aigney cur geill da obbraghyn y Chiarn, chamoo da jannoo e laueyn:
PSA.28.6	shen‐y‐fa nee eh ad y lhieggal sheese, as cha jean eh ad y hroggal.
PSA.28.7	Moylley dy row da'n Chiarn:
PSA.28.7	son t'eh er chlashtyn coraa my aghinyn imlee.
PSA.28.8	Yn Chiarn my niart as my eilley‐caggee; ta my chree er dreishteil aynsyn, as ta mee er gheddyn cooney:
PSA.28.8	shen‐y‐fa ta my chree lheim dyn voggey, as ayns my arrane neem eshyn y voylley.
PSA.28.9	Yn Chiarn my niart:
PSA.28.9	as eshyn fendeilys slayntoil e Er‐ooillit.
PSA.28.10	O saue dty phobble, as cur dty vannaght da dty eiraght:
PSA.28.10	cur beaghey daue, as soie ad seose er son dy bragh.
PSA.29.1	CUR‐JEE lhieu gys y Chiarn, O shiuish ard‐gheiney, cur‐jee lhieu reaghyn aegey gys y Chiarn:
PSA.29.1	cur‐jee lieh'n Chiarn ooashley as niart.
PSA.29.2	Cur‐jee da'n Chiarn yn gloyr ta cooie da'n Ennym echey:
PSA.29.2	cur‐jee ooashley da'n Chiarn lesh ammys crauee.
PSA.29.3	She yn Chiarn ta sarey ny ushtaghyn:
PSA.29.3	yn Jee gloyroil ta jannoo yn taarnagh.
PSA.29.4	She yn Chiarn ta reill y faarkey; ta coraa yn Chiarn niartal ayns bree; ta coraa yn Chiarn coraa gloyroil.
PSA.29.5	Ta coraa yn Chiarn brishey ny biljyn‐cedar:
PSA.29.5	yn Chiarn, dy feer, ta brishey cedaryn Libanus.
PSA.29.6	T'eh cur orroo myrgeddin dy lheimyragh myr lheiy:
PSA.29.6	Libanus neesht as Sirion myr unicorn aeg.
PSA.29.7	Ta coraa yn Chiarn scoltey ny tendreilyn dy aile; ta coraa yn Chiarn craa yn aasagh:
PSA.29.7	yn Chiarn, dy feer, ta craa faasagh Chades.
PSA.29.8	Ta coraa yn Chiarn cur er ny feaihee nyn lheiyee y hilgey, as roostey tammagyn chiu yn aasagh:
PSA.29.8	as ayns e hiamble ta dy chooilley ghooinney loayrt jeh e ooashley.
PSA.29.9	Ta'n Chiarn soie erskyn ny thooillaghyn:
PSA.29.9	as ta'n Chiarn tannaghtyn ny Ree son dy bragh.
PSA.29.10	Ver y Chiarn niart da e phobble:
PSA.29.10	ver y Chiarn da e phobble yn bannaght dy hee.
PSA.30.1	VER‐YMS ard‐voylley dhyts, O Hiarn, son t'ou er my hoiaghey seose:
PSA.30.1	as cha vel oo er lhiggey da my noidyn dy ve mooaralagh harrym.
PSA.30.2	O Hiarn my Yee, deie mee hood:
PSA.30.2	as t'ou er my lheihys.
PSA.30.3	T'ou uss, Hiarn, er livrey my annym veih'n oaie:
PSA.30.3	t'ou er vreayll my vioys veih goll sheese gys ooig y vaaish.
PSA.30.4	Gow‐jee arraneyn‐moyllee gys y Chiarn, O shiuish e nooghyn:
PSA.30.4	as cur‐jee booise da ayns cooinaghtyn jeh e chasherickys.
PSA.30.5	Son cha vel e chorree farraghtyn agh meekey sooilley, as ayns y foayr echey ta bea:
PSA.30.5	foddee trimshey farraghtyn son oie, agh ta boggey cheet 'sy voghrey.
PSA.30.6	Ayns my staydoilys dooyrt mee, Cha beem dy bragh er my scughey:
PSA.30.6	t'ou uss, Hiarn, jeh dty vieys, er n'yannoo my chronk cha lajer.
PSA.30.7	Hyndaa oo dty eddin voym:
PSA.30.7	as va mee seaghnit.
PSA.30.8	Eisht deie mish hoods, O Hiarn:
PSA.30.8	as chosne mee gys my Hiarn dy feer imlee.
PSA.30.9	Cre'n vondeish t'ayns my uill:
PSA.30.9	tra hem sheese gys yn oaie?
PSA.30.10	Der y joan booise dhyt:
PSA.30.10	ny jean eh soilshaghey dty ynrickys?
PSA.30.11	Clasht, O Hiarn, as jean myghin orrym:
PSA.30.11	Hiarn, bee uss my er‐coonee.
PSA.30.12	T'ou er hyndaa my hrimshey gys boggey:
PSA.30.12	t'ou er choyrt jeem my aanritsack, as er my choamrey lesh gennallys.
PSA.30.13	Shen‐y‐fa nee dy chooilley ghooinney mie goaill arrane jeh dty voylley fegooish skeeys:
PSA.30.13	O my Yee, ver‐yms booise dhyt son dy bragh.
PSA.31.1	AYN-YNDS, O Hiarn, ta mee er choyrt my hreishteil:
PSA.31.1	ny lhig dou dy bragh v'er my choyrt gys nearey; livrey mee ayns dty chairys.
PSA.31.2	Croym sheese dty chleaysh hym:
PSA.31.2	jean siyr dy my livrey.
PSA.31.3	As bee uss my chreg lajer, as thie my endeilys:
PSA.31.3	dy vod oo my hauail.
PSA.31.4	Son uss my chreg lajer, as my chashtal:
PSA.31.4	bee uss neesht my leeideilagh, as cur mee er y raad er graih dty Ennym.
PSA.31.5	Tayrn mee ass y ribbey t'ad er hoiaghey dy follit er my hon:
PSA.31.5	son uss my niart.
PSA.31.6	Gys dty laueyn ta mee treishteil my annym:
PSA.31.6	son t'ou er my livrey, O Hiarn, uss Jee yn ynrickys.
PSA.31.7	Ta dwoaie er ve aym orroosyn ta geiyrt er ny cliaghtaghyn faase‐chredjuagh [
PSA.31.7	as ta my hreishteil er ny ve ayns y Chiarn.
PSA.31.8	Beem gennal, as neem boggey 'ghoaill ayns dty vyghin:
PSA.31.8	son t'ou er choyrt tastey da my heaghyn, as er chooinaghtyn er my annym ayns treihys.
PSA.31.9	Cha vel oo er my yeigh seose ayns laue my noid:
PSA.31.9	agh er hoiaghey my chassyn ayns boayl dy reamys.
PSA.31.10	Jean myghin orrym, O Hiarn, son ta mee ayns seaghyn:
PSA.31.10	as ta my hoilshey er n'aase moal lesh eer trimshey:
PSA.31.10	dy jarroo my annym as my challin.
PSA.31.11	Son ta my vea er n'aase shenn lesh trimshey:
PSA.31.11	as my vleeantyn lesh dobberan.
PSA.31.12	Ta my niart dy m'ailleil, kyndagh rish my vee‐chraueeaght; as ta my chraueyn er choayl nyn mioyr.
PSA.31.13	Haink mee dy ve son oltooan mastey ooilley my noidyn, agh er‐lheh mastey my naboonyn:
PSA.31.13	as ren adsyn jeh m'ainjys roie er-chea voym, as adsyn honnick mee er y raad, ren ad m'y haghney.
PSA.31.14	Ta mee dy bollagh er my yarrood, myr dooinney marroo ass cooinaghtyn:
PSA.31.14	ta mee coontit myr saagh brisht.
PSA.31.15	Ta mee er chlashtyn jeh cooyl‐chassid y sleih:
PSA.31.15	as ta aggle er dy-chooilley cheu, choud as t'ad cur nyn ghing cooidjagh, as goaill coyrle dy ghoaill ersooyl my vioys.
PSA.31.16	Agh ta my hreishteil er ny ve ayn-yds, O Hiarn:
PSA.31.16	ta mish er ghra, She uss my Yee.
PSA.31.17	Ta my hraa ayns dty laue; livrey mee veih laue my noidyn:
PSA.31.17	as vouesyn ta jannoo tranlaase orrym.
PSA.31.18	Jeeagh da dty harvaant soilshey dty eddin:
PSA.31.18	as saue mee er graih dty vyghinyn.
PSA.31.19	Ny lhig dou tuittym giare jeh my hreishteil, O Hiarn, son ta mee er n'eamagh ort; lhig da ny mee‐chrauee ve er nyn ghoyrt gys nearey as er nyn ghoyrt nyn‐dost ayns yn oaie.
PSA.31.20	Lhig da ny meillyn breagagh ve er nyn ghoyrt nyn‐dost:
PSA.31.20	ta dy dewil, dy mooaralagh, as dy olkyssagh loayrt noi'n vooinjer chairagh.
PSA.31.21	O cre cha palchey ta dty vieys, t'ou er chiarail nyn gour ocsyn ta goaill aggle royd:
PSA.31.21	as shen t'ou er n'yannoo aarloo dauesyn ta coyrt nyn dreishteil aynyd, dy jarroo kiongoyrt rish mec gheiney!
PSA.31.22	Nee oo ad y choadey ayns boayl follit dty enish veih brasnaghey dy chooilley ghooinney:
PSA.31.22	nee oo ad y cheiltyn ayns dty chabbane veih argane chengaghyn.
PSA.31.23	Dy row booise gys y Chiarn; son t'eh er yeeaghyn dooys kenjallys yindyssagh ayns ard‐valley lajer.
PSA.31.24	As tra va mee ayns my hiyr, dooyrt mee:
PSA.31.24	Ta mish er my hilgey magh veih shilley dty hooillyn.
PSA.31.25	Ny‐yeih, hug oo clashtyn da coraa my phadjer:
PSA.31.25	tra ren mee geamagh ort.
PSA.31.26	O cur‐jee graih da'n Chiarn, ooilley shiuish e nooghyn:
PSA.31.26	son ta'n Chiarn coadey adsyn ta ynrick, as dy palchey cooilleeney eshyn ta gymmyrkey eh hene dy mooaralagh.
PSA.31.27	Bee‐jee dunnal, as nee eshyn niartaghey nyn gree:
PSA.31.27	shiuish ooilley ta coyrt nyn dreishteil ayns y Chiarn.
PSA.32.1	BANNIT t'eshyn ta e neu‐chairys er ny leih da:
PSA.32.1	as e pheccah er ny choodaghey.
PSA.32.2	Bannit yn dooinney nagh vel y Chiarn cur peccah erbee ny lieh:
PSA.32.2	as ayns e chree nagh vel kialg erbee.
PSA.32.3	Son choud as chum mee my hengey:
PSA.32.3	ren my chraueyn shymley ersooyl trooid my accan gagh‐laa.
PSA.32.4	Son ta dty laue trome orrym laa as oie:
PSA.32.4	as ta soo my chorp myr chirmagh‐loshtee yn towrey.
PSA.32.5	Goym rish my pheccah hoods; as my neu‐chairys cha vel mee er cheiltyn.
PSA.32.6	Dooyrt mee; Neem goaill‐rish my pheccaghyn gys y Chiarn:
PSA.32.6	as myr shen ren uss olkys my pheccah y leih dou.
PSA.32.7	Son shoh nee dagh dooinney ta crauee, jannoo e phadjer hood, ayns traa oddys oo v'er dty gheddyn:
PSA.32.7	agh ayns ny thooillaghyn mooarey dy ushtey cha jig ad ny choar.
PSA.32.8	T'ou uss ynnyd dy m'ollaghey ayn, nee uss m'y choadey veih seaghyn:
PSA.32.8	nee oo m'y chombaasal er dy chooilley heu lesh arraneyn‐moyllee dy livrey‐ys.
PSA.32.9	Ver‐yms tushtey dhyt, as ynsee‐ym dhyt yn raad t'ou dy ghoaill:
PSA.32.9	as neem dty leeideil lesh my hooill.
PSA.32.10	Ny bee‐jee shiuish goll‐rish cabbyl ny mule, ta fegooish tushtey:
PSA.32.10	yn beeal oc shegin y ve smaghtit lesh beealraghyn as streean, er aggle dy roie ad ort.
PSA.32.11	Ta kerraghey trome gour ny mee‐chrauee:
PSA.32.11	agh eshyn ta coyrt e varrant er y Chiarn, ta myghin lhiantyn huggey er dagh cheu.
PSA.32.12	Bee‐jee gennal, O shiuish sleih ynrick, as gow‐jee boggey ayns y Chiarn:
PSA.32.12	as bee‐jee gerjoil, ooilley shiuish ta firrinagh ayns cree.
PSA.33.1	GOW‐JEE boggey ayns y Chiarn, O shiuish sleih cairagh:
PSA.33.1	son te feer jesh da'n sleih ynrick dy ve booisal.
PSA.33.2	Moylley‐jee yn Chiarn lesh y chlaasagh:
PSA.33.2	gow‐jee arraneyn‐moyllee da lesh y lute, as y ghreie chiaull dy yeih strengyn.
PSA.33.3	Gow‐jee arrane noa gys y Chiarn:
PSA.33.3	trog‐jee seose nyn goraa huggeysyn ayns bingys dy jeean as lesh cree gennal.
PSA.33.4	Son ta goo yn Chiarn firrinagh:
PSA.33.4	as ooilley e obbraghyn ynrick.
PSA.33.5	T'eh graihagh er cairys as briwnys:
PSA.33.5	ta'n seihll lane jeh mieys y Chiarn.
PSA.33.6	Liorish goo yn Chiarn va ny niaughyn er nyn groo:
PSA.33.6	as ooilley ny pooaraghyn oc liorish ennal e veeal.
PSA.33.7	T'eh chaglym ushtaghyn ny marrey cooidjagh, myr carnane:
PSA.33.7	as freayll fo yn diunid vooar myr ayns thie‐tashtee.
PSA.33.8	Lhig da'n seihll ooilley aggle 'ghoaill roish y Chiarn:
PSA.33.8	bee‐jee er-creau roishyn, ooilley shiuish cummaltee yn thallooin.
PSA.33.9	Son loayr eh, as ve jeant:
PSA.33.9	hug eh sarey, as hass eh shickyr.
PSA.33.10	Ta'n Chiarn coyrt bunry‐skyn coyrle ny ashoonyn:
PSA.33.10	as cur er saaseyn croutagh y phobble dy ve gyn‐ymmyd, as cur shaghrynys er coyrleyn ny princeyn.
PSA.33.11	Nee coyrle y Chiarn farraghtyn son dy-bragh; as smooinaghtyn e chree veih sheeloghe gys sheeloghe.
PSA.33.12	Bannit yn pobble ta'n Jee oc yn Chiarn Jehovah:
PSA.33.12	as bannit ta'n sleih t'eh er reih son e eiraght.
PSA.33.13	Yeeagh y Chiarn neose veih niau, as chur eh my‐ner ooilley cloan gheiney:
PSA.33.13	veih stoyl‐reeoil e ynnyd‐vaghee ta sooill echey er cummaltee yn theihll.
PSA.33.14	T'eh cummey ooilley ny creeaghyn oc:
PSA.33.14	as toiggal ooilley nyn obbraghyn.
PSA.33.15	Cha vel Ree erbee oddys v'er ny hauail liorish niart e heshaght‐chaggee:
PSA.33.15	chamoo ta dooinney lajer erbee er ny livrey liorish mooarane niart.
PSA.33.16	Cha vel cabbyl coontit agh red fardalagh dy hauail dooinney:
PSA.33.16	chamoo oddys eh livrey dooinney erbee liorish mooads e niart.
PSA.33.17	Cur‐my‐ner ta sooill y Chiarn orroosyn ta goaill aggle roish:
PSA.33.17	as orroosyn ta coyrt nyn dreishteil ayns e vyghin;
PSA.33.18	Dy livrey yn annym oc veih baase:
PSA.33.18	as dy veaghey ad ayns earish dy ghenney.
PSA.33.19	Ta'n annym ain dy meen er ny ve farkiaght er y Chiarn:
PSA.33.19	she eshyn nyn gooney as nyn vendeilagh.
PSA.33.20	Son gowee nyn gree boggey aynsyn:
PSA.33.20	er‐yn‐oyr dy vel shin er hreishteil ayns e Ennym casherick.
PSA.33.21	Lhig da dty chenjallys vyghinagh, O Hiarn, ve orrin:
PSA.33.21	myr ta shin cur nyn dreishteil aynyd.
PSA.34.1	VER‐YMS dy kinjagh booise da'n Chiarn:
PSA.34.1	bee e voylley dy bragh ayns my veeall.
PSA.34.2	Bee m'annym boggyssagh ayns y Chiarn:
PSA.34.2	nee'n sleih imlee clashtyn jeh shen, as bee ad gennal.
PSA.34.3	O moylley‐jee yn Chiarn mârym:
PSA.34.3	as lhig dooin ard‐voylley 'choyrt da'n Ennym echey ry‐cheilley.
PSA.34.4	Hir mee yn Chiarn ayns padjer, as cheayll eh mee:
PSA.34.4	as ren eh m'y livrey veih ooilley my aggle.
PSA.34.5	Yeeagh ad seose huggey, as hooar ad soilshey:
PSA.34.5	as cha row ny eddinyn oc naaragh.
PSA.34.6	Cur‐my‐ner, ta'n boght geamagh, as ta'n Chiarn clashtyn eh:
PSA.34.6	dy jarroo, as t'eh sauail eh ass ooilley e heaghyn.
PSA.34.7	Ta ainle y Chiarn freayll arrey mygeayrt‐y‐moosyn ta goaill aggle roish:
PSA.34.7	as dy livrey ad.
PSA.34.8	O blasht‐jee, as jeeagh‐jee, cre cha graysoil ta'n Chiarn:
PSA.34.8	bannit yn dooinney ta coyrt e varrant ersyn.
PSA.34.9	O gow‐jee aggle roish y Chiarn, shiuish e nooghyn; son adsyn ta goaill aggle roish cha bee nhee dy laccal orroo.
PSA.34.10	Ta ny lionyn ayns feme, as gennaghtyn accyrys:
PSA.34.10	agh adsyn ta shirrey yn Chiarn, cha bee ad laccal nhee erbee dy vel mie.
PSA.34.11	Tar‐jee, shiuish chloan, as eaisht‐jee rhym:
PSA.34.11	ynsee‐yms diu aggle y Chiarn.
PSA.34.12	Quoi'n dooinney eh ta aignagh dy ve beayn:
PSA.34.12	as baillish laghyn mie y akin?
PSA.34.13	Smaght dty hengey veih olk:
PSA.34.13	as dty veillyn nagh loayr ad foalsaght erbee.
PSA.34.14	Shaghyn dagh olk, as jean dy-mie:
PSA.34.14	shir lurg shee, as cur eh er y hoshiaght.
PSA.34.15	Ta sooillyn y Chiarn harrish y sleih cairal:
PSA.34.15	as ta ny cleayshyn echey foshlit gys nyn badjeryn.
PSA.34.16	Ta eddin y Chiarn noi ocsyn ta jannoo olk:
PSA.34.16	dy chur ass ny fraueyn yn chooinaghtyn oc veih eaghtyr y thallooin.
PSA.34.17	Ta'n sleih cairagh jannoo aghin, as ta'n Chiarn cur clashtyn daue:
PSA.34.17	as dy livrey ad ass ooilley nyn seaghyn.
PSA.34.18	Ta'n Chiarn er‐gerrey dauesyn ta jeh cree brisht:
PSA.34.18	as sauee eh nyn lheid as ta jeh spyrryd imlee.
PSA.34.19	S'mooar ta seaghyn y fer‐cairal:
PSA.34.19	agh ta'n Chiarn cur feaysley da assdoo ooilley.
PSA.34.20	T'eh coadey ooilley e chraueyn:
PSA.34.20	myr shen cha vel unnane jeu er ny vrishey.
PSA.34.21	Agh nee lhag‐haghyrt stroie ny mee‐chrauee; as adsyn ta cur dwoaie da'n sleih ynrick, hig y chragh orroo.
PSA.34.22	Ta'n Chiarn cur feaysley da anmeenyn e harvaantyn:
PSA.34.22	as adsyn ooilley ta cur nyn marrant ersyn, cha bee ad er nyn dreigeil.
PSA.35.1	GOW my chooish ayns laue, O Hiarn, roosyn ta streeu rhym:
PSA.35.1	as jean uss caggey noi ocsyn ta caggey m'oi.
PSA.35.2	Cur dty laue gys y scape as yn eilley‐caggee:
PSA.35.2	as shass seose dy chooney lhiam.
PSA.35.3	Tayrn magh y shleiy, as cur chyndaa dauesyn ta jannoo tranlaase orrym:
PSA.35.3	abbyr rish my annym, Mish dty haualtys.
PSA.35.4	Bee ad er nyn gastey, as er nyn goyrt gys nearey, ta shelg lurg my annym:
PSA.35.4	ver ad cooyl, as bee ad er nyn goyrt mow, ta kiarail olk m'oi.
PSA.35.5	Bee ad myr y joan roish y gheay:
PSA.35.5	as Ainle y Chiarn dyn skeayley ad.
PSA.35.6	Bee'n raad oc dorraghey as sliawin:
PSA.35.6	as nee Ainle y Chiarn ad y imman.
PSA.35.7	Son ren ad dy follit soiaghey nyn ribbey dy my stroie gyn oyr:
PSA.35.7	dy jarroo fegooish oyr ren ad ooig son my annym.
PSA.35.8	Hig toyrt‐mow doaltattym ersyn gyn‐yss, as nee'n ribbey t'eh er hoiaghey dy follit eh hene y hayrtyn:
PSA.35.8	dy vod eh tuittym ayns yn olkys echey hene.
PSA.35.9	As m'annym, bee gerjoilagh ayns y Chiarn:
PSA.35.9	nee eh boggey 'ghoaill ayns e haualtys.
PSA.35.10	Nee ooilley my chraueyn gra, Hiarn, quoi ta casley rhyts, ta livrey yn boght veihsyn ta ro hrean da:
PSA.35.10	dy jarroo yn boght, as eshyn ta ayns treihys, veihsyn ta dy spooilley eh?
PSA.35.11	Dirree feanishyn foalsey seose:
PSA.35.11	hug ad reddyn gys my lieh nagh row mee kyndagh jeu.
PSA.35.12	Deeck ad dooys olk son mie:
PSA.35.12	gys mee-gherjagh mooar my annym.
PSA.35.13	Ny yeih, tra va adsyn ching, hug mee orrym aanritsack, as ren mee my annym y injillaghey lesh trostey:
PSA.35.13	as chyndaa‐ee my phadjer gys my oghrish hene.
PSA.35.14	Ren mee gymmyrkey mee hene myr gys my charrey, ny my vraar:
PSA.35.14	hie mee dy trimshagh, myr fer ta dobberan son e voir.
PSA.35.15	Agh ayns my arkys ghow ad boggey as haggil ad cooidjagh:
PSA.35.15	dy jarroo, haink ny eer ghonnanyn cooidjagh m'oi nagh bione dou, jannoo craid jeem, as cha scuirr ad.
PSA.35.16	Marish ny brynnyree va grindeyryn connyssagh:
PSA.35.16	ren snaggeraght orrym lesh nyn veeacklyn.
PSA.35.17	Hiarn, caid yeeaghys oo er shoh:
PSA.35.17	O livrey my annym veih ny seaghyn t'ad cur lhieu orrym, as my annym veih ny lionyn.
PSA.35.18	Myr shen ver‐ym's booise dhyt ayns y chaglym mooar dy leih:
PSA.35.18	neem dty voylley mastey mooarane pobble.
PSA.35.19	O ny lhig dauesyn ta my noidyn boggyssagh harrym dy aggairagh:
PSA.35.19	chamoo lhig daue meekey lesh nyn sooillyn ta dwoaie oc orrym gyn oyr.
PSA.35.20	As cre'n oyr? cha vel y ghlare oc son shee:
PSA.35.20	agh t'ad soit er goan scammyltagh noi ocsyn ta sheeoil ayns y cheer.
PSA.35.21	Doshil ad nyn meeall orrym, as dooyrt ad:
PSA.35.21	Gow nearey, gow nearey, honnick shin eh lesh nyn sooillyn.
PSA.35.22	Shoh t'ou er vakin, O Hiarn, ny bee dty host eisht, ny gow foddey voym, O Hiarn.
PSA.35.23	Dooisht, as shass seose dy vriwnys my phlaiynt:
PSA.35.23	jean cairys ayns my chooish, my Yee, as my Hiarn.
PSA.35.24	Jean mish y vriwnys, O Hiarn my Yee, cordail rish dty chairys:
PSA.35.24	as ny lhig daue boggyssagh harrym.
PSA.35.25	Ny lhig daue gra ayns nyn greeaghyn, Shen, shen, shoh myr baillin eh:
PSA.35.25	chamoo lhig daue gra, Ta shin er choyrt mow eh.
PSA.35.26	Bee ad er nyn goyrt bun‐ry‐skyn as gys nearey cooidjagh ta goaill boggey jeh my heaghyn:
PSA.35.26	bee ad er nyn goodaghey lesh oghsan as mee‐ooashley ta boggyssagh m'oi.
PSA.35.27	Lhig dauesyn ve gennal as goaill boggey ta er cheu my ghellal yeeragh:
PSA.35.27	dy jarroo lhig daue dy kinjagh gra, Bannit dy row yn Chiarn, ta goaill taitnys ayns maynrys e harvaant.
PSA.35.28	As er son my hengey's, bee eh loayrt jeh dty chairys:
PSA.35.28	as jeh dty voylley fey‐ny laa.
PSA.36.1	TA my chree ginsh dou olkys y vee‐chrauee:
PSA.36.1	nagh vel veg yn aggle dy Yee roish e hooillyn.
PSA.36.2	Son t'eh brynneraght rish hene ayns e hilley hene:
PSA.36.2	derrey vees e pheccah eajee er ny gheddyn magh.
PSA.36.3	Ta goan e veeal neu‐ynrick as lane dy oalsaght:
PSA.36.3	t'eh er vaagail jeh dy ymmyrkey eh hene dy creeney, as jeh jannoo dy mie.
PSA.36.4	T'eh smooinaghtyn er olk er e lhiabbee, as cha vel eh er hoiaghey eh hene ayns raad mie erbee:
PSA.36.4	chamoo t'eh cur dwoaie da'n red ta olk.
PSA.36.5	Ta dty vyghin, O Hiarn, roshtyn gys ny niaughyn:
PSA.36.5	as dty ynrickys gys ny bodjallyn.
PSA.36.6	Ta dty chairys shassoo myr ny sleityn ard:
PSA.36.6	ta dty vriwnyssyn goll rish y diunid vooar.
PSA.36.7	Coadee uss, Hiarn, chammah dooinney as baagh; Cre cha ooasle ta dty vyghin, O Yee:
PSA.36.7	as ver cloan gheiney nyn marrant fo scaa dty skianyn.
PSA.36.8	Bee ad er nyn yannoo magh lesh palchey dty hie:
PSA.36.8	as ver uss daue jough dty eunyssyn myr ass yn awin.
PSA.36.9	Son mayrts ta farrane y vea:
PSA.36.9	as ayns dty hoilshey nee mayd fakin soilshey.
PSA.36.10	O sheeyn magh dty chenjallys‐ghraihagh hucsyn ta coyrt enney ort:
PSA.36.10	as dty chairys dauesyn ta firrinagh ayns cree.
PSA.36.11	O ny lhig da'n chass dy voyrn cheet m'oi:
PSA.36.11	as ny lhig da laue ny mee‐chrauee m'y hilgey sheese.
PSA.36.12	Shen y raad t'ad er duittym, ooilley ny ta gobbraghey mee‐chairys:
PSA.36.12	t'ad er nyn dilgey sheese, as cha bee bree ayndoo dy hassoo.
PSA.37.1	NY jean oo hene y heaghney er coontey ny mee‐chrauee:
PSA.37.1	chamoo jean uss troo mysh ny drogh‐yantee.
PSA.37.2	Son bee adsyn dy-gerrit giarit sheese myr y faiyr:
PSA.37.2	as fiojit myr glassyraght y vagher.
PSA.37.3	Cur uss dty varrant er y Chiarn, as jean dy mie:
PSA.37.3	jean cummal ayns y cheer, as bee oo dy firrinagh er dty yannoo magh.
PSA.37.4	Gow taitnys ayns y Chiarn:
PSA.37.4	as ver eh dhyt yeearree dty chree.
PSA.37.5	Treisht gys y Chiarn dty raad, as cur dty varrant er:
PSA.37.5	as ver eshyn lesh eh gy kione.
PSA.37.6	Nee eh dty chairys y yannoo cha sollys as y soilshey:
PSA.37.6	as dty ghellal yeeragh myr y vun-laa.
PSA.37.7	Cum shickyr gys y Chiarn, as farkee dy surransagh ersyn:
PSA.37.7	as ny lhig da sneih ve ort kyndagh rishyn ta'n seihll cheet lesh, noi'n dooinney ta jannoo lurg drogh choyrleyn.
PSA.37.8	Scuirr veih corree, as faag void jymmoose:
PSA.37.8	ny bee er dty vrasnaghey, er aggle dy bee oo er dty ghreinaghey dy yannoo olk.
PSA.37.9	Bee drogh‐yantee er nyn astyrt ass ny fraueyn:
PSA.37.9	as adsyn ta dy surransagh farkiaght er y Chiarn, yiow ad shoh eiraght 'sy cheer.
PSA.37.10	Foast maghey tammylt beg, as bee'n mee‐chrauee dy bollagh ersooyl:
PSA.37.10	nee uss jeeaghyn son yn ynnyd echey, as bee eh er n'immeeaght.
PSA.37.11	Agh yiow adsyn ta jeh spyrryd meen eiraght ayns y cheer:
PSA.37.11	as bee ad er nyn ooraghey ayns mooarane shee.
PSA.37.12	Ta'n vee‐chrauee goaill coyrle noi'n dooinney ynrick:
PSA.37.12	as snaggeraght er lesh e eeacklyn.
PSA.37.13	Cha jean y Chiarn agh craid jeh:
PSA.37.13	son t'eh er vakin dy vel y laa echey er‐gerrey.
PSA.37.14	Ta'n vee‐chrauee er dayrn y cliwe, as er lhoobey nyn mhow:
PSA.37.14	dy lieggal sheese y boght as yn ymmyrchagh, as dy stroie ny lheid ocsyn ta jeh ymmyrkey yeeragh.
PSA.37.15	Hed y cliwe oc trooid y chree oc hene:
PSA.37.15	as bee'n bow ocsyn er ny vrishey.
PSA.37.16	Ta'n red fardalagh t'ec y dooinney cairagh:
PSA.37.16	ny share na berchys vooar ny mee‐chrauee.
PSA.37.17	Son bee roihaghyn ny mee‐chrauee er nyn mrishey:
PSA.37.17	as ta'n Chiarn cummal seose yn sleih cairagh.
PSA.37.18	Ta fys ec y Chiarn er laghyn y vooinjer chrauee:
PSA.37.18	as farree yn eiraght oc son dy bragh.
PSA.37.19	Cha bee ad seaghnit ayns yn earish ghaueagh:
PSA.37.19	as ayns ny laghyn dy ghenney bee dy liooar oc.
PSA.37.20	Er son ny mee‐chrauee nee, ad cherraghtyn, as nee noidyn y Chiarn lheie ersooyl myr meeaylys eayin:
PSA.37.20	dy feer myr y jaagh bee ad eebrit ersooyl.
PSA.37.21	Ta'n mee‐chrauee goaill er eeasaght, as cha vel eh geeck:
PSA.37.21	agh ta'n dooinney cairagh erreeishagh as feoiltagh.
PSA.37.22	Nee adsyn ta bannit dy Yee, baghey 'sy cheer:
PSA.37.22	as adsyn t'eh er gheyrey vees astyrit ass ny fraueyn.
PSA.37.23	Ta'n Chiarn goardrail kesmadyn y dooinney mie:
PSA.37.23	as jannoo e raad booisal da hene.
PSA.37.24	Ga dy duitt eh, cha bee eh treigit:
PSA.37.24	son ta'n Chiarn dy chummal eh seose lesh e laue.
PSA.37.25	Va mee aeg, as nish ta mee shenn:
PSA.37.25	as foast cha vaik mee rieau yn dooinney cairagh treigit, chamoo e lhuight shooyl ny dhieyn.
PSA.37.26	Ta'n fer‐cairagh dy bragh myghinagh, as geeasaght:
PSA.37.26	as ta e lhuight er ny vannaghey.
PSA.37.27	Chea veih olk, as jean shen ny ta mie:
PSA.37.27	as bee dty chummal foddey beayn.
PSA.37.28	Son shynney lesh y Chiarn shen ny ta cairagh:
PSA.37.28	cha vel eh treigeil e vooinjer chrauee hene, agh t'ad er nyn goadey er son dy bragh.
PSA.37.29	Bee'n sleih neu‐chairagh er nyn gerraghey:
PSA.37.29	er son sluight ny mee‐chrauee, bee eh astyrit ass ny fraueyn.
PSA.37.30	Nee'n vooinjer chairagh eiraght' gheddyn 'sy cheer:
PSA.37.30	as baghey ayns shen son dy bragh.
PSA.37.31	Ta beeal y fer‐cairagh loayrt jeh creenaght:
PSA.37.31	as bee e hengey taggloo jeh briwnys.
PSA.37.32	Ta leigh e Yee ayns e chree:
PSA.37.32	as cha jean e chesmadyn skyrraghtyn.
PSA.37.33	Ta sooil ec y vee‐chrauee er y fer-ynrick:
PSA.37.33	as t'eh shirrey oyr dy stroie eh.
PSA.37.34	Cha vaag y Chiarn eh ayns e laue:
PSA.37.34	ny eh y gheyrey tra t'eh er ny vriwnys.
PSA.37.35	Treisht uss ayns y Chiarn, as freill yn raad echey, as nee eh uss y vishaghey dy bee eiraght ayd 'sy cheer:
PSA.37.35	tra ta ny mee‐chrauee cherraghtyn, nee oo shen y akin.
PSA.37.36	Ta mish mee hene er vakin ny mee‐chrauee ayns ard phooar:
PSA.37.36	as blaaghey myr billey glass bay.
PSA.37.37	Hie mee shaghey, as cur‐my‐ner, v'eh ersooyl:
PSA.37.37	vrie mee er y hon, agh cha row yn ynnyd echey raad erbee er ny gheddyn.
PSA.37.38	Freill oo hene gyn loght, as cur tastey da'n red ta jeeragh:
PSA.37.38	son shen ver lesh shee gys dooinney ec y jerrey.
PSA.37.39	Er son ny drogh‐yantee, nee ad cherraghtyn cooidjagh:
PSA.37.39	as cronney ny mee‐chrauee te, dy bee ad astyrit magh ec y jerrey.
PSA.37.40	Agh ta saualtys y sleih cairagh cheet veih'n Chiarn:
PSA.37.40	ta myrgeddin yn niart oc ayns y traa dy heaghyn.
PSA.37.41	As shassee yn Chiarn lioroo, as sauee eh ad:
PSA.37.41	nee eh ad y livrey veih ny mee‐chrauee, as sauail ad, er‐yn‐oyr dy vel ad coyrt nyn dreishteil aynsyn.
PSA.38.1	NY cur oghsan dooys, O Hiarn, ayns dty chorree:
PSA.38.1	chamoo jean m'y smaghtaghey ayns dty yymmoose hrome.
PSA.38.2	Son ta dty hideyn soit dy shickyr aynym:
PSA.38.2	as ta dty laue lhie orrym dy trome.
PSA.38.3	Cha vel veg y slaynt ayns my eill kyndagh rish dty yymmoose:
PSA.38.3	chamoo ta fea erbee ayns my chraueyn, kyndagh rish my pheccah.
PSA.38.4	Son ta my pheccaghyn er n'gholl harrish my chione:
PSA.38.4	as t'ad myr errey seaghnagh, ro hrome er my hon dy ymmyrkey.
PSA.38.5	Ta soar trome jeh my lottyn, as t'ad breinn:
PSA.38.5	trooid my ommijys.
PSA.38.6	Ta mee er jeet gys lheid y seaghyn mooar as treihys:
PSA.38.6	dy vel mee goll dobberan fey‐ny‐laa.
PSA.38.7	Son ta my veeaghyn lhieent lesh doghan trome:
PSA.38.7	as cha vel ayrn erbee slane ayns my chorp.
PSA.38.8	Ta mee moal, as gooint dy trome:
PSA.38.8	ta mee er yllaghey son eer angaaish my chree.
PSA.38.9	Hiarn, ta fys ayd er ooilley my yeearree:
PSA.38.9	as cha vel my accan keillit void's.
PSA.38.10	Ta my chree pandoogh, ta my niart er my ailleil:
PSA.38.10	as ta soilshey my hooillyn er gholl voym.
PSA.38.11	Hass my chaarjyn as my naboonyn jeeaghyn er my heaghyn:
PSA.38.11	as hass my gheiney mooinjerey foddey jeh.
PSA.38.12	Adsyn neesht va sleeuit er my vioys, ren ribbaghyn y hoiaghey er my hon:
PSA.38.12	as ren adsyn va shirrey dy yannoo aggair dou, taggloo jeh olkys, as smooinaghtyn er molteyraght fey‐ny‐laa.
PSA.38.13	Er my hon's, va mee myr dooinney bouyr nagh row clashtyn:
PSA.38.13	as myr fer ta balloo, nagh vel fosley e veeal.
PSA.38.14	Va mee dy jarroo myr dooinney nagh vel clashtyn:
PSA.38.14	as nagh vel fockle echey dy ghra er e hon hene.
PSA.38.15	Son ort's, O Hiarn, ta mee er choyrt my varrant:
PSA.38.15	nee uss m'y reggyrt, O Hiarn my Yee.
PSA.38.16	Ta mee er yeearree nagh jinnagh adsyn, dy jarroo my noidyn, boggyssagh harrym:
PSA.38.16	son tra ren my chass skyrraghtyn, ghow ad mooarane boggey m'oi.
PSA.38.17	As ta mish, dy firrinagh, soit ayns y cherraghey trome:
PSA.38.17	as ta my hrimshey kinjah kiongoyrt rhym.
PSA.38.18	Son neem goaill‐rish my olkys:
PSA.38.18	as beem trimshagh son my pheccah.
PSA.38.19	Agh ta my noidyn bio as niartal:
PSA.38.19	as t'adsyn ta dwoaie oc orrym gyn-oyr, ymmodee ayns earroo.
PSA.38.20	Adsyn neesht ta cooilleeney olk son mie, t'ad m'oi:
PSA.38.20	er‐yn‐oyr dy vel mee geiyrt er shen ny ta mie.
PSA.38.21	Ny treig mee, O Hiarn my Yee:
PSA.38.21	ny bee uss foddey voym.
PSA.38.22	Jean siyr dy chooney lhiam:
PSA.38.22	O Hiarn Yee my haualtys.
PSA.39.1	DOOYRT mee, Goym tastey jeh my raaidyn:
PSA.39.1	nagh jean‐ym peccah lesh my hengey.
PSA.39.2	Smaght ym my veeal myr lesh streean:
PSA.39.2	choud as ta'n vee‐chrauee ayns my hilley.
PSA.39.3	Chum mee my hengey, as cha loayr mee veg:
PSA.39.3	va mee my host, dy jarroo, veih goan mie; agh va shoh pian as trimshey dou.
PSA.39.4	Va my chree cheh cheu‐sthie jee'm; as choud va mee myr shoh ayns smooinaghtyn dowin, ren yn aile greesaghey:
PSA.39.4	as ec y jerrey loayr mee lesh my hengey.
PSA.39.5	Hiarn, cur toiggal dou jeh my yerrey, as earroo my laghyn:
PSA.39.5	dy vod fys ve aym cre cha giare ta my vea.
PSA.39.6	Cur‐my‐ner, t'ou uss er n'yannoo my laghyn myr liurid reaish:
PSA.39.6	as cha vel my eash agh myr red gyn veg dy ve soylit hoods; as dy firrinagh ta dy chooilley ghooinney bio ooilley cooidjagh fardail.
PSA.39.7	Son ta dooinney gimmeeaght ayns scadoo fardalagh, as dy voirey eh hene ayns fardail:
PSA.39.7	t'eh stoyral seose berchys, as cha vel fys echey quoi yiow soylley jeu.
PSA.39.8	As nish, Hiarn, cre ta my hreishteil? ta my hreishteil dy jarroo aynyds.
PSA.39.9	Livrey mee veih ooilley my loghtyn:
PSA.39.9	as ny lhig dou 've son craid da'n vooinjer vee‐chrauee.
PSA.39.10	Va mee my host, as cha doshil mee my veeal:
PSA.39.10	son dty ynnoo's ve.
PSA.39.11	Scugh dty cherraghey voym:
PSA.39.11	ta mee dy jarroo ceaut fo errey hrome dty laue.
PSA.39.12	Tra t'ou uss ayns dty chorree smaghtaghey dooinney son peccah, t'ou coyrt er yn aalid echey goll mow, myr dy beagh eh garmad eeit lesh lhemeen:
PSA.39.12	cha vel dy chooilley ghooinney er‐y‐fa-shen agh fardail.
PSA.39.13	Eaisht rish my phadjer, O Hiarn, as lesh dty chleayshyn cur geill da my accan:
PSA.39.13	ny bee uss dty host ec my yheir.
PSA.39.14	Son ta mish my yoarree mayrts, as my hroailtagh:
PSA.39.14	myr va ooilley my ayraghyn.
PSA.39.15	O ymmyrk lhiam son tammylt beg, dy voddym my niart y gheddyn reesht:
PSA.39.15	roish my vaag-ym yn seihll shoh, as nagh beem arragh er my akin.
PSA.40.1	REN mee farkiaght dy surransagh er y Chiarn:
PSA.40.1	as deaisht eh rhym, as cheayll eh my eam.
PSA.40.2	Hug eh lesh mee neesht magh ass y lhag atchimagh, magh ass y laagh as y chray:
PSA.40.2	as hoie eh my chassyn er y chreg, as ren eh my immeeaght y oardrail.
PSA.40.3	As t'eh er choyrt arrane noa ayns my veeal:
PSA.40.3	dy-jarroo, toyrt‐booise gys y Jee ain.
PSA.40.4	Nee ymmodee fakin shoh, as aggle y ghoaill:
PSA.40.4	as ver ad nyn dreishteil ayns y Chiarn.
PSA.40.5	Bannit ta'n dooinney ta er hoiaghey e hreishteil ayns y Chiarn:
PSA.40.5	as nagh vel er hyndaa gys y vooinjer voyrnagh, as gys nyn lheid as ta goll mygeayrt lesh breagyn.
PSA.40.6	O Hiarn my Yee, smooar ta ny obbraghyn yindyssagh t'ou uss er n'yannoo, myr ta neesht dty smooinaghtyn hooinyn:
PSA.40.6	as foast cha vel y dooinney shen oddys yn earroo oc y hoiaghey royd dy kiart.
PSA.40.7	Dy jinnin's goaill orrym dy hoilshaghey ad, as dy loayrt jeu:
PSA.40.7	veagh ad ny smoo na ta mee fondagh dy hoiaghey magh.
PSA.40.8	Toyrtys casherick as bee‐oural cha bailt's:
PSA.40.8	agh my chleayshyn t'ou er vosley.
PSA.40.9	Chebballyn losht, as oural son peccah cha vel oo er hirrey:
PSA.40.9	eisht dooyrt mish, Jeeagh, ta mee cheet.
PSA.40.10	Ayns corp y lioar te er ny scrieu jeem's, dy lhisin dty aigney y chooilleeney, O my Yee:
PSA.40.10	ta mee booiagh y yannoo eh; dy jarroo ta'n leigh ayds er cheu‐sthie jeh my chree.
PSA.40.11	Ta mee er hoilshaghey dty chairys ayns y chaglym mooar:
PSA.40.11	cur‐my‐ner, cha gumym my veillyn, O Hiarn, as shen ta fys ayd er.
PSA.40.12	Cha vel mee er cheiltyn dty chairys cheu‐sthie jeh my chree:
PSA.40.12	ta my haggloo er ny ve jeh dty ynrickys, as jeh dty haualtys.
PSA.40.13	Cha vel mee er vreayll ergooyl dty vyghin as firrinys:
PSA.40.13	veih'n chaglym mooar.
PSA.40.14	Ny tayrn dty vyghin ersooyl voym, O Hiarn:
PSA.40.14	lhig da dty chenjallys‐ghraihagh as dty irriney dy kinjagh mish y choadey.
PSA.40.15	Son ta seaghyn erskyn‐earroo er jeet mygeayrt‐y‐moom:
PSA.40.15	ta my pheccaghyn er ghoaill lheid y greme orrym, nagh vel mee abyl jeeaghyn seose:
PSA.40.15	s'feer eh, t'ad ny smoo ayns earroo na renaigyn my ching, as ta my chree dy my ailleil.
PSA.40.16	O Hiarn, lhig da ve dty aigney dy my livrey:
PSA.40.16	jean siyr, O Hiarn, dy chooney lhiam.
PSA.40.17	Lhig dauesyn ve er nyn goyrt gys nearey, as er nyn gastey cooidjagh, ta shirrey lurg my annym dy stroie eh:
PSA.40.17	lhig daue v'er nyn imman gour nyn drommey dy scammyltagh, ta wooishal olk dou.
PSA.40.18	Lhig daue ve treigit, as er nyn gooilleeney lesh nearey:
PSA.40.18	ta gra rhym, Fie ort, fie ort.
PSA.40.19	Lhig dauesyn ooilley ta dy dty hirrey, ve gennal as boggoil aynyds:
PSA.40.19	as lhig dauesyn ta graihagh er dty haualtys, dy kinjagh gra, Dy row moylley gys y Chiarn.
PSA.40.20	Er my hon's, ta mee boght as ymmyrchagh:
PSA.40.20	agh ta'n Chiarn kiarail er my hon.
PSA.40.21	Uss my er‐coonee as my er‐kionnee:
PSA.40.21	ny lhig shaghey foddey, O my Yee.
PSA.41.1	BANNIT t'eshyn ta smooinaghtyn er y voght as yn ymmyrchagh:
PSA.41.1	nee yn Chiarn eshyn y livrey ayns traa e heaghyn.
PSA.41.2	Dy jean y Chiarn eshyn y choadey as y reayll bio, dy vod eh ve bannit er y thalloo:
PSA.41.2	as ny livrey uss eh gys aigney e noidyn.
PSA.41.3	Dy jean y Chiarn eh y gherjaghey tra t'eh ny lhie dy ching er e lhiabbee:
PSA.41.3	jean uss ooilley e lhiabbee ayns e hingys.
PSA.41.4	Dooyrt mee, Hiarn, bee myghinagh dou:
PSA.41.4	slaanee m'annym, son ta mee er n'yannoo peccah dt'oi.
PSA.41.5	Ta my noidyn loayrt dy olk jeem:
PSA.41.5	Cuin yiow eh baase, as cuin nee e ennym cherraghtyn?
PSA.41.6	As my t'eh cheet dy my yeeaghyn, t'eh loayrt dy foalsey:
PSA.41.6	as ta e chree giennaghtyn molteyrys cheu‐sthie jeh; as tra t'eh goll roish t'eh dy insh eh.
PSA.41.7	Ta ooilley my noidyn sonsheraght cooidjagh m'oi:
PSA.41.7	dy-jarroo m'oi t'ad smooinaghtyn er yn olk shoh.
PSA.41.8	Lhig da briwnys baaish goll magh n'oi:
PSA.41.8	as nish dy vel eh ny lhie; ny lhig da girree seose arragh.
PSA.41.9	Dy jarroo, my charrey ainjyssagh hene, er hug mee my hreisht:
PSA.41.9	eshyn ren neesht gee jeh m'arran, t'eh dy mooar farkiaght dy follit er my hon.
PSA.41.10	Agh bee uss myghinagh dou, O Hiarn:
PSA.41.10	jean uss m'y hroggal seose reesht, as neem ad y chooilleeney,
PSA.41.11	Liorish shoh ta fys aym dy vel oo foayroil dou:
PSA.41.11	nagh vel my noid geddyn barriaght m'oi.
PSA.41.12	As tra ta mee ec my lhaynt, t'ou dy my chummal seose:
PSA.41.12	as nee oo m'y hoiaghey kiongoyrt rish dt'eddin er son dy bragh.
PSA.41.13	Bannit dy row yn Chiarn Jee d'Israel:
PSA.41.13	seihll gyn jerrey. Amen.
PSA.42.1	MYR ta'n feeaih shirrey lurg ny strooanyn ushtey:
PSA.42.1	myr shen ta m'annym goaill foddeeaght dty yeih's, O Yee.
PSA.42.2	Ta m'annym paagh son Jee, eer son y Jee bio:
PSA.42.2	cuin hig-ym dy hassoo kionfenish Yee?
PSA.42.3	Ta my yheir er ve my veaghey laa as oie; choud as t'ad gagh laa gra rhym, Cre vel nish dty Yee?
PSA.42.4	Nish tra ta mee smooinaghtyn er shoh, ta mee deayrtey magh my chree rhym pene:
PSA.42.4	son hie mee marish y cheshaght, as hug mee lhiam adsyn mârym stiagh ayns thie Yee:
PSA.42.5	Ayns y kiaulleeaght dy voylley as dy hoyrt‐booise:
PSA.42.5	mastey ny lheid as ta freayll laa feailley.
PSA.42.6	Cre'n‐fa t'ou cha lane dy hrimshey, O m'annym:
PSA.42.6	as cre'n‐fa t'ou cha seaghnit cheu‐sthie jeem?
PSA.42.7	Cur dty hreishteil ayns Jee:
PSA.42.7	son ver‐yms foast booise da son cooney e eddin.
PSA.42.8	My Yee, ta m'annym seaghnit cheu‐sthie jeem:
PSA.42.8	shen‐y‐fa neem's cooinaghtyn orts mychione thalloo Yordan, as cronk beg Hermon.
PSA.42.9	Ta diunid freggyrt gys diunid, liorish feiyr ny thooillaghyn ushtey:
PSA.42.9	ta ooilley ny tonnyn as sterrymyn ayds er gholl harrym.
PSA.42.10	Ta'n Chiarn er choyrt e chenjallys‐ghraihagh 'sy laa:
PSA.42.10	as ayns imbagh ny hoie ghow mish arrane jehsyn, as ren mee my phadjer gys y Jee jeh my vea.
PSA.42.11	Jir‐yms rish Jee my niart, Cre'n‐fa t'ou er my yarrood:
PSA.42.11	kys ta mee myr shoh goll trimshagh, choud as ta'n noid jannoo tranlaase orrym?
PSA.42.12	Ta my chraueyn er nyn scarrey veih my‐cheilley myr lesh cliwe:
PSA.42.12	choud as ta my noidyn ta dy my heaghney, ceau oltooanyn orrym:
PSA.42.13	Ta shen, choud as t'ad dagh laa gra rhym:
PSA.42.13	Cre vel nish yn Jee ayd?
PSA.42.14	Cre'n‐fa t'ou cha seaghnit, O m'annym:
PSA.42.14	as cre hon t'ou cha anveagh cheu‐sthie jeem?
PSA.42.15	O cur dty hreishteil ayns Jee:
PSA.42.15	son ver‐yms foast booise da, eh ta slaynt my eddin, as my Yee.
PSA.43.1	CUR briwnys er my heu:
PSA.43.1	O Yee, as jean my chooish y endeil noi'n sleih mee‐chrauee:
PSA.43.1	O jean m'y livrey veih'n dooinney molteyragh as olkyssagh.
PSA.43.2	Son uss Jee my niart, cre'n‐fa t'ou er my scughey void:
PSA.43.2	as cre hon ta mee goll cha trimshagh choud as ta'n noid jannoo tranlaase orrym?
PSA.43.3	O cur magh dty hoilshey as dty irriney, dy vod ad m'y leeideil:
PSA.43.3	as mee y choyrt lhieu gys dty chronk casherick, as gys dty ynnyd vaghee.
PSA.43.4	Dy voddym goll gys altar Yee, dy jarroo gys Jee jeh my voggey as my yennallys:
PSA.43.4	as er y chlaasagh ver‐yms booise dhyts, O Yee, my Yee.
PSA.43.5	Cre'n fa t'ou cha trimshagh, O m'annym:
PSA.43.5	as cre hon t'ow cha anveagh cheu‐sthie jeem?
PSA.43.6	O cur dty hreishteil ayns Jee:
PSA.43.6	son ver‐yms foast booise da, eh ta slaynt my eddin, as my Yee.
PSA.44.1	TA shin er chlashtyn lesh nyn gleayshyn, O Yee, ta nyn ayraghyn er n'insh dooin:
PSA.44.1	cre ny obbraghyn ren uss ayns y traa ocsyn 'sy chenn earish;
PSA.44.2	Kys t'ou er eiyrt magh ny ashoonyn‐quaagh lesh dty laue, as er hoiaghey adsyn stiagh 'syn ynnyd oc:
PSA.44.2	kys t'ou er stroie ny ashoonyn, as er n'eebyrt ad ersooyl.
PSA.44.3	Son cha dooar ad y cheer ayns nyn gummal liorish y chliwe oc hene:
PSA.44.3	chamoo she yn roih oc hene ren cooney lhieu.
PSA.44.4	Agh dty laue yesh, as dty roih, as soilshey dt'eddin:
PSA.44.4	son dy row aigney mie ayd daue.
PSA.44.5	Uss my Ree, O Yee:
PSA.44.5	cur cooney gys Jacob.
PSA.44.6	Dty hrooid's ver mayd nyn noidyn fo chosh:
PSA.44.6	as ayns dty Ennym nee mayd stampey sheese adsyn ta girree seose nyn 'oi.
PSA.44.7	Son cha der‐ym my varrant gys my vhow:
PSA.44.7	cha nee my chliwe chooinys lhiam.
PSA.44.8	Agh uss eh ta sauail shin veih nyn noidyn:
PSA.44.8	as ta cur adsyn bun‐ry‐skyn ta dwoaie oc orrin.
PSA.44.9	Ta shin boggyssagh ayns Jee fey‐ny‐laa:
PSA.44.9	as ver mayd moylley da dty Ennym son dy bragh.
PSA.44.10	Agh nish t'ou toddey jeh, as coyrt shin gys nearey:
PSA.44.10	as cha vel oo goll magh marish nyn sheshaghtyn‐caggee.
PSA.44.11	T'ou coyrt orrin chyndaa nyn gooyl er nyn noidyn:
PSA.44.11	myr shen dy vel adsyn ta dwoaie oc orrin spooilley nyn gooid.
PSA.44.12	T'ou lhiggey dooin v'er nyn ee seose myr kirree:
PSA.44.12	as er skeayley shin fud ny ashoonyn.
PSA.44.13	T'ou creck dty phobble son veg:
PSA.44.13	as cha vel oo goaill veg yn argid er nyn son.
PSA.44.14	T'ou coyrt orrin ve er nyn naaraghey liorish nyn naboonyn:
PSA.44.14	as dy ve son gannidys, as ayns faghid lioroosyn ta mygeayrt‐y mooin.
PSA.44.15	T'ou coyrt orrin dy ve anghoo mastey ny ashoonyn:
PSA.44.15	as dy vel y pobble craa nyn ghing orrin.
PSA.44.16	Ta my stayd hreih gaghlaa kiongoyrt rhym:
PSA.44.16	as ta nearey my eddin er my choodaghey.
PSA.44.17	Kyndagh rish goan yn fer‐lunagh as y mollaghtagh:
PSA.44.17	kyndagh rish y noid as yn eulyssagh.
PSA.44.18	As ga dy vel ooilley shoh er jeet orrin, ny‐yeih cha vel shin dy dty yarrood:
PSA.44.18	ny gymmyrkey shin hene dy frourtagh ayns dty chonaant.
PSA.44.19	Cha vel nyn gree er choyrt cooyl rhyt:
PSA.44.19	chamoo ta ny kesmadyn ain er gholl ass dty raad;
PSA.44.20	Cha vel, ga dy vel oo er woalley shin ayns ynnyd ny dragonyn:
PSA.44.20	as er choodaghey shin lesh scadoo yn vaaish.
PSA.44.21	My ta shin er yarrood Ennym y Jee ain, as er chummal seose nyn laueyn gys Jee erbee joarree:
PSA.44.21	nagh jean Jee eh y ronsaghey magh? son ta fys echey er eer folliaghtyn y chree.
PSA.44.22	Er y ghraih ayds neesht ta shin er nyn gerraghey fey‐ny‐laa:
PSA.44.22	as coontit myr kirree ta pointit dy v'er nyn stroie.
PSA.44.23	Seose, Hiarn, cre'n‐fa t'ou cadley:
PSA.44.23	dooisht, as ny fuirree voin er son dy bragh.
PSA.44.24	Cre'n‐oyr t'ou follaghey dty eddin:
PSA.44.24	as jarrood nyn dreihys as seaghyn?
PSA.44.25	Son ta'n annym ain er ny chur lesh dy injil, dy jarroo gys y joan:
PSA.44.25	ta'n bolg ain lhiantyn gys y thalloo.
PSA.44.26	Irree as cooin lhien:
PSA.44.26	as livrey shin er graih dty vyghinyn.
PSA.45.1	TA my chree smooinaghtyn dy dowin er cooish vie:
PSA.45.1	ta mee goaill lesh bingys ny arraneyn ta mee er n'yannoo mychione y Ree.
PSA.45.2	Ta my hengey myr fedjag‐screeuee yn scrudeyr tappee.
PSA.45.3	T'ou ny s'aailey na cloan gheiney:
PSA.45.3	lane dy ghrayse ta dty veillyn, er‐y‐fa dy vel Jee er dty vannaghey son dy bragh.
PSA.45.4	Kiangle dty chliwe gys dty lheayst, O uss smoo niartal:
PSA.45.4	cordail rish dty ooashley as dty ghloyr.
PSA.45.5	Aigh mie dy row lhiat lesh dty ooashley:
PSA.45.5	markee er dty hoshiaght, er coontey yn goo dy firrinys, dy veenid, as dy chairys; as nee dty laue yesh reddyn atchimagh y ynsaghey dhyt.
PSA.45.6	Ta dty hideyn feer virragh, as bee yn pobble er nyn injillaghey hoods:
PSA.45.6	dy jarroo ayns y vean mastey noidyn y Ree.
PSA.45.7	Ta dty stoyl, O Yee, farraghtyn son dy bragh:
PSA.45.7	ta lorg‐reill dty reeriaght lorg-reill chairagh.
PSA.45.8	T'ou er choyrt graih da cairys, as feoh da mee‐chairys:
PSA.45.8	shen‐y‐fa ta Jee, dy jarroo yn Jee ayds, er dty ooillaghey lesh yn ooill dy ghennallys erskyn dty heshaghyn.
PSA.45.9	Ta ooilley dty gharmadyn soaral jeh myrrh, aloes, as cassia:
PSA.45.9	magh ass ny plaaseyn ivory, lhieu t'ad er dty yannoo gennal.
PSA.45.10	Va inneenyn reeaghyn mastey dty vraane ooasle:
PSA.45.10	er dty laue yesh hass y venrein ayns coamrey dy airh, obbrit mygeayrt lesh caghlaaghyn daah.
PSA.45.11	Clasht, O inneen, as smooinee ort, croym dty chleaysh:
PSA.45.11	jarrood myrgeddin dty phobble hene, as thie dty ayrey.
PSA.45.12	Myr shen bee taitnys ec y Ree ayns dty aalid:
PSA.45.12	son eshyn y Chiarn dty Yee, as cur uss ooashley da.
PSA.45.13	As bee inneen Tyre ayns shen lesh gioot:
PSA.45.13	myr nee ny berchee myrgeddin mast' yn pobble nyn aghinyn y yannoo kiongoyrt rhyt.
PSA.45.14	Ta inneen y Ree ooilley gloyroil er cheu‐sthie:
PSA.45.14	ta'n coamrey eck dy airh obbrit.
PSA.45.15	Bee ee er ny choyrt lh'ee gys y Ree ayns garmad dy obbyr snaidey:
PSA.45.15	hig ny moidynyn ta fieau urree ayns dty enish ta e sheshaghyn, as bee ad er nyn jebbal hoods.
PSA.45.16	Lesh boggey as gennallys hig ad lhieu mâree:
PSA.45.16	as hed ad stiagh ayns plaase y Ree.
PSA.45.17	Ayns ynnyd dty ayraghyn bee ayd cloan:
PSA.45.17	ad oddys oo y yannoo prinsyn ayns dy chooilley cheer.
PSA.45.18	Cooin‐yms er dty Ennym veih sheeloghe gys sheeloghe:
PSA.45.18	shen‐y‐fa ver y pobble booise dhyt, seihll gyn jerrey.
PSA.46.1	SHE Jee nyn dreishteil as niart:
PSA.46.1	cooney feer faggys ayns seaghyn.
PSA.46.2	Shen‐y‐fa cha gow mayd aggle, ga dy beagh y seihll er ny chraa:
PSA.46.2	as ga dy beagh ny croink er nyn scughey gys mean yn aarkey.
PSA.46.3	Ga dy jinnagh ny ushtaghyn echey freaney as gatt; as ga dy jinnagh ny sleityn craa lesh dorrin y chooid cheddin.
PSA.46.4	Nee ushtaghyn y thooilley echey ard‐valley Yee y yannoo gennal:
PSA.46.4	ynnyd casherick cabbane‐agglish yn Jee smoo ard.
PSA.46.5	Ta Jee ayns y vean eck, shen‐y‐fa cha bee ee er ny scughey:
PSA.46.5	nee Jee cooney lh'ee, as shen dy feer voghey.
PSA.46.6	Ta ny ashoonyn goaill lane bea orroo, as ta ny reeriaghtyn er nyn scughey:
PSA.46.6	agh ta Jee er hoilshaghey e choraa, as nee'n seihll lheie ersooyl.
PSA.46.7	Ta'n Chiarn dy heshaght chaggee flaunys mârin:
PSA.46.7	she Jee Yacob nyn gemmyrk.
PSA.46.8	O tar‐jee ayns shoh, as jeeagh‐jee er obbraghyn y Chiarn:
PSA.46.8	cre'n traartys t'eh er choyrt lesh er y theihll.
PSA.46.9	T'eh cur er caggaghyn dy scuirr ayns ooilley yn seihll:
PSA.46.9	t'eh brishey yn bow, as giarey yn shleiy dy peeshyn, as lostey ny fainaghyn 'syn aile.
PSA.46.10	Bee‐jee feagh eisht, as toig‐jee dy vel mish Jee:
PSA.46.10	beem's er my hoiaghey seose mastey ny ashoonyn, as beem er my hoiaghey seose er y thalloo.
PSA.46.11	Ta'n Jee dy heshaght‐chaggee flaunys mârin:
PSA.46.11	she Jee Yacob nyn gemmyrk.
PSA.47.1	OBWOAILL‐JEE nyn massyn cooidjagh, ooilley shiuish phobble:
PSA.47.1	O gow‐jee arrane gys Jee lesh y choraa dy vingys.
PSA.47.2	Son ta'n Chiarn ard, as aggle dy ve er ny ghoaill roish:
PSA.47.2	she eshyn y Ree mooar er fey‐ny‐cruinney.
PSA.47.3	Ver eh sheese y pobble fo-in:
PSA.47.3	as ny ashoonyn fo nyn gassyn.
PSA.47.4	Nee eshyn eiraght y reih magh nyn gour:
PSA.47.4	dy jarroo ynnyd ooasle Yacob hug eh graih da.
PSA.47.5	Ta Jee er gholl seose lesh kiaulleeaght ghennal:
PSA.47.5	as y Chiarn lesh fieyr y chayrn.
PSA.47.6	O gow‐jee arraneyn‐moyllee, gow‐jee arraneyn‐moyllee gys y Jee ain:
PSA.47.6	O gow‐jee arraneyn‐moyllee, gow‐jee arraneyn‐moyllee gys nyn Ree.
PSA.47.7	Son she Jee Ree'n theihll ooilley:
PSA.47.7	gow‐jee arraneyn‐moyllee lesh tushtey.
PSA.47.8	Ta Jee reill harrish ny ashoonyn:
PSA.47.8	ta Jee ny hoie er e stoyl‐reeoil casherick.
PSA.47.9	Ta prinsyn ny ashoonyn er lhiantyn gys pobble Yee Abraham:
PSA.47.9	son Jee, ta dy ard er ny hoiaghey seose, ta fendeil y seihll, myr dy beagh eh lesh eilley‐caggee.
PSA.48.1	MOOAR ta'n Chiarn, as dy ard dy ve er ny voylley:
PSA.48.1	ayns ard‐valley yn Jee ain, dy jarroo er e chronk chasherick.
PSA.48.2	Ta cronk Sion ynnyd aalin, as boggey yn seihll ooilley:
PSA.48.2	er y cheu-twoaie ta ard‐valley yn Ree mooar:
PSA.48.2	te ry akin dy vel Jee ayns ny plaasyn eck myr kemmyrk shickyr.
PSA.48.3	Son cur‐my‐ner, ta reeaghyn y thallooin:
PSA.48.3	er nyn jaglym, as er n'gholl shaghey cooidjagh.
PSA.48.4	Ghow ad yindys dy akin lheid ny reddyn:
PSA.48.4	v'ad lhieent lesh atchim, as ayns y tullogh chaill ad nyn gree.
PSA.48.5	Haink aggle orroo, as trimshey:
PSA.48.5	myr er ben er‐troailt.
PSA.48.6	Nee uss brishey lhongyn ny marrey:
PSA.48.6	lesh y gheay niar.
PSA.48.7	Myr ta shin er chlashtyn, myr shen ta shin er vakin ayns ard‐valley yn Chiarn dy heshaght‐chaggee flaunys, ayns ard‐valley yn Jee ain:
PSA.48.7	ta Jee dy chummal eh seose son dy bragh.
PSA.48.8	Ta shin farkiaght er dty chenjallys ghraihagh, O Yee:
PSA.48.8	ayns mean dty hiamble.
PSA.48.9	O Yee, myr ta dty Ennym, myr shen ta dty voylley gys king y theihll:
PSA.48.9	ta dty laue yesh lane dy chairys.
PSA.48.10	Lhig da'n cronk Sion goaill boggey, as inneen Yudah ve gennal:
PSA.48.10	er coontey dty vriwnyssyn.
PSA.48.11	Shooill‐jee mysh Sion, as immee‐jee mygeayrt‐y‐moo'ee:
PSA.48.11	as gow-jee coontey ny tooryn eck.
PSA.48.12	Gow-jee tastey vie jeh ny voallaghyn lajer eck, soie‐jee seose ny thieyn eck:
PSA.48.12	dy vod shiu ginsh dauesyn hig nyn yei.
PSA.48.13	Son she'n Jee shoh yn Jee ain son dy-bragh as dy-bragh:
PSA.48.13	eshyn vees y leeideilagh ain gys laa nyn maaish.
PSA.49.1	OCLASHT‐JEE rish shoh, ooilley shiuish phobble:
PSA.49.1	eaisht‐jee rish ooilley shiuish ta baghey 'sy theihll.
PSA.49.2	Ard as injil, berchagh as boght:
PSA.49.2	dagh unnane ry‐cheilley.
PSA.49.3	Loayree my veeal jeh creenaght:
PSA.49.3	as nee my chree smooinaghtyn er tushtey:
PSA.49.4	Croym‐ym my chleaysh gys y coraa‐dorraghey:
PSA.49.4	as neem soilshaghey my ghlare dowin er y chlaasagh.
PSA.49.5	Cre hon yinnin aggle y ghoaill ayns ny laghyn dy olkys:
PSA.49.5	tra ta olkys my vonnyn cruinnaghey mee mygeayrt.
PSA.49.6	Ta paart ta cur nyn marrant gys nyn gooid:
PSA.49.6	as boggyssagh ayns earroo nyn merchys.
PSA.49.7	Agh cha vod dooinney erbee e vraar y livrey:
PSA.49.7	ny coonrey y yannoo rish Jee er y hon.
PSA.49.8	Son haink eh gys ny smoo dy livrey nyn anmeenyn:
PSA.49.8	myr shen dy nhegin da shen y aagail voish er son dy-bragh;
PSA.49.9	Ga dy beagh eh foddey bio:
PSA.49.9	as gyn yn oaie y akin.
PSA.49.10	Son t'eh fakin dy vel deiney creeney neesht geddyn vaaish as cherraghtyn cooidjagh:
PSA.49.10	chammah as ta'n sleih neu‐chreeney as ommijagh, as faagail nyn merchys da feallagh elley.
PSA.49.11	As foast t'ad sheiltyn dy jean ny thieyn oc farraghtyn son dy bragh:
PSA.49.11	as dy bee ny ynnydyn‐vaghee oc er‐mayrn veih sheeloghe gys sheeloghe; as t'ad genmys ny baljyn oc lurg nyn ennym hene.
PSA.49.12	Ny-yeih, cha jean dooinney tannaghtyn foddey ayns ooashley:
PSA.49.12	fakin dy vod eh ve er ny hoyllaghey gys y maase ta cherraghtyn; shoh'n raad oc.
PSA.49.13	Shoh'n ommijys oc:
PSA.49.13	as ta nyn sluight moylley yn raa oc.
PSA.49.14	T'ad lhie 'syn oaie myr kirree, ta'n baase caigney orroo, as bee reill ec y sleih cairal harrystoo 'sy voghrey:
PSA.49.14	hed yn aalid oc mow ayns yn oaie ass ny cummallyn oc.
PSA.49.15	Agh nee Jee m'annym y livrey veih pooar yn oaie:
PSA.49.15	son nee eh m'y ghoaill huggey hene.
PSA.49.16	Ny gow aggle, ga dy bee fer er ny yannoo berchagh:
PSA.49.16	ny my ta gloyr e hie er ny vishaghey;
PSA.49.17	Son cha der eh lesh veg ersooyl mârish tra t'eh geddyn baase:
PSA.49.17	chamoo nee e stayd vooar geiyrt er.
PSA.49.18	Son choud's v'eh bio, yeeagh eh er hene dy ve dooinney maynrey:
PSA.49.18	as choud's t'ou jannoo dy mie dhyt hene, loayree deiney dy mie jeed.
PSA.49.19	Eiyree eshyn er sheeloghe e ayraghyn:
PSA.49.19	as cha jean eh dy bragh soilshey y akin.
PSA.49.20	Dooinney ta ayns ooashley as fegooish tushtey:
PSA.49.20	t'eh er ny hoyllaghey gys ny beiyn ta cherraghtyn.
PSA.50.1	TA'N Chiarn, dy jarroo yn Jee smoo niartal, er loayrt:
PSA.50.1	as er choyrt eam da'n seihll veih irree seose ny greiney gys y gholl sheese echey.
PSA.50.2	Magh ass Sion ta Jee er hoilshaghey eh hene:
PSA.50.2	ayns aalid firrinagh.
PSA.50.3	Hig y Jee ain, as cha bee eh ny‐host:
PSA.50.3	hed aile roishyn nee toyrt mow, as bee dorrin niartal er ny ghoostey seose mygeayrt‐y‐mysh.
PSA.50.4	Nee eh geamagh er ny niaughyn veih'n yrjid:
PSA.50.4	as er y theihll, dy vod eh briwnys e phobble.
PSA.50.5	Chaggle‐jee my nooghyn cooidjagh hyms:
PSA.50.5	ad shen ta er n'yannoo conaant rhym lesh oural;
PSA.50.6	As nee ny niaughyn fockley magh e chairys:
PSA.50.6	son Jee hene yn Briw.
PSA.50.7	Clasht, O my phobble, as neem's loayrt:
PSA.50.7	neem's mee hene feanish y ymmyrkey dt'oi, O Israel; son mish Jee, dy jarroo yn Jee ayds.
PSA.50.8	Cha der‐yms oghsan dhyt son dty ourallyn, ny son dty hebballyn‐losht:
PSA.50.8	son nagh row ad kinjagh kiongoyrt rhym.
PSA.50.9	Cha jean‐ym soiagh jeh dow erbee ass dty hie:
PSA.50.9	ny goar yrryn ass dty woaillee.
PSA.50.10	Son lhiam's ta ooilley maase ny keilley:
PSA.50.10	as myrgeddin ta'n ollagh er thousane cronk.
PSA.50.11	Shione dou ooilley ny eeanlee t'er ny sleityn:
PSA.50.11	as ta maase feie yn vagher ayns my hilley.
PSA.50.12	My ta mee accryssagh, cha ninsh‐ym dhyts:
PSA.50.12	son ta'n slane seihll lhiam's, as ooilley ny t'ayn.
PSA.50.13	Vel oo smooinaghtyn dy nee‐ym feill teirroo:
PSA.50.13	as dy niu‐ym fuill goair?
PSA.50.14	Cheb yn oural dy hoyrt‐booise gys Jee:
PSA.50.14	as eeck dty vreearaghyn dasyn smoo Ard;
PSA.50.15	As eie orryms ayns traa dy heaghyn:
PSA.50.15	myr shen neem's geaishtagh rhyt, as nee oo mish y voylley.
PSA.50.16	Agh rish ny mee‐chrauee dooyrt Jee:
PSA.50.16	Cre hon t'ou preacheil my leighyn, as goaill my chonaant ayns dty veeall:
PSA.50.17	Fakin dy vel dwoaie ayd er lhiasaghey-bea:
PSA.50.17	as t'ou er hilgey my ghoan cheu dty-chooyloo.
PSA.50.18	Tra honnick oo maarliagh, va dt'aigney lesh:
PSA.50.18	as t'ou er ghoaill ayrn mâroosyn ta brishey poosey.
PSA.50.19	T'ou er choyrt reamys da dty veeall dy loayrt olkys:
PSA.50.19	as lesh dty hengey t'ou er hoiaghey magh molteyraght.
PSA.50.20	Hoie oo, as loayr oo noi dty vraar:
PSA.50.20	dy jarroo, as t'ou er choyrt scammylt da mac dty vayrey.
PSA.50.21	Ny reddyn shoh t'ou er n'yannoo, as chumm mish my hengey; as heill oo dy olkyssagh dy row mish eer dty lheid hene:
PSA.50.21	agh ver‐yms oghsan dhyt, as soie‐ym kiongoyrt rhyt ny reddyn t'ou er n'yannoo.
PSA.50.22	O smooinee‐jee er shoh, shiuish ta jarrood Jee:
PSA.50.22	er aggle dy raip‐ym shiu ersooyl, as nagh bee unnane erbee dy livrey shiu.
PSA.50.23	Quoi‐erbee ta chebbal dou booise as moylley, t'eh cur onnor dou:
PSA.50.23	as dasyn, ta reill e ymmyrkey dy cair, soilsheeyms saualtys Yee.
PSA.51.1	JEAN myghin orrym, O Yee, lurg dty vieys vooar:
PSA.51.1	cordail rish ymmodee dty vyghinyn cur ersooyl my loghtyn.
PSA.51.2	Niee mee dy bollagh veih m'olkys:
PSA.51.2	as glen mee veih my pheccah.
PSA.51.3	Son ta mee goaill‐rish m'oiljyn:
PSA.51.3	as ta my pheccah kinjagh kiongoyrt rhym.
PSA.51.4	Dt'oi's dty‐lomarcan ta mee er n'yannoo peccah, as er chur rish yn olk shoh ayns dty hilley:
PSA.51.4	dy voddagh oo v'er dty heyrey ayns dty raa, as ynrick tra t'ou briwnys.
PSA.51.5	Cur‐my‐ner va mee er my chummey ayns olkys:
PSA.51.5	as ayns peccah ren my voir m'y ghiennaghtyn.
PSA.51.6	Agh cur‐my‐ner, t'ou shirrey firrinys ayns ny ayrnyn er cheu‐sthie:
PSA.51.6	as ver oo orrym toiggal creenaght dy follit.
PSA.51.7	Nee oo mish y ghlenney lesh hyssop, as beem glen:
PSA.51.7	nee oo m'y niee, as beem ny s'gilley na sniaghtey.
PSA.51.8	Ver oo orrym clashtyn jeh boggey as gennallys:
PSA.51.8	dy vod ny craueyn t'ou er vrishey boggey 'ghoaill.
PSA.51.9	Chyndaa dt'eddin veih my pheccah:
PSA.51.9	as cur ersooyl ooilley my ghrogh‐yannoo.
PSA.51.10	Croo aynym cree glen, O Yee:
PSA.51.10	as jean ass‐y‐noa spyrryd cairagh cheu‐sthie jee'm.
PSA.51.11	Ny tilg mee ersooyl veih dt'enish:
PSA.51.11	as ny gow dty Spyrryd Casherick voym.
PSA.51.12	O cur dou reesht gerjagh dty chooney:
PSA.51.12	as niartee mee lesh dty Spyrryd arryltagh.
PSA.51.13	Eisht neem's dty raaidyn y ynsaghey da ny mee‐chrauee:
PSA.51.13	as bee peccee er nyn jyndaa hoods,
PSA.51.14	Livrey mee veih loght‐folley, O Yee, uss ta Jee my lhaynt:
PSA.51.14	as nee my hengey arrane y ghoaill jeh dty chairys.
PSA.51.15	Nee uss my veillyn y osley, O Hiarn:
PSA.51.15	as nee my veeal soilshaghey magh dty voylley.
PSA.51.16	Son cha vel oo shirrey oural, nonney yinnin dhyt eh:
PSA.51.16	cha vel taitnys ayd ayns chebballyn‐losht.
PSA.51.17	Ta ourallyn Yee spyrryd seaghnit:
PSA.51.17	cree brisht as arryssagh, O Yee, cha soie uss beg jeh.
PSA.51.18	O bee uss foayroil as graysoil da Sion:
PSA.51.18	trog seose voallaghyn Yerusalem.
PSA.51.19	Eisht nee uss boggey 'ghoaill ayns yn oural dy chairys, ayns ourallyn‐losht as chebballyn:
PSA.51.19	eisht nee ad chebbal dew aegey er dt'altar.
PSA.52.1	CRE hon t'ou boggyssagh jeed hene, uss hranlaasagh:
PSA.52.1	dy vod oo olk y yannoo;
PSA.52.2	Fakin dy vel mieys Yee:
PSA.52.2	farraghtyn foast gagh‐laa?
PSA.52.3	Ta dty hengey soit er olkys:
PSA.52.3	as lesh breagyn t'ou giarey goll‐rish skynn-ghyere.
PSA.52.4	T'ou er ve ny s'graihee er neu‐chairys na er mieys:
PSA.52.4	as dy haggloo jeh breagyn ny smoo na jeh cairys.
PSA.52.5	Va taitnys ayd dy loayrt dy chooilley ockle oddagh assee y yannoo:
PSA.52.5	O uss hengey oalsey.
PSA.52.6	Shen‐y‐fa nee Jee oo y stroie er son dy bragh:
PSA.52.6	nee eh dty ghoaill, as dty hayrn ass dty chummal, as nee eh oo y astyrt magh ass cheer y sleih bio.
PSA.52.7	Hee yn sleih cairal shoh myrgeddin, as gow-ee ad aggle:
PSA.52.7	as nee ad craidey mysh as gearey;
PSA.52.8	Jeeagh shoh'n dooinney nagh ghow Jee son e niart:
PSA.52.8	agh hug e varrant gys e verchys vooar, as ren eh hene y niartaghey ayns e olkys.
PSA.52.9	Er my hon's, ta mee myr billey‐olive glass ayns thie Yee:
PSA.52.9	ta my hreishteil ayns myghin meiygh Yee son dy bragh as dy bragh.
PSA.52.10	Ver‐yms booise dhyt dy kinjagh son shen ny t'ou er n'yannoo:
PSA.52.10	as neem treishteil ayns dty Ennym, son shynney lesh dty nooghyn eh dy mie.
PSA.53.1	TA'N peccagh ommijagh er ghra ayns e chree:
PSA.53.1	Cha vel Jee erbee ayn.
PSA.53.2	T'adsyn er jeet dy ve feer vee‐chrauee, as dwoaiagh ayns yn olkys oc:
PSA.53.2	cha vel unnane erbee ta jannoo dy mie.
PSA.53.3	Yeeagh Jee neose veih niau er cloan gheiney:
PSA.53.3	dy akin row veg jeu yinnagh toiggal, as shirrey lurg Jee.
PSA.53.4	Agh t'ad ooilley er gholl ass y raad, t'ad ooilley cooidjagh er jeet dy ve feohdoil:
PSA.53.4	cha vel unnane myrgeddin ta jannoo dy mie, cha vel eer unnane.
PSA.53.5	Nagh vel adsyn fegooish tushtey ta gobbraghey olkys:
PSA.53.5	gee seose my phobble myr ee‐agh ad arran? cha vel ad er n'eamagh er Jee.
PSA.53.6	V'ad agglit raad nagh row oyr aggle:
PSA.53.6	son ta Jee er vrishey ny craueyn echeysyn ren soiaghey ort; t'ou er choyrt ad gys nearey, son dy vel Jee er hoiaghey beg jeu.
PSA.53.7	Oh, dy jinnagh Jee saualtys da Israel magh ass Sion:
PSA.53.7	Oh, dy jinnagh y Chiarn e phobble y livrey magh ass cappeeys!
PSA.53.8	Eisht yinnagh Jacob boggey 'ghoaill:
PSA.53.8	as veagh Israel feer ghennal.
PSA.54.1	SAUE mee, O Yee, er graih dty Ennym:
PSA.54.1	as gow my phaart ayns dty niart.
PSA.54.2	Cur clashtyn da my phadjer, O Yee:
PSA.54.2	as eaisht rish goan my veeal.
PSA.54.3	Son ta joarreeyn er n'irree seose m'oi:
PSA.54.3	as ta tranlaasee nagh vel Jee oc roish nyn sooillyn shirrey lurg my vioys.
PSA.54.4	Cur‐my‐ner, she Jee m'er‐coonee:
PSA.54.4	ta'n Chiarn mâroosyn ta cummal seose my annym.
PSA.54.5	Cooilleenee eshyn olk da my noidyn:
PSA.54.5	jean adsyn y stroie ayns dty ynrickys.
PSA.54.6	Oural dy chree arryltagh ver‐ym dhyt, as dty Ennym y voylley, O Hiarn:
PSA.54.6	son dy vel eh cha gerjoilagh.
PSA.54.7	Son t'eh er my livrey ass ooilley my heaghyn:
PSA.54.7	as ta my hooill er vakin e yeearree er my noidyn.
PSA.55.1	CLASHT rish my phadjer, O Yee:
PSA.55.1	as ny follee oo hene veih my accan.
PSA.55.2	Gow tastey jeem, as eaisht rhym:
PSA.55.2	kys ta mee gaccan ayns my phadjer, as ta mee seaghnit.
PSA.55.3	Ta lheid yn yllagh er my noid, as ta ny mee‐chrauee cheet orrym cha chion:
PSA.55.3	son t'ad kiarit dy yannoo olk ennagh dou, cha goanlyssagh shen t'ad soit m'oi.
PSA.55.4	Ta my chree anveagh cheu‐sthie jeem:
PSA.55.4	as ta aggle y vaaish er duittym orrym.
PSA.55.5	Ta aggle as creau er jeet orrym:
PSA.55.5	as ta atchim seaghnagh er my hilgey harrish.
PSA.55.6	As dooyrt mee, O dy beagh aym skianyn myr t'ec calmane:
PSA.55.6	son eisht etlin ersooyl, as veign ec fea.
PSA.55.7	Cur‐my‐ner, yinnin eisht cosney roym foddey jeh:
PSA.55.7	as fuirraght ayns yn aasagh.
PSA.55.8	Yinnin siyr dy scapail:
PSA.55.8	kyndagh rish y gheay stermagh as y dorrin.
PSA.55.9	Stroie ny chengaghyn oc, O Hiarn, as cur ad noi ry‐hoi:
PSA.55.9	son ta mee er vakin neu‐chairys as streeu ayns yn ard‐valley.
PSA.55.10	Laa as oie t'ad goll mygeayrt ny vollaghyn eck; ta olkys neesht as trimshey 'sy vean eck.
PSA.55.11	Olkys t'ayn:
PSA.55.11	cha vel molteyraght as foalsaght goll ass ny straidyn oc.
PSA.55.12	Son cha nee noid foshlit t'er n'yannoo yn vee‐onnor shoh dou:
PSA.55.12	son eisht oddin v'er ymmyrkey eh.
PSA.55.13	Chamoo she fer va ayns drogh aigney dou hrog eh hene seose m'oi:
PSA.55.13	son eisht foddee dy beign er vollaghey mee hene voish;
PSA.55.14	Agh oo hene v'ayn, my heshey:
PSA.55.14	my leeideilagh, as my charrey ainjyssagh.
PSA.55.15	Ghow shin coyrle villish cooidjagh, as ren shin shooyl gys thie Yee myr caarjyn.
PSA.55.16	Lhig da baase cheet orroo dy siyragh, as lhig daue goll sheese bio ayns yn oaie:
PSA.55.16	son ta olkys ayns nyn gummallyn, as ny mast' oc.
PSA.55.17	Er my hon's, eie‐ym er Jee:
PSA.55.17	as nee'n Chiarn m'y hauail.
PSA.55.18	Fastyr, as moghrey, as ec y vun‐laa neem padjer y ghoaill, as shen dy-jeean:
PSA.55.18	as clynnee eh my choraa.
PSA.55.19	She eshyn ta er livrey my annym ayns shee, veih'n chaggey va m'oi:
PSA.55.19	son va ymmodee mârym.
PSA.55.20	Dy jarroo, Jee hene, ta farraghtyn dy bragh, nee m'y chlashtyn, as ver lesh adsyn sheese:
PSA.55.20	son cha jean ad chyndaa, ny goaill aggle roish Jee.
PSA.55.21	Chur eh e laueyn orroosyn va ayns shee rish:
PSA.55.21	as vrish eh e chonaant.
PSA.55.22	Va goan e veeal ny s'buiggey na eeym, as caggey ayns e chree:
PSA.55.22	va e ghoan ny shliawney na ooil, as foast t'ad cliwenyn hene.
PSA.55.23	O tilg dty errey er y Chiarn as nee eh dty chummal seose:
PSA.55.23	as cha lhig eh da'n fer‐cairagh tuittym son dy bragh.
PSA.55.24	Agh er nyn son ocsyn:
PSA.55.24	ver uss lhiat ad, O Yee, ayns yn ooig dy hoyrt-mow.
PSA.55.25	Cha bee ny deiney folley as molteyragh bio yn derrey lieh jeh nyn laghyn:
PSA.55.25	agh bee my hreishteil aynyds, O Hiarn.
PSA.56.1	BEE myghinagh dooys, O Yee, son ta dooinney shirrey dy my stroie:
PSA.56.1	t'eh gagh‐laa caggey as dy my heaghney.
PSA.56.2	Ta my noidyn gagh‐laa goaill ayns laue dy my lhuggey seose:
PSA.56.2	son t'adsyn ymmodee ta caggey m'oi, O uss smoo Syrjey.
PSA.56.3	Ny‐yeih, ga dy vel aggle orrym ny cheayrtyn:
PSA.56.3	foast ta mee coyrt my hreishteil aynyds.
PSA.56.4	Ver‐yms moylley da Jee son e ghoo:
PSA.56.4	ta mee er choyrt my hreishteil ayns Jee, as cha goym aggle cre oddys dooinney y yannoo rhym.
PSA.56.5	T'ad gagh‐laa goaill my ghoan marran:
PSA.56.5	ooilley ny t'ad smooinaghtyn er te dy yannoo olk dou.
PSA.56.6	T'ad ooilley lhiantyn rycheilley, as freayll ad hene dy follit:
PSA.56.6	as cur tastey da my chesmadyn, tra t'ad lhie farkiaght son my annym.
PSA.56.7	Jed ad gyn kerraghey son nyn olkys:
PSA.56.7	nee uss, O Yee, ayns dty yymmoose ad y hilgey sheese.
PSA.56.8	T'ou freayll coontey jeh my imman veih boayl dy boayl; cur my yheir ayns dty voteil:
PSA.56.8	nagh vel ny reddyn shoh scruit ayns dty lioar?
PSA.56.9	Cre‐erbee yn traa ta mee geamagh ort, eisht bee my noidyn eebrit ersooyl:
PSA.56.9	shoh ta fys aym er; son ta Jee er my heu.
PSA.56.10	Ayns goo Yee goym boggey:
PSA.56.10	ayns goo yn Chiarn neem mee hene y gherjaghey.
PSA.56.11	Dy jarroo ayns Jee ta mee er choyrt my hreishteil:
PSA.56.11	cha goym aggle cre oddys dooinney y yannoo rhym.
PSA.56.12	Dhyts, O Yee, eeck‐ym my vreearaghyn:
PSA.56.12	dhyts ver‐ym booise.
PSA.56.13	Son t'ou er livrey m'annym veih baase, as my chassyn veih tuittym:
PSA.56.13	dy voddym gimmeeaght kiongoyrt rish Jee ayns soilshey yn sleih bio.
PSA.57.1	BEE myghinagh dooys, O Yee, bee myghinagh dou, son ta m'annym treishteil aynyd:
PSA.57.1	as fo scaa dty skianyn vees my chemmyrk derrey vees y tranlaase shoh er n'gholl shagh‐ym.
PSA.57.2	Neem geam gys y Jee smoo ard:
PSA.57.2	dy jarroo gys y Jee nee yn chooish t'aym ayns laue y chooilleeney.
PSA.57.3	Ver eh cooney hym veih niau:
PSA.57.3	as sauee eh mee veih yn scammylt echeysyn baillish mee y stroie.
PSA.57.4	Ver Jee magh e vyghin as e ynrickys:
PSA.57.4	ta m'annym mastey lionyn.
PSA.57.5	As ta mee my lhie dy jarroo mastey cloan gheiney, ta soit er aile:
PSA.57.5	nyn veeacklyn t'ad shleiyghyn as sideyn, as nyn jengey ny chliwe gyere.
PSA.57.6	Soie oo hene seose, O Yee, erskyn ny niaughyn:
PSA.57.6	as dty ghloyr erskyn ooilley yn seihll.
PSA.57.7	T'ad er hoiaghey lieen son my chassyn, as er hionney sheese my annym:
PSA.57.7	t'ad er chleiy jeeg roym as ad hene er duittym ayns y vean echey.
PSA.57.8	Ta my chree soit er, O Yee, ta my chree soit er:
PSA.57.8	goym arrane, as ver‐ym moylley.
PSA.57.9	Dooisht seose, my ghloyr; dooisht lute as chlaasagh:
PSA.57.9	dooisht‐yms mee-hene feer voghey.
PSA.57.10	Ver‐yms booise dhyts, O Hiarn mastey'n pobble:
PSA.57.10	as goym arrane hoods mastey ny ashoonyn.
PSA.57.11	Son ta mooads dty vyghin roshtyn gys ny niaughyn:
PSA.57.11	as dty irriney gys ny bodjallyn.
PSA.57.12	Soie oo hene seose, O Yee, erskyn ny niaughyn:
PSA.57.12	as dty ghloyr erskyn ooilley yn seihll.
PSA.58.1	VEL nyn aignaghyn soit er cairys O shiuish phobble:
PSA.58.1	as vel shiu briwnys shen ta cairagh, O shiuish cloan gheiney?
PSA.58.2	Dy jarroo ta shiu smooinaghtyn er olkys ayns nyn gree er y thalloo:
PSA.58.2	as ta ny laueyn eu dellal rish mee‐chraueeaght.
PSA.58.3	Ta ny mee‐chrauee frourtagh, dy jarroo veih brein nyn mayrey:
PSA.58.3	cha leah as t'ad er nyn ruggey, t'ad goll er‐shaghryn, as loayrt breagyn.
PSA.58.4	T'ad cha nieunagh as pyshoon ard‐nieu:
PSA.58.4	dy jarroo myr yn adder bouyr ta dooney ny cleayshyn eck;
PSA.58.5	Ta gobbal dy eaishtagh rish bingys y chiaulleyder:
PSA.58.5	lhig e haase‐kiaullee 've cha millish as sallish.
PSA.58.6	Brish ny feeacklyn oc, O Yee, ayns nyn meeal; bwoaill craueyn‐keeil ny lionyn, O Hiarn:
PSA.58.6	lhig daue tuittym ersooyl myr ushtey ta roie dy tappee; as tra t'ad lhiggey nyn sideyn, lhig daue ve astyrit ass ny fraueyn.
PSA.58.7	Lhig daue lheie ersooyl myr crammag, as ve goll‐rish mess ben ta er jeet roish y traa:
PSA.58.7	as ny lhig daue fakin y ghrian.
PSA.58.8	Ny roish ta ny pooiyt eu er ny hiow lesh drineyn:
PSA.58.8	myr shen lhig da jymmoose eh y heaghney myr red ta'n vio rish.
PSA.58.9	Gow‐ee yn dooinney cairagh boggey tra hee eh yn kerraghey:
PSA.58.9	nee eh e chesmadyn y niee ayns fuill ny mee‐chrauee.
PSA.58.10	Myr shen dy jir dooinney, Dy firrinagh ta leagh gour y sleih cairagh:
PSA.58.10	gyn dooyt ta Jee ayn ta briwnys y theihll.
PSA.59.1	LIVREY mee veih my noidyn, O Yee:
PSA.59.1	jean m'y endeil vouesyn ta girree‐magh m'oi.
PSA.59.2	O livrey mee veih ny drogh‐yantee:
PSA.59.2	as saue mee veih ny deiney ta paagh lurg fuill.
PSA.59.3	Son cur‐my‐ner, t'ad lhie farkiaght son my vioys:
PSA.59.3	ta ny deiney niartal er nyn jaglym m'oi, fegooish foill ny aggair erbee voym's, O Hiarn.
PSA.59.4	T'ad roie as jannoo ad hene aarloo fegooish foill erbee aynyms:
PSA.59.4	trog ort er‐y‐fa shen dy chooney lhiam, as cur‐my‐ner.
PSA.59.5	Shass seose, O Hiarn Yee dy heshaght‐chaggee flaunys, uss Yee Israel, dy ghoaill kerraghey er ooilley ny ashoonyn:
PSA.59.5	as ny bee myghinagh dauesyn ta ass olkys goanlyssagh jannoo aggair.
PSA.59.6	T'ad goll noon as noal 'syn astyr:
PSA.59.6	t'ad grindee myr moddey, as roie mygeayrt trooid yn ard‐valley.
PSA.59.7	Cur‐my‐ner, t'ad loayrt lesh nyn meeal, as ta cliwenyn ayns nyn meillyn:
PSA.59.7	son quoi ta clashtyn?
PSA.59.8	Bee ad, O Hiarn, ayds ayns faghid:
PSA.59.8	as nee oo garaghtee er ooilley ny ashoonyn‐quaagh gys craid.
PSA.59.9	My niart goym rish dy nee voids te:
PSA.59.9	son uss yn Jee dy my chemmyrk.
PSA.59.10	Ta Jee jeeaghyn dou e vieys dy palchey:
PSA.59.10	as lhiggee Jee dou my yeearree y akin er my noidyn.
PSA.59.11	Ny marr ad, er‐aggle dy jarrood my phobble eh:
PSA.59.11	agh skeayl ad dy lhean mastey yn pobble, as cur sheese ad, O Hiarn, nyn vendeilagh.
PSA.59.12	Kyndagh rish peccah nyn meeal, as goan nyn meillyn, bee ad goit ayns y voyrn oc hene:
PSA.59.12	as cre'n‐oyr? ta'n ghlare oc jeant jeh gweeaghyn as breagyn.
PSA.59.13	Cur mow ad ayns dty chorree, cur mow ad, dy vod ad cherraghtyn:
PSA.59.13	as toiggal dy nee Jee ta reill ayns Jacob as gys king y theihll.
PSA.59.14	As ayns yn astyr nee ad chyndaa reesht:
PSA.59.14	grindee myr moddey, as hed ad mygeayrt yn ard‐valley.
PSA.59.15	Roie‐ee ad noon as noal son bee:
PSA.59.15	as gow‐ee ad dy olk rish, mannagh bee ad jeant magh.
PSA.59.16	Er my hon's, goym arrane jeh dty phooar, as neem dty vyghin y voylley dy leah 'sy voghrey:
PSA.59.16	son t'ou uss er ve my choadey as my chemmyrk ayns laa my heaghyn.
PSA.59.17	Hoods, O my niart, goym arrane:
PSA.59.17	son t'ou uss, O Yee, my chemmyrk, as my Yee vyghinagh.
PSA.60.1	O YEE t'ou er hilgey shin magh, as er skeayley shin dy lhean:
PSA.60.1	t'ou myrgeddin er ve jymmoosagh rooin; O chyndaa hooinyn reesht.
PSA.60.2	T'ou er ghleashaght y cheer, as er scarrey eh:
PSA.60.2	slaanee ny chingyn echey, son te craa.
PSA.60.3	T'ou er yeeaghyn da dty phobble reddyn trimshagh:
PSA.60.3	t'ou er choyrt dooin jough feeyney baasoil.
PSA.60.4	T'ou er choyrt cowrey da nyn lheid as ta goaill aggle royd:
PSA.60.4	dy vod ad boggyssagh er coontey yn irriney.
PSA.60.5	Shen‐y‐fa va'n vooinjer bynney lhiat er nyn livrey:
PSA.60.5	cooin lhiam lesh dty laue yesh, as clasht rhym.
PSA.60.6	Ta Jee er loayrt ayns e chasherickys, Neem boggey ghoaill as rheynn‐ym Sichem:
PSA.60.6	as towse‐ym magh coan Succoth.
PSA.60.7	Ta Gilead lhiam's, as lhiam's Manasses:
PSA.60.7	ta Ephraim myrgeddin niart my chione:
PSA.60.7	she Juda ta coyrt my leigh.
PSA.60.8	Moab my haagh‐nieeaghyn, shooill‐ym harrish Edom:
PSA.60.8	Philistia, gow uss boggey jeem.
PSA.60.9	Quoi nee m'y leeideil ayns yn ard‐valley lajer:
PSA.60.9	quoi ver lesh mee stiagh gys Edom?
PSA.60.10	Nagh vel uss er hilgey magh shin, O Yee:
PSA.60.10	Nagh jean uss, O Yee, goll magh marish ny sheshaghtyn‐caggee ain?
PSA.60.11	O bee uss nyn gooney ayns seaghyn:
PSA.60.11	son s'fardalagh ta cooney dooinney.
PSA.60.12	Trooid Jee nee mayd obbraghyn mooarey:
PSA.60.12	son she eshyn stampys sheese nyn noidyn.
PSA.61.1	CLASHT rish my eam, O Yee:
PSA.61.1	eaisht rish my phadjer.
PSA.61.2	Veih king y theihll neem geamagh ort:
PSA.61.2	tra ta my chree ayns trimshey.
PSA.61.3	O soie mee seose er y chreg ta ny syrjey na mee:
PSA.61.3	son t'ou er ve my hreishteil, as toor lajer dooys noi yn noid.
PSA.61.4	Neem cummal ayns dty chabbane‐agglish son dy bragh:
PSA.61.4	as bee my hreishteil fo scaa dty skianyn.
PSA.61.5	Son t'ou uss, O Hiarn, er chlashtyn my yeearreeyn:
PSA.61.5	as er choyrt eiraght dauesyn ta goaill aggle roish dt'Ennym.
PSA.61.6	Ver oo da'n ree bea liauyr:
PSA.61.6	dy vod e vleeantyn farraghtyn trooid magh dy chooilley heeloghe.
PSA.61.7	Nee eh baghey fenish Yee son dy bragh:
PSA.61.7	O kiare dty vyghin ghraihagh as dt'irriney, dy vod ad eh y choadey.
PSA.61.8	Myr shen goym dy-kinjagh arrane‐moyllee gys dt'Ennym:
PSA.61.8	dy voddym gagh‐laa my vreearaghyn y chooilleeney.
PSA.62.1	TA m'annym dy firrinagh farkiaght dy kinjagh er Jee:
PSA.62.1	son veihsyn ta my haualtys.
PSA.62.2	Eshyn dy feer my niart as my haualtys:
PSA.62.2	eshyn my endeil, myr shen nagh bee my lhieggey mooar.
PSA.62.3	Caid smooinys shiu er olk noi dy chooilley ghooinney:
PSA.62.3	hed shiu er stroie ooilley yn sorch eu; dy jarroo, myr voalley ta aarloo dy huittym vees shiu, as myr cleiy brisht.
PSA.62.4	Ta'n smooinaghtyn croutagh oc ny‐lomarcan kys dy chur eshyn sheese baillish Jee y hoiaghey seose:
PSA.62.4	t'ad goaill taitnys ayns breagyn; t'ad cur goan mie lesh nyn meeal, agh gweeaghyn ayns nyn gree.
PSA.62.5	Ny‐yeih, m'annym, farkee uss dy kinjagh er Jee:
PSA.62.5	son ta my hreishteil aynsyn.
PSA.62.6	Eshyn dy firrinagh my niart as my haualtys:
PSA.62.6	eshyn my endeilagh, myr shen nagh duittym.
PSA.62.7	Ayns Jee ta my lhaynt as my ghloyr:
PSA.62.7	creg my niart, as ayns Jee ta my hreishteil.
PSA.62.8	O cur‐jee nyn marrant er dy kinjagh, shiuish phobble:
PSA.62.8	deayrt‐jee magh nyn greeaghyn kiongoyrt rish; son ta Jee nyn dreishteil.
PSA.62.9	Er son cloan gheiney, cha vel ad agh fardail:
PSA.62.9	ta cloan gheiney molteyragh er ny meihaghyn, t'ad ooilley cooidjagh ny s'eddrym na fardailys hene.
PSA.62.10	O ny treisht‐jee ayns aggair as roosteyrys; ny cur‐jee shiu hene seose gys molteyrys; my ta berchys bishaghey, ny soie‐jee nyn gree orroo.
PSA.62.11	Loayr Jee un cheayrt, as daa cheayrt ta mish er chlashtyn y lheid cheddin:
PSA.62.11	dy vel pooar bentyn gys Jee:
PSA.62.12	As dy vel uss, Hiarn, myghinagh:
PSA.62.12	son t'ou cooilleeney dy chooilley ghooinney cordail rish e obbyr.
PSA.63.1	O YEE, uss my Yee:
PSA.63.1	dy moghey neem dty hirrey.
PSA.63.2	Ta m'annym paagh er dty hon, ta m'eill myrgeddin goaill foddeeaght dty yei:
PSA.63.2	ayns thalloo gennish as chirrym raad nagh vel veg yn ushtey.
PSA.63.3	Myr shoh ta mee er yeeaghyn er dty hon ayns casherickys:
PSA.63.3	dy voddin dty phooar as dty ghloyr y akin.
PSA.63.4	Son ta dty chenjallys‐ghraihagh ny share na'n vioys hene:
PSA.63.4	nee my veillyn oo y voylley.
PSA.63.5	Choud's vee'm bio ver‐ym ard‐voylley dhyt er yn aght shoh:
PSA.63.5	as trog‐ym seose my laueyn ayns dty Ennym.
PSA.63.6	Bee m'annym er ny yannoo magh, dy jarroo myr dy beagh eh lesh smuirr as meeaylys:
PSA.63.6	tra ta my veeal dy dty voylley lesh meillyn gerjoil.
PSA.63.7	Nagh vel mee er chooinaghtyn orts ayns my lhiabbee:
PSA.63.7	as er smooinaghtyn ort tra va mee doostey?
PSA.63.8	Er‐yn‐oyr dy vel oo er ve m'er‐coonee:
PSA.63.8	shen‐y‐fa fo scaa dty skianyn goym boggey.
PSA.63.9	Ta my annym lhiantyn hoods:
PSA.63.9	ta dty laue yesh er my chummal seose.
PSA.63.10	Ad shoh myrgeddin ta shirrey aggair m'annym:
PSA.63.10	hed ad fo'n thalloo.
PSA.63.11	Lhig daue tuittym er foyr y chliwe:
PSA.63.11	dy vod ad ve son beagney da shynnee.
PSA.63.12	Agh gow‐ee yn Ree boggey ayns Jee; adsyn ooilley myrgeddin ta loo biallys dasyn, vees er nyn moylley:
PSA.63.12	son bee yn beeal ocsyn ta loayrt breagyn er ny yeigh.
PSA.64.1	CLASHT rish my choraa, O Yee, ayns my phadjer:
PSA.64.1	freill my vioys veih aggle y noid.
PSA.64.2	Follee mee veih chaglym cooidjagh ny mee‐viallee:
PSA.64.2	as veih irree‐magh ny drogh yantee;
PSA.64.3	T'er shlieeu nyn jengey myr cliwe:
PSA.64.3	as ta lhiggey nyn sideyn, dy jarroo goan sharroo;
PSA.64.4	Dy vod ad dy follit lhiggey ersyn ta firrinagh:
PSA.64.4	t'ad dy woalley eh doaltattym, as cha vel aggle orroo.
PSA.64.5	T'ad jannoo ad hene daaney ayns olkys:
PSA.64.5	as cur nyn goyrle dy cheilley, kys oddys ad ribbaghyn y hoiaghey; as gra, nagh vaik dooinney erbee ad.
PSA.64.6	T'ad smooinaghtyn dy dowin er olkys, as dy chliaghtey eh:
PSA.64.6	shen t'ad dy reayll follit eddyr ad hene, dy chooilley ghooinney ayns diunid e chree.
PSA.64.7	Agh nee Jee lhiggey doaltattym orroo lesh side:
PSA.64.7	dy bee ad dy leah lhottit.
PSA.64.8	Dy feer, ver nyn jengaghyn hene orroo tuittym:
PSA.64.8	ayns wheesh as dy jean adsyn ta fakin ad, garaghtee as craid y yannoo jeu.
PSA.64.9	As jir dy chooilley ghooinney hee eh, She Jee t'er n'yannoo shoh:
PSA.64.9	son ver ad tastey dy nee eh yn obbyr echeysyn.
PSA.64.10	Gowee yn dooinney cairagh boggey ayns y Chiarn, as ver eh e hreishteil ayn:
PSA.64.10	as nee adsyn ooilley ta firrinagh ayns cree, boggey ghoaill.
PSA.65.1	T'OU uss, O Yee, er ny voylley ayns Sion:
PSA.65.1	as dhyts vees y breearrey er ny chooilleeney ayns Jerusalem.
PSA.65.2	Uss ta clashtyn y phadjer:
PSA.65.2	hoods nee dy chooilley eill cheet.
PSA.65.3	Ta my ghrogh‐yannoo geddyn y varriaght orrym:
PSA.65.3	O bee uss myghinagh da nyn beccaghyn.
PSA.65.4	Bannit ta'n dooinney t'ou uss dy reih, as dy ghoaill hood hene:
PSA.65.4	nee eh baghey ayns dty chooyrt, as bee eh jeant magh lesh eunyssyn dty hie, dy jarroo dy dty hiamble casherick.
PSA.65.5	Nee oo jeeaghyn dooin reddyn yindyssagh ayns dty chairys, O Yee nyn Saualtys:
PSA.65.5	uss ta sauchys ooilley king y theihll, as dauesyn ta cummal er y faarkey lhean.
PSA.65.6	Ta ayns e niart soiaghey ny sleityn dy shickyr:
PSA.65.6	as t'er ny choamrey lesh pooar.
PSA.65.7	Ta kuinaghey sterrym ny marrey:
PSA.65.7	as feiyr ny tonnyn echey, as mee‐reilltys y phobble.
PSA.65.8	Adsyn myrgeddin ta baghey ayns ny ayrnyn sodjey magh jeh'n seihll, vees agglagh roish dty chowraghyn:
PSA.65.8	uss ta cur er immeeaght (
PSA.65.9	T'ou jeeaghyn er y thalloo, as dy vannaghey eh:
PSA.65.9	t'ou jannoo eh feer vessoil.
PSA.65.10	Ta awin Yee lane dy ushtey:
PSA.65.10	t'ou cur er yn arroo oc bishaghey; son myr shoh t'ou kiarail son y seihll.
PSA.65.11	T'ou gushtaghey ny creaghyn eck, t'ou cur fliaghey neose er ny coanyn beggey eck:
PSA.65.11	t'ou boggaghey ee lesh ny bineyn dy 'liaghey, as bannaghey yn mess eck.
PSA.65.12	T'ou coamrey yn vlein lesh dty vieys:
PSA.65.12	as ta dty vodjallyn shilley neose meeaylys.
PSA.65.13	Nee ad shilley neose er cummallyn yn aasagh,
PSA.65.13	as gowee ny croink veggey boggey er dagh cheu.
PSA.65.14	Bee ny bwoailtchyn lane dy chirree:
PSA.65.14	nee ny coanyn myrgeddin shassoo cha chiu lesh arroo, dy jean ad gearrey as goaill arrane.
PSA.66.1	OBEE‐JEE gerjoil ayns Jee, ooilley shiuish cheeraghyn:
PSA.66.1	gow‐jee arraneyn‐moyllee gys onnor e Ennym; cur‐jee er e voylley dy ve gloyroil.
PSA.66.2	Abbyr‐jee rish Jee, O cre cha yindyssagh as t'ou ayns dty obbraghyn:
PSA.66.2	trooid mooads dty phooar vees dty noidyn er nyn gheddyn nyn mreageryn ayns dty enish.
PSA.66.3	Son nee ooilley yn seihll ooashley chur dhyt:
PSA.66.3	goaill arrane jeed, as moylley dty Ennym.
PSA.66.4	O tar‐jee ayns shoh, as cur‐jee tastey da obbraghyn Yee:
PSA.66.4	cre cha-yindyssagh as t'eh ayns e yannoo gys cloan gheiney!
PSA.66.5	Hyndaa eh yn faarkey gys thalloo chirrym:
PSA.66.5	myr shen dy jagh ad trooid yn ushtey rish nyn gosh:
PSA.66.5	ayns shen ghow shin boggey jeh.
PSA.66.6	T'eh reill lesh e phooar son dy bragh; ta e hooillyn cur tastey da'n pobble:
PSA.66.6	as ny lheid as nagh jean credjal, cha bee abyl ad hene y hoiaghey seose.
PSA.66.7	O cur‐jee moylley da'n Jee ain, shiuish phobble:
PSA.66.7	as cur‐jee er coraa e voylley dy ve er ny chlashtyn;
PSA.66.8	Ta freayll yn annym ain ayns bioys:
PSA.66.8	as nagh vel lhiggey da nyn gassyn dy skyrraghtyn,
PSA.66.9	Son t'ou uss, O Yee, er phrowal shin:
PSA.66.9	t'ou myrgeddin er hrial shin, myr ta argid er ny hrial.
PSA.66.10	Hug oo lhiat shiu ayns y ribbey:
PSA.66.10	as hug oo seaghyn er nyn meeghyn:
PSA.66.11	Lhig oo da deiney dy varkiagh harrish nyn ghing:
PSA.66.11	hie shin trooid aile as ushtey, as hug oo lhiat shin magh gys ynnyd verchagh.
PSA.66.12	Hem stiagh gys dty hie lesh chebballyn‐losht:
PSA.66.12	as eeckym dhyt my vreearaghyn, ghiall mee lesh my veillyn, as loayr mee lesh my veeal, tra va mee ayns seaghyn.
PSA.66.13	Cheb‐yms dhyt ourallyn‐losht roauyrey, marish oural millish reaghyn:
PSA.66.13	cheb‐ym dew as goair.
PSA.66.14	O tar‐jee ayns shoh, as eaisht‐jee, ooilley shiuish ta goaill aggle roish Jee:
PSA.66.14	as inshym diu cre t'eh er n'yannoo son m'annym.
PSA.66.15	Deie mee er lesh my veeal:
PSA.66.15	as hug mee moylley da lesh my hengey.
PSA.66.16	My ta my chree goaill taitnys ayns mee‐chairys:
PSA.66.16	cha jean y Chiarn m'y chlashtyn.
PSA.66.17	Agh ta Jee er my chlashtyn:
PSA.66.17	as er choyrt tastey da coraa my phadjer.
PSA.66.18	Moylley dy row gys Jee, nagh vel er hoiaghey beg jeh my phadjer:
PSA.66.18	ny er hyndaa e vyghin voym.
PSA.67.1	DY row Jee myghinagh dooin, as dy bannee eh shin:
PSA.67.1	as soilshey e eddin y yeeaghyn dooin, as dy row eh myghinagh dooin.
PSA.67.2	Dy vod enney v'er ny choyrt er dty raad er y thalloo:
PSA.67.2	dty haualtys anmey mastey dy chooilley ashoon.
PSA.67.3	Lhig da'n pobble uss y voylley, O Yee:
PSA.67.3	dy jarroo lhig da ooilley'n pobble moylley 'choyrt dhyt.
PSA.67.4	O lhig da ny ashoonyn boggey ghoaill as ve gennal:
PSA.67.4	son nee uss y pobble y vriwnys dy cairal, as ny ashoonyn y reill er y thalloo.
PSA.67.5	Lhig da'n pobble uss y voylley, O Yee:
PSA.67.5	dy jarroo lhig da ooilley'n pobble moylley choyrt dhyt.
PSA.67.6	Eisht nee'n thalloo cur magh e bishaghey:
PSA.67.6	as nee Jee, dy jarroo yn Jee ain, e vannaght y choyrt dooin.
PSA.67.7	Nee Jee shin y vannaghey:
PSA.67.7	as nee dy chooilley ard jeh'n seihll aggle y ghoaill roish.
PSA.68.1	LHIG da Jee girree seose, as lhig da e noidyn v'er nyn skeayley:
PSA.68.1	lhig dauesyn myrgeddin ta dwoaie oc er, roie er-chea roishyn.
PSA.68.2	Myr ta'n jaagh goll ass nyn shilley, myr shen nee oo gimman ad ersooyl:
PSA.68.2	as myr ta kere lheie rish yn aile, myr shen lhig da'n vee‐chrauee cherraghtyn ec kionfenish Yee.
PSA.68.3	Agh lhig da'n vooinjer chairagh ve gerjoil, as boggey 'ghoaill kiongoyrt rish Jee:
PSA.68.3	lhig daue myrgeddin ve gennal as lane dy voggey.
PSA.68.4	O gow‐jee arrane gys Jee, as arraneyn‐moyllee gys e Ennym:
PSA.68.4	cur‐jee ard‐voylley dasyn ta markiagh er ny niaughyn, myr er, cabbyl:
PSA.68.4	cur‐jee moylley da ayns e Ennym Jah, as gow‐jee boggey kiongoyrt rish.
PSA.68.5	Eshyn Ayr yn chloan gyn ayr, ta fendeil cooish ny mraane treoghe:
PSA.68.5	dy jarroo Jee ayns e ynnyd‐vaghee casherick.
PSA.68.6	Eshyn y Jee ta cur er deiney dy ve jeh un aigney ayns thie, as ta cur lesh ny pryssoonee magh ass cappeeys:
PSA.68.6	agh lhiggey da ny wagaantee tannaghtyn ayns genney.
PSA.68.7	O Yee, tra hie uss magh roish y pobble:
PSA.68.7	tra hie oo roue trooid yn aasagh.
PSA.68.8	Chrie yn thalloo, as ren ny niaughyn shilley ec kionfenish Yee:
PSA.68.8	myr va Sinai myrgeddin er ny chraa ec fenish Yee, eh ta Jee Israel.
PSA.68.9	Hug uss, O Yee, fliaghey graysoil er dty eiraght:
PSA.68.9	as dooiree oo eh tra ve tooillit.
PSA.68.10	Nee dty hioltane cummal ayn:
PSA.68.10	son t'ou uss, O Yee, jeh dty vieys er chiarail son ny boghtyn.
PSA.68.11	Ren y Chiarn yn fockle y choyrt:
PSA.68.11	s'mooar va sheshaght ny preachooryn.
PSA.68.12	Ren reeaghyn lesh nyn sheshaghtyn-caggee roie er‐chea, as v'ad er nyn goyrt fochosh:
PSA.68.12	as adsyn jeh'n lught‐thie rheynn ad y spooilley.
PSA.68.13	Ga dy vel shiu er ve ny lhie mastey ny pooiyt, foast vees shiu myr skianyn calmane:
PSA.68.13	ta coodit lesh skianyn argid, as ny fedjagyn eck goll‐rish airh.
PSA.68.14	Tra ren yn Ooilley‐niartal reeaghyn y skeayley er y choontey ocsyn:
PSA.68.14	eisht v'ad cha gial as sniaghtey ayns Salmon.
PSA.68.15	Myr ta cronk Vasan, myr shen ta cronk Yee:
PSA.68.15	dy jarroo cronk ard, myr cronk Vasan.
PSA.68.16	Cre'n‐fa ta shiu lheim myr shen, shiuish chroink ard? shoh cronk Yee, ayn s'gooidsave lesh dy chummal:
PSA.68.16	dy jarroo, nee yn Chiarn tannaghtyn ayn son dy bragh.
PSA.68.17	Ta fainee Yee feed thousane, dy jarroo thousaneyn dy ainleyn:
PSA.68.17	as ta'n Chiarn ny mast' oc, myr ayns ynnyd casherick Sinai.
PSA.68.18	T'ou er n'gholl seose er yn yrjid, t'ou er leeideil cappeeys ayns bondiaght, as er gheddyn giootyn son deiney:
PSA.68.18	dy jarroo, son dty eer noidyn, dy voddagh y Chiarn Jee cummal ny mast' oc.
PSA.68.19	Moylley dy row gys y Chiarn gagh‐laa:
PSA.68.19	dy jarroo yn Jee ta cooney lhien, as deayrtey e hoyrtyssyn orrin.
PSA.68.20	Eshyn y Jee ain, dy jarroo yn Jee veih ta cheet nyn saualtys:
PSA.68.20	Jee yn Chiarn, liorish ta shin shaghney baase.
PSA.68.21	Nee Jee broo kione e noidyn:
PSA.68.21	as claigin renaigagh lheid y fer as ta goll kinjagh er e hoshiaght ayns e vee‐chraueeaght.
PSA.68.22	Ta'n Chiarn er ghra, Ver‐yms lhiam my phobble reesht, myr ren mee veih Basan:
PSA.68.22	my vooinjer hene ver‐ym lhiam reesht myr ren mee keayrt dy row veih diunid ny marrey;
PSA.68.23	Dy vod dty chass ve er ny hummey ayns fuill dty noidyn:
PSA.68.23	as dy vod chengey dty voddee ve jiarg lesh yn uill cheddin.
PSA.68.24	S'mie te ry akin, O Yee, kys t'ou uss gimmeeaght:
PSA.68.24	kys t'ou uss, my Yee as Ree, gimmeeaght ayns yn ynnyd casherick.
PSA.68.25	Ta adsyn ta goaill arraneyn shooyll hoshiaght, adsyn ta jannoo bingys er grein-yn-kiaull cheet nyn‐yei:
PSA.68.25	ayns y vean ta ny mraane‐aegey cloie er ny timbrelyn.
PSA.68.26	Cur booise, O Israel, da Jee yn Chiarn ayns y chaglym cooidjagh:
PSA.68.26	veih grunt y chree.
PSA.68.27	Ayns shen ta Benjamin beg nyn ver‐reill, as princeyn Yuda nyn vir‐choyrlee:
PSA.68.27	princeyn Zabulon, as princeyn Naphthali.
PSA.68.28	Ta dty Yee er choyrt magh niart er dty hon's:
PSA.68.28	jean y red y hickyraghey, O Yee, t'ou er n'obbraghey aynin.
PSA.68.29	Son graih dty hiamble ec Jerusalem:
PSA.68.29	myr shen ver reeaghyn lhieu giootyn hoods.
PSA.68.30	Tra vees sheshaght ny deiney shleiy, as earrooyn ny deiney niartal er nyn skeayley dy lhean (mastey feieys y phobble,) myr shen dy vel ad dy imlee cur lhieu peeshyn dy argid:
PSA.68.30	as tra t'eh er skeayley yn pobble ta goaill taitnys ayns caggey:
PSA.68.31	Eisht hig ny princeyn magh ass Egypt:
PSA.68.31	nee cheer ny Morianee dy leah ny laueyn eck y heeyney magh gys Jee.
PSA.68.32	Gow‐jee arrane gys Jee, O shiuish reeriaghtyn yn ooir:
PSA.68.32	O Gow‐jee arraneyn‐moyllee gys y Chiarn.
PSA.68.33	Ta ny hoie ayns ny niaughyn erskyn ooilley er dyn toshiaght:
PSA.68.33	cur‐my‐ner, t'eh cur magh e choraa, dy jarroo, as shen coraa niartal.
PSA.68.34	Gow‐jee rish dy nee ec Jee ta'n phooar harrish Israel:
PSA.68.34	ta e ooashley as e niart ayns ny bodjallyn.
PSA.68.35	O Yee, yindyssagh t'ou uss ayns dty ynnydyn casherick:
PSA.68.35	dy jarroo yn Jee dy Israel; ver eshyn niart as pooar da e phobble; bannit dy row Jee.
PSA.69.1	SAUE mee, O Yee:
PSA.69.1	son ta ny ushtaghyn er jeet stiagh, dy jarroo gys my annym.
PSA.69.2	Ta mee cummit shickyr ayns y laagh ghowin, raad nagh vel grunt erbee:
PSA.69.2	ta mee er jeet ayns ushtaghyn dowiney, myr shen dy vel ny thooillaghyn roie harrym.
PSA.69.3	Ta mee skee lesh geamagh; ta my scoarnagh chirrym:
PSA.69.3	ta my hoilshey dy my ailleil son farkiaght choud er my Yee.
PSA.69.4	Adsyn ta dwoaie oc orrym gyn-oyr, t'ad ny sliee na renaigyn my ching:
PSA.69.4	adsyn ta my noidyn, as bailliu mish ta neu‐chyndagh y stroie, t'ad niartal.
PSA.69.5	Deeck mee daue my reddyn nagh ren mee rieau y ghoaill:
PSA.69.5	Yee, ta fys ayd er my ônid, as cha vel my oiljyn keillit void's.
PSA.69.6	Ny lhig dauesyn ta treishteil aynyds, O Hiarn Yee dy heshaghtyn‐caggee, ve er nyn naaraghey son y chooish ayms:
PSA.69.6	ny lhig dauesyn ta dy dty hirrey, v'er nyn goyrt mow my hrooid's, O Hiarn Yee dy Israel.
PSA.69.7	As cre'n‐oyr? er y choontey ayds ta mee er hurranse oghsan:
PSA.69.7	ta nearey er choodaghey my eddin.
PSA.69.8	Ta mee myr dooinney joarree da my vraaraghyn:
PSA.69.8	dy jarroo myr fer quaagh da cloan my vayrey.
PSA.69.9	Son ta'n graih jeean t'aym da dty hie dy jarroo er ghuinney mee gys y chree:
PSA.69.9	as ta ny oghsanyn ocsyn hug scammylt dhyts, er duittym orrym's.
PSA.69.10	Ren mee dobberan as smaghtaghey mee hene lesh trostey:
PSA.69.10	as va shen er ny hyndaa gys my scammylt.
PSA.69.11	Hug mee orrym aanrit sack myrgeddin:
PSA.69.11	as ren ad craidey moo'm.
PSA.69.12	T'adsyn ta soie 'sy ghiat loayrt m'oi:
PSA.69.12	as ta'n vooinjer veshtal jannoo ronneeaght orrym.
PSA.69.13	Agh Hiarn, ta mee jannoo my phadjer hoods:
PSA.69.13	ayns traa nee oo soiaghey jeh.
PSA.69.14	Clasht rhym, O Yee, ayns earroo dty vyghin:
PSA.69.14	dy jarroo ayns firrinys dty haualtys.
PSA.69.15	Gow mee ass y laagh, nagh jem fo:
PSA.69.15	O lhig dou ve er my livrey vouesyn ta feoh oc orrym, as ass ny ushtaghyn dowin.
PSA.69.16	Ny lhig da ny thooillaghyn ushtey mee y vaih, chamoo lhig da'n diunid mee y lhuggey seose:
PSA.69.16	as ny lhig da'n ooig e beeal y yeigh orrym.
PSA.69.17	Clasht rhym, O Hiarn, son ta dty chenjallys‐ghraihagh gerjoilagh:
PSA.69.17	chyndaa uss hym's cordail rish earroo dty vyghinyn.
PSA.69.18	As ny follee dty eddin veih dty harvaant, son ta mee ayns seaghyn:
PSA.69.18	O jean siyr, as clasht rhym.
PSA.69.19	Tayrn er‐gerrey gys my annym, as saue eh:
PSA.69.19	O livrey mee, kyndagh rish my noidyn.
PSA.69.20	T'ou uss er hoiggal my oghsan, my nearey, as my vee‐onnor:
PSA.69.20	ta my noidyn ooilley ayns dty hilley.
PSA.69.21	Ta dty oghsan er vrishey my chree, ta mee lane dy hrimshey:
PSA.69.21	yeeagh mee son fer ennagh dy ghoaill chymmey orrym, agh cha row dooinney erbee; chamoo hooar mee unnane erbee dy my gherjaghey.
PSA.69.22	Hug ad dou gall dy ee:
PSA.69.22	as tra va mee paagh, hug ad dou vinegar dy iu.
PSA.69.23	Lhig da'n voayrd oc ve er ny yannoo ny ribbey dy ghoaill ad hene lesh:
PSA.69.23	as lhig da ny reddyn lhisagh y ve son y foays oc, ve dauesyn oyr tuittym.
PSA.69.24	Lhig da ny sooillyn oc ve er nyn gholley, nagh jean ad fakin:
PSA.69.24	as jean uss dy kinjagh yn dreeym oc y chroymmey sheese.
PSA.69.25	Deayrt magh dty eulys orroo:
PSA.69.25	as lhig dty yymmoose hrome ad y ghreimmey.
PSA.69.26	Lhig da'n ynnyd‐vaghee oc ve follym faase:
PSA.69.26	as gyn dooinney erbee dy chummal ayns ny cabbaneyn oc;
PSA.69.27	Son t'ad jannoo tranlaase ersyn t'ou er woalley:
PSA.69.27	as ta'n taggloo oc kys oddys ad adsyn y heaghney t'ou uss er lhottey.
PSA.69.28	Lhig daue tuittym veih un pheccah gys peccah elley:
PSA.69.28	as gyn cheet stiagh gys dty ynrickys.
PSA.69.29	Bee ad er ny chrossey ass lioar ny bioee:
PSA.69.29	as cha bee ad scruit mastey'n vooinjer chairagh.
PSA.69.30	Er my hon's, tra ta mee boght as ayns trimshey:
PSA.69.30	nee dty chooney, O Yee, mish y hroggal seose.
PSA.69.31	Neem Ennym Yee y voylley lesh arrane:
PSA.69.31	as ver‐ym ard‐voylley da lesh toyrt‐booise.
PSA.69.32	Nee shoh myrgeddin yn Chiarn y wooiys:
PSA.69.32	ny share na dow lesh eairkyn as yngnyn.
PSA.69.33	Ver y vooinjer imlee tastey da shoh, as bee ad gennal:
PSA.69.33	shirjee lurg Jee, as bee yn annym eu bio.
PSA.69.34	Son ta'n Chiarn clashtyn ny boghtyn:
PSA.69.34	as cha vel eh soiaghey beg jeh e phryssoonee.
PSA.69.35	Lhig da niau as thalloo eh y voylley:
PSA.69.35	yn faarkey as ooilley ny ta gleashaght ayn.
PSA.69.36	Son nee Jee Sion y hauail, as troggee eh ard‐valjyn Yudah:
PSA.69.36	dy vod deiney baghey ayns shen, as eh y ghoaill ayns nyn gummal.
PSA.69.37	Nee sluight e harvaantyn myrgeddin y ghoaill eh ayns eiraght:
PSA.69.37	as adsyn ta graihagh er e Ennym nee ad baghey ayn.
PSA.70.1	JEAN siyr, O Yee, dy my livrey:
PSA.70.1	jean siyr dy chooney lhiam, O Hiarn.
PSA.70.2	Lhig dauesyn v'er nyn goyrt gys nearey, as er nyn gastey cooidjagh, ta shirrey lurg m'annym dy stroie eh:
PSA.70.2	lhig daue v'er nyn imman gour nyn drommey dy scammyltagh, ta wooishal olk dou.
PSA.70.3	Lhig daue son y leagh oc ve dy leah er nyn goyrt gys nearey:
PSA.70.3	ta geamagh harrym, Shen, shen.
PSA.70.4	Agh lhig dauesyn ooilley ta dy dty hirrey, ve gennal as boggoil aynyds:
PSA.70.4	as lhig dauesyn ta graihagh er dty haualtys, dy kinjagh, gra, Dy row moylley gys y Chiarn.
PSA.70.5	Er my hon's, ta mee boght as ayns treihys:
PSA.70.5	jean siyr hym, O Yee.
PSA.70.6	Uss my Er‐coonee as my Er‐kionnee:
PSA.70.6	ny lhig shaggey foddey, O Hiarn.
PSA.71.1	AYNYDS, O Hiarn, ta mee er choyrt my hreishteil; ny lhig dou dy bragh ve er my choyrt gys nearey:
PSA.71.1	agh feayshil orrym, as livrey mee ayns dty chairys; croym dty chleaysh hym, as saue mee.
PSA.71.2	Bee oo my chummal lajer, huggey oddyms kinjagh goll son sauchys:
PSA.71.2	t'ou er ghialdyn dy chooney lhiam:
PSA.71.2	son oo thie my endeilys as my chashtal.
PSA.71.3	Livrey mee, O my Yee, veih pooar ny mee‐chrauee; veih laue yn dooinney neu‐chairagh as dewil.
PSA.71.4	Son dty lurg's, O Hiarn Yee, ta mee goaill foddeeaght:
PSA.71.4	uss my hreishteil, dy jarroo veih my aegid.
PSA.71.5	Liorts ta mee er ny chummal seose neayr's ruggyr mee:
PSA.71.5	uss ren m'y ghoaill ass brein my vayrey; bee my voylley dy bragh jeeds.
PSA.71.6	Ta mee er jeet dy ve shilley agglagh da ymmodee:
PSA.71.6	agh ta my hreishteil shickyr aynyds.
PSA.71.7	O lhig da my veeal v'er ny lhieeney lesh dty voylley; dy voddym arrane y ghoaill jeh dty ghloyr as dty onnor slane lhiurid y laa.
PSA.71.8	Ny tilg mee ersooyl ayns my henn eash:
PSA.71.8	ny treig mee tra ta my niart dy m'ailleil;
PSA.71.9	Son ta my noidyn loayrt m'oi, as t'adsyn ta lhie farkiaght son my annym, coyrt nyn goyrle dy cheilley, gra; Ta Jee er hreigeil eh; eiyr‐jee er, as gow‐jee eh; son cha vel fer erbee dy livrey eh.
PSA.71.10	Ny gow foddey voym, O Yee:
PSA.71.10	my Yee, jean siyr dy chooney lhiam.
PSA.71.11	Lhig dauesyn ta noi my annym ve er nyn goyrt mow as cherraghtyn:
PSA.71.11	lhig daue ve coodit lesh nearey as mee‐ooashley ta shirrey dy yannoo aggair dou.
PSA.71.12	Agh er my hon's neem dy meen farkiaght dy kinjagh:
PSA.71.12	as moyll‐ym oo ny smoo as ny smoo.
PSA.71.13	Loayree my veeal dagh‐laa jeh dty chairys as jeh dty livreyys:
PSA.71.13	son cha nione dou yn carroo oc.
PSA.71.14	Hem magh ayns niart y Chiarn Jee:
PSA.71.14	as loayr‐ym ynrycan jeh dty chairys.
PSA.71.15	T'ou uss, O Yee, er my ynsaghey veih my aegid derrey nish:
PSA.71.15	shen‐y‐fa soilshee‐ym's magh dty obbraghyn yindyssagh.
PSA.71.16	Ny treig mee, O Yee, ayns my henn eash, tra ta my chione lheeah;
PSA.71.16	derrey ta mee er hoilshaghey dty niart da'n cheeloghe shoh, as dty phooar dauesyn ooilley ta foast ry‐hoi cheet.
PSA.71.17	Ta dty chairys, O Yee, feer ard, as s'mooar ny reddyn shen t'ou er n'yannoo:
PSA.71.17	O Yee, quoi ta dy ve er ny hoyllaghey hoods!
PSA.71.18	O cre'n seaghyn as yn arkys trome t'ou er choyrt my raad! as foast hyndaa oo as ren oo mee y ooraghey:
PSA.71.18	dy jarroo, as hug oo lhiat mee reesht veih diunid ny hooirey.
PSA.71.19	T'ou er chur lhiat mee gys onnor; as er my gherjaghey er dy chooilley heu;
PSA.71.20	Shen‐y‐fa nee'm uss as dty irriney y voylley, O Yee, cloie er greie dy vingys:
PSA.71.20	hoods goym arrane er y chlaasagh, O uss Er‐casherick dy Israel.
PSA.71.21	Bee my veillyn gannal tra ta mee goaill arrane hoods:
PSA.71.21	as myr shen-vees my annym t'ou uss er livrey.
PSA.71.22	Nee my hengey myrgeddin loayrt jeh dty chairys fey‐ny‐laa:
PSA.71.22	son t'ad er nyn goyrt mow as er nyn goyrt lhieu gys nearey, ta shirrey olk y yannoo dooys.
PSA.72.1	CUR da'n Ree dty vriwnyssyn, O Yee:
PSA.72.1	as dty chairys da mac y Ree.
PSA.72.2	Eisht nee eh dty phobble y vriwnys cordail rish cairys:
PSA.72.2	as nee eh ny boghtyn y endeil.
PSA.72.3	Ver ny sleityn myrgeddin lhieu shee:
PSA.72.3	as ny croink veggey cairys da'n pobble.
PSA.72.4	Freilee eh yn vooinjer ôney ayns nyn gair:
PSA.72.4	cloan y voght nee eh y endeil, as ny tranlaasee y cherraghey.
PSA.72.5	Gow‐ee ad aggle royd choud as ta'n ghrian as yn eayst ermayrn:
PSA.72.5	veih un heeloghe gys sheeloghe elley.
PSA.72.6	Hig eh neose myr y fliaghey ayns loamrey olley:
PSA.72.6	dy jarroo myr ny bineyn ta gushtaghey yn thalloo.
PSA.72.7	Ayns y lhing echeysyn nee yn vooinjer chairagh bishaghey:
PSA.72.7	dy jarroo, as palchey dy hee, choud as ta'n eayst farraghtyn.
PSA.72.8	Bee yn reilltys echey myrgeddin veih un aarkey gys faarkey elley:
PSA.72.8	as veih'n awin vooar gys ayrnyn sodjey yn ooir.
PSA.72.9	Adsyn ta baghey 'syn aasagh nee ad gliooney sheese kiongoyrt rish:
PSA.72.9	nee e noidyn yn joan y liee.
PSA.72.10	Reeaghyn Tharsis as ny ellanyn ver ad lhieu toyrtyssyn:
PSA.72.10	ver reeaghyn Arabia as Saba lhieu giootyn.
PSA.72.11	Nee dy chooilley ree tuittym sheese kiongoyrt rish:
PSA.72.11	nee dy chooilley ashoon eh y hirveish.
PSA.72.12	Son nee eh yn boght y livrey, tra t'eh geam:
PSA.72.12	yn ymmyrchagh neesht, as eshyn nagh vel fer‐coonee erbee echey.
PSA.72.13	Bee eh foayroil da'n vooinjer ôney as ny ymmyrchee:
PSA.72.13	as nee eh anmeenyn ny boghtyn y choadey.
PSA.72.14	Nee eh ny anmeenyn oc y livrey veih foalsaght as aggair:
PSA.72.14	as deyr vees yn uill oc ayns e hilley.
PSA.72.15	Bee eh bio, as dasyn vees er ny choyrt jeh airh Arabia:
PSA.72.15	bee padjer er ny yannoo dy-kinjagh huggey, as gagh‐laa vees moylley er ny choyrt da.
PSA.72.16	Bee palchey arroo er y thalloo, ard er ny croink:
PSA.72.16	nee yn mess echey craa myr Libanus, as bee eh glass 'syn ard‐valley myr faiyr er y thalloo.
PSA.72.17	Nee yn Ennym echey farraghtyn son dy bragh, bee yn Ennym echey er‐mayrn fo'n ghrian mastey ny sheelogheyn ta foast ry‐heet:
PSA.72.17	vees er nyn mannaghey ny hrooidsyn, as nee ooilley ny ashoonyn eh y voylley.
PSA.72.18	Bannit dy row yn Chiarn Jee, dy jarroo yn Jee dy Israel:
PSA.72.18	ta ny lomarcan jannoo reddyn yindyssagh;
PSA.72.19	As bannit dy row Ennym yn Ard‐ooashley echey son dy bragh:
PSA.72.19	as bee ooilley yn seihll er ny lhieeney lesh e Ard‐ooashley. Amen, Amen.
PSA.73.1	DY firrinagh ta Jee graihagh er Israel:
PSA.73.1	dy jarroo er nyn lheid as ta jeh cree glen.
PSA.73.2	Ny yeih, va my chassyn faggys er n'gholl voym:
PSA.73.2	va my chesmadyn er‐gerrey dy skyrraghtyn.
PSA.73.3	As cre'n‐oyr? va mee seaghnit er coontey ny mee‐chrauee:
PSA.73.3	ta mee myrgeddin fakin drogh leih ayns lheid y raah.
PSA.73.4	Son cha vel ad ayns gaue erbee jeh'n vaase; agh t'ad trean as lajer.
PSA.73.5	Cha vel ad cheet ayns drogh‐haghyrt erbee myr sleih elley:
PSA.73.5	chamoo t'ad er nyn gerraghey myr deiney elley.
PSA.73.6	As shoh yn oyr dy vel ad sheidit seose lesh moyrn:
PSA.73.6	as coodit harrish lesh dewlys.
PSA.73.7	Ta ny sooillyn oc gatt lesh riurid:
PSA.73.7	as t'ad jannoo dy jarroo myr sailliu.
PSA.73.8	T'ad mhilley sleih elley, as dy mee‐chrauee loayrt goan mollaghtagh:
PSA.73.8	ta'n ghlare oc noi yn Er‐syrjey;
PSA.73.9	Son t'ad sheeyney magh nyn meeal noi niau:
PSA.73.9	as ta'n chengey oc goll trooid y theihll.
PSA.73.10	Shen‐y‐fa ta'n pobble tuittym lhieu:
PSA.73.10	as cha nee beggan cosney t'ad dy hayrn ass shen.
PSA.73.11	Twish, t'ad gra, Kys ver Jee tastey da:
PSA.73.11	vel fyssyree ayns yn Er‐syrjey?
PSA.73.12	Jeeagh, ad shoh ny mee‐chrauee, ad shoh ta bishaghey ayns y theihll, as oc shoh ta berchys ayns nyn gummal:
PSA.73.12	as dooyrt mee, Eisht ta mish er ghlenney my chree ayns fardail, as er niee my laueyn ayns ônid.
PSA.73.13	Fey‐ny‐laa ta mee er ve er my cherraghey:
PSA.73.13	as er my smaghtaghey dy chooilley voghrey;
PSA.73.14	Dy jarroo, as va mee er loayrt faggys myr ren adsyn:
PSA.73.14	agh cur‐my‐ner, veign eisht er gheyrey sheeloghe dty cloan.
PSA.73.15	Eisht ghow mee ayns laue dy hoiggal shoh:
PSA.73.15	agh ve ro ghoillee er my hon.
PSA.73.16	Derrey hie mee stiagh ayns ynnyd casherick Yee:
PSA.73.16	eisht hoig mee jerrey ny deiney shoh;
PSA.73.17	Ta shen, Kys t'ou uss dy hoiaghey ad ayns ynnydyn shliawn:
PSA.73.17	as dy hilgey ad sheese, as dy stroie ad.
PSA.73.18	Oh, cre cha leah as t'ad goll naardey:
PSA.73.18	cherraghtyn, as cheet gys jerrey agglagh!
PSA.73.19	Dy jarroo, eer myr dreamal tra ta fer doostey:
PSA.73.19	myr shen ver oo er y chaslys oc dy lheie ersooyl ass yn ard‐valley.
PSA.73.20	Shoh myr va my chree seaghnit:
PSA.73.20	as hie eh eer trooid my veeghyn.
PSA.73.21	Cha ommijagh shen va mee, as cha mee‐hushtagh:
PSA.73.21	dy jarroo myr dy beagh eh baagh kiongoyrt rhyts.
PSA.73.22	Ny yeih, ta mee kinjagh liort's:
PSA.73.22	son t'ou er my chummal rish my laue yesh.
PSA.73.23	Nee oo m'y leeideil lesh dty choyrle:
PSA.73.23	as ny lurg m'y ghoaill gys gloyr.
PSA.73.24	Quoi t'aym ayns niau agh uss:
PSA.73.24	as cha vel unnane erbee er y thalloo ta mee dy yeearree ayns soylaghey jeeds.
PSA.73.25	Ta my eill as my chree failleil:
PSA.73.25	agh ta Jee niart my chree, as my hoghyr son dy bragh.
PSA.73.26	Son cur‐my‐ner, nee adsyn ta dy dty hreigeil, cherraghtyn:
PSA.73.26	t'ou er stroie adsyn ooilley ta kyndagh jeh maarderys dt'oi.
PSA.73.27	Agh te mie er my hon's dy chummal shickyr gys Jee, dy chur my hreishteil ayns y Chiarn Jee:
PSA.73.27	as dy loayrt jeh ooilley dty obbraghyn ayns giattyn inneen Sion.
PSA.74.1	OYEE, cre'n‐fa t'ou freayll oo hene voin choud dy hraa:
PSA.74.1	cre'n‐fa ta dty yymmoose cha cheh noi kirree dty phastyr?
PSA.74.2	O smooinee er dty phobble t'ou er chionnaghey, as er veaysley er dyn chenn earish.
PSA.74.3	Smooinee er sheeloghe dty eiraght:
PSA.74.3	as er cronk Sion, ayn t'ou er chummal.
PSA.74.4	Trog seose dty chassyn, dy vod oo dy bollagh dy chooilley noid y stroie:
PSA.74.4	t'er n'yannoo olk ayns dty ynnyd casherick.
PSA.74.5	Ta dty noidyn gyllaghey ayns mean dty haglym cooidjagh:
PSA.74.5	as soiaghey seose nyn mergaghyn son cowraghyn.
PSA.74.6	Eshyn ren fuygh y ghiarey sheese roish nish ass ny biljyn chiu:
PSA.74.6	v'eh ry‐akin dy chur lesh eh gys obbyr aalin.
PSA.74.7	Agh nish t'ad brishey sheese ooilley yn obbyr ghranit eck:
PSA.74.7	lesh teighyn as oardyn.
PSA.74.8	T'ad er hoiaghey dty ynnydyn casherick er aile:
PSA.74.8	as er lhieggal sheese ynnyd‐vaghee dty Ennym, eer gys y laare.
PSA.74.9	Dy jarroo, dooyrt ad ayns nyn greeaghyn, Lhig dooin ad y stroie dy bollagh ooilley‐cooidjagh:
PSA.74.9	myr shoh t'ad er lostey seose ooilley thieyn Yee 'sy cheer.
PSA.74.10	Cha vel shin fakin nyn gowraghyn; cha vel phadeyr er-mayrn:
PSA.74.10	cha vel unnane ta toiggal caid.
PSA.74.11	O Yee, caid nee eshyn ta dt'oi yn vee‐onnor shoh y yannoo:
PSA.74.11	caid nee yn noid loayrt dy mollaghtagh noi dty Ennym, nee son dy bragh?
PSA.74.12	Cre'n‐fa t'ou tayrn back dty laue:
PSA.74.12	kys te nagh vel oo goaill dty laue yesh ass dt'oghrish dy chur mow yn noid?
PSA.74.13	Son Jee my Ree er dyn chenn earish:
PSA.74.13	yn cooney ta jeant er y thalloo, eh hene ta dy yannoo eh.
PSA.74.14	Ren oo yn aarkey y scarrey trooid dty phooar:
PSA.74.14	vrish oo king ny dragonyn ayns ny ushtaghyn.
PSA.74.15	Woaill oo king y Leviathan ayns peeshyn:
PSA.74.15	as hug oo eh dy ve son beaghey da'n pobble ayns yn aasagh.
PSA.74.16	Hug oo lhiat farraneyn, as ushtaghyn magh ass ny creggyn creoi:
PSA.74.16	hyrmee oo seose ushtaghyn niartal.
PSA.74.17	She lhiats yn laa, as lhiats yn oie:
PSA.74.17	uss t'er phointeil yn soilshey as y ghrian.
PSA.74.18	T'ou er hoiaghey ooilley cagliaghyn ny hooirey:
PSA.74.18	t'ou er yannoo sourey as geurey.
PSA.74.19	Cooinee er shoh, O Hiarn, kys ta'n noid er oltooaney:
PSA.74.19	as kys ta'n pobble ommijagh er loayrt goan mollaghtagh noi dt'Ennym.
PSA.74.20	O ny livrey annym dty chalmane meen gys earroo ny noidyn:
PSA.74.20	as ny jarrood sheshaght ny boghtyn son dy bragh.
PSA.74.21	Jeeagh er y chonaant:
PSA.74.21	son ta ooilley yn ooir lane dy ghorraghys as dy chummallyn dewil.
PSA.74.22	O ny lhig da'n vooinjer gyn loght goll roue lesh nearey:
PSA.74.22	agh lhig da ny boghtyn as ny ymmyrchee moylley 'choyrt da dt'Ennym.
PSA.74.23	Trog, O Yee, jean dty chooish hene y chummal seose:
PSA.74.23	cooinee kys ta'n dooinney ommijagh dy dt'oltooaney dy chooilley laa.
PSA.74.24	Ny jarrood coraa dty noidyn:
PSA.74.24	ta'n daanys vooaralagh ocsyn ta feoh oc ort, gaase dy kinjagh ny smoo as ny smoo.
PSA.75.1	DHYTS, O Yee, ta shin cur booise:
PSA.75.1	dy jarroo dhyts ta shin cur booise.
PSA.75.2	Ta dt'Ennym myrgeddin cha faggys:
PSA.75.2	as shen ta dt'obbraghyn yindyssagh dy hoilshaghey.
PSA.75.3	Tra hig chaglym cooidjagh y phobble reesht ayns m'enish:
PSA.75.3	neem briwnys cordail rish cairys.
PSA.75.4	Ta'n seihll annoon, as ooilley e cummaltee:
PSA.75.4	mish ta gymmyrkey seose ny pillaryn eck.
PSA.75.5	Dooyrt mee rish ny ommydanyn, Ny jean‐jee cha keoi:
PSA.75.5	as rish y vooinjer vee‐chrauee, Ny soie‐jee seose nyn eairk;
PSA.75.6	Ny soie‐jee seose nyn eairk dy ard:
PSA.75.6	as ny loayr‐jee lesh mwannal mooaralagh;
PSA.75.7	Son cha vel stayd ard cheet veih'n niar, ny veih'n neear:
PSA.75.7	ny foast veih'n jiass.
PSA.75.8	As cre'n‐oyr? she Jee yn Briw:
PSA.75.8	t'eh cur sheese fer, as soiaghey seose fer elley.
PSA.75.9	Son ayns laue yn Chiarn ta cappan, as ta'n feeyn jiarg:
PSA.75.9	te lane as seiyt, as t'eh deayrtey ass yn chooid cheddin.
PSA.75.10	Er son y drundin echey:
PSA.75.10	nee ooilley mee‐chrauee y theihll ad y iu, as y yiole ass.
PSA.75.11	Agh loayr‐yms jeh Jee Yacob:
PSA.75.11	as neem eh y voylley son dy bragh.
PSA.75.12	Ooilley eairkyn y vooinjer vee‐chrauee myrgeddin neem's y vrishey:
PSA.75.12	as bee niart y vooinjer chairagh er ny hoiaghey seose.
PSA.76.1	AYNS Judea ta enney er ny choyrt er Jee:
PSA.76.1	ta'n Ennym echey mooar ayns Israel.
PSA.76.2	Ec Salem ta e chabbane‐agglish:
PSA.76.2	as e chummal ayns Sion.
PSA.76.3	Ayns shen vrish eh sideyn y vhow:
PSA.76.3	yn shleiy, yn cliwe, as y ghreie‐chaggee.
PSA.76.4	T'ou jeh onnor as niart smoo:
PSA.76.4	na croink ny roosteyryn.
PSA.76.5	Ta'n vooinjer voyrnagh er nyn roostey, t'ad er ghoaill nyn gadley baaish:
PSA.76.5	as ooilley ny deiney va ny laueyn oc niartal, cha vel ad er gheddyn monney.
PSA.76.6	Ec yn oghsan ayds, O Yee Yacob:
PSA.76.6	ta chammah yn ainagh as y cabbyl er duittym.
PSA.76.7	T'ou uss, dy jarroo uss as aggle dy ve er ny ghoaill royd:
PSA.76.7	as quoi oddys shassoo ayns dty hilley tra t'ou corree?
PSA.76.8	Hug oo er dty vriwnys dy ve er ny chlashtyn veih niau:
PSA.76.8	va'n ooir er‐creau, as ve ny‐host,
PSA.76.9	Tra dirree Jee gys briwnys:
PSA.76.9	as dy chooney lesh ooilley yn vooinjer imlee er y thalloo.
PSA.76.10	Nee elgys dooinney chyndaa gys dty voylley:
PSA.76.10	as yn elgys ocsyn nee uss eh y smaghtaghey.
PSA.76.11	Jean‐jee gialdyn da'n Chiarn y Jee eu, as cooilleen‐jee eh, ooilley shiuish ta mygeayrt‐y‐mysh:
PSA.76.11	cur jee lhieu giootyn huggeysyn lhisagh aggle ve goit roish,
PSA.76.12	Nee eshyn ginjillaghey spyrryd princeyn:
PSA.76.12	as t'eh yindyssagh mastey reeaghyn y thallooin.
PSA.77.1	EAM‐YM gys Jee lesh my choraa:
PSA.77.1	dy jarroo gys Jee neem geamagh lesh my choraa, as nee eh m'y chlashtyn.
PSA.77.2	Ayns traa my heaghyn hirr mee yn Chiarn:
PSA.77.2	ren my hing roie, as cha ghow eh fea fud‐ny‐hoie:
PSA.77.2	ren m'annym gerjagh y obbal.
PSA.77.3	Tra ta mee ayns trimshey, smooinee‐ym er Jee:
PSA.77.3	tra ta my chree seaghnit, neem gaccan.
PSA.77.4	T'ou cummal my hooillyn dooisht:
PSA.77.4	ta mee cha annoon nagh voddym loayrt.
PSA.77.5	Ta mee er smooinaghtyn rhym pene er laghyn y chenn earish:
PSA.77.5	as er ny bleeantyn t'er n'gholl shaghey.
PSA.77.6	Ta mee tayrn gys cooinaghtyn m'arrane:
PSA.77.6	as ayns yn oie ta mee resooney rish my chree hene, as ronsaghey magh m'annym.
PSA.77.7	Jean y Chiarn eh hene y reayll voym son dy bragh:
PSA.77.7	as nagh bee eh foayroil arragh?
PSA.77.8	Vel e vyghin dy slane er n'immeeaght son dy bragh:
PSA.77.8	as vel e yialdyn er jeet dy bollagh gys jerrey brâ?
PSA.77.9	Vel Jee er yarrood dy ve graysoil:
PSA.77.9	as jean eh dooney e chenjallys‐ghraihagh ayns jymmoose?
PSA.77.10	As dooyrt mee, She m'annooinid hene eh:
PSA.77.10	agh cooinee‐yms er bleeantyn laue yesh yn Er smoo syrjey.
PSA.77.11	Neem cooinaghtyn er obbraghyn y Chiarn:
PSA.77.11	as tayrnym gys my smooinaghtyn ny yindyssyn ayds ayns y chenn earish.
PSA.77.12	Neem smooinaghtyn myrgeddin er ooilley dt'obbraghyn:
PSA.77.12	as bee my haggloo jeh dty yannoo.
PSA.77.13	Dty raad, O Yee, te casherick:
PSA.77.13	quoi ch ta Jee cha niartal as y Jee ain?
PSA.77.14	Uss y Jee ta jannoo yindyssyn:
PSA.77.14	as t'er hoilshaghey dty phooar mastey'n pobble.
PSA.77.15	T'ou dy niartal er livrey dty phobble:
PSA.77.15	dy jarroo mec Yacob as Yoseph.
PSA.77.16	Honnick ny ushtaghyn oo, O Yee, honnick ny ushtaghyn oo, as v'ad agglit:
PSA.77.16	ny diunidyn myrgeddin v'ad er nyn seiy.
PSA.77.17	Gheayrt ny bodjallyn magh ushtey, ren yn aer taarnaghey:
PSA.77.17	as hie dty hideyn magh dy lhean.
PSA.77.18	Va feiyr dty haarnagh er ny chlashtyn dy chooilley raad mygeayrt:
PSA.77.18	ren dty hendreil cur soilshey er y thalloo, va'n ooir er ny ghleashaght, as ooilley er-creau.
PSA.77.19	Ta dty raad ayns yn aarkey, as dty chassanyn ayns ny ushtaghyn mooarey:
PSA.77.19	as kesmadyn dty choshey, cha vel ad er nyn gronnaghey.
PSA.77.20	Ren oo dty phobble y leeideil myr kirree:
PSA.77.20	liorish laueyn Voses as Aaron.
PSA.78.1	CLASHT‐JEE rish my leigh's, O my phobble:
PSA.78.1	croym‐jee nyn gleayshyn gys goan my veeall's.
PSA.78.2	Neem my veeal y osley ayns coraa‐dorraghey:
PSA.78.2	verym y bun diu jeh raaghyn doillee yn chenndeeaght;
PSA.78.3	Ad ta shin er chlashtyn as er hoiggal:
PSA.78.3	as lheid as ta nyn ayraghyn er n'insh dooin;
PSA.78.4	Nagh jinnagh shin ad y cheiltyn veih cloan ny sheelogheyn ta ry heet:
PSA.78.4	agh dy hoilshaghey onnor y Chiarn, ny obbraghyn niartal as yindyssagh t'eh er n'yannoo.
PSA.78.5	Ren eh conaant rish Jacob, as hug eh leigh da Israel:
PSA.78.5	shen ren eh sarey nyn shenn‐ayraghyn dy ynsaghey da nyn gloan;
PSA.78.6	Dy voddagh y sluight oc toiggal 'ghoaill jeh:
PSA.78.6	as y chloan nagh row foast er nyn ruggey;
PSA.78.7	Dy voddagh adsyn tra veagh ad er n'aase seose:
PSA.78.7	yn chooid cheddin y hoilshaghey da nyn gloan;
PSA.78.8	Dy voddagh ad nyn dreishteil y choyrt ayns Jee:
PSA.78.8	as gyn obbraghyn Yee y yarrood, agh ny annaghyn echeysyn y reayll.
PSA.78.9	As gyn ve myr nyn shenn‐ayraghyn, sheeloghe vee‐chredjuagh as mee‐viallagh:
PSA.78.9	sheeloghe nagh ren nyn gree y hoiaghey dy cairagh, as y spyrryd oc cha ren lhiantyn dy shickyr gys Jee:
PSA.78.10	Goll rish cloan Ephraim:
PSA.78.10	lurg daue ve eillit son caggey, as cur lhieu bowaghyn, hyndaa ad nyn gooyl ayns laa yn chaggey.
PSA.78.11	Cha dreill ad conaant Yee:
PSA.78.11	as cha jinnagh ad gimmeeaght ayns e leigh;
PSA.78.12	Agh yarrood ad ny v'eh er n'yannoo:
PSA.78.12	as ny obbraghyn yindyssagh v'eh er hoilshaghey er nyn son oc.
PSA.78.13	Reddyn mirrillagh ren eshyn ayns shilley ny shenn‐ayraghyn ainyn, ayns thalloo Egypt:
PSA.78.13	dy jarroo ayns magher Zoan.
PSA.78.14	Ren eh yn aarkey y scarrey, as lhig eh daue goll ny‐hrooid:
PSA.78.14	hug eh er ny ushtaghyn dy hassoo er-mooin‐y‐cheilley [
PSA.78.15	Ayns y laa neesht ren eh ad y leeideil lesh bodjal:
PSA.78.15	as fud‐ny‐hoie lesh soilshey dy aile.
PSA.78.16	Ren eh ny creggyn creoi y scoltey 'syn aasagh:
PSA.78.16	as hug eh jough daue assdoo, myr dy beagh eh ass y diunid vooar.
PSA.78.17	Hug eh lesh ushtaghyn ass y chreg chloaie:
PSA.78.17	myr shen dy vrish ad magh goll‐rish ny awinyn.
PSA.78.18	Ny‐yeih son shoh as ooilley hie ad ny sodjey er nyn doshiaght ayns peccah n'oi:
PSA.78.18	as ren ad yn Fer smoo syrjey y vrasnaghey 'syn aasagh.
PSA.78.19	Ren ad Jee y hrial ayns nyn greeaghyn:
PSA.78.19	as hirr ad bee son y thaynt oc.
PSA.78.20	Loayr ad noi Jee myrgeddin, gra:
PSA.78.20	Jean Jee boayrd y chiarail nyn gour ayns yn aasagh?
PSA.78.21	Woaill eh yn chreg chloaie dy jarroo, dy ren yn ushtey brishey magh, as dy roie eh ooilley ny strooanyn:
PSA.78.21	agh vod eh arran y choyrt myrgeddin, ny feill y chiarail cour e phobble?
PSA.78.22	Tra cheayll y Chiarn shoh, v'eh jymmoosagh:
PSA.78.22	ag myr shen va'n aile er ny oaddey ayns Jacob, as haink jymmoose trome seose noi Israel;
PSA.78.23	Er‐y‐fa nagh ren ad credjal ayns Jee:
PSA.78.23	as nagh dug ad nyn dreishteil ayns e chooney.
PSA.78.24	Myr shen ren eh ny bodjalyn heose y harey:
PSA.78.24	as doshil eh dorryssyn yn aer.
PSA.78.25	Gheayrt eh neose orroo myrgeddin frassyn dy Vanna dy ee:
PSA.78.25	as hug eh beaghey daue veih niau.
PSA.78.26	Myr shen ren dooinney bee ainleyn y ee:
PSA.78.26	son hug eh daue beaghey dy liooar.
PSA.78.27	Hug eh er y gheay niar dy heidey fo'n aer:
PSA.78.27	as trooid e phooar hug eh lesh stiagh yn gheay‐neearass.
PSA.78.28	Gheayrt eh feill neose orroo cha chin as joan:
PSA.78.28	as eeanlee skianagh myr geinnagh ny marrey.
PSA.78.29	Lhig eh da tuittym mastey ny cabbaneyn oc:
PSA.78.29	dy jarroo eer mygeayrt nyn gummallyn.
PSA.78.30	Myr shen ren ad gee, as v'ad jeant magh, son hug eh daue nyn aigney hene:
PSA.78.30	cha row ad giarit jeh nyn yeearree.
PSA.78.31	Agh choud as va'n bee foast ayns nyn meeall, haink jymmoose trome Yee orroo, as varr eh yn vooinjer by verchee jeu:
PSA.78.31	dy jarroo, as woaill eh sheese ny reih deiney va ayns Israel.
PSA.78.32	Agh son shoh as ooilley, hie ad ny sodjey er nyn doshiaght ayns peccah:
PSA.78.32	as cha chred ad ny obbraghyn yindyssagh echey.
PSA.78.33	Shen‐y‐fa ny laghyn oc hug eh shaghey ayns fardalys:
PSA.78.33	as ny bleeantyn oc ayns seaghyn.
PSA.78.34	Tra stroie eh ad, ren ad eh y hirrey:
PSA.78.34	as hyndaa ad ad‐hene dy moghey, as ren ad briaght lurg Jee.
PSA.78.35	As chooinee ad dy nee Jee va'n niart oc:
PSA.78.35	as dy row yn Jee ard nyn Ver‐kionnee.
PSA.78.36	Ny‐yeih, cha ren ad agh brynneraght rish lesh nyn meeal:
PSA.78.36	as foalsaght y yannoo rish lesh nyn jengey.
PSA.78.37	Son cha row yn cree oc slane leshyn:
PSA.78.37	chamoo ren ad tannaghtyn shickyr ayns e chonaant.
PSA.78.38	Agh v'eh cha myghinagh shen dy leih eh daue nyn voiljyn:
PSA.78.38	as cha ren eh ad y stroie.
PSA.78.39	Dy jarroo, shimmey keayrt hyndaa eh e chorree ersooyl:
PSA.78.39	as cha lhiggah eh da'n slane jymmoose echey brishey magh.
PSA.78.40	Son chooinee eh nagh row ad agh feill:
PSA.78.40	as nagh row ad agh myr geay ta goll ersooyl as nagh vel cheet reesht.
PSA.78.41	Shimmey keayrt ren ad eh y vrasnaghey 'syn aasagh:
PSA.78.41	as eh y heaghney 'sy chaitnys ghennish.
PSA.78.42	Hyndaa ad back as ren ad Jee y vrasnaghey:
PSA.78.42	as ghreinnee ad yn Er Casherick ayns Israel.
PSA.78.43	Cha smooinee ad er y laue echey:
PSA.78.43	as er y laa tra ren eh ad y livrey veih laue yn noid.
PSA.78.44	Kys v'eh er n'obbraghey e virrillyn ayns Egypt:
PSA.78.44	as e yindyssyn ayns magher Zoan.
PSA.78.45	Hyndaa eh ny ushtaghyn gys fuill:
PSA.78.45	myr shen nagh dod ad giu jeh ny awinyn.
PSA.78.46	Hug eh meeyllyn ny mast' oc, dy chur mow ad:
PSA.78.46	as froggyn dy stroie ad.
PSA.78.47	Hug eh yn vess oc da'n phraddag [
PSA.78.47	as yn laboraght oc da'n locust.
PSA.78.48	Stroie eh ny biljyn‐feeyney oc lesh claghyn‐sniaghtee:
PSA.78.48	as ny biljyn‐mulberry oc lesh y rio.
PSA.78.49	Woaill eh yn ollagh oc myrgeddin lesh claghyn‐sniaghtee:
PSA.78.49	as ny shioltaneyn oc lesh claghyn‐taarnee.
PSA.78.50	Hilg eh eulys e chorree orroo, farg, jymmoose, as seaghyn:
PSA.78.50	as hug eh magh drogh ainleyn ny‐vud oc.
PSA.78.51	Hug eh raad da e elgys, as cha ren eh yn annym oc y haghney veih baase:
PSA.78.51	agh livrey eh seose yn vioys ac gys y chramp;
PSA.78.52	As woaill eh ooilley yn chied v'er nyn ruggey ayns Egypt:
PSA.78.52	yn vooinjer b'yrjey as by‐niartal ayns cummallyn Ham.
PSA.78.53	Agh er son e phobble hene, ren eh ad y leeideil magh myr kirree:
PSA.78.53	as hug eh lesh ad 'syn aasagh myr shioltane.
PSA.78.54	Hug eh lesh ad magh dy sauchey, nagh jinnagh ad aggle y ghoaill:
PSA.78.54	as vaih eh nyn noidyn lesh yn aarkey.
PSA.78.55	As hug eh lesh ad cheu‐sthie jeh cagliaghyn e ynnyd casherick:
PSA.78.55	dy jarroo gys y chronk t'eshyn er chosney lesh e laue yesh.
PSA.78.56	Hilg eh magh ny ashoonyn‐quaagh myrgeddin kiongoyrt roo:
PSA.78.56	hug eh er y cheer oc dy ve er ny rheynn ny mast' oc son eiraght, as hug eh er sheelogheyn Israel dy chummal ayns ny cabbaneyn oc.
PSA.78.57	Myr shen vrasnee ad as hug ad jymmoose er y Jee smoo ard:
PSA.78.57	as cha dreill ad ny recortyssyn echey;
PSA.78.58	Agh hyndaa ad nyn gooyll, as huitt ad ersooyl goll rish ny shenn‐ayraghyn oc:
PSA.78.58	lheim ry‐lhiattee myr bow brisht.
PSA.78.59	Son ren ad eh y heaghney lesh nyn altaryn ayns ynnydyn ard:
PSA.78.59	as vrasnee ad eh gys jymmoose lesh ny jallooyn oc.
PSA.78.60	Tra cheayll Jee shoh, v'eh corree:
PSA.78.60	as ghow eh jymmoose trome noi Israel;
PSA.78.61	Myr shen dy hreig eh yn cabbane‐agglish ayns Silo:
PSA.78.61	dy jarroo yn cabbane v'eh er hoiaghey seose mastey deiney.
PSA.78.62	Livrey eh yn phooar oc harrish gys cappeeys:
PSA.78.62	as yn aalid oc gys laue yn noid.
PSA.78.63	Livrey eh yn pobble echey myrgeddin harrish gys y chliwe:
PSA.78.63	as v'eh jymmoosagh rish e eiraght.
PSA.78.64	Ren yn aile ny deiney aegey oc y stroie:
PSA.78.64	as cha row ny moidynyn oc er nyn goyrt ayns poosey.
PSA.78.65	Va ny saggyrtyn oc er nyn stroie lesh y chliwe:
PSA.78.65	as cha row mraane treoghe erbee dy yannoo dobberan.
PSA.78.66	Myr shen ghooisht yn Chiarn myr fer ass cadley:
PSA.78.66	as myr fowyr er ny niartaghey lesh feeyn;
PSA.78.67	Woaill eh ny noidyn echey ayns ny ayrnyn cheu‐chooylloo:
PSA.78.67	as hug eh ad gys nearey kinjagh.
PSA.78.68	Dob eh cabbane‐agglish Yoseph:
PSA.78.68	as cha ren eh reih sheeloghe Ephraim.
PSA.78.69	Agh reih eh sheeloghe Yudah:
PSA.78.69	dy jarroo cronk Sion bynney lesh.
PSA.78.70	As ayns shen hrog eh e hiamble dy ard:
PSA.78.70	as hoie eh yn undin echey, myr y thalloo t'eh er n'yannoo son eashyn.
PSA.78.71	Reih eh myrgeddin David e harvaant:
PSA.78.71	as ghow eh ersooyl eh veih ny bwoailchyn‐keyrragh;
PSA.78.72	Myr v'eh geiyrt er ny kirree trome lesh eayin, ghow eshyn eh:
PSA.78.72	dy voddagh eh bochillaght Jacob e phobble, as Israel e eiraght.
PSA.78.73	Myr shen yeeagh eh daue lesh cree ynrick as firrinagh:
PSA.78.73	as reill eh ad dy tushtagh lesh ooilley e phooar.
PSA.79.1	O YEE, ta ny ashoonyn‐quaagh er jeet stiagh ayns dty eiraght:
PSA.79.1	dty hiamble casherick t'ad er yannoo neu‐ghlen, as er yannoo Jerusalem carnane dy chlaghyn.
PSA.79.2	Kirp marroo dty harvaantyn t'ad er choyrt dy ve beaghey da eeanlee'n aer:
PSA.79.2	as feill dty nooghyn da beiyn y thallooin.
PSA.79.3	Yn uill oc t'ad er gheayrtey myr ushtey er dy chooilley heu dy Yerusalem:
PSA.79.3	as cha row dooinney erbee dy oanluckey ad.
PSA.79.4	Ta shin er jeet dy ve nearey foshlit da nyn noidyn:
PSA.79.4	eer craid as faghid dauesyn ta mygeayrt‐y‐mooin.
PSA.79.5	Hiarn, caid vees oo corree; jean dty eadolys lostey myr aile son dy bragh?
PSA.79.6	Deayrt magh dt'eulys er ny ashoonyn nagh vel er choyrt enney ort's:
PSA.79.6	as er ny reeriaghtyn nagh vel er n'eamagh er dty Ennym;
PSA.79.7	Son t'ad er choyrt mow Jacob:
PSA.79.7	as er choyrt naardey e ynnyd‐vaghee.
PSA.79.8	O ny cooinee er ny shenn pheccaghyn ain, agh jean myghin orrin, as shen dy leah:
PSA.79.8	son ta shin er jeet gys treihys vooar.
PSA.79.9	Cooin lhien, O Yee jeh nyn saualtys, son gloyr dty Ennym:
PSA.79.9	O livrey shin, as bee myghinagh da nyn beccaghyn son graih dty Ennym.
PSA.79.10	Cre'n‐fa ta ny ashoonyn‐quaagh gra:
PSA.79.10	cre vel nish yn Jee oc?
PSA.79.11	O lhig da kerraghey fuill dty harvaantyn t'er ny gheayrtey:
PSA.79.11	ve dy foshlit er ny hoilshaghey er ny ashoonyn‐quaagh 'sy chilley ain.
PSA.79.12	O lhig da osnaghyn trimshagh ny pryssoonee cheet kiongoyrt rhyt:
PSA.79.12	cordail rish mooads dty phooar, jean uss adsyn y choadey t'er nyn oardaghey gys baase;
PSA.79.13	As son ny goan-mollaghtagh lhieu ta nyn naboonyn er dty oltooaney:
PSA.79.13	jean uss ad y chooilleeney, O Hiarn, shiaght filley ayns yn oghrish oc.
PSA.79.14	Myr shen ver shinyn ta dty phobble, as kirree dty phastyr, booise dhyts son dy bragh:
PSA.79.14	as bee mayd dy kinjagh soilshaghey magh dty voylley veih sheeloghe gys sheeloghe.
PSA.80.1	CLASHT, O uss vochilley Israel, uss ta leeideil Joseph myr keyrrey:
PSA.80.1	soilshee oo hene myrgeddin, uss ta ny hoie er ny cherubimyn.
PSA.80.2	Kiongoyrt rish Ephraim, Benjamin, as Manasses:
PSA.80.2	gleashee seose dty niart, as tar as cooin lhien.
PSA.80.3	Chyndaa shinyn reesht, O Yee:
PSA.80.3	jeeagh soilshey dty eddin, as bee mayd slane.
PSA.80.4	O Hiarn Yee dy heshaght‐chaggee flaunys:
PSA.80.4	caid vees oo corree rish dty phobble ta goaill padjer?
PSA.80.5	T'ou beaghey ad lesh yn arran dy yheir:
PSA.80.5	as coyrt daue palchey dy yheir dy iu.
PSA.80.6	T'ou uss er n'yannoo shin eer streeu da nyn naboonyn:
PSA.80.6	as ta nyn noidyn garraghtee orrin gys craid.
PSA.80.7	Chyndaa shinyn reesht, uss Yee dy heshaght‐chaggee flaunys:
PSA.80.7	jeeagh soilshey dty eddin, as bee mayd slane.
PSA.80.8	T'ou er choyrt lhiat billey‐feeyney magh ass Egypt:
PSA.80.8	t'ou er n'eiyrt magh ny ashoonyn‐quaagh, as er hoiaghey eh.
PSA.80.9	Ren oo ynnyd da:
PSA.80.9	as tra ve er ghoaill fraue, lhieen eh yn cheer.
PSA.80.10	Va ny croink er nyn goodaghey lesh y scaa echey:
PSA.80.10	as va ny banganyn echey myr ny biljyn‐cedar aalin.
PSA.80.11	Heeyn ee magh ny banglaneyn eck gys yn aarkey:
PSA.80.11	as ny banganyn eck gys yn awin.
PSA.80.12	Cre'n‐fa eisht t'ou uss er lhieggal sheese yn cleiy eck:
PSA.80.12	dy vel adsyn ooilley ta goll shaghey raipey j'ee e mess?
PSA.80.13	Ta muc feie ass y cheyll reurey seose ny fraueyn eck:
PSA.80.13	as ta maase feie yn vagher dy chur mow ee.
PSA.80.14	Chyndaa uss reesht, uss Yee yn cheshaght‐chaggee flaunyssagh, jeeagh neose veih niau:
PSA.80.14	cur‐my‐ner, as jeeagh er y villey‐feeyney shoh;
PSA.80.15	As er ynnyd y gharey‐feeyney ta dty laue yesh er hoiaghey:
PSA.80.15	as er y vanglane ren oo cha lajer er dty hon hene.
PSA.80.16	Te er ny lostey lesh aile, as giarit sheese:
PSA.80.16	as nee ad cherraghtyn ec oghsan dty eddin.
PSA.80.17	Lhig dty laue ve er dooinney dty laue yesh:
PSA.80.17	as er mac dooinney, ren oo y yannoo cha lajer er dty hon hene;
PSA.80.18	As myr shen cha jed mayd back void's:
PSA.80.18	O lhig dooin 've bio, as nee mayd geamagh er dty Ennym.
PSA.80.19	Chyndaa shin reesht, O Hiarn Yee jeh'n cheshaght‐chaggee flaunyssagh:
PSA.80.19	jeeagh soilshey dty eddin, as bee mayd er nyn sauail.
PSA.81.1	LHIG dooin arrane gennal y ghoaill gys Jee nyn niart:
PSA.81.1	jean‐jee kiaull gherjoil y yannoo gys Jee Yacob.
PSA.81.2	Gow‐jee arraneyn‐moyllee, lhieu‐jee ayns shoh yn tabret:
PSA.81.2	yn chlaasagh villish, as y lute.
PSA.81.3	Sheid‐jee yn cayrn dy ard ec yn eayst noa:
PSA.81.3	dy jarroo ec y traa ta pointit, as er y laa feailley casherick ain.
PSA.81.4	Son va shoh er ny yannoo ny lattys son Israel; as ny leigh liorish Jee Yacob.
PSA.81.5	Shoh doardee eh ayns Joseph son recortys:
PSA.81.5	tra haink eh magh ass cheer Egypt, as er chlashtyn glare yoarree.
PSA.81.6	Hug mee aash da ny geayltyn echey veih'n errey; as va ny laueyn echey er nyn livrey veih jannoo ny pooiyt.
PSA.81.7	Deie oo orrym ayns seaghyn, as livrey mee oo; as hug mee clashtyn dhyt tra shen huit y sterrym ort.
PSA.81.8	Phrow mee oo myrgeddin:
PSA.81.8	ec ushtaghyn y streeu.
PSA.81.9	Clasht‐jee, O my phobble, as neem's soilshaghey dhyt, O Israel:
PSA.81.9	my nee oo geaishtagh rhym's.
PSA.81.10	Cha bee Jee erbee joarree aynyds:
PSA.81.10	chamoo ver oo ooashley da Jee erbee elley.
PSA.81.11	Mish y Chiarn dty Yee, hug lhiam uss magh ass thalloo Egypt:
PSA.81.11	foshil dty veeal dy lhean, as lhieen‐ym eh.
PSA.81.12	Agh cha baillish my phobble geaishtagh rish my choraa:
PSA.81.12	as cha baillish Israel biallys y choyrt dou.
PSA.81.13	Myr shen livrey mee ad seose gys sayntyn nyn greeaghyn hene:
PSA.81.13	as lhig mee daue geiyrt er ny smooinaghtyn fardalagh oc hene.
PSA.81.14	O dy beagh my phobble er n'eaishtagh rhym's:
PSA.81.14	son dy beagh Israel er n'immeeaght ayns my raaidyn.
PSA.81.15	Veign dy leah er choyrt sheese ny noidyn oc:
PSA.81.15	as er hyndaa my laue noi ny tranlaasee oc.
PSA.81.16	Veagh adsyn va dwoaie oc er y Chiarn er ny gheddyn nyn mreageryn:
PSA.81.16	agh veagh y traa ocsyn er varraghtyn son dy bragh.
PSA.81.17	Veagh eh er veaghey ad myrgeddin lesh y flooyr curnaght s'glenney:
PSA.81.17	as lesh mill ass y chreg chloaie veign er dty yannoo magh.
PSA.82.1	TA Jee shassoo ayns chaglym‐cooidjagh ny princeyn:
PSA.82.1	t'eshyn briw mastey Jeeghyn (
PSA.82.2	Caid ver shiu briwnys aggairagh:
PSA.82.2	as soiaghey jeh persoonyn ny mee‐chrauee?
PSA.82.3	Jean‐jee ny boghtyn as y chloan gyn ayr y endeil:
PSA.82.3	jeeagh‐jee dy vow adsyn cairys ta ayns feme as ymmyrch.
PSA.82.4	Livrey‐jee yn vooinjer ta treigit as ny boghtyn:
PSA.82.4	saue‐jee ad veih laue ny mee‐chrauee.
PSA.82.5	Cha nailliu 've ynsit, chamoo nee ad toiggal y ghoaill, agh goll er nyn doshiaght kinjagh ayns dorraghys:
PSA.82.5	ta ooilley undinyn y thallooin ass nyn goorse.
PSA.82.6	Dooyrt mee, She Jeeghyn shiu:
PSA.82.6	as ta shiu ooilley nyn gloan jeh'n Er smoo syrjey;
PSA.82.7	Agh yiow shiu baase goll‐rish deiney:
PSA.82.7	as tuittee shiu myr fer jeh ny princeyn.
PSA.82.8	Trog ort, O Yee, as jean uss y seihll y vriwnys:
PSA.82.8	son nee uss ooilley ny ashoonyn‐quaagh y ghoaill son dty eiraght.
PSA.83.1	NY jean dty hengey y chummal, O Yee, ny bee kinjagh dty host:
PSA.83.1	ny freill dty chooney voin, O Yee.
PSA.83.2	Son cur‐my‐ner, ta dty noidyn baggyrt dy ard:
PSA.83.2	as t'adsyn ta feoh oc orts er droggal seose nyn ghing.
PSA.83.3	T'ad er ghoaill smooinaghtyn croutagh noi dty phobble:
PSA.83.3	as er chur nyn goyrle dy cheilley noi dty chloan chasherick.
PSA.83.4	T'ad er ghra, Tar‐jee, as lhig dooin ad y astyrt ass ny fraueyn, nagh bee ad arragh nyn bobble:
PSA.83.4	as nagh bee ennym Israel ny sodjey ayns cooinaghtyn.
PSA.83.5	Son t'ad er chur nyn ghing cooidjagh lesh un aigney:
PSA.83.5	as er n'yannoo conaant cooidjagh dt'oi's.
PSA.83.6	Cabbaneyn ny Edomiteyn, as ny Ishmaeliteyn:
PSA.83.6	ny Moabiteyn, as ny Hagareneyn;
PSA.83.7	Gebal, as Ammon, as Amalek:
PSA.83.7	ny Philistinee, marish cummaltee Tyre.
PSA.83.8	Ta Assur neesht er hassoo lhieu:
PSA.83.8	as er chooney lesh cloan Lot.
PSA.83.9	Agh jean uss roosyn myr rish ny Madianiteyn:
PSA.83.9	rish Sisera, as rish Jabin ec awin Kison:
PSA.83.10	Va er nyn stroie ec Endor:
PSA.83.10	as haink dy ve myr eoylley er y thalloo.
PSA.83.11	Jean uss adsyn as ny princeyn oc goll‐rish Oreb as Zeb:
PSA.83.11	dy jarroo, jean ooilley ny princeyn oc myr Zeba as Salmana;
PSA.83.12	Ta gra, Lhig dooin goaill dooin hene:
PSA.83.12	thieyn Yee son spooilley.
PSA.83.13	O my Yee, cur orroo dy ve myr queeyll:
PSA.83.13	as myr coau roish y gheay.
PSA.83.14	'Naght myr ta'n aile lostey seose yn cheyll:
PSA.83.14	as myr ta'n lossey lommey ny sleityn.
PSA.83.15	Eiyr ad er yn aght cheddin lesh dty ghoirrin:
PSA.83.15	as jean ad agglagh lesh dty sterrym.
PSA.83.16	Jean yn eddin oc y choodaghey lesh nearey, O Hiarn:
PSA.83.16	dy vod ad shirrey dty Ennym.
PSA.83.17	Lhig daue ve er nyn goyrt naardey as seaghnit dy bragh ny smoo as ny smoo:
PSA.83.17	lhig daue ve er nyn goyrt gys nearey, as cherraghtyn.
PSA.83.18	As bee fys oc, dy nee uss ta'n Ennym ayd Jehovah:
PSA.83.18	yn ynrycan Er smoo syrjey harrish ooilley yn seihll.
PSA.84.1	OCRE cha eunyssagh ta dty chummallyn:
PSA.84.1	uss Hiarn dy heshaght flaunys!
PSA.84.2	Ta m'annym geearree as goaill foddeeaght dy gholl stiagh ayns cooyrtyn y Chiarn:
PSA.84.2	ta my chree as m'eill goaill boggey ayns y Jee bio.
PSA.84.3	Ta'n sparroo hene er gheddyn ynnyd, as yn gollan geayee edd raad oddys ee e hein y hroggal:
PSA.84.3	dy jarroo ny altaryn ayds, O Hiarn jeh'n cheshaght flaunyssagh, my Ree as my Yee.
PSA.84.4	Bannit t'adsyn ta baghey ayns dty hie:
PSA.84.4	bee ad dy kinjagh cur moylley dhyt.
PSA.84.5	Bannit da'n dooinney ta'n niart echey ayn-yd's:
PSA.84.5	ayns e chree ta ny raaidyn ayds.
PSA.84.6	Quoi ga dy vel eh goll trooid coan dy hreihys, t'eh jeeaghyn er myr farrane:
PSA.84.6	as myr puill er nyn lhieeney lesh ushtey.
PSA.84.7	Hed ad veih niart gys niart:
PSA.84.7	as ta dagh unnane oc chebbal eh hene fenish yn Jee dy Yeeghyn ayns Sion.
PSA.84.8	O Hiarn Yee dy heshaght flaunys, clasht rish my phadjer:
PSA.84.8	eaisht, O Yee Yacob.
PSA.84.9	Cur‐my‐ner, O Yee nyn vendeilagh:
PSA.84.9	as jeeagh er eddin dt'er‐ooilit.
PSA.84.10	Son ta un laa ayns dty chooyrtyn:
PSA.84.10	ny share na thousane.
PSA.84.11	Baare lhiam currym y dorrys y ve orrym ayns thie my Yee:
PSA.84.11	na dy vaghey ayns cabbaneyn ny mee‐chrauee.
PSA.84.12	Son ta'n Chiarn Jee ny hoilshey as fendeilagh:
PSA.84.12	ver y Chiarn grayse as gloyr: as cha bee nhee mie erbee er ny chummal vouesyn ta leeideil bea chrauee.
PSA.84.13	O Hiarn Yee dy heshaght flaunys;
PSA.84.13	bannit ta'n dooinney ta cur e hreishteil ayn-yds.
PSA.85.1	HIARN, t'ou er jeet dy ve graysoil da dty heer:
PSA.85.1	t'ou er hyndaa ersooyl cappeeys Yacob.
PSA.85.2	T'ou er leih mee‐chraueeaght dty phobble:
PSA.85.2	as er goodaghey ooilley nyn beccaghyn.
PSA.85.3	T'ou er choyrt void ooilley dty yymmoose:
PSA.85.3	as er hyndaa oo hene veih chiass dty chorree.
PSA.85.4	Chyndaa shin reesht, O Yee nyn Saualtagh:
PSA.85.4	as lhig da dty chorree scuirr voin.
PSA.85.5	Bee oo jymmoosagh rooin son dy bragh:
PSA.85.5	as jean oo dty chorree y heeyney magh veih un heeloghe gys sheeloghe elley?
PSA.85.6	Nagh jean oo chyndaa reesht, as shinyn y vioghey:
PSA.85.6	dy vod dty phobble boggey y ghoaill ayn-yd?
PSA.85.7	Soilshee dooin dty vyghin, O Hiarn:
PSA.85.7	as giall dooin dty haualtys.
PSA.85.8	Eaisht‐ym cre jir y Chiarn my mychione's:
PSA.85.8	son nee eh shee y loayrt rish e phobble, as rish e nooghyn, nagh jyndaa ad reesht gys ommijys.
PSA.85.9	Son ta e haualtys er‐gerrey dauesyn ta goaill aggle roish:
PSA.85.9	dy vod gloyr tannaghtyn ayns y cheer ain.
PSA.85.10	Ta myghin as firrinys er choyrt qualtys d'y cheilley:
PSA.85.10	ta cairys as shee er phaagey yn derrey yeh yn jeh elley.
PSA.85.11	Nee firrinys blaaghey ass y thalloo:
PSA.85.11	as ta cairys er yeeaghyn neose veih niau.
PSA.85.12	Dy jarroo, nee yn Chiarn kenjallys‐ghraihagh y hoilshaghey:
PSA.85.12	as ver y cheer ain magh e mess.
PSA.85.13	Nee cairys goll roishyn:
PSA.85.13	as e immeeaght y leeideil er y raad.
PSA.86.1	CROYM dty chleaysh, O Hiarn, as clasht rhym:
PSA.86.1	son ta mee boght, as ayns treihys.
PSA.86.2	Freill uss my annym, son ta mee ynrick:
PSA.86.2	my Yee, saue dty harvaant ta coyrt e hreishteil aynyds.
PSA.86.3	Bee trocoil dooys, O Hiarn:
PSA.86.3	son neem geamagh orts gagh‐laa.
PSA.86.4	Gerjee annym dty harvaant:
PSA.86.4	son hood's, O Hiarn, ta mee troggal seose my annym.
PSA.86.5	Son t'ou uss, Hiarn, mie as graysoil:
PSA.86.5	as jeh myghin vooar dauesyn ooilley ta geamagh ort.
PSA.86.6	Cur clashtyn, Hiarn, da my phadjer:
PSA.86.6	as smooinee er coraa my aghin's imlee.
PSA.86.7	Ayns earish my heaghyn neem geamagh ort:
PSA.86.7	son t'ou dy my chlashtyn.
PSA.86.8	Mastey ny Jeeghyn cha vel unnane erbee casley rhyts, O Hiarn:
PSA.86.8	cha vel unnane oddys jannoo myr t'ou uss dy yannoo.
PSA.86.9	Hig ooilley ny ashoonyn t'ou er yannoo, as ver ad ooashley dhyts, O Hiarn:
PSA.86.9	as nee ad dty Ennym y ghloyraghey.
PSA.86.10	Son t'ou uss ard, as jannoo reddyn yindyssagh:
PSA.86.10	uss yn ynrycan Jee.
PSA.86.11	Ynsee dooys dty raad, O Hiarn, as neem gimmeeaght ayns dty irriney:
PSA.86.11	O jean my chree y sniemmey hood, dy voddym aggle y ghoaill roish dty Ennym.
PSA.86.12	Ver‐ym booise dhyts, O Hiarn my Yee, lesh ooilley my chree:
PSA.86.12	as neem dty Ennym y voylley son dy bragh.
PSA.86.13	Son s'mooar ta dty vyghin hym's:
PSA.86.13	as t'ou er livrey my annym veih diunid ny hoaie.
PSA.86.14	O Yee, ta ny mooaralee er n'irree magh m'oi:
PSA.86.14	as ta sheshaght dy ghrogh 'leih er hirrey lurg m'annym, as cha vel ad er hoiaghey uss kiongoyrt rish ny sooillyn oc.
PSA.86.15	Agh t'ou uss, O Hiarn Yee, lane dy hymmey as dy vyghin:
PSA.86.15	surranse‐foddey, feoilt ayns mieys as firrinys.
PSA.86.16	O chyndaa uss eisht hym's, as jean myghin orrym:
PSA.86.16	cur dty niart da dty harvaant, as cooin lesh mac dty inneyveyl.
PSA.86.17	Soilshee orrym cowrey ennagh jeh dty oayr, dy vod adsyn ta feoh oc orrym shen y akin, as goaill nearey:
PSA.86.17	er‐y‐fa dy vel uss, Hiarn, er chooney lhiam, as er my gherjaghey.
PSA.87.1	TA ny undinyn eck er ny croink chasherick:
PSA.87.1	shynney lesh y Chiarn giattyn Sion ny share na ooilley cummallyn Yacob.
PSA.87.2	Ta reddyn feer ooasle er nyn loayrt jeed's:
PSA.87.2	uss ard‐valley dy Yee.
PSA.87.3	Smooinee‐ym er Rahab as Babylon:
PSA.87.3	mâroosyn ta enney oc orrym.
PSA.87.4	Cur jee my‐ner ny Philistinee neesht:
PSA.87.4	as adsyn jeh Tyre, marish ny Morianee; jeeagh, ayns shen v'eh er ny ruggey.
PSA.87.5	As mychione Sion bee eh er ny ghra, dy row eh er ny ruggey ayn‐jee:
PSA.87.5	as nee yn Er smoo syrjey ee y niartaghey.
PSA.87.6	Nee yn Chiarn shoh y imraa tra t'eh scrieu coontey yn phobble:
PSA.87.6	dy row eh ruggit ayns shen.
PSA.87.7	Adsyn neesht ta goaill arraneyn‐moyllee as jannoo bingys ver eh 'sy choontey:
PSA.87.7	bee ooilley my ushtaghyn geill oor aynyds.
PSA.88.1	OHIARN Yee dy my haualtys, 'ta mee er n'eamagh laa as oie kiongoyrt rhyts:
PSA.88.1	O lhig da my phadjer cheet stiagh ayns yn enish ayds, croym dty chleaysh gys my eam;
PSA.88.2	Son ta m'annym lane dy heaghyn:
PSA.88.2	as ta my vioys tayrn er‐gerrey gys yn oaie.
PSA.88.3	Ta mee coontit myr fer jeusyn ta goll sheese 'syn ooig:
PSA.88.3	as ta mee er ve dy jarroo myr dooinney nagh vel veg y vree ayn.
PSA.88.4	Er my scarrey mastey ny merriu, goll roosyn ta gooint dy baase, as ta nyn lhie 'syn oaie:
PSA.88.4	ta ass cooinaghtyn, as ta giarit ersooyl veih dty laue.
PSA.88.5	T'ou er my choyrt 'sy lagg s'inshilley:
PSA.88.5	ayns boayl dy ghorraghys, as ayns y diunid.
PSA.88.6	Ta dty yymmoose lhie dy trome orrym:
PSA.88.6	as t'ou er my heaghney lesh ooilley dty sterymyn.
PSA.88.7	T'ou er choyrt m'ainjys foddey voym:
PSA.88.7	as er chur orrym dy ve feohdoil daue.
PSA.88.8	Ta mee cha shickyr ayns pryssoon:
PSA.88.8	nagh voddym geddyn ass.
PSA.88.9	Ta my hoilshey gaase moal lesh eer seaghyn:
PSA.88.9	Hiarn, ta mee er eamagh orts gagh‐laa, ta mee er heeyney magh my laueyn hoods.
PSA.88.10	Vel uss soilshaghey yindyssyn mastey ny merrin:
PSA.88.10	ny jean ny merriu girree seose reesht, as uss y voylley?
PSA.88.11	Bee dty chenjallys‐ghraihagh er ny hoilshaghey 'syn oaie:
PSA.88.11	ny dty irrinys ayns toyrtmow?
PSA.88.12	Bee dt'obbraghyn yindyssagh er nyn gronnaghey 'sy dorraghys:
PSA.88.12	as dty chairys 'sy cheer raad ta dy chooilley nhee er ny yarrood?
PSA.88.13	Hoods ta mee er n'eamagh, O Hiarn:
PSA.88.13	as dy moghey hig my phadjer kiongoyrt rhyt.
PSA.88.14	Hiarn, cre'n‐fa t'ou treigeil m'annym:
PSA.88.14	as follaghey dt'eddin voym?
PSA.88.15	Ta mee ayns treihys, as goll rishyn ta raad y vaaish:
PSA.88.15	dy jarroo veih m'aegid derrey nish dt'atchimyn ta mee er hurranse lesh aigney seaghnit.
PSA.88.16	Ta dty yymmoose lhie dy trome orrym:
PSA.88.16	as ta'n aggle t'orrym royds er my chraghey.
PSA.88.17	Haink ad cruinn mygeayrt y moo'm gagh‐laa myr thooilley:
PSA.88.17	as ren ad m'y hionney cooidjagh er dy chooilley heu.
PSA.88.18	My chaarjyn graihagh as my gheiney mooinjerey t'ou er choyrt ersooyl voym:
PSA.88.18	as er vollaghey m'ainjys ass my hilley.
PSA.89.1	BEE m'arrane kinjagh jeh kenjallys‐ghraihagh y Chiarn:
PSA.89.1	lesh my veeal beem's dy bragh soilshaghey dt'irriney veih un sheeloghe gys sheeloghe elley.
PSA.89.2	Son ta mee er ghra, Bee myghin er ny hoiaghey seose son dy bragh:
PSA.89.2	dt'irriney nee oo y hickyraghey ayns ny niaughyn.
PSA.89.3	Ta mee er yannoo conaant rish my er‐reiht:
PSA.89.3	ta mee er vreearrey da David my harvaant;
PSA.89.4	Dty 'luight's neem's y hickyraghey son dy bragh:
PSA.89.4	as dty stoyl‐reeoil y hoiaghey seose veih sheeloghe gys sheeloghe.
PSA.89.5	O Hiarn, nee ny niaughyn hene dt'obbraghyn yindyssagh y voylley:
PSA.89.5	as dt'irriney ayns sheshaght ny nooghyn.
PSA.89.6	Son quoi eh erskyn ny bodjallyn:
PSA.89.6	vees er ny hoyllaghey rish y Chiarn?
PSA.89.7	As quoi eshyn mastey ny Jeeghyn:
PSA.89.7	vees casley rish y Chiarn?
PSA.89.8	Ta aggle feer vooar dy v'er ny ghoaill roish Jee ayns chaglym‐cooidjagh ny nooghyn:
PSA.89.8	as ta arrym dy ve er ny choyrt da lioroosyn ooilley ta mygeayrt‐y‐mysh.
PSA.89.9	O Hiarn Yee jeh sheshaght flaunys, quoi ta goll rhyts:
PSA.89.9	ta dt'irriney, Hiarn smoo niartal, er dy chooilley heu.
PSA.89.10	T'ou reill dewilys ny marrey:
PSA.89.10	t'ou kuinaghey ny tonnyn eck tra t'ad troggal.
PSA.89.11	T'ou er choyrt Egypt fo‐chosh, as er stroie eh:
PSA.89.11	t'ou er skeayley dty noidyn dy lhean lesh dty roih niartal.
PSA.89.12	Ta ny niaughyn lhiats, lhiats myrgeddin yn thalloo:
PSA.89.12	t'ou er hoiaghey undin y seihll rhunt, as ooilley ny t'ayn.
PSA.89.13	T'ou er yannoo yn twoaie as y jiass:
PSA.89.13	nee Tabor as Hermon boggey y ghoaill ayns dt'Ennym.
PSA.89.14	Ta roih niartal ayd:
PSA.89.14	s'lajer ta dty laue's, as ard ta dty laue yesh.
PSA.89.15	Cairys as cormid ta stoyl‐reeoil dty ynnyd‐vaghee; hed myghin as firrinys roish dt'eddin.
PSA.89.16	Bannit ta'n pobble, O Hiarn, oddys boggey y ghoaill aynyd:
PSA.89.16	nee ad gimmeeaght ayns soilshey dt'eddin.
PSA.89.17	Bee yn taitnys oc gagh‐laa ayns dt'Ennym's:
PSA.89.17	as ayns dty chairys nee ad boggyssagh;
PSA.89.18	Son uss gloyr y niart oc:
PSA.89.18	as ayns dty chenjallys‐ghraihagh nee oo nyn ghing y hroggal seose.
PSA.89.19	Son ta'n Chiarn nyn vendeilagh:
PSA.89.19	ta'n Er Casherick dy Israel nyn Ree.
PSA.89.20	Loayr oo keayrt dy row ayns ashlishyn rish dty nooghyn, as dooyrt oo:
PSA.89.20	Ta mee er choyrt cooney er fer ta niartal; Ta mee er hoiaghey seose fer reiht ass y pobble.
PSA.89.21	Ta mee er gheddyn David my harvaant:
PSA.89.21	lesh my ooil chasherick ta mee er n'ooillaghey eh.
PSA.89.22	Cummee my laue eshyn dy shickyr:
PSA.89.22	as nee my roih eh y niartaghey.
PSA.89.23	Cha bee yn noid abyl tranlaase y yannoo er:
PSA.89.23	cha jean mac yn olkys aggair y yannoo da.
PSA.89.24	Bwoaill‐ym sheese e noidyn kiongoyrt rish yn eddin echey:
PSA.89.24	as neem adsyn y stroie ta feoh oc ersyn.
PSA.89.25	Bee m'irriney neesht as my vyghin mârish:
PSA.89.25	as ayns m'Ennym's bee'n niart echey er ny hoiaghey seose.
PSA.89.26	Soie‐ym seose yn reill echey neesht er yn aarkey:
PSA.89.26	as e laue yesh ayns ny thooillaghyn.
PSA.89.27	Nee eh geamagh hym, She uss my Ayr:
PSA.89.27	my Yee, as my haualtys lajer.
PSA.89.28	As neem's eh y yannoo my vac shinney:
PSA.89.28	ny syrjey na reeaghyn y thallooin.
PSA.89.29	Freill‐ym my vyghin er e hon son dy bragh:
PSA.89.29	as shassee my chonaant shickyr mârishyn.
PSA.89.30	Ver‐ym er y sluight echey myrgeddin dy arraghtyn son dy bragh:
PSA.89.30	as y stoyl‐reeoil echey myr laghyn niau.
PSA.89.31	Agh my hreigys yn chloan echey my leigh:
PSA.89.31	as nagh nimmee ad ayns my vriwnyssyn;
PSA.89.32	My vrishys ad my 'lattyssyn, as nagh vreill ad my annaghyn:
PSA.89.32	neem's ny foiljyn oc y cherraghey lesh y clatt, as nyn beccah lesh buillaghyn.
PSA.89.33	Ny‐yeih, my chenjallys‐ghraihagh cha goym dy bollagh voish:
PSA.89.33	chamoo lhig-ym da my irriney dy ailleil.
PSA.89.34	My chonaant cha jeanym y vrishey, ny yn red y chaghlaa t'er n'gholl magh ass my veillyn:
PSA.89.34	ta mee er n'yannoo breearrey un cheayrt liorish my chasherickys, nagh vail‐ym David.
PSA.89.35	Nee yn sluight echey tannaghtyn son dy bragh:
PSA.89.35	as ta'n stoyl echey goll‐rish y ghrian kiongoyrt rhym.
PSA.89.36	Nee eh shassoo shickyr son dy bragh myr yn eayst:
PSA.89.36	as myr yn feanish firrinagh ayns niau.
PSA.89.37	Agh t'ou er chur cooyl rish as er hreigeil dty Er‐ooillit:
PSA.89.37	as t'ou jymmoosagh rish.
PSA.89.38	T'ou er vrishey conaant dty harvaant:
PSA.89.38	as er hilgey yn attey echey gys y thalloo.
PSA.89.39	T'ou er lhieggal ooilley e voallaghyn:
PSA.89.39	as er vrishey sheese ny tooryn lajer echey.
PSA.89.40	T'adsyn ooilley ta goll shaghey dy spooilley eh:
PSA.89.40	as t'eh er jeet dy ve ny oltooan da e naboonyn.
PSA.89.41	T'ou er hoiaghey seose laue yesh e noidyn:
PSA.89.41	as er chur orroosyn ooilley va n'oi dy ghoaill boggey.
PSA.89.42	T'ou er ghoaill ersooyl foyr e chliwe:
PSA.89.42	as cha vel oo cur da barriaght ayns y chaggey.
PSA.89.43	T'ou er choyrt ass e ghloyr:
PSA.89.43	as er hilgey e stoyl‐reeoil sheese gys y thalloo.
PSA.89.44	Laghyn e aegid t'ou er yannoo giare:
PSA.89.44	as er choodaghey eh lesh mee‐ooashley.
PSA.89.45	Hiarn, caid nee uss oo hene y ollaghey, nee son dy bragh:
PSA.89.45	as jean dty chorree lostey goll‐rish aile?
PSA.89.46	O cooinee cre cha giare as ta my hraa:
PSA.89.46	cre'n‐fa t'ou uss er n'yannoo dy chooilley-ghooinney dy ve fardalagh?
PSA.89.47	Quoi'n dooinney ta bio, nagh vaik y baase:
PSA.89.47	as jean eh yn annym echey y livrey veih laue yn oaie?
PSA.89.48	Hiarn, cre vel dty henn chenjallys-ghraihagh:
PSA.89.48	ghiall oo lesh breearey da David ayns dty irriney.
PSA.89.49	Cooinee, Hiarn, er yn oltooan t'ec dty harvaantyn:
PSA.89.49	as kys ta mee gymmyrkey ayns my oghrish scammyltyn ymmodee sleih;
PSA.89.50	Lhieu ta dty noidyn er dty oltooaney; as er hilgey scammylt er kesmadyn dty Er‐ooilit:
PSA.89.50	dy row yn Chiarn er ny voylley son dy bragh. Amen, as Amen.
PSA.90.1	HIARN, t'ou uss er ve nyn gemmyrk:
PSA.90.1	veih sheeloghe gys sheeloghe.
PSA.90.2	Roish my daink ny sleityn rish, ny rieau yn thalloo as y seihll er nyn groo:
PSA.90.2	she uss Jee er dy rieau, as seihll gyn jerrey.
PSA.90.3	T'ou chyndaa dooinney gys toyrt‐mow:
PSA.90.3	reesht t'ou gra, Tar‐jee reesht, shiuish chloan gheiney.
PSA.90.4	Son cha vel thousane blein ayns dty hilley's agh myr y laa jea:
PSA.90.4	fakin dy vel shen er n'gholl shaghey myr arrey 'syn oie.
PSA.90.5	Cha leah as t'ou dyn skeayley ad, t'ad dy jarroo myr cadley:
PSA.90.5	as fioghey ersooyl chelleeragh myr y faiyr.
PSA.90.6	Ayns y voghrey te glass, as gaase seose:
PSA.90.6	agh ayns yn astyr te giarit sheese, te creen as fiojit.
PSA.90.7	Son ta shin lheie ersooyl ayns dty yymmoose:
PSA.90.7	as ta aggle orrin roish dty chorree hrome.
PSA.90.8	T'ou er hoiaghey nyn ghrogh‐yannoo kiongoyrt rhyt:
PSA.90.8	as nyn beccaghyn follit ayns soilshey dty eddin.
PSA.90.9	Son tra t'ou uss corree, ta ooilley nyn laghyn er n'immeeaght:
PSA.90.9	ta ny bleeantyn ain ec kione myr skeeal t'er ny insh.
PSA.90.10	Ta laghyn yn eash ain three‐feed blein as jeih; as ga dy vod deiney 've cha lajer as dy roshtyn kiare‐feed blein:
PSA.90.10	ny yeih cha vel y troshid oc eisht agh deinys as trimshey; cha leah shen te er n'gholl shaghey, as ta shin goit jeh.
PSA.90.11	Agh quoi ta toiggal pooar dty yymmoose:
PSA.90.11	son dy jarroo myr ta dooinney goaill aggle, shen myr ta dty chorree.
PSA.90.12	Ynsee dooin myr shen dy earroo nyn laghyn:
PSA.90.12	dy vod ny creeaghyn ainyn ve soit er creenaght.
PSA.90.13	Chyndaa uss reesht, O Hiarn, ec y jerrey:
PSA.90.13	as bee graysoil da dty harvaantyn.
PSA.90.14	O jean shin lesh dty vyghin, as shen dy leah:
PSA.90.14	myr shen nee mayd boggey 'ghoaill, as bee mayd gennal ooilley laghyn nyn mea.
PSA.90.15	Gerjee shin reesht, nish lurg y traa t'ou er cherraghey shin:
PSA.90.15	as son ny bleeantyn ayndoo ta shin er hurranse seaghyn.
PSA.90.16	Soilshee dt'obbyr da dty harvaantyn:
PSA.90.16	as da nyn gloan dty ghloyr.
PSA.90.17	As dy row Ard‐ooashley gloyroil y Chiarn yn Jee ain orrin:
PSA.90.17	bishee uss obbyr nyn laueyn orrin, O bishee uss ny ta shin dy ghoaill ayns laue.
PSA.91.1	QUOI‐ERBEE ta cummal fo coadey yn Fer smoo ard:
PSA.91.1	nee eh tannaghtyn fo scaa yn Ooilley‐niartal.
PSA.91.2	Jir‐ym rish y Chiarn, Uss my hreishteil, as my hoor lajer:
PSA.91.2	my Yee, ersyn ver‐ym my varrant;
PSA.91.3	Son nee eh dty livrey veih ribbey yn shelgeyr:
PSA.91.3	as veih'n chramp baasoil.
PSA.91.4	Nee eh uss y choadey fo e skianyn, as bee oo sauchey fo ny fedjagyn echey:
PSA.91.4	e irrinys as e ynrickys vees dty eilley as dty endeil.
PSA.91.5	Cha bee aggle ort roish atchim erbee 'syn oie:
PSA.91.5	ny roish y tide ta lhiggit 'sy laa:
PSA.91.6	Roish y chramp ta shooyl 'sy dorraghys:
PSA.91.6	ny roish y chingys ta stroie ec y vunlaa.
PSA.91.7	Nee thousane tuittym rish dty lhiattee, as jeih thousaneyn ec dty laue yesh:
PSA.91.7	agh cha jig eh dty aare.
PSA.91.8	Dy jarroo, lesh dty hooillyn ver oo my ner:
PSA.91.8	as hee oo leagh ny mee‐chrauee.
PSA.91.9	Son t'ou uss, Hiarn, my yerkal:
PSA.91.9	t'ou er hoiaghey yn thie ayd dy chemmyrk feer ard.
PSA.91.10	Cha jean olk erbee taghyrt dhyt:
PSA.91.10	chamoo nee chingys trome erbee cheet faare dty chummal;
PSA.91.11	Son ver eh currym da e ainleyn harryd:
PSA.91.11	dy dty reayll ayns ooilley dty raaidyn.
PSA.91.12	Nee ad oo y ymmyrkey ayns nyn laueyn:
PSA.91.12	nagh gortee oo dty chass noi clagh.
PSA.91.13	Nee oo shooyl er y lion as yn adder:
PSA.91.13	stampee oo yn lion aeg as y dragon fo dty chassyn.
PSA.91.14	Er‐yn‐oyr dy vel eh er hoiaghey e ghraih orrym, shen‐y‐fa livrey‐ym eh:
PSA.91.14	neem's eh y hoiaghey seose, er‐y‐fa dy vel enney echey er my Ennym.
PSA.91.15	Nee eh geamagh orrym, as verym clashtyn da:
PSA.91.15	dy jarroo, ta mee mârish ayns seaghyn:
PSA.91.15	livrey‐ym eh, as verym lhiam eh gys onnor.
PSA.91.16	Lesh bea liauyr neem's eh y yannoo booiagh:
PSA.91.16	as soilshee‐ym da my haualtys.
PSA.92.1	TE red gerjoilagh dy chur booise da'n Chiarn:
PSA.92.1	as dy ghoaill arraneyn‐moyllee gys dty Ennym's, O Uss smoo syrjey;
PSA.92.2	Dy insh jeh dty chenjallys‐ghraihagh dy moghey 'sy voghrey:
PSA.92.2	as jeh dty ynrickys ayns traa ny hoie.
PSA.92.3	Er greie‐chiaull dy yeih strengyn, as er y lute:
PSA.92.3	er greie ard, as er y chlaasagh.
PSA.92.4	Son t'ou uss, Hiarn, er my yannoo gennal trooid dty obbraghyn:
PSA.92.4	as goym boggey ayns coyrt moylley son obbraghyn dty laueyn.
PSA.92.5	O Hiarn, cre cha gloyroil as ta dty obbraghyn:
PSA.92.5	ta dty smooinaghtyn feer dowin?
PSA.92.6	Cha vel dooinney neuchreeney cur tastey mie da shoh:
PSA.92.6	as cha vel ommydan dy hoiggal eh.
PSA.92.7	Tra ta'n vee‐chrauee glass myr y faiyr, as tra ta adsyn ooilley ta gobbraghey olkys bishaghey:
PSA.92.7	eisht bee ad er nyn stroie son dy bragh; agh uss, Hiarn, yn Fer smoo syrjey son dy bragh.
PSA.92.8	Son cur‐my‐ner, nee dty noidyn, O Hiarn, cur‐my‐ner, nee dty noidyn cherraghtyn:
PSA.92.8	as bee adsyn ooilley ta gobbraghey mee‐chraueeaght er nyn stroie:
PSA.92.9	Agh bee my chione's er ny hroggal seose myr eairk unicorn;
PSA.92.9	son ta mee er my ooillaghey lesh ooil noa.
PSA.92.10	Hee my hooill neesht e aigney er my noidyn:
PSA.92.10	as nee my chleaysh clashtyn e yeearree er ny mee‐chrauee ta girree magh m'oi.
PSA.92.11	Nee yn dooinney cairagh blaaghey myr y billey palm:
PSA.92.11	as skeayley dy lhean myr y billey‐cedar ayns Libanus.
PSA.92.12	Nee nyn lheid as t'er nyn soiaghey ayns thie yn Chiarn:
PSA.92.12	bishaghey ayns cooyrtyn thie yn Jee ain.
PSA.92.13	Ver ad magh neesht ny smoo dy vess ayns nyn shenn eash:
PSA.92.13	as bee ad roauyr as jeeaghyn dy mie.
PSA.92.14	Dy vod ad soilshaghey cre cha firrinagh as ta'n Chiarn my niart:
PSA.92.14	as nagh vel veg y neu‐ynrickys aynsyn.
PSA.93.1	TA'N Chiarn ny Ree, as er choyrt mysh coamrey gloyroil:
PSA.93.1	ta'n Chiarn er choyrt er e gharmad, as er choamrey eh hene lesh niart.
PSA.93.2	T'eh er n'yannoo yn seihll rhunt cha shickyr:
PSA.93.2	nagh vod eh v'er ny scughey.
PSA.93.3	Rieau er dy hoshiaght y theihll ta dty stoyl er ny hoiaghey seose:
PSA.93.3	t'ou uss veih dy bragh.
PSA.93.4	Ta ny thooillaghyn er hroggal, O Hiarn, ta ny thooillaghyn er hroggal seose nyn goraa:
PSA.93.4	ta ny thooillaghyn er hroggal seose ny tonnyn oc.
PSA.93.5	Ta tonnyn ny marrey niartal, as jannoo feiyr atchimagh:
PSA.93.5	agh ny yeih ta'n Chiarn, ta cummal er yn yrjid, ny s'niartal.
PSA.93.6	Ta ny recortyssyn ayds, O Hiarn, feer shickyr:
PSA.93.6	ta casherickys cooie da dty hie son dy bragh.
PSA.94.1	O HIARN Yee, dhyts ta bentyn dy ghoaill kerraghey:
PSA.94.1	uss Yee, dhyts ta kerraghey bentyn, jean oo hene y hoilshaghey.
PSA.94.2	Trog ort, uss Vriw y theihll:
PSA.94.2	as jean ny mooaralee y chooilleeney lurg nyn doilchin.
PSA.94.3	Hiarn, caid nee ny mee‐chrauee:
PSA.94.3	caid nee yn vooinjer vee‐chrauee boggyssagh?
PSA.94.4	Caid nee ooilley ny drogh‐yantee loayrt cha mooaralagh:
PSA.94.4	as goaill orroo lheid y voggyssagh voyrnagh?
PSA.94.5	T'ad bwoalley sheese dty phobble, O Hiarn:
PSA.94.5	as jannoo tranlaase er dty eiraght.
PSA.94.6	T'ad dunverys y ven‐treoghe, as y joarree:
PSA.94.6	as cur y lhiannoo gyn ayr dy baase.
PSA.94.7	As foast t'ad gra, Cha n'aggle dooin, cha jean y Chiarn fakin:
PSA.94.7	chamoo ver Jee Yacob geill da.
PSA.94.8	Gow‐jee tastey, shiuish vee‐hushtee mastey'n pobble:
PSA.94.8	O shiuish ommydanyn, cuin nee shiu toiggal?
PSA.94.9	Eshyn ren y chleaysh y hoiaghey, nagh jean eh clashtyn:
PSA.94.9	ny eshyn ren y thooill, nagh jean eh fakin?
PSA.94.10	Ny eshyn ta cummal seose ny ashoonyn:
PSA.94.10	she eshyn ta gynsaghey da dooinney tushtey, nagh jean eshyn kerraghey?
PSA.94.11	Ta fys ec y Chiarn er smooinaghtyn dooinney:
PSA.94.11	nagh vel ad agh fardail.
PSA.94.12	Bannit yn dooinney t'ou dy smaghtaghey, O Hiarn:
PSA.94.12	as dy ynsaghey ayns dty leigh;
PSA.94.13	Dy vod oo surranse y choyrt da ayns earish seaghyn:
PSA.94.13	derrey vees yn ooig er ny chleiy son ny mee‐chrauee.
PSA.94.14	Son cha jean y Chiarn failleil e phobble:
PSA.94.14	chamoo nee eh treigeil e eiraght;
PSA.94.15	Derrey hyndaa‐ys cairys reesht gys briwnys:
PSA.94.15	nee adsyn ooilley ta firrinagh ayns cree geiyrt er.
PSA.94.16	Quoi nee girree seose mârym noi ny mee‐chrauee:
PSA.94.16	ny quoi hassys er my heu noi ny drogh yantee?
PSA.94.17	Mannagh beagh y Chiarn er chooney lhiam:
PSA.94.17	cha row saase my chour nagh beagh my annym er ny choyrt ny host.
PSA.94.18	Agh tra dooyrt mee, Ta my chass er skyrraghtyn:
PSA.94.18	ren dty vyghin's, O Hiarn, mish y chummal seose.
PSA.94.19	Ays ymmodee ny smooinaghtyn trimshagh v'aym ayns my chree; ta dty gherjagh er ooraghey my annym.
PSA.94.20	Bee veg ayds dy yannoo rish y stoyl‐briwnys dy vee‐chairys:
PSA.94.20	ta cummey yn aggair myr y leigh?
PSA.94.21	T'ad chaglym cooidjagh noi annym y dooinney cairagh:
PSA.94.21	as deyrey gy-baase yn uill neuchyndagh.
PSA.94.22	Agh yn Chiarn my chemmyrk:
PSA.94.22	as my Yee niart my hreishteil.
PSA.94.23	Cooilleenee eh orroosyn nyn olkys, as stroie‐ee eh ad ayns y ghoanlys oc hene:
PSA.94.23	dy jarroo, nee'n Chiarn yn Jee ain ad y stroie.
PSA.95.1	O TAR‐JEE, lhig dooin arrane y ghoaill gys y Chiarn:
PSA.95.1	lhig dooin dy creeoil boggey 'ghoaill ayns niart nyn saualtys.
PSA.95.2	Lhig dooin cheet kiongoyrt rish yn enish echey lesh toyrt‐booise:
PSA.95.2	as soilshaghey shin hene gennal aynsyn lesh arraneyn‐moyllee.
PSA.95.3	Son ta'n Chiarn ny Yee mooar:
PSA.95.3	as ny Ree mooar erskyn dy chooilley Yee.
PSA.95.4	Ayns y laue echeysyn ta ooilley corneilyn y thallooin:
PSA.95.4	as niart ny croink she leshyn eh myrgeddin.
PSA.95.5	Yn faarkey she leshyn eh, as eh ren eh:
PSA.95.5	as ny laueyn echeysyn ren aarloo yn thalloo chirrym.
PSA.95.6	O tar‐jee, lhig dooin ooashley y choyrt, as tuittym sheese:
PSA.95.6	as gliooney kiongoyrt rish y Chiarn y Fer ren shin.
PSA.95.7	Son eshyn y Chiarn y Jee ain:
PSA.95.7	as shinyn pobble e phastyr, as kirree e laue.
PSA.95.8	Jiu my nee shiu clashtyn e choraa, ny creoi‐jee nyn greeaghyn:
PSA.95.8	myr ayns y vrasnagh, as ayns laa yn violagh ayns yn aasagh;
PSA.95.9	Tra ren ny ayraghyn eu mish y vrasnaghey:
PSA.95.9	phrow ad mee, as honnick ad my obbraghyn.
PSA.95.10	Da‐eed blein liauyr va mee corree rish y cheeloghe shoh, as dooyrt mee:
PSA.95.10	She pobble ad ta goll er‐shaghryn ayns nyn greeaghyn, son cha vel enney er ve oc er my raaidyn.
PSA.95.11	Dauesyn loo mee ayns my chorree:
PSA.95.11	nagh ragh ad stiagh ayns m'ea.
PSA.96.1	O GOW‐JEE arrane noa da'n Chiarn:
PSA.96.1	gow jee arrane da'n Chiarn, ooilley yn slane seihll.
PSA.96.2	Gow‐jee arrane da'n Chiarn, as moylley‐jee yn Ennym echey:
PSA.96.2	insh‐jee magh e haualtys veih laa dy laa.
PSA.96.3	Jean‐jee e ooashley y hoilshaghey da ny ashoonyn‐quaagh:
PSA.96.3	as e yindyssyn da dy chooilley phobble.
PSA.96.4	Son ta'n Chiarn mooar, as cha vod eh dy feeu 've er ny voylley:
PSA.96.4	ta ny smoo dy aggle dy ve goit roishyn na dy chooilley Yee.
PSA.96.5	Son cha vel ooilley Jeeghyn ny ashoonyn agh jallooyn:
PSA.96.5	agh she yn Chiarn chroo ny niaughyn.
PSA.96.6	Ta gloyr as ooashley ayns e enish:
PSA.96.6	ta pooar as onnor ayns ynnyd e chasherickys.
PSA.96.7	Cur‐jee da'n Chiarn, O shiuish chynneeyn y phobble:
PSA.96.7	cheb‐jee da'n Chiarn ooashley as pooar.
PSA.96.8	Cur‐jee da'n Chiarn yn onnor cair da'n Ennym echey:
PSA.96.8	cheb‐jee ourallyn, as tar‐jee stiagh ayns e chooyrtyn.
PSA.96.9	O cur‐jee ooashley da'n Chiarn ayns yn ynnyd aalin dy chasherickys:
PSA.96.9	lhig da'n slane seihll y ve arrymagh ayns e enish.
PSA.96.10	Insh jee mastey ny ashoonyn, dy nee yn Chiarn y Ree:
PSA.96.10	as dy nee eshyn eh t'er n'yannoo yn seihll rhunt cha shickyr nagh vod eh ve er ny scughey, as kys dy jean eh yn pobble y vriwnys dy cairagh.
PSA.96.11	Lhig da ny niaughyn goaill boggey, as lhig da'n thalloo 've gennal; lhig da'n faarkey feiyral, as ooilley ny t'ayn.
PSA.96.12	Lhig da'n magher 've lane dy voggey, as ooilley ny t'ayn:
PSA.96.12	eisht nee ooilley biljyn y cheyll boggey ghoaill kiongoyrt rish y Chiarn.
PSA.96.13	Son t'eh cheet, t'eh cheet dy vriwnys y thalloo:
PSA.96.13	as lesh cairys dy vriwnys y seihll, as y pobble lesh e ynrickys.
PSA.97.1	TA'N Chiarn yn Ree, foddee yn seihll goaill boggey jeh:
PSA.97.1	dy jarroo, foddee ny ymmodee ellanyn boggey y ghoaill jeh.
PSA.97.2	Ta bodjallyn as dorraghys mygeayrt‐y-mysh:
PSA.97.2	ta cairys as briwnys coamrey e stoyl‐reeoil.
PSA.97.3	Hed aile magh roish:
PSA.97.3	as loshtee eh seose e noidyn er dy chooilley heu.
PSA.97.4	Ren ny tendreilyn echey soilshey y choyrt da'n seihll:
PSA.97.4	honnick y thalloo shen, as ve agglit.
PSA.97.5	Ren ny croink lheie goll‐rish kere ec fenish y Chiarn:
PSA.97.5	ec fenish Chiarn y slane seihll.
PSA.97.6	Ta ny niaughyn er hoilshaghey e chairys:
PSA.97.6	as ta ooilley yn pobble er akin e ghloyr.
PSA.97.7	Bee adsyn ooilley er nyn goyrt gys nearey ta cur ooashley da jallooyn granit, as ta goaill taitnys ayns Jeeghyn fardalagh:
PSA.97.7	cur‐jee ooashley dasyn, ooilley shiuish Yeeghyn.
PSA.97.8	Cheayll Sion jeh shoh, as ghow ee boggey; as va inneenyn Yudah gennal, er graih dty vriwnyssyn, O Hiarn.
PSA.97.9	Son t'ou uss, Hiarn, ny syrjey na adsyn ooilley t'er y thalloo:
PSA.97.9	t'ou er dty hoiaghey seose foddey erskyn dy chooilley Yee.
PSA.97.10	O shiuish ta graihagh er y Chiarn, jeeagh‐jee dy der shiu dwoaie da'n olk:
PSA.97.10	ta'n Chiarn coadey anmeenyn e nooghyn; nee eh ad y livrey veih laue ny mee‐chrauee.
PSA.97.11	Ta soilshey er n'irree son y vooinjer chairagh:
PSA.97.11	as gennallys gherjoilagh dauesyn ta dy chree firrinagh.
PSA.97.12	Gow‐jee boggey ayns y Chiarn, shiuish sleih ynrick:
PSA.97.12	as cur‐jee booise ayns cooinaghtyn jeh e chasherickys.
PSA.98.1	O GOW‐JEE arrane noa gys y Chiarn:
PSA.98.1	son t'eh er n'yannoo reddyn yindyssagh.
PSA.98.2	Lesh e laue yesh hene, as lesh e roih chasherick:
PSA.98.2	t'eh er gheddyn da hene yn varriaght.
PSA.98.3	Ta'n Chiarn er hoilshaghey e haualtys:
PSA.98.3	e chairys t'eh er hoiaghey magh dy foshlit ayns shilley ny ashoonyn.
PSA.98.4	T'eh er chooinaghtyn er e vyghin as e ynrickys gys thie Israel:
PSA.98.4	as ta ny ardjyn sodjey mooie jeh'n theihll er vakin saualtys y Jee ain.
PSA.98.5	Jeeagh‐jee shiu hene gennal gys y Chiarn, ooilley shiuish cheeraghyn:
PSA.98.5	gow‐jee arrane, gow‐jee boggey, as cur‐jee booise.
PSA.98.6	Moylley‐jee yn Chiarn er y chlaasagh:
PSA.98.6	gow‐jee arrane er y chlaasagh lesh psalm dy hoyrt‐booise.
PSA.98.7	Lesh cayrnyn myrgeddin as shawmyn:
PSA.98.7	O jeeagh‐jee shiu hene gennal kiongoyrt rish y Chiarn y Ree.
PSA.98.8	Lhig da'n faarkey feiyr y yannoo, as ooilley ny ta ayn:
PSA.98.8	yn seihll cruinn, as adsyn ta baghey ayn.
PSA.98.9	Lhig da ny thooillaghyn nyn massyn y woalley, as lhig da ny croink ve gennal cooidjagh kiongoyrt rish y Chiarn:
PSA.98.9	son t'eh cheet dy vriwnys y thalloo.
PSA.98.10	Lesh ynrickys nee eh yn seihll y vriwnys:
PSA.98.10	as y pobble lesh cairys.
PSA.99.1	SHE yn Chiarn y Ree, lhig da'n pobble girree magh myr sailliu:
PSA.99.1	t'eh ny hoie eddyr ny cherubimyn ga dy vel y seihll cha anveagh.
PSA.99.2	S'mooar ta'n Chiarn ayns Sion:
PSA.99.2	as ard erskyn dy chooilley phobble.
PSA.99.3	Ver ad booise da dty Ennym's:
PSA.99.3	ta mooar, yindyssagh, as casherick.
PSA.99.4	Ta pooar y ree graihagh er briwnys; t'ou er hoiaghey seose cairys:
PSA.99.4	t'ou er chooilleeney briwnys as ynrickys ayns Jacob.
PSA.99.5	O cur‐jee ard‐voylley da'n Chiarn y Jee ain:
PSA.99.5	as tuitt‐jee sheese er nyn ghlioonyn kiongoyrt rish stoyl e choshey, son t'eshyn casherick.
PSA.99.6	Moses as Aaron mastey e haggyrtyn, as Samuel mâroosyn ta geamagh er e Ennym:
PSA.99.6	deie ad shoh er y Chiarn, as cheayll eh ad.
PSA.99.7	Loayr eh roo ass y phillar vodjallagh:
PSA.99.7	son dreill ad e recortyssyn, as y leigh v'eh er choyrt daue.
PSA.99.8	Cheayll oo ad, O Hiarn nyn Yee:
PSA.99.8	leih oo daue, O Yee, as ren oo kerraghey ny obbraghyn fardalagh oc.
PSA.99.9	O cur‐jee ard voylley da'n Chiarn yn Jee ain, as jean‐jee eshyn y ooashlaghey er e chronk casherick:
PSA.99.9	son ta'n Chiarn yn Jee ain casherick.
PSA.100.1	O BEE‐JEE gerjoil ayns y Chiarn, ooilley shiuish cheeraghyn:
PSA.100.1	shirveish‐jee yn Chiarn lesh gennallys, as tar‐jee roish e enish lesh arrane.
PSA.100.2	Bee‐jee shickyr dy nee'n Chiarn ta Jee:
PSA.100.2	eshyn t'er n'yannoo shin, as cha nee shin hene, shinyn e phobble, as kirree e phastyr.
PSA.100.3	O gow‐jee stiagh ayns e ghiattyn lesh toyrt‐booise, as ayns e chooyrtyn lesh moylley:
PSA.100.3	bee‐jee booisal dasyn, as loayrjee mie jeh'n Ennym echey.
PSA.100.4	Son ta'n Chiarn graysoil, ta e vyghin son dy bragh:
PSA.100.4	as ta'n firrinys echey farraghtyn veih sheeloghe gys sheeloghe.
PSA.101.1	BEE m'arrane jeh myghin as briwnys:
PSA.101.1	hoods, O Hiarn, goym arrane.
PSA.101.2	O lhig da tushtey y ve aym:
PSA.101.2	ayns y raad dy chraueeaght.
PSA.101.3	Tra nee oo my niartaghey:
PSA.101.3	neem gimmeeaght ayns my hie lesh cree ynrick.
PSA.101.4	Cha goym drogh chooish erbee ayns laue:
PSA.101.4	ta dwoaie aym er ny peccaghyn dy neu‐firrinys:
PSA.101.4	cha jean veg nyn lheid lhiantyn hym.
PSA.101.5	Bee cree camlaagagh er n'eiyrt ass m'enish:
PSA.101.5	cha bee ainjys aym rish drogh phersoon.
PSA.101.6	Quoi‐erbee ta cooyl chassid e naboo:
PSA.101.6	eshyn neem y stroie.
PSA.101.7	Quoi‐erbee myrgeddin t'echey shilley mooaralagh as cree ard:
PSA.101.7	cha surr‐ym eh.
PSA.101.8	Ta my hooillyn jeeaghyn orroosyn ta ynrick 'sy cheer:
PSA.101.8	dy vod ad cummal mârym.
PSA.101.9	Quoi‐erbee ta leeideil bea chrauee:
PSA.101.9	eshyn vees my harvaant.
PSA.101.10	Cha jean persoon erbee molteyragh cummal ayns my hie:
PSA.101.10	cha surr‐ym breagerey dy ve ayns my hilley.
PSA.101.11	Stroie‐ym dy leah ooilley'n vee‐chrauee ta 'sy cheer:
PSA.101.11	dy voddym ooilley ny drogh‐yantee y astyrt ass ard‐valley'n Chiarn.
PSA.102.1	CLASHT rish my phadjer, O Hiarn:
PSA.102.1	as lhig da my eam roshtyn hood.
PSA.102.2	Ny follee dt'eddin voym ayns earish my heaghyn:
PSA.102.2	croym dty chleayshyn hym tra ta mee geamagh; O eaisht rhym, as shen dy feer leah.
PSA.102.3	Son ta my laghyn er lheie ersooyl myr jaagh:
PSA.102.3	as ta my chraueyn chyrmit seose myr smarage aile.
PSA.102.4	Ta my chree er vailleil as fiogit goll‐rish faiyr:
PSA.102.4	myr shen dy vel mee jarrood dy ee my arran.
PSA.102.5	Kyndagh rish coraa my accan:
PSA.102.5	scoan nee my chraueyn lhiantyn gys m'eill.
PSA.102.6	Ta mee goll‐rish y pelican 'syn aasagh:
PSA.102.6	as myr yn hullad ta goaill ayns yn eaynagh.
PSA.102.7	Ta my chadley er gholl voym, as ta mee eer myr sparroo:
PSA.102.7	ta soie ny‐lomarcan er mullagh thie.
PSA.102.8	Ta my noidyn dy m'oltooaney fey‐ny‐laa:
PSA.102.8	as adsyn ta eulyssagh m'oi, t'ad er vreearrey cooidjagh dy my stroie.
PSA.102.9	Son ta mee er n'ee leoie myr arran:
PSA.102.9	as er heiy my yough lesh jeir;
PSA.102.10	As shen er coontey dty yymmoose as dty chorree:
PSA.102.10	son t'ou er my hilgey sheese.
PSA.102.11	Ta my laghyn er n'gholl shaghey myr scaa:
PSA.102.11	as ta mee fiogit myr faiyr.
PSA.102.12	Agh nee uss, O Hiarn, farraghtyn son dy bragh:
PSA.102.12	as yn chooinaghtyn jeed trooid dy chooilley heeloghe.
PSA.102.13	Nee oo girree as bee chymmey ayd er Sion:
PSA.102.13	son te traa dy beagh myghin ayd urree, dy jarroo, ta'n traa er jeet.
PSA.102.14	As cre'n‐oyr? ta dty harvaantyn smooinaghtyn er ny voallaghyn eck:
PSA.102.14	as s'treih lhieu dy akin ee 'sy joan.
PSA.102.15	Nee ny ashoonyn aggle y ghoaill roish dt'Ennym, O Hiarn:
PSA.102.15	as ooilley reeaghyn y theihll roish dt'Ard‐ooashley;
PSA.102.16	Tra nee yn Chiarn Sion y hroggal seose:
PSA.102.16	as tra vees y ghloyr echey er ny hoilshaghey;
PSA.102.17	Tra t'eh dy hyndaa eh hene gys padjer ny boghtyn treigit:
PSA.102.17	as nagh vel eh soiaghey beg jeh nyn aghin.
PSA.102.18	Bee shoh er ny scrieu son cooinaghtyn da sheelogheyn ry‐heet:
PSA.102.18	as nee pobble nagh vel foast er ny ruggey yn Chiarn y voylley;
PSA.102.19	Son t'eh er yeeaghyn neose veih ynnyd e chasherickys:
PSA.102.19	magh ass niau hug y Chiarn yn seihll my‐ner;
PSA.102.20	Dy voddagh eh dobberan nyn lheid as ta ayns cappeeys y chlashtyn:
PSA.102.20	as y chloan y livrey t'er nyn gheyrey gys baase;
PSA.102.21	Dy voddagh ad Ennym y Chiarn y hoilshaghey ayns Sion:
PSA.102.21	as e ooashley ec Jerusalem;
PSA.102.22	Tra ta'n pobble er nyn jaglym cooidjagh:
PSA.102.22	as ny reeriaghtyn myrgeddin dy hirveish y Chiarn.
PSA.102.23	Ghow eh ersooyl my niart er my yurnah:
PSA.102.23	as ren eh my laghyn giare.
PSA.102.24	Agh dooyrt mee, O my Yee, ny gow mee ersooyl ayns mean m'eash:
PSA.102.24	er son dty vleeantyn's t'ad farraghtyn trooid dy chooilley heeloghe.
PSA.102.25	T'ou uss, Hiarn, ayns y toshiaght er hoiaghey undin y thallooin:
PSA.102.25	as ta ny niaughyn obbyr dty laueyn;
PSA.102.26	Hed adsyn naardey, agh bee uss er mayrn:
PSA.102.26	aasee ad ooilley shenn myr garmad;
PSA.102.27	As myr coamrey nee oo ad y chaghlaa, as bee ad er nyn gaghlaa:
PSA.102.27	agh uss yn Jee cheddin, as cha jean dty vleeantyn's failleil.
PSA.102.28	Nee cloan dty harvaantyn tannaghtyn:
PSA.102.28	as shassee yn sluight oc shickyr ayns dty hilley.
PSA.103.1	BANNEE yn Chiarn, O m'annym:
PSA.103.1	as ooilley ny ta cheu‐sthie jee'm bannee e Ennym casherick.
PSA.103.2	Bannee yn Chiarn, O m'annym:
PSA.103.2	as ny jarrood ooilley e hoyrtyssyn.
PSA.103.3	Ta leih ooilley dty pheccah:
PSA.103.3	as slaanaghey ooilley dty ghoghanyn;
PSA.103.4	Ta sauail dty vioys veih toyrt‐mow:
PSA.103.4	as dy dty choamrey lesh myghin as kenjallys‐ghraihagh;
PSA.103.5	Ta jannoo magh dty veeal lesh nheeghyn mie:
PSA.103.5	jannoo oo aeg as lajer myr urley.
PSA.103.6	Ta'n Chiarn cooilleeney cairys as briwnys:
PSA.103.6	er nyn son ocsyn ooilley ta tranlaasit lesh aggair.
PSA.103.7	Hoilshee eh e raaidyn da Moses; e obbraghyn da cloan Israel.
PSA.103.8	Ta'n Chiarn lane dy hymmey as dy vyghin:
PSA.103.8	surranse‐foddey, as jeh mieys vooar.
PSA.103.9	Cha bee eh kinjagh corree:
PSA.103.9	chamoo t'eh freayll e yymmoose son dy bragh.
PSA.103.10	Cha vel eh er ghellal rooin lurg nyn beccaghyn:
PSA.103.10	ny er chooilleeney shin cordail rish nyn mee‐chraueeaght;
PSA.103.11	Son jeeagh cre cha ard as ta niau ayns co‐soyllaghey jeh'n thalloo:
PSA.103.11	wheesh cheddin ta e vyghin dauesyn ta goaill aggle roish.
PSA.103.12	Jeeagh cre cha lhean as ta'n shiar veih'n sheear:
PSA.103.12	choud cheddin t'eh er hoiaghey nyn beccaghyn voin.
PSA.103.13	Dy jarroo, myr ta chymmey ec ayr er e chloan hene:
PSA.103.13	myr shen ta'n Chiarn myghinagh dauesyn ta goaill aggle roish.
PSA.103.14	Son shione da cre jeh ta shin jeant:
PSA.103.14	t'eh cooinaghtyn nagh vel shin agh joan.
PSA.103.15	Cha vel laghyn dooinney agh myr faiyr:
PSA.103.15	son t'eh gaase myr blaa yn vagher.
PSA.103.16	Son cha leah as ta'n gheay goll harrish, te ersooyl:
PSA.103.16	as cha der yn ynnyd ve ayn enney er ny sodjey.
PSA.103.17	Agh ta mieys myghinagh y Chiarn farraghtyn son dy bragh as dy bragh orroosyn ta goaill aggle roish:
PSA.103.17	as e chairys er cloan chlienney;
PSA.103.18	Orroosyn dy jarroo ta freayll e chonaant:
PSA.103.18	as ta smooinaghtyn er e annaghyn dy yannoo ad.
PSA.103.19	Ta'n Chiarn er hoiaghey seose e stoyl reeoil ayns niau:
PSA.103.19	as ta e reeriaght reill harrish ooilley.
PSA.103.20	O bannee‐jee yn Chiarn, shiuish e ainleyn, shiuish ta pooaral ayns niart:
PSA.103.20	shiuish ta cooilleeney e harey, as ta geaishtagh rish coraa e ghoan.
PSA.103.21	O bannee‐jee yn Chiarn, ooilley shiuish e heshaght flaunys:
PSA.103.21	shiuish e harvaantyn ta cooilleeney e aigney.
PSA.103.22	O loayr‐jee dy mie jeh'n Chiarn, ooilley shiuish e obbraghyn, ayns dy chooilley ynnyd jeh e reilltys; bannee yn Chiarn, O m'annym.
PSA.104.1	BANNEE yn Chiarn, O m'annym:
PSA.104.1	O Hiarn my Yee, t'ou erskyn towse gloyroil, t'ou er ny choamrey lesh Ard‐ooashley as onnor.
PSA.104.2	T'ou dy choamrey oo hene lesh soilshey myr lesh garmad:
PSA.104.2	as skeayley magh ny niaughyn myr curtan;
PSA.104.3	Ta soiaghey beamyn e hiamyryn ayns ny hushtaghyn; as jannoo ny bodjallyn e ainagh, as goll er skianyn ny geayee.
PSA.104.4	T'eh jannoo e ainleyn spyrrydyn (
PSA.104.4	as e hirveishee lossey dy aile.
PSA.104.5	T'eh er hoiaghey undinyn y thallooin:
PSA.104.5	nagh bee eh ec traa erbee er ny scughey.
PSA.104.6	Choodee oo eh lesh y diunid myr lesh garmad:
PSA.104.6	ta ny hushtaghyn lhie ayns ny croink.
PSA.104.7	Ec yn oghsan ayds t'ad chea ersooyl:
PSA.104.7	ec coraa dty haarnagh ta aggle orroo.
PSA.104.8	T'ad goll seose cha ard as ny croink, as sheese gys ny coanyn:
PSA.104.8	eer gys yn ynnyd t'ou er phointeil daue.
PSA.104.9	T'ou er hoiaghey ny cagliaghyn oc nagh jed ad harrish:
PSA.104.9	ny chyndaa reesht dy choodaghey yn thalloo.
PSA.104.10	T'eh cur ny geillyn gys ny awinyn:
PSA.104.10	ta roie mastey ny croink.
PSA.104.11	Ta ooilley beiyn y vagher giu jeu:
PSA.104.11	as ta ny assyllyn feie cuir nyn baa.
PSA.104.12	Lioroo vees nyn gummal ec eeanlee'n aer:
PSA.104.12	as nee ad bingys mastey ny banglaneyn.
PSA.104.13	T'eh gushtaghey ny croink veih'n yrjid:
PSA.104.13	ta'n seihll er ny lhieeney lesh mess dty obbraghyn.
PSA.104.14	T'eh cur magh faiyr son y maase:
PSA.104.14	as messyn y vagheragh son ymmyd dooinney;
PSA.104.15	Dy vod eh beaghey y chur lesh magh ass y thalloo, as feeyn ta gerjaghey cree dooinney:
PSA.104.15	as ooil dy chur da eddin gennal, as arran dy niartaghey cree dooinney.
PSA.104.16	Ta biljyn y Chiarn myrgeddin lane dy hoo:
PSA.104.16	dy-jarroo cedaryn Libanus t'eshyn er hoiaghey;
PSA.104.17	Ayndoo ta ny eeanlee jannoo nyn idd:
PSA.104.17	as ta ny biljyn juys ynnyd‐cummal son y stork.
PSA.104.18	Ta ny croink ard oayll son ny goair feie:
PSA.104.18	as myr shen ta ny creggyn son ny conninyn.
PSA.104.19	Ren eh yn eayst y phointeil son imbaghyn shickyr:
PSA.104.19	as shione da'n ghrian yn traa dy lhie.
PSA.104.20	T'ou jannoo dorraghys dy chur stiagh yn oie:
PSA.104.20	ayn ta ooilley beiyn y cheyll rouail mygeayrt.
PSA.104.21	Ta ny lionyn garveagagh son nyn spooilley:
PSA.104.21	shirrey nyn meaghey veih Jee.
PSA.104.22	Ta'n ghrian girree, as t'ad cosney rhymboo cooidjagh:
PSA.104.22	as lhie sheese ayns nyn ooigyn.
PSA.104.23	Ta dooinney goll magh gys e obbyr, as gys e laboraght:
PSA.104.23	derrey'n astyr.
PSA.104.24	O Hiarn, cre cha ymmodee ta dt'obbraghyn:
PSA.104.24	ayns creenaght t'ou er n'yannoo ad ooilley, ta'n seihll lane jeh dty verchys.
PSA.104.25	Myr shen ta'n faarkey mooar as feayn myrgeddin:
PSA.104.25	ayn ta cretooryn snaauee gyn earroo, beishtyn chammah beg as mooar.
PSA.104.26	Shen y raad ta ny lhongyn shiaulley, as ayns shen ta'n Leviathan:
PSA.104.26	t'ou uss er n'yannoo dy ghoaill yn reamys echey ayn.
PSA.104.27	T'ad shoh ooilley farkiaght ort:
PSA.104.27	dy vod oo beaghey y chur daue ayns imbagh cooie.
PSA.104.28	Tra t'ou dy chur daue eh, t'ad dy hagglym eh:
PSA.104.28	as tra t'ou fosley dty laue, t'ad jeant magh lesh mie.
PSA.104.29	Tra t'ou follaghey dt'eddin, t'ad seaghnit:
PSA.104.29	tra t'ou goaill ersooyl yn ennal oc, t'ad geddyn baase, as t'ad chyndait reesht gys nyn ooir;
PSA.104.30	Tra t'ou lhiggey magh dt'ennal, bec ad er nyn groo:
PSA.104.30	as t'ou cur eddin noa da eaghtyr y thallooin.
PSA.104.31	Nee Ard‐ooashley gloyroil y Chiarn farraghtyn son dy bragh:
PSA.104.31	nee yn Chiarn boggey 'ghoaill ayns e obbraghyn.
PSA.104.32	Bee yn thalloo er‐creau ec e hilley:
PSA.104.32	my nee eh agh bentyn rish ny sleityn, bee ad ayns jaagh.
PSA.104.33	Goym arrane da'n Chiarn choud as s'bio mee:
PSA.104.33	neem my Yee y voylley choud as veem er-mayrn.
PSA.104.34	As shen myr nee my ghoan eshyn y wooiys:
PSA.104.34	bee my voggey ayns y Chiarn.
PSA.104.35	Er son peccee, bee adsyn er nyn goyrt mow veih'n thalloo, as hig jerrey er ny mee‐chrauee:
PSA.104.35	cur uss moylley da'n Chiarn, O m'annym, cur moylley da'n Chiarn.
PSA.105.1	O CUR‐JEE booise da'n Chiarn, as eie‐jee er yn Ennym echey:
PSA.105.1	insh‐jee da'n pobble cre ny reddyn t'eh er n'yannoo.
PSA.105.2	O lhig da ny arraneyn eu 've jehsyn, as moylley‐jee eh:
PSA.105.2	as lhig da'n taggloo eu y ve mychione ooilley e obbraghyn yindyssagh.
PSA.105.3	Gow‐jee boggey ayns yn Ennym casherick echey:
PSA.105.3	lhig da'n cree ocsyn 've gennal ta shirrey lurg y Chiarn.
PSA.105.4	Shir‐jee yn Chiarn as e niart:
PSA.105.4	shir‐jee e eddin er son dy bragh.
PSA.105.5	Cooinee‐jee er ny obbraghyn yindyssagh t'eh er n'yannoo:
PSA.105.5	e virrillyn, as briwnyssyn e veeal;
PSA.105.6	O shiuish sluight Abraham e harvaant:
PSA.105.6	shiuish chloan Yacob t'eh er reih.
PSA.105.7	Eshyn y Chiarn y Jee ain:
PSA.105.7	ta e vriwnyssyn ayns ooilley'n seihll.
PSA.105.8	T'eh er ny ve kinjagh cooinaghtagh jeh e chonaant as e ghialdynyn:
PSA.105.8	ren eh da thousane dy heelogheyn;
PSA.105.9	Yn eer conaant ren eh rish Abraham:
PSA.105.9	as y breearrey loo eh da Isaac;
PSA.105.10	As shen doardee eh da Jacob son leigh:
PSA.105.10	as da Israel son conaant dy bragh farraghtyn;
PSA.105.11	Gra, Dhyts ver‐ym thalloo Chanaan:
PSA.105.11	cronney nyn eiraght.
PSA.105.12	Tra nagh row ad foast agh beggan jeu:
PSA.105.12	as adsyn nyn yoarreeyn ayns y cheer:
PSA.105.13	Tra v'ad scughey veih ashoon gys ashoon:
PSA.105.13	veih un reeriaght gys pobble elley:
PSA.105.14	Cha lhig eh da dooinney erbee aggair 'yannoo daue:
PSA.105.14	agh hug eh oghsan da eer reeaghyn er y ghraih oc.
PSA.105.15	Ny benn‐jee rish my Er‐ooillit:
PSA.105.15	as ny jean‐jee veg y skielley da my adeyryn.
PSA.105.16	Marish shen, doardee eh genney er y cheer:
PSA.105.16	as stroie eh yn slane beaghey dy arran.
PSA.105.17	Agh hug eshyn dooinney rhymboo:
PSA.105.17	dy jarroo Joseph, va er ny chreck son sharvaant ayns bondiaght;
PSA.105.18	E chassyn ren ad y lhottey lesh geulaghyn:
PSA.105.18	hie guin y yiarn stiagh gys e chree;
PSA.105.19	Derrey haink y traa dy row e chooish er ny hoilshaghey:
PSA.105.19	ren goo yn Chiarn eshyn y phrowal.
PSA.105.20	Hug y ree chaghter dy eaysley eh:
PSA.105.20	hug prince y phobble e reamys da.
PSA.105.21	Ren eh eh ny hiarn myrgeddin harrish e hie:
PSA.105.21	as kiannoort harrish ooilley e rheam;
PSA.105.22	Dy oardail e phrinceyn lurg e aigney:
PSA.105.22	as creenaght y ynsaghey da e ir‐choyrlee.
PSA.105.23	Haink Israel myrgeddin gys Egypt:
PSA.105.23	as va Jacob ny yoarree ayns cheer Ham.
PSA.105.24	As vishee eh yn pobble echey dy yindyssagh:
PSA.105.24	as ren eh ad ny s'troshey na nyn noidyn;
PSA.105.25	Ny creeaghyn ocsyn va myr shen er ny hyndaa, dy row dwoaie oc er e phobble:
PSA.105.25	as hug ad drogh ghellal da e harvaantyn.
PSA.105.26	Eisht hug eshyn Moses e harvaant:
PSA.105.26	as Aaron, v'eh er ny reih;
PSA.105.27	As hoilshee ad shoh e chowraghyn ny mast' oc:
PSA.105.27	as yindyssyn ayns cheer Ham.
PSA.105.28	Doardee eh dorraghys, as ve dorraghey:
PSA.105.28	agh cha row ad arrymagh da e ghoo.
PSA.105.29	Hyndaa eh ny ushtaghyn oc gys fuill:
PSA.105.29	as stroie eh yn eeast oc.
PSA.105.30	Ren y cheer oc gymmyrkey magh froggyn:
PSA.105.30	ayns eer shiamyryn nyn reeaghyn.
PSA.105.31	Loayr eh yn fockle, as haink dy chooilley cheint dy veishteigyn:
PSA.105.31	as meeylyn ayns ooilley ny ardjyn oc.
PSA.105.32	Hug eh daue claghyn‐sniaghtee ayns ynnyd fliaghey:
PSA.105.32	as lossaghyn aile ayns y cheer oc.
PSA.105.33	Woaill eh neesht ny biljyn‐feeyney as ny biljyn‐figgagh oc:
PSA.105.33	as hug eh naardey ny biljyn v'ayns ny ardjyn oc.
PSA.105.34	Loayr eh yn fockle, as haink ny locustyn, as braddagyn erskyn‐earroo:
PSA.105.34	as d'ee ad seose ooilley yn faiyr v'ayns y cheer oc, as stroie ad messyn y thallooin.
PSA.105.35	Varr eh ooilley yn chied er ny ruggey ayns nyn jeer:
PSA.105.35	dy jarroo toshiaght ooilley nyn niart.
PSA.105.36	Hug eh lesh ad magh myrgeddin lesh argid as airh:
PSA.105.36	cha row un phersoon annoon mastey ny kynneeyn oc.
PSA.105.37	Va Egypt lane dy voggey tra jimmee ad rhymboo:
PSA.105.37	son v'ad ayns aggle roue.
PSA.105.38	Skeayll eh magh bodjal dy choodaghey ad:
PSA.105.38	as aile dy chur soilshey daue 'syn oie.
PSA.105.39	Ec nyn yeearree hug eh lesh quaylyn:
PSA.105.39	as lhieen eh ad lesh arran veih niau.
PSA.105.40	Doshil eh yn chreg chloaie, as haink yn ushtey magh myr thooilley:
PSA.105.40	myr shen dy roie awinyn ayns ynnydyn chyrmey.
PSA.105.41	Son cre'n‐oyr? chooinee eh er e ghialdyn casherick:
PSA.105.41	as er Abraham e harvaant.
PSA.105.42	As hug eh lesh magh e phobble lesh boggey:
PSA.105.42	as e chloan reiht lesh gennallys;
PSA.105.43	As hug eh daue thalloo ny ashoonyn:
PSA.105.43	as ghow ad laboraght y phobble son eiraght:
PSA.105.44	Dy voddagh ad freayll e 'lattyssyn:
PSA.105.44	as geill y choyrt da e leighyn.
PSA.106.1	O CUR‐JEE booise da'n Chiarn, son t'eh graysoil:
PSA.106.1	as ta e vyghin farraghtyn son dy bragh.
PSA.106.2	Quoi oddys obbraghyn ooasle y Chiarn y ockley magh:
PSA.106.2	ny ooilley e voylley y hoilshaghey?
PSA.106.3	Bannit t'adsyn ta kinjagh freayll briwnys:
PSA.106.3	as jannoo cairys.
PSA.106.4	Cooinee orrym, O Hiarn, cordail rish y foayr shen t'ou d'ymmyrkey gys dty phobble:
PSA.106.4	O jeeagh orryms lesh dty haualtys.
PSA.106.5	Dy voddym fakin maynrys dty chloan reiht:
PSA.106.5	as boggey 'ghoaill ayns gennallys dty phobble, as booise y choyrt marish dty eiraght.
PSA.106.6	Ta shin er n'yannoo peccah marish nyn ayraghyn:
PSA.106.6	ta shin er chur rish aggair, as er ghellal dy olk.
PSA.106.7	Cha dug nyn ayraghyn tastey da dty yindyssyn ayns Egypt, chamoo dreill ad dty vieys vooar ayns cooinaghtyn:
PSA.106.7	agh v'ad meeviallagh ec yn aarkey, dy jarroo ec y faarkey Jiarg.
PSA.106.8	Ny‐yeih chooin eh lhieu er graih e Ennym:
PSA.106.8	dy voddagh eh yn phooar echey y hoilshaghey.
PSA.106.9	Hug eh sarey da'n aarkey Jiarg myrgeddin, as ve chyrmit seose:
PSA.106.9	myr shen ren eh adsyn y leeideil trooid y diunid, myr trooid yn aasagh.
PSA.106.10	As haue eh ad veih laue ny tranlaasee:
PSA.106.10	as livrey eh ad veih pooar y noid.
PSA.106.11	As er son adsyn va chionney orroo, choodee ny ushtaghyn ad:
PSA.106.11	cha row unnane oc faagit er‐mayrn.
PSA.106.12	Eisht chred adsyn e ghoan:
PSA.106.12	as ghow ad arraneyn‐moyllee huggeysyn.
PSA.106.13	Agh ayns gerrit dy hraa yarrood ad ny obbraghyn echey as cha jinnagh ad ad hene y injillaghey gys e choyrle.
PSA.106.14	Agh hug ad raad da yeearreeyn mee-reilltagh ayns yn aasagh:
PSA.106.14	as ayns cheer gyn ushtey ren ad Jee y vrasnaghey.
PSA.106.15	As hug eh daue nyn yeearree:
PSA.106.15	as lesh shoh shangid ayns nyn anmeenyn.
PSA.106.16	Hug ad corree er Moses neesht ayns ny cabbaneyn:
PSA.106.16	as er Aaron noo yn Chiarn.
PSA.106.17	Myr shen doshil y thalloo, as slug eh seose Dathan:
PSA.106.17	as choodee eh sheshaght Abiram.
PSA.106.18	As ren aile brishey magh mastey'n cheshaght oc:
PSA.106.18	as ren y lossey stroie ny mee‐chrauee.
PSA.106.19	Ren ad cummey dow ayns Horeb:
PSA.106.19	as hug ad ooashley da'n jalloo lheit.
PSA.106.20	Myr shoh chaghlaa ad nyn ghloyr:
PSA.106.20	gys co‐chaslys baagh ta gee faiyr;
PSA.106.21	As yarrood ad Jee yn Saualtagh oc:
PSA.106.21	v'er n'yannoo lheid ny reddyn mooarey ayns Egypt;
PSA.106.22	Obbraghyn yindyssagh ayns cheer Ham:
PSA.106.22	as reddyn atchimagh ec y faarkey Jiarg.
PSA.106.23	Er shoh dooyrt eh, dy jinnagh eh ad y stroie, er‐be dy hass Moses e harvaant reiht kiongoyrt rish ayns y vrisheymagh:
PSA.106.23	dy hyndaa ersooyl e yymmoose hrome, nagh jinnagh eh ad y stroie.
PSA.106.24	Dy jarroo cha ren ad scansh jeh'n cheer eunyssagh shen:
PSA.106.24	chamoo ren ad credjal e ghoan:
PSA.106.25	Agh dirree ad magh ayns ny cabbaneyn oc:
PSA.106.25	as cha ren ad geaishtagh rish coraa'n Chiarn.
PSA.106.26	Eisht hrog eh seose e laue nyn 'oi:
PSA.106.26	dy chur ad naardey ayns yn aasagh;
PSA.106.27	Dy hilgey magh yn sluight oc mastey ny ashoonyn:
PSA.106.27	as dy skeayley ad trooid ny cheeraghyn.
PSA.106.28	Ren ad lhiantyn gys Baal‐peor:
PSA.106.28	as d'ee ad ourallyn ny merriu.
PSA.106.29	Myr shoh ghreinnee ad eh gys corree lesh nyn ghrogh obbraghyn:
PSA.106.29	as va'n chramp dewil nyn mast' oc.
PSA.106.30	Eisht hass Phinehas seose as ghow eh padjer:
PSA.106.30	as myr shen scuirr y chramp.
PSA.106.31	As va shen coontit dasyn son cairys:
PSA.106.31	mastey dy chooilley heeloghe er son dy bragh.
PSA.106.32	Hug ad corree er myrgeddin ec ushtaghyn y streeu:
PSA.106.32	myr shen dy ren eh Moses y cherraghey kyndagh roosyn.
PSA.106.33	Er‐yn‐oyr dy ren ad yn spyrryd echey y vrasnaghey:
PSA.106.33	ayns wheesh as dy loayr eh dy siyragh lesh e veillyn.
PSA.106.34	Chamoo stroie ad ny ashoonyn:
PSA.106.34	myr ren y Chiarn ad y harey.
PSA.106.35	Agh ren ad sheshaght rish ny ashoonyn:
PSA.106.35	as dynsee ad nyn gliaghtaghyn.
PSA.106.36	Ayns wheesh as dy dug ad ooashley da ny jallooyn oc, shoh ren chyndaa gys y toyrt‐mow oc hene:
PSA.106.36	dy jarroo heb ad ny mec as ny inneenyn oc gys jouyil;
PSA.106.37	As gheayrt ad yn uill gyn loght; dy jarroo fuill ny mec as ny inneenyn oc:
PSA.106.37	heb ad ayns ourallyn gys jallooyn Chanaan; as va'n cheer fo mollaght lesh fuill.
PSA.106.38	Myr shoh v'ad neu‐ghlen lesh ny obbraghyn oc hene:
PSA.106.38	as hie ad er maarderys lurg nyn yeearreeyn hene.
PSA.106.39	Shen-y-fa va jymmoose y Chiarn er ny vrasnaghey noi e phobble:
PSA.106.39	ayns wheesh as dy row dwoaie echey er e eiraght hene,
PSA.106.40	As livrey eh ad harrish gys laue ny ashoonyn:
PSA.106.40	as v'adsyn va dwoaie oc orroo ny hiarnyn harrystoo.
PSA.106.41	Ren nyn noidyn tranlaase orroo; as v'ad fo nyn booar.
PSA.106.42	Shimmey keayrt ren eh ad y livrey:
PSA.106.42	agh dirree ad magh n'oi lesh nyn goyrleyn hene, as v'ad er nyn injillaghey son nyn olkys.
PSA.106.43	Ny‐yeih tra honnick eh nyn seaghyn:
PSA.106.43	ren eh nyn accan y chlashtyn.
PSA.106.44	Chooinee eh er e chonaant, as va chymmey echey orroo, cordail rish earroo e vyghinyn:
PSA.106.44	hug eh dy jarroo orroosyn ooilley va leeideil ad ersooyl ayns cappeeys dy ve erreeishagh daue.
PSA.106.45	Livrey uss shinyn, O Hiarn nyn Yee, as chaggil shin veih mastey ny ashoonyn:
PSA.106.45	dy vod mayd booise y chur da dty Ennym casherick, as imraa gloyroil y yannoo jeh dty voylley.
PSA.106.46	Bannit dy row yn Chiarn Jee dy Israel veih dy bragh, as seihll gyn jerrey:
PSA.106.46	as lhig da ooilley'n pobble gra, Amen.
PSA.107.1	O CUR-JEE booise da'n Chiarn, son t'eh graysoil:
PSA.107.1	as ta e vyghin farraghtyn son dy bragh.
PSA.107.2	Lhig dauesyn booise y choyrt ta'n Chiarn er veaysley:
PSA.107.2	as er livrey veih laue yn noid;
PSA.107.3	As er nyn jaglym ass ny cheeraghyn, veih'n niar, as veih'n neear:
PSA.107.3	veih'n twoaie, as veih'n jiass.
PSA.107.4	Hie ad er‐shaghryn ayns yn aasagh ass y raad:
PSA.107.4	as cha dooar ad ard‐valley erbee dy chummal ayn;
PSA.107.5	Accryssagh as paagh:
PSA.107.5	hug yn annym oc naardey ayndoo.
PSA.107.6	Eisht deie ad er y Chiarn ayns nyn seaghyn:
PSA.107.6	as livrey eh ad ass nyn jennid.
PSA.107.7	Leeid eh ad magh er y raad cair:
PSA.107.7	dy voddagh ad goll gys ard‐valley va kiarit daue.
PSA.107.8	O dy jinnagh deiney er‐y‐fa-shen yn Chiarn y voylley son e vieys:
PSA.107.8	as fockley magh ny yindyssyn t'eh dy yannoo son cloan gheiney!
PSA.107.9	Son t'eh jannoo magh yn annym follym:
PSA.107.9	as lhieeney yn annym accryssagh lesh mieys:
PSA.107.10	Lheid as ta ny hoie ayns dorraghys, as ayns scadoo yn vaaish:
PSA.107.10	kianlt ayns treihys ayns geulaghyn yiarn.
PSA.107.11	Er‐yn‐oyr dy row ad mee‐viallagh gys goan y Chiarn:
PSA.107.11	as ren ad beg y hoiaghey jeh coyrle yn Er-syrjey;
PSA.107.12	Ren eh neesht ny creeaghyn oc y injillaghey trooid seaghyn:
PSA.107.12	huitt ad sheese, as cha row unnane erbee dy chooney lhieu.
PSA.107.13	Myr shen tra deie ad gys y Chiarn ayns nyn seaghyn:
PSA.107.13	livrey eh ad ass nyn jennid.
PSA.107.14	Hug eh lesh ad magh ass dorraghys, as scadoo yn vaaish, as vrish eh ny kianglaghyn oc veih‐my‐cheilley.
PSA.107.15	O dy jinnagh deiney er‐y‐fa shen yn Chiarn y voylley son e vieys:
PSA.107.15	as fockley magh ny yindyssyn t'eh dy yannoo son cloan gheiney!
PSA.107.16	Son t'eh er vrishey ny giattyn prash:
PSA.107.16	as er giarey ny barryn yiarn veih‐my‐cheilley.
PSA.107.17	Ta deiney ommijagh er nyn gerraghey son nyn ghrogh‐yannoo:
PSA.107.17	as kyndagh rish nyn olkys.
PSA.107.18	Va dwoaie ec yn annym oc er dy chooilley cheint dy veaghey:
PSA.107.18	as v'ad dy jarroo faggys ec dorrys y vaaish.
PSA.107.19	Myr shen tra deie ad gys y Chiarn ayns nyn seaghyn:
PSA.107.19	livrey eh ad ass nyn jennid.
PSA.107.20	Chur eh magh e ockle, as ren eh ad y lheihys:
PSA.107.20	as v'ad er nyn sauail veih nyn doyrt‐mow.
PSA.107.21	O dy jinnagh deiney er‐y‐fa shen yn Chiarn y voylley son e vieys:
PSA.107.21	as fockley magh ny yindyssyn t'eh dy yannoo son cloan gheiney!
PSA.107.22	Dy jebbagh ad da oural dy hoyrt‐booise:
PSA.107.22	as ny obbraghyn echey y ockley magh lesh gennallys.
PSA.107.23	Adsyn ta goll er yn aarkey ayns lhongyn:
PSA.107.23	as ta dellal ayns ny ushtaghyn mooarey.
PSA.107.24	Ad shoh ta fakin obbraghyn y Chiarn:
PSA.107.24	as e yindyssyn ayns y diunid.
PSA.107.25	Son ec e ockle ta'n gheay stermagh girree:
PSA.107.25	ta troggal seose ny tonnyn echey.
PSA.107.26	T'ad er nyn ymmyrkey seose 'syn aer, as sheese reesht gys y diunid:
PSA.107.26	ta'n annym oc lheie ersooyl er coontey nyn seaghyn.
PSA.107.27	T'ad criht noon as noal, as leaystey myr dooinney meshtal:
PSA.107.27	as t'ad ec kione nyn geilley.
PSA.107.28	Myr shen tra t'ad geamagh gys y Chiarn ayns nyn seaghyn:
PSA.107.28	t'eh dy livrey ad ass nyn jennid.
PSA.107.29	T'eh cur er y sterrym dy ve kuine:
PSA.107.29	myr shen dy vel ny tonnyn goaill fea.
PSA.107.30	Eisht t'ad gennal, er‐yn‐oyr dy vel ad ec fea:
PSA.107.30	as myr shen t'eh dy chur lesh ad gys y phurt bailliu 've ayn.
PSA.107.31	O dy jinnagh deiney er‐y‐fa-shen yn Chiarn y voylley son e vieys:
PSA.107.31	as fockley magh ny yindyssyn t'eh dy yannoo son cloan gheiney!
PSA.107.32	Dy jinnagh ad eshyn neesht y ghloyraghey ayns sheshaght y phobble:
PSA.107.32	as eh y voylley ayns stoyl y chanstyr!
PSA.107.33	Ta chyndaa ny thooillaghyn gys faasagh:
PSA.107.33	as chyrmaghey seose ny farraneyn ushtey.
PSA.107.34	Cheer messoil t'eh dy yannoo faase:
PSA.107.34	er coontey yn drogh‐yannoo ocsyn ta baghey ayn.
PSA.107.35	Reesht t'eh jannoo yn aasagh ny loghan ushtey:
PSA.107.35	as geillyn jeh thalloo chirrym.
PSA.107.36	As ayns shen t'eh soiaghey ny accryssee:
PSA.107.36	dy vod ad ard‐valley y hroggal daue hene dy chummal ayn;
PSA.107.37	Dy vod ad nyn dhalloo y chuirr, as garaghyn‐feeyney y hoiaghey:
PSA.107.37	dy ymmyrkey magh daue ny messyn dy vishaghey.
PSA.107.38	T'eh dy nyn mannaghey ad, dy vel ad bishaghey erskyn towse:
PSA.107.38	as cha vel eh surranse da'n maase oc dy ve ny sloo ayns earroo.
PSA.107.39	Reesht, tra t'ad er nyn leodaghey as er nyn injillaghey:
PSA.107.39	liorish tranlaase, trooid arkys ny seaghyn erbee;
PSA.107.40	Ga dy vel eh surranse ad dy gheddyn drogh ghellal veih reiltee tranlaasagh, as lhiggey daue goll er‐shaghryn jeh'n raad ayns yn aasagh;
PSA.107.41	Ny yeih t'eh cooney lesh y voght ass e heaghyn:
PSA.107.41	as bishaghey yn lught‐thie echey myr shioltane keyrragh.
PSA.107.42	Smooinee yn vooinjer chairagh er shoh, as gow‐ee ad boggey:
PSA.107.42	as bee beeal dy chooilley olkys er ny yeigh.
PSA.107.43	Quoi‐erbee ta creeney nee ad goaill ny reddyn shoh gys nyn gree:
PSA.107.43	as toig-ee ad kenjallys‐ghraihagh y Chiarn.
PSA.108.1	O YEE ta my chree aggindagh, ta my chree aggindagh:
PSA.108.1	goym arrane, as verym moylley lesh rere my phooar.
PSA.108.2	Dooisht, uss lute as chlaasagh:
PSA.108.2	dooisht‐yms mee-hene feer voghey.
PSA.108.3	Verym booise dhyts, O Hiarn, mastey'n pobble:
PSA.108.3	goym arraneyn‐moyllee hoods mastey ny ashoonyn.
PSA.108.4	Son ta dty vyghin ny syrjey na ny niaughyn:
PSA.108.4	as ta dty ynrickys roshtyn gys ny bodjallyn.
PSA.108.5	Soie oo hene seose, O Yee, erskyn ny niaughyn:
PSA.108.5	as dty ghloyr erskyn ooilley yn seihll;
PSA.108.6	Dy vod dty chloan reiht v'er nyn livrey:
PSA.108.6	lhig da dty laue yesh ad y hauail, as clasht uss rhyms.
PSA.108.7	Ta Jee er loayrt ayns e chasherickys, Neem er‐y‐fa-shen boggey' ghoaill, as rheynym Sichem:
PSA.108.7	as towse‐ym magh coan Succoth.
PSA.108.8	Ta Gilead lhiam's, as lhiam's Manasses:
PSA.108.8	ta Ephraim myrgeddin troshid my ching:
PSA.108.9	Ta Judah my er‐reill 'sy leigh, Moab my haagh‐nieeaghyn:
PSA.108.9	shooill‐ym harrish Edom:
PSA.108.9	harrish Philistia yioym y varriaght.
PSA.108.10	Quoi nee my leeideill gys yn ard‐valley lajer:
PSA.108.10	quoi ver lesh mee stiagh gys Edom?
PSA.108.11	Nagh vel uss er hreigeil shin, O Yee:
PSA.108.11	as nagh jean uss, O Yee, goll magh marish ny sheshaghtyn‐caggee ain?
PSA.108.12	O cooin lhien noi yn noid:
PSA.108.12	son's fardalagh ta cooney dooinney,
PSA.108.13	Trooid Jee nee mayd obbraghyn mooarey:
PSA.108.13	as eshyn eh ver fo chosh nyn noidyn.
PSA.109.1	NY bee uss dty host, O Yee my voylley:
PSA.109.1	son ta beeal ny mee‐chrauee, dy jarroo, ta beeal yn vooinjer volteyragh er ny osley m'oi.
PSA.109.2	As t'ad er loayrt m'oi lesh chengaghyn foalsey:
PSA.109.2	t'ad er jeet mygeayrt‐y‐moo'm lesh focklyn dwoaiagh, as er chaggey m'oi gyn oyr.
PSA.109.3	Son y ghraih v'aym orroosyn, cur‐my‐ner, t'ad nish shassoo m'oi:
PSA.109.3	agh ta mish dy chur mee hene seose gys padjer.
PSA.109.4	Myr shoh t'ad er chooilleeney dou olk son mie:
PSA.109.4	as goanlys er son my aigney mie.
PSA.109.5	Nee dooinney mee‐chrauee reill y ymmyrkey harrish:
PSA.109.5	as shassee Noid‐ny‐hanmey ec e laue yesh.
PSA.109.6	Tra vees briwnys er ny choyrt er, bee eh er ny gheyrey:
PSA.109.6	as bee'n phadjer echey er ny hyndaa gys peccah.
PSA.109.7	Bee e laghyn giare:
PSA.109.7	as gow‐ee fer elley yn oik echey.
PSA.109.8	Bee'n chloan echey gyn ayr:
PSA.109.8	as y ven echey treoghe.
PSA.109.9	Bee'n chloan echey nyn gercheenyn, as shooyl ny dhieyn son jeirk:
PSA.109.9	shirree ad eh ayns buill fadane.
PSA.109.10	Nee'n dooinney tranlaasagh ooilley ny t'echey y chur mow:
PSA.109.10	as nee'n joarree e laboraght y spooilley.
PSA.109.11	Cha gow dooinney erbee chymmey jeh:
PSA.109.11	ny erreeish y hoilshaghey da e chloan gyn ayr.
PSA.109.12	Bee'n sluight echey er ny chur naardey:
PSA.109.12	as ayns yn nah heeloghe, bee'n ennym echey dy bollagh er ny yarrood.
PSA.109.13	Bee olkys ny ayraghyn echey er ny reayll ayns cooinaghtyn ayns shilley'n Chiarn:
PSA.109.13	as cha bee peccah e voir er ny chieltyn.
PSA.109.14	Bee ad dy kinjagh kiongoyrt rish y Chiarn:
PSA.109.14	dy vod eh yn imraa jeu y astyrt dy bollagh jeh'n ooir.
PSA.109.15	As shoh, son nagh row e aigney dy yannoo mie:
PSA.109.15	agh ren eh tranlaase er y voght gyn cooney, dy voddagh eh eshyn y stroie va seaghnit ayns cree.
PSA.109.16	Va e haitnys ayns gweeaghyn, as hig eh er:
PSA.109.16	cha bynney lesh bannaght, shen‐y‐fa bee eh foddey voish.
PSA.109.17	Choamree eh eh‐hene lesh gweeaghyn myr lesh garmad:
PSA.109.17	as hed eh stiagh ayns e vynnagh myr ushtey, as myr ooill ayns e chraueyn.
PSA.109.18	Bee eh da myr y cloagey t'eh dy cheau:
PSA.109.18	as myr y cryss ta dy kinjagh mysh.
PSA.109.19	Shoh myr nee eh taghyrt da my noidyn veih'n Chiarn:
PSA.109.19	as dauesyn myrgeddin ta loayrt dy olk noi m'annym.
PSA.109.20	Agh dell uss rhym's, O Hiarn my Yee, cordail rish dty Ennym:
PSA.109.20	son s'millish ta dty vyghin.
PSA.109.21	O livrey mee, son ta mee ymmyrchagh as gyn cooney:
PSA.109.21	as ta my chree gooint cheusthie jee'm.
PSA.109.22	Ta mee goll ass shoh myr y scadoo ta scughey ersooyl:
PSA.109.22	ta mee eiyrit noon as noal myr y locust.
PSA.109.23	Ta my ghlioonyn annoon lesh trostey:
PSA.109.23	ta my eill shymlit son laccal soo.
PSA.109.24	Haink mee myrgeddin dy ve oltooan daue:
PSA.109.24	adsyn va jeeaghyn orrym chrie ad nyn ghing.
PSA.109.25	Cooin lhiam, O Hiarn my Yee:
PSA.109.25	O jean uss mish y hauail cordail rish dty vyghin.
PSA.109.26	As bee fys oc dy nee shoh dty laue:
PSA.109.26	as dy nee uss, Hiarn, t'er n'yannoo eh.
PSA.109.27	Ga dy vel adsyn gweeaghyn, ny yeih jean uss bannaghey:
PSA.109.27	as lhig daue ve er nyn goyrt gys nearey ta girree seose m'oi:
PSA.109.27	agh lhig da dty harvaant boggey 'ghoaill.
PSA.109.28	Lhig da my noidyn ve er nyn goamrey lesh nearey:
PSA.109.28	as lhig daue ve coodit lesh nyn scammylt hene myr lesh cloagey.
PSA.109.29	Er my hon's, verym mooarane booise da'n Chiarn lesh my veeal:
PSA.109.29	as neem eshyn y voylley mastey earroo yn phobble.
PSA.109.30	Son shassee eh ec laue yesh y voght:
PSA.109.30	dy hauail e annym veih briwnyn neu‐chairagh.
PSA.110.1	DOOYRT y Chiarn rish my Hiarn's:
PSA.110.1	Soie uss er my laue yesh, derrey neem dty noidyn y yannoo stoyl dty choshey.
PSA.110.2	Nee'n Chiarn lorg dty phooar y chur veih Sion:
PSA.110.2	bee uss dty er‐reill, eer ayns mean dty noidyn.
PSA.110.3	Ayns laa dty phooar nee yn pobble ourallyn arryltagh y hebbal hoods lesh ooashley crauee:
PSA.110.3	ta druight yn cheet ayd er y theihll veih brein y voghrey.
PSA.110.4	Ta'n Chiarn er vreearrey, as cha gow eh arrys:
PSA.110.4	T'ou uss Ard‐saggyrt dy bragh myr va Melchisedech.
PSA.110.5	Nee'n Chiarn er dty laue yesh:
PSA.110.5	eer reeaghyn y chur mow ayns laa e yymmoose.
PSA.110.6	Ver eh briwnys mastey ny ashoonyn:
PSA.110.6	lhieenee eh ny ynnydyn lesh ny kirp marroo:
PSA.110.6	as ard reilltee ymmodee cheeraghyn y chur fo‐chosh.
PSA.110.7	Iu‐ee eh jeh'n strooan er y raad:
PSA.110.7	shen‐y‐fa troggee eh seose e chione.
PSA.111.1	VERYMS booise da'n Chiarn lesh ooilley my chree:
PSA.111.1	ayns sheshaght er‐lheh yn vooinjer chrauee, as ayns chaglym y phobble.
PSA.111.2	Ta obbraghyn y Chiarn mooar:
PSA.111.2	er nyn gheddyn magh lioroosyn ooilley ta goaill taitnys ayndoo.
PSA.111.3	Ta'n obbyr echey feeu moylley as ooashley:
PSA.111.3	as ta e chairys farraghtyn son dy bragh.
PSA.111.4	Ta'n Chiarn myghinagh as graysoil myr shen er n'yannoo e obbraghyn yindyssagh:
PSA.111.4	dy lhisagh ad ve freillt ayns cooinaghtyn.
PSA.111.5	T'eh er chur beaghey dauesyn ta goaill aggle roish:
PSA.111.5	bee eh dy bragh cooinaghtyn er e chonaant.
PSA.111.6	T'eh er hoilshaghey da e phobble pooar e obbraghyn:
PSA.111.6	dy voddagh eh cur daue eiraght ny ashoonyn.
PSA.111.7	Ta obbraghyn e laueyn ynrickys as briwnys:
PSA.111.7	ta ooilley e annaghyn firrinagh.
PSA.111.8	T'ad shassoo shickyr son dy bragh as dy bragh:
PSA.111.8	as t'ad jeant ayns firrinys as corrymid.
PSA.111.9	T'eh er choyrt feaysley da e phobble:
PSA.111.9	t'eh er harey e chonaant son dy bragh; casherick as arrymagh ta'n Ennym echey.
PSA.111.10	Ta aggle y Chiarn toshiaght creenaght:
PSA.111.10	toiggal mie t'ocsyn ooilley ta dy ymmyrkey ad hene cordail rish:
PSA.111.10	ta'n moylley echey farraghtyn son dy bragh.
PSA.112.1	BANNIT ta'n dooinney ta goaill aggle roish y Chiarn:
PSA.112.1	ta taitnys mooar echey ayns e annaghyn.
PSA.112.2	Bee yn sluight echey niartal er y thalloo:
PSA.112.2	bee bannaght gour yn vooinjer ynrick.
PSA.112.3	Bee berchys as palchey ayns e hie:
PSA.112.3	as nee e chairys farraghtyn son dy bragh.
PSA.112.4	Da'n dooinney crauee ta soilshey brishey magh ayns y dorraghys:
PSA.112.4	t'eh myghinagh, graihagh, as cairagh.
PSA.112.5	Ta dooinney mie erreeishagh, as coyrt er eeasaght:
PSA.112.5	as nee eh e ghlare y reill lesh tushtey.
PSA.112.6	Son cha bee eh dy bragh er ny scughey:
PSA.112.6	as bee'n dooinney ynrick freilt ayns cooinaghtyn er son dy bragh.
PSA.112.7	Cha bee eh agglagh jeh drogh naight erbee:
PSA.112.7	son ta e chree shassoo shickyr, as credjal ayns y Chiarn.
PSA.112.8	Ta e chree er ny hickyraghey, as cha vaill eh:
PSA.112.8	derrey hee eh e aigney er e noidyn.
PSA.112.9	T'eh er skeayley dy lhean as er choyrt da ny boghtyn:
PSA.112.9	as ta e chairys farraghtyn son dy bragh:
PSA.112.9	bee'n ennym echey er ny hoiaghey seose lesh ooashley.
PSA.112.10	Hee yn mee‐chrauee eh, as bee eh trimshey da:
PSA.112.10	nee eh snaggeraght lesh e eeacklyn, as lheie ersooyl; nee yeearree yn vooinjer vee‐chrauee cherraghtyn.
PSA.113.1	MOYLLEY‐JEE yn Chiarn, shiuish e harvaantyn:
PSA.113.1	O moylley‐jee Ennym y Chiarn.
PSA.113.2	Bannit dy row Ennym y Chiarn:
PSA.113.2	veih'n traa shoh magh er son dy bragh.
PSA.113.3	Ta Ennym y Chiarn er ny voylley:
PSA.113.3	veih irree gys lhie ny greiney.
PSA.113.4	Ta'n Chiarn ard erskyn dy chooilley ashoon:
PSA.113.4	as ta e ghloyr erskyn ny niaughyn.
PSA.113.5	Quoi ta casley rish y Chiarn y Jee ain, ta e ynnyd‐vaghee cha ard:
PSA.113.5	as ny yeih t'eh ginjillaghey eh hene dy chur‐my‐ner ny reddyn t'ayns niau as er y thalloo?
PSA.113.6	T'eh goaill seose yn fer imlee ass y joan:
PSA.113.6	as troggal yn ymmyrchagh veih'n thorran;
PSA.113.7	Dy vod eh eshyn y hoiaghey seose mastey ny princeyn:
PSA.113.7	dy jarroo mastey princeyn e phobble.
PSA.113.8	T'eh cur er y ven ghennish dy reayll thie:
PSA.113.8	as dy ve ny moir ghennal dy chloan.
PSA.114.1	TRA haink Israel magh ass Egypt:
PSA.114.1	as thie Yacob veih mastey'n pobble joarree.
PSA.114.2	Va Judah e ynnyd casherick:
PSA.114.2	as Israel e reeriaght.
PSA.114.3	Honnick y faarkey shoh, as ren eh chea:
PSA.114.3	va Jordan er ny imman noi'n choorse.
PSA.114.4	Ren ny sleityn lheim myr reaghyn:
PSA.114.4	as ny croink veggey myr eayin.
PSA.114.5	Cre haink ort's, O aarkey, dy ren oo chea:
PSA.114.5	as ort's, Yordan, dy row er dty imman back?
PSA.114.6	Shiuish sleityn dy lheim shiu myr reaghyn:
PSA.114.6	as shiuish chroink veggey myr eayin?
PSA.114.7	Bee er‐creau, uss halloo, ec fenish y Chiarn:
PSA.114.7	ec fenish Jee Yacob;
PSA.114.8	Hyndaa yn chreg chreoi gys poyll ushtey:
PSA.114.8	as y chlagh flint gys chibbyr gheill.
PSA.115.1	CHA nee dooinyn, O Hiarn, cha nee dooinyn, agh da dty Ennym cur yn moylley:
PSA.115.1	son dty vyghin ghraihagh, as er coontey dty ynrickys.
PSA.115.2	Cre'n‐fa jir ny ashoonyn‐quaagh:
PSA.115.2	Cre'n raad ta nish yn Jee oc?
PSA.115.3	Er son y Jee ainyn, t'eh ayns niau:
PSA.115.3	t'eh er n'yannoo myr s'gooidsave lesh.
PSA.115.4	Ta ny jallooyn oc argid as airh:
PSA.115.4	eer obbyr laueyn deiney.
PSA.115.5	Ta beill oc as cha vel ad loayrt:
PSA.115.5	ta sooillyn oc as cha vel ad fakin.
PSA.115.6	Ta cleayshyn oc as cha vel ad chlashtyn:
PSA.115.6	ta stroanyn oc as cha vel ad soaral.
PSA.115.7	Ta laueyn oc as cha vel ad loaghtey, cassyn t'oc as cha vel ad shooyl:
PSA.115.7	chamoo t'ad loayrt trooid nyn scoarnagh.
PSA.115.8	T'adsyn ta jannoo ad casley roo:
PSA.115.8	as myr shen t'adsyn ooilley ta cur nyn dreishteil ayndoo.
PSA.115.9	Agh uss hie Israel, treisht uss ayns y Chiarn:
PSA.115.9	she eshyn nyn gemmyrk as nyn vendeil.
PSA.115.10	Shiuish hie Aaron, cur‐jee nyn dreishteil ayns y Chiarn:
PSA.115.10	eshyn y fer coonee as y fendeilagh oc.
PSA.115.11	Shiuish ta goaill aggle roish y Chiarn, cur‐jee nyn dreishteil ayns y Chiarn:
PSA.115.11	eshyn y fer‐coonee as y fendeilagh oc.
PSA.115.12	Ta'n Chiarn er chooinaghtyn orrin, as bannee eh shin:
PSA.115.12	dy jarroo nee eh thie Israel y vannaghey, nee eh bannaghey thie Aaron.
PSA.115.13	Nee eh adsyn y vannaghey ta goaill aggle roish y Chiarn:
PSA.115.13	chammah beg as mooar.
PSA.115.14	Nee'n Chiarn shiuish y vishaghey ny smoo as ny smoo:
PSA.115.14	shiuish as nyn gloan.
PSA.115.15	Shiuish ta cloan bannit y Chiarn:
PSA.115.15	chroo niau as y thalloo.
PSA.115.16	Ta ny slane niaughyn lesh y Chiarn:
PSA.115.16	yn thalloo t'eh er choyrt da cloan gheiney.
PSA.115.17	Cha vel ny merriu coyrt moylley dhyts, O Hiarn:
PSA.115.17	ny adsyn ooilley ta goll sheese ayns yn oaie.
PSA.115.18	Agh nee shinyn y Chiarn y voylley:
PSA.115.18	veih'n traa shoh magh son dy bragh. Moylley‐jee yn Chiarn.
PSA.116.1	TA mee feer wooiagh:
PSA.116.1	dy vel y Chiarn er chlashtyn coraa my phadjer;
PSA.116.2	Dy vel eh er chroymmey e chleaysh hym:
PSA.116.2	shen‐y‐fa neem geamagh er choud as veem bio.
PSA.116.3	Haink ribbaghyn y vaaish mygeayrt‐y‐moom:
PSA.116.3	as ghow pianyn niurin greme orrym.
PSA.116.4	Hooar me seaghyn as trimshey, as ren mee geamagh er Ennym y Chiarn:
PSA.116.4	O Hiarn, ta me guee ort, livrey m'annym.
PSA.116.5	Ta'n Chiarn graysoil as cairal:
PSA.116.5	dy jarroo, ta'n Jee ainyn myghinagh.
PSA.116.6	Ta'n Chiarn coadey adsyn ta gyn loght:
PSA.116.6	va mish ayns seaghyn, as chooin eh lhiam.
PSA.116.7	Chyndaa reesht eisht gys dt'ea, O my annym:
PSA.116.7	son ta'n Chiarn er dty chooilleeney.
PSA.116.8	As cre'n fa? t'ou er livrey m'annym veih baase:
PSA.116.8	my hooillyn veih jeir, as my chassyn veih tuittym.
PSA.116.9	Neem's gimmeeaght kiongoyrt rish y Chiarn:
PSA.116.9	ayns cheer y slein bio.
PSA.116.10	Ren mee credjal, as shen‐y‐ta neem loayrt; agh va mee dy mooar seaghnit:
PSA.116.10	dooyrt mee ayns my hiyr, Ta dy chooilley ghooinney fardalys.
PSA.116.11	Cre'n cooilleeney verym da'n Chiarn:
PSA.116.11	son ooilley ny bannaghtyn t'eh er hoilshaghey dou?
PSA.116.12	Neem's goaill cappan y taualtys:
PSA.116.12	as neem geamagh er Ennym y Chiarn.
PSA.116.13	Neem my vreearaghyn y eeck nish kionfenish ooilley e phobble:
PSA.116.13	feer deyr ayns shilley'n Chiarn ta baase e nooghyn.
PSA.116.14	Cur‐my‐ner, O Hiarn, kys dy vel mish dty harvaant:
PSA.116.14	ta mish dty harvaant, as mac dt'inneyveyl; t'ou er vrishey my chianglaghyn veih‐my‐cheilley.
PSA.116.15	Cheb‐ym hoods yn oural dy hoyrt‐booise:
PSA.116.15	as neem geamagh er Ennym y Chiarn.
PSA.116.16	Eeck‐ym my vreearaghyn gys y Chiarn, ayns fenish ooilley e phobble:
PSA.116.16	ayns cooyrtyn thie yn Chiarn, dy jarroo, ayns y vean ayds, O Yerusalem. Moylley‐jee yn Chiarn.
PSA.117.1	O MOYLLEY-JEE yn Chiarn, ooilley shiuish ashoonyn:
PSA.117.1	moylley‐jee eh, ooilley shiuish e phobble.
PSA.117.2	Son ta e chenjallys vyghinagh dy kinjagh ny smoo as ny smoo er ny hoilshaghey orrin:
PSA.117.2	as ta firrinys y Chiarn farraghtyn son dy bragh. Moylley‐jee yn Chiarn.
PSA.118.1	O CUR‐JEE booise da'n Chiarn, son t'eh graysoil:
PSA.118.1	son ta e vyghin farraghtyn son dy bragh.
PSA.118.2	Lhig da Israel nish goaill-rish dy vel eh graysoil:
PSA.118.2	as dy vel e vyghin farraghtyn son dy bragh.
PSA.118.3	Lhig da thie Aaron nish goaill‐rish:
PSA.118.3	dy vel e vyghin farraghtyn son dy bragh.
PSA.118.4	Dy jarroo, lhig dauesyn ta nish aggle orroo roish y Chiarn, goaill‐rish:
PSA.118.4	dy vel e vyghin farraghtyn son dy bragh.
PSA.118.5	Deie mee er y Chiarn ayns my heaghyn:
PSA.118.5	as hug y Chiarn slane clashtyn dou.
PSA.118.6	Ta'n Chiarn er my lheh's:
PSA.118.6	cha bee aggle orrym jeh ny oddys dooinney y yannoo rhym.
PSA.118.7	Ta'n Chiarn goaill my phaart maroosyn ta cooney lhiam:
PSA.118.7	shen‐y‐fa hee‐ym my yeearree er my noidyn.
PSA.118.8	Te ny share dy hreishteil ayns y Chiarn:
PSA.118.8	na dy chur barrant erbee gys dooinney.
PSA.118.9	Te ny share dy hreishteil ayns y Chiarn:
PSA.118.9	na dy chur treishteil erbee ayns princeyn.
PSA.118.10	Ren dy chooilley ashoon cheet mygeayrt‐y‐moom:
PSA.118.10	agh ayns Ennym y Chiarn neem ad y stroie.
PSA.118.11	Ren ad m'y hionney er dy chooilley heu, haink ad chionn orrym, ta mee gra, er dy chooilley heu:
PSA.118.11	agh ayns Ennym y Chiarn stroie‐ym ad.
PSA.118.12	Haink ad mygeayrt‐y‐moom myr shellanyn as t'ad er ny vooghey myr aile mastey drineyn:
PSA.118.12	son ayns Ennym y Chiarn neem ad y stroie.
PSA.118.13	T'ou er lhie dy trome orrym dy my lhieggal:
PSA.118.13	agh va'n Chiarn my chooney.
PSA.118.14	Ta'n Chiarn my niart as my arrane; as t'eh er jeet dy ve my haualtys.
PSA.118.15	Ta coraa boggey as slaynt ayns cummallyn y vooinjer chairagh:
PSA.118.15	ta laue yesh y Chiarn coyrt lesh reddyn yindyssagh gys kione.
PSA.118.16	Ta laue yesh y Chiarn erskyn ooilley:
PSA.118.16	ta laue yesh y Chiarn cur lesh reddyn yindyssagh mygeayrt.
PSA.118.17	Cha voym baase, agh beem er my reayll bio; dy hoilshaghey magh obbraghyn y Chiarn.
PSA.118.18	Ta'n Chiarn er my smaghtaghey as er my cherraghey:
PSA.118.18	agh cha vel eh er my livrey harrish gys baase.
PSA.118.19	Foshil‐jee dooys giattyn y chairys:
PSA.118.19	dy voddym goll stiagh orroo, as booise y choyrt da'n Chiarn.
PSA.118.20	Shoh giat y Chiarn:
PSA.118.20	hed y vooinjer chrauee stiagh ayn.
PSA.118.21	Ver‐yms booise dhyt, son t'ou er my chlashtyn:
PSA.118.21	as er jeet dy ve my haualtys.
PSA.118.22	Yn chlagh cheddin ren ny masoonee y vee‐lowal:
PSA.118.22	ta er jeet dy ve yn ard-chlagh chorneilagh.
PSA.118.23	Shoh jannoo yn Chiarn:
PSA.118.23	as te yindyssagh ayns ny sooillyn ain.
PSA.118.24	Shoh'n laa ta'n Chiarn er n'oardaghey:
PSA.118.24	gow‐ee mayd boggey as bee mayd gennal ayn.
PSA.118.25	Cooin lhiam nish, O Hiarn:
PSA.118.25	O Hiarn, cur dooin nish maynrys.
PSA.118.26	Bannit t'eshyn ta cheet ayns Ennym y Chiarn:
PSA.118.26	ta shin er vannaghey diuish ta jeh thie'n Chiarn.
PSA.118.27	Jee yn Chiarn t'er chur dooin soilshey:
PSA.118.27	kiangle‐jee yn oural lesh coyrdyn, gys eer eairkyn yn altar.
PSA.118.28	She uss my Yee, as verym booise dhyt:
PSA.118.28	uss my Yee, as ver‐ym moylley dhyt.
PSA.118.29	O cur‐jee booise da'n Chiarn, son t'eh graysoil:
PSA.118.29	as ta e vyghin farraghtyn son dy bragh.
PSA.119.1	BANNIT t'adsyn ta ynrick ayns y raad:
PSA.119.1	as ta gimmeeaght ayns leigh yn Chiarn.
PSA.119.2	Bannit t'adsyn ta freayll ny recortyssyn echey:
PSA.119.2	as shirrey er e hon lesh ooilley nyn gree.
PSA.119.3	Son t'adsyn nagh vel jannoo veg yn olk:
PSA.119.3	gimmeeaght ayns e raaidyn.
PSA.119.4	T'ou uss er harey shin:
PSA.119.4	dy imneagh dy reayll dt'annaghyn.
PSA.119.5	Oh, dy beagh my raaidyn cha jeeragh shen dy voddin dty 'lattyssyn y reayll!
PSA.119.6	Myr shen cha beem er my choyrt gys nearey:
PSA.119.6	choud's ta mee coyrt tastey da ooilley dty annaghyn.
PSA.119.7	Verym booise dhyt lesh cree firrinagh:
PSA.119.7	tra veem er n'ynsaghey briwnyssyn dty chairys.
PSA.119.8	Freill‐ym dty oardaghyn:
PSA.119.8	O ny treig mee dy bollagh.
PSA.119.9	CRE'N aght nee dooinney aeg e raaidyn y reayll glen:
PSA.119.9	dy jarroo liorish reill eh hene cordail rish dty ghoo?
PSA.119.10	Lesh ooilley my chree ta mee er hirrey er dty hon:
PSA.119.10	O ny lhig dou goll er‐shaghryn veih dty annaghyn.
PSA.119.11	Dty ghoan ta mee er ollaghey cheu‐sthie ayns my chree:
PSA.119.11	nagh jinnin peccah dt'oi.
PSA.119.12	Bannit t'ou uss, O Hiarn:
PSA.119.12	O ynsee dou dty 'lattyssyn.
PSA.119.13	Lesh my veillyn ta mee er ny ve ginsh:
PSA.119.13	jeh ooilley briwnyssyn dty veeall.
PSA.119.14	Ta taitnys wheesh er ve aym ayns raad dty leighyn:
PSA.119.14	as ayns dy chooilley vonney dy verchys.
PSA.119.15	Neem taggloo jeh dt'annaghyn:
PSA.119.15	as verym geill da dty raaidyn.
PSA.119.16	Bee my haitnys ayns dty 'lattyssyn:
PSA.119.16	as cha jarrood‐ym dty ghoo.
PSA.119.17	O JEAN mie da dty harvaant:
PSA.119.17	dy voddym 've bio as dty ghoo y reayll.
PSA.119.18	Foshil uss my hooillyn:
PSA.119.18	dy voddym fakin reddyn yindyssagh dty leigh.
PSA.119.19	Ta mee my yoarree er y thalloo:
PSA.119.19	O ny jean uss keiltyn voym dty annaghyn.
PSA.119.20	Ta m'annym brishey magh son y ghraih feer jeean t'eck dy kinjagh gys dt'oardaghyn.
PSA.119.21	T'ou er choyrt oghsan da ny mooaralee:
PSA.119.21	as cursit t'adsyn ooilley ta goll er‐shaghryn veih dty annaghyn.
PSA.119.22	O chyndaa voym's nearey as oghsan:
PSA.119.22	son ta mee er vreaylley dty recortyssyn.
PSA.119.23	Ren princeyn myrgeddin soie as loayrt m'oi:
PSA.119.23	agh ta dty harvaant thaghey eh hene ayns dty 'lattyssyn.
PSA.119.24	Son ta ny recortyssyn ayds my voggey:
PSA.119.24	as my ir‐choyrlee.
PSA.119.25	TA m'annym lhiantyn gys y joan:
PSA.119.25	O jean uss mish y vioghey cordail rish dty ghoo.
PSA.119.26	Ta mee er ghoaill‐rish my raaidyn, as t'ou uss er my chlashtyn:
PSA.119.26	O ynsee dou dty 'lattyssyn.
PSA.119.27	Cur orrym toiggal raad dt'annaghyn:
PSA.119.27	as myr shen neem taggloo jeh dt'obbraghyn yindyssagh.
PSA.119.28	Ta m'annym's lheie ersooyl son eer trimshey:
PSA.119.28	jean m'y gherjaghey cordail rish dty ghoo.
PSA.119.29	Scugh foddey voym yn raad dy vreagyn:
PSA.119.29	as cur orrym mooar y yannoo jeh dty leigh.
PSA.119.30	Ta mee er reih raad ny firrinys:
PSA.119.30	as dty vriwnyssyn ta mee er hoiaghey kiongoyrt rhym.
PSA.119.31	Ta mee er lhiantyn gys dty recortyssyn:
PSA.119.31	O Hiarn, ny jean mish y choyrt gys nearey.
PSA.119.32	Neem's roie ayns raad dty annaghyn:
PSA.119.32	tra t'ou uss er hoiaghey my chree ec reamys.
PSA.119.33	YNSEE dou, O Hiarn, raad dty 'lattyssyn:
PSA.119.33	as freill‐ym eh gys y jerrey.
PSA.119.34	Cur dou tushtey, as freill‐ym dty leigh:
PSA.119.34	freill‐ym eh dy jarroo lesh ooilley my chree.
PSA.119.35	Cur orrym dy immeeaght ayns cassan dt'annaghyn:
PSA.119.35	son shen y raad ta my yeearree.
PSA.119.36	Croym my chree gys dty recortyssyn:
PSA.119.36	as cha nee gys saynt.
PSA.119.37	O chyndaa ersooyl my hooillyn, nagh der ad geill da fardail:
PSA.119.37	as jean mish y vioghey ayns dty raad.
PSA.119.38	O niartee dty ghoo ayns dty harvaant:
PSA.119.38	dy voddyms aggle y ghoaill royd.
PSA.119.39	Gow ersooyl yn kerraghey ta mee goaill aggle roish:
PSA.119.39	son ta dty vriwnyssyn mie.
PSA.119.40	Cur‐my‐ner, ta my haitnys ayns dt'annaghyn:
PSA.119.40	O jean mish y vioghey ayns dty chairys.
PSA.119.41	LHIG da dty vyghin ghraihagh cheet myrgeddin hyms, O Hiarn:
PSA.119.41	dy jarroo dty haualtys, cordail rish dty ghoo.
PSA.119.42	Shen myr verym ansoor da my noidyn:
PSA.119.42	son ta my hreishteil ayns dty ghoo.
PSA.119.43	O ny gow yn goo dy ynrickys dy bollagh ass my veeal:
PSA.119.43	son ta my hreishteil ayns dty vriwnyssyn.
PSA.119.44	Myr shen freill‐ym dy kinjagh dty leigh:
PSA.119.44	dy feer, son dy bragh as dy bragh.
PSA.119.45	As neem gimmeeaght ec my reamys:
PSA.119.45	son ta mee shirrey dt'annaghyn.
PSA.119.46	Loayr‐yms jeh dty recortyssyn myrgeddin, dy jarroo fenish reeaghyn:
PSA.119.46	as cha jean‐ym nearey ghoaill.
PSA.119.47	As bee my haitnys ayns dt'annaghyn:
PSA.119.47	ta mee er ve graihagh orroo.
PSA.119.48	My laueyn neesht trog-ym seose gys dt'annaghyn, ta mee er ve graihagh orroo:
PSA.119.48	as bee my smooinaghtyn dowin er dty 'lattyssyn.
PSA.119.49	O SMOOINEE er dty harvaant cordail rish dty ghoo:
PSA.119.49	ayn t'ou er choyrt orrym dy chur my hreishteil.
PSA.119.50	Shoh ta dy my gherjaghey ayns my heaghyn:
PSA.119.50	son ta dty ghoo er my vioghey.
PSA.119.51	Ta mee ec ny mooaralee feer vooar ayns faghid:
PSA.119.51	ny‐yeih cha vel mee er skyrraghtyn veih dty leigh.
PSA.119.52	Son chooinee mee er dty vriwnyssyn er dyn chenn earish, O Hiarn:
PSA.119.52	as va mee er my gherjaghey.
PSA.119.53	Ta mee fo aggle atchimagh:
PSA.119.53	er coontey ny mee‐chrauee ta treigeil dty leigh.
PSA.119.54	Ta dty 'lattyssyn er ve my arraneyn:
PSA.119.54	ayns thie my yoarreeaght.
PSA.119.55	Ta mee er smooinaghtyn er dt'Ennyms, O Hiarn, ayns earish ny hoie:
PSA.119.55	as er vreayll dty leigh.
PSA.119.56	Shoh va my gherjaghey:
PSA.119.56	er‐y‐fa dy dreill mee dty annaghyn.
PSA.119.57	USS my eiraght, O Hiarn:
PSA.119.57	ta mee er gialdyn dy reayll dty leigh.
PSA.119.58	Ren mee my accan imlee ayns dt'enish lesh ooilley my chree; O bee myghinagh dou cordail rish dty ghoo.
PSA.119.59	Deie mee er my raaidyn hene gys cooinaghtyn:
PSA.119.59	as hyndaa mee my chassyn gys dty recortyssyn.
PSA.119.60	Ren mee siyr, as cha lhig mee shaghey yn traa:
PSA.119.60	dy reayll dty annaghyn.
PSA.119.61	Ta sheshaghtyn ny mee‐chrauee er my roostey:
PSA.119.61	agh cha vel mish er yarrood dty leigh.
PSA.119.62	Ec y vean oie neem girree dy chur booise dhyt:
PSA.119.62	er coontey dty vriwnyssyn cairagh.
PSA.119.63	Ta mee my heshey dauesyn ooilley ta goaill aggle royd:
PSA.119.63	as ta freayll dty annaghyn.
PSA.119.64	Ta'n seihll, O Hiarn, lane jeh dty vyghin:
PSA.119.64	O ynsee dou dty 'lattyssyn.
PSA.119.65	O HIARN, t'ou er ghellal dy graysoil rish dty harvaant:
PSA.119.65	cordail rish dty ghoo.
PSA.119.66	O ynsee dou toiggal as tushtey firrinagh:
PSA.119.66	son ta mee er chredjal dty annaghyn.
PSA.119.67	Roish my row mee seaghnit, hie mee er‐shaghryn:
PSA.119.67	agh nish ta mee er vreayll dty ghoo.
PSA.119.68	T'ou uss mie as graysoil:
PSA.119.68	O ynsee dou dty 'lattyssyn.
PSA.119.69	Ta ny mooaralee er droggal breg orrym:
PSA.119.69	agh freill‐yms dt'annaghyn lesh ooilley my chree.
PSA.119.70	Ta'n cree oc cha roauyr as saill:
PSA.119.70	agh ta my haitnys er ve ayns dty leigh.
PSA.119.71	S'mie te er my hon dy row mee ayns seaghyn:
PSA.119.71	dy voddym gynsaghey dty 'lattyssyn.
PSA.119.72	Ta leigh dty veeal ny smoo dy voggey dou:
PSA.119.72	na millaghyn dy airh as argid.
PSA.119.73	TA dty laueyn er my chroo as er my chummey:
PSA.119.73	O cur dou tushtey, dy voddym gynsaghey dty annaghyn.
PSA.119.74	Bee adsyn ta goaill aggle royd, gennal tra hee ad mee:
PSA.119.74	er‐yn‐oyr dy vel mee er choyrt my hreishteil ayns dty ghoo.
PSA.119.75	Ta fys aym, O Hiarn, dy vel dty vriwnyssyn cairagh:
PSA.119.75	as dy vel oo ayns eer ynrickys er choyrt seaghyn orrym.
PSA.119.76	O lhig da dty chenjallys vyghinagh ve my gherjagh:
PSA.119.76	cordail rish dty ghoo da dty harvaant.
PSA.119.77	O lhig da dty vyghinyn graihagh cheet hym's, dy voddym 've bio:
PSA.119.77	son ta my voggey ayns dty leigh.
PSA.119.78	Lhig da ny mooaralee ve coodit lesh nearey, son t'ad dy olkyssagh goll mygeayrt dy my stroie:
PSA.119.78	agh neem's smooinaghtyn dy dowin er dty annaghyn.
PSA.119.79	Lhig dauesyn ta goaill aggle royd, as t'er hoiggal dty recortyssyn:
PSA.119.79	v'er nyn jyndaa hyms.
PSA.119.80	O lhig da my chree v'er ny hickyraghey ayns dty 'lattyssyn:
PSA.119.80	nagh bee nearey orrym.
PSA.119.81	TA my annym er ghoaill foddeeaght son dty haualtys:
PSA.119.81	as ta my hreishteil mie er graih dty'ghoo.
PSA.119.82	Ta my hooillyn farkiaght dy jeean son dty ghoo:
PSA.119.82	gra, O cuinn nee oo mish y gherjaghey?
PSA.119.83	Son ta mee shymlit myr crackan ayns y jaagh:
PSA.119.83	ny‐yeih cha vel mee jarrood dty 'lattyssyn.
PSA.119.84	Cre whilleen ta laghyn dty harvaant:
PSA.119.84	cuinn nee oo cooilleen y ghoaill orroosyn ta jannoo tranlaase orrym?
PSA.119.85	Ta'n sleih moyrnagh er chleiy ooigyn er my hon:
PSA.119.85	nagh vel cordail rish dty leigh.
PSA.119.86	Ta ooilley dty annaghyn firrinagh:
PSA.119.86	t'ad jannoo tranlaase orrym dy aggairagh; O bee uss my niart.
PSA.119.87	V'ad faggys er n'yannoo kione orrym er y thalloo:
PSA.119.87	agh cha hreig mee dty annaghyn.
PSA.119.88	O jean mish y vioghey lurg dty chenjallys-ghraihagh:
PSA.119.88	as myr shen freill‐ym recortyssyn dty veeall.
PSA.119.89	O HIARN, ta dty ghoo farraghtyn son dy bragh ayns niau.
PSA.119.90	Ta dty irriney myrgeddin farraghtyn veih sheeloghe gys sheeloghe:
PSA.119.90	t'ou er hoiaghey undin ny hooirey, as te er‐mayrn.
PSA.119.91	T'ad tannaghtyn gys y laa t'ayn jiu cordail rish dty oardagh:
PSA.119.91	son ta dy chooilley nhee dy dty hirveish.
PSA.119.92	Erbe dy row my voggey ayns dty leigh:
PSA.119.92	veign er herraghtyn ayns my heaghyn.
PSA.119.93	Cha jarrood‐ym dty annaghyn dy bragh:
PSA.119.93	son lioroosyn t'ou er my vioghey.
PSA.119.94	Ta mee lhiats; O saue mee:
PSA.119.94	son ta mee er hirrey lurg dty annaghyn.
PSA.119.95	Ren ny mee‐chrauee lhie ayns farkiaght er my hon dy my stroie:
PSA.119.95	agh smooinee‐yms er dty recortyssyn.
PSA.119.96	Ta mee fakin dy vel jerrey er dy chooilley nhee:
PSA.119.96	agh ta dty annaghyn erskyn towse lhean.
PSA.119.97	HIARN, cre'n ghraih t'ayms er dty leigh:
PSA.119.97	fey‐ny‐laa ta mee smooinaghtyn er dy dowin.
PSA.119.98	T'ou uss trooid dty annaghyn er my yannoo ny s'creeney na my noidyn:
PSA.119.98	son t'ad dy kinjagh mârym.
PSA.119.99	Ta ny smoo dy hushtey aym na t'ec my ir‐ynsee:
PSA.119.99	son ayns dty recortyssyn ta mee baarail my smooinaghtyn.
PSA.119.100	Ta mee ny s'creeney na'n chenndeeaght:
PSA.119.100	er‐yn‐oyr dy vel mee freayll dty annaghyn.
PSA.119.101	Ta mee er chummal my chassyn veih dy chooilley ghrogh raad:
PSA.119.101	dy voddin freayll dty ghoo.
PSA.119.102	Cha vel mee er skyrraghtyn veih dty vriwnyssyn:
PSA.119.102	son t'ou dy my ynsaghey.
PSA.119.103	O cre cha millish ta dty ghoan gys my vlass:
PSA.119.103	dy jarroo, ny s'miljey na mill da my veeal!
PSA.119.104	Trooid dty annaghyn ta mee geddyn tushtey:
PSA.119.104	shen‐y‐fa ta dwoaie aym er dy chooilley ghrogh raad.
PSA.119.105	TA dty ghoo londeyr da my chassyn:
PSA.119.105	as soilshey da my chesmadyn.
PSA.119.106	Ta mee er vreearrey, as ta mee dy shickyr kiarit:
PSA.119.106	dy reayll dty vriwnyssyn.
PSA.119.107	Ta mee seaghnit erskyn towse:
PSA.119.107	jean mish y vioghey, O Hiarn, cordail rish dty ghoo.
PSA.119.108	Lhig da ourallyn-arryltagh my veeal uss y wooiys, O Hiarn:
PSA.119.108	as ynsee dou dty vriwnyssyn.
PSA.119.109	Ta m'annym dy kinjagh ayns my laue:
PSA.119.109	ny‐yeih cha vel mee jarrood dty leigh.
PSA.119.110	Ta ny mee‐chrauee er hoiaghey ribbey er my hon:
PSA.119.110	agh ny‐yeih cha jagh mee er‐shaghryn veih dty annaghyn.
PSA.119.111	Dty recortyssyn ta mee er hirrey myr m'eiraght son dy bragh:
PSA.119.111	as cre'n‐fa? t'ad eer boggey my chree.
PSA.119.112	Ta mee er chroymmey my chree dy chooilleeney dty 'lattyssyn dy kinjagh:
PSA.119.112	dy jarroo gys y jerrey.
PSA.119.113	TA dwoaie aym orroosyn ta smooinaghtyn er yn olk:
PSA.119.113	agh shynney lhiam dty leigh.
PSA.119.114	T'ou uss my endeilagh as my choadey:
PSA.119.114	as ta my hreishteil ayns dty ghoo.
PSA.119.115	Ass my enish, shiuish ghrogh‐yantee:
PSA.119.115	freill‐yms annaghyn my Yee.
PSA.119.116	O niartee mee cordail rish dty ghoo, dy voddym 've beayn:
PSA.119.116	as ny lhig dou tuittym giare jeh my hreishteil.
PSA.119.117	Jean uss mish y chummal seose, as beem sauchey; bee my haitnys dy jarroo ayns dty 'lattyssyn.
PSA.119.118	T'ou uss er choyrt fo chosh adsyn ooilley ta cur cooyl rish dty 'lattyssyn:
PSA.119.118	son cha vel ad smooinaghtyn agh er molteyraght.
PSA.119.119	T'ou sheebey ersooyl ooilley mee‐chrauee yn thallooin myr kesh:
PSA.119.119	shen‐y‐fa shynney lhiam dty recortyssyn.
PSA.119.120	Ta my eill er‐creau son aggle jeeds:
PSA.119.120	as ta mee fo atchim dty vriwnyssyn.
PSA.119.121	TA mee dellal ayns y chooish ta lowal as jeeragh:
PSA.119.121	O ny faag mee fo pooar my hranlaasee.
PSA.119.122	Cur er dty harvaant dy ghoaill taitnys ayns shen ny ta mie:
PSA.119.122	nagh jean ny mooaralee veg yn aggair dou.
PSA.119.123	Ta my hoilshey er vailleil lesh jeeaghyn son dty lhaynt:
PSA.119.123	as son goo dty chairys.
PSA.119.124	O dell rish dty harvaant cordail rish dty vyghin ghraihagh:
PSA.119.124	as ynsee dou dty 'lattyssyn.
PSA.119.125	Ta mish dty harvaant; O cur dou tushtey:
PSA.119.125	dy voddym toiggal dty 'lattyssyn.
PSA.119.126	Te traa dhyt, Hiarn, dy hroggal dty laue:
PSA.119.126	son t'ad er choyrt naardey dty leigh.
PSA.119.127	Son shynney lhiam dty annaghyn:
PSA.119.127	erskyn airh as claghyn costal.
PSA.119.128	Shen‐y‐fa ta mee cummal jeeragh ayns ooilley dty annaghyn:
PSA.119.128	agh son raaidyn cammey ta slane dwoaie aym orroo ooilley.
PSA.119.129	TA dty recortyssyn yindyssagh:
PSA.119.129	shen‐y‐fa ta m'annym dy reayll ad.
PSA.119.130	Tra ta dty ghoo goll magh:
PSA.119.130	te coyrt soilshey as creenaght da'n vooinjer ôney.
PSA.119.131	Doshil mee my veeal, as ghow mee ennal:
PSA.119.131	son ta my haitnys ayns dty annaghyn.
PSA.119.132	O jeeagh orrym, as bee myghinagh dou:
PSA.119.132	myr boallagh oo jannoo roosyn ta graihagh er dty Ennym.
PSA.119.133	Jean my chesmadyn y leeideil ayns dty ghoo:
PSA.119.133	as myr shen cha vow mee‐chraueeaght erbee barriaght orrym.
PSA.119.134	O livrey mee veih tranlaase drogh gheiney:
PSA.119.134	as myr shen freill‐ym dty annaghyn.
PSA.119.135	Lhig da dt'eddin soilshean er dty harvaant:
PSA.119.135	as ynsee dou dty 'lattyssyn.
PSA.119.136	Ta my hooillyn shilley lesh jeir:
PSA.119.136	er‐yn‐oyr nagh vel deiney freayll dty leigh.
PSA.119.137	T'OU uss cairagh, O Hiarn:
PSA.119.137	as ynrick ta dty vriwnyssyn.
PSA.119.138	Ny recortyssyn t'ou uss er n'oardaghey:
PSA.119.138	t'ad erskyn towse cairagh as firrinagh.
PSA.119.139	Ta my ghraih jeean er my choyrt eer naardey:
PSA.119.139	son dy vel my noidyn er yarrood dty ghoan.
PSA.119.140	Ta dty ghoo's er ny phrowal gys y chooid sodjey:
PSA.119.140	as ta graih ec dty harvaant er.
PSA.119.141	Ta mee fardalagh, as beg er ny hoiaghey jeem:
PSA.119.141	ny‐yeih cha vel mee jarrood dty annaghyn.
PSA.119.142	Ta'n chairys ayds cairys dy bragh farraghtyn:
PSA.119.142	as dty leigh yn irriney.
PSA.119.143	Ta seaghyn as trimshey er ghoaill greme orrym:
PSA.119.143	ny‐yeih ta my haitnys ayns dty annaghyn.
PSA.119.144	Ta cairys dty recortyssyn dy bragh farraghtyn:
PSA.119.144	O giall dou tushtey, as beem bio.
PSA.119.145	TA mee geamagh lesh ooilley my chree:
PSA.119.145	eaisht rhym, O Hiarn, freill‐ym dty 'lattyssyn.
PSA.119.146	Hoods, dy feer, ta mee geamagh:
PSA.119.146	cooin lhiam, as freill‐ym dty recortyssyn.
PSA.119.147	Ec brishey'n laa ta mee geamagh hoods:
PSA.119.147	son ayns dty ghoo ta my hreishteil.
PSA.119.148	Ta my hooillyn dooisht roish arrey ny hoie:
PSA.119.148	dy voddym my hraa 'vaarail ayns dty ghoan.
PSA.119.149	Clasht rish my choraa, O Hiarn, cordail rish dty chenjallys‐ghraihagh:
PSA.119.149	cur bree aynym myr boallagh oo.
PSA.119.150	T'ad tayrn er‐gerrey ta dy goanlyssagh jannoo tranlaase orrym:
PSA.119.150	as t'ad foddey veih dty leigh.
PSA.119.151	Bee uss er‐gerrey ec laue, O Hiarn:
PSA.119.151	son ta ooilley dty annaghyn firrinagh.
PSA.119.152	Mychione dt'annaghyn, ta fys aym foddey er dy henney:
PSA.119.152	dy vel oo er hoiaghey ad er undin shickyr son dy bragh.
PSA.119.153	O SMOOINEE er my arkys, as livrey mee:
PSA.119.153	son cha vel mee jarrood dty leigh.
PSA.119.154	Gow my chooish ayns laue as livrey mee:
PSA.119.154	jean mee y vioghey cordail rish dty ghoo.
PSA.119.155	Ta slaynt foddey voish ny mee‐chrauee:
PSA.119.155	son cha vel ad cur geill da dty 'lattyssyn.
PSA.119.156	S'mooar ta dty vyghin, O Hiarn:
PSA.119.156	jeau mee y vioghey myr boallagh oo.
PSA.119.157	Shimmey adsyn ta dy my voirey as jannoo tranlaase orrym:
PSA.119.157	ny‐yeih cha vel mish goll dy lhiattee voish dty recortyssyn.
PSA.119.158	Te trimshey dou dy akin ny drogh‐yantee:
PSA.119.158	son nagh vel ad freayll dty leigh.
PSA.119.159	Smooinee, O Hiarn, kys shynney lhiam dt'annaghyn:
PSA.119.159	O jean mish y vioghey cordail rish dty chenjallys‐ghraihagh.
PSA.119.160	Ta dty ghoo's firrinagh er dy rieau:
PSA.119.160	ta ooilley briwnyssyn dty chairys farraghtyn son dy bragh.
PSA.119.161	TA princeyn er n'yannoo tranlaase orrym gyn oyr:
PSA.119.161	agh ta my chree shassoo ayns aggle jeh dty ghoo.
PSA.119.162	Ta wheesh dy voggey aym jeh dty ghoo:
PSA.119.162	as t'ec fer ta cosney mooarane spooilley.
PSA.119.163	Er son breagyn, ta feoh as dwoaie aym orroo:
PSA.119.163	agh shynney lhiam dty leigh.
PSA.119.164	Shiaght keayrtyn 'sy laa ta mee dy dty voylley:
PSA.119.164	er graih dty vriwnyssyn cairagh.
PSA.119.165	S'mooar ta'n shee t'ocsyn ta graihagh er dty leigh:
PSA.119.165	as cha der nhee erbee orroo eh y hreigeil.
PSA.119.166	Hiarn, ta mee er yeeaghyn son dty haualtys slayntoil:
PSA.119.166	as er n'yannoo lurg dty annaghyn.
PSA.119.167	Ta m'annym er vreayll dty recortyssyn:
PSA.119.167	as er choyrt graih erskyn-towse daue.
PSA.119.168	Ta mee er vreayll dt'annaghyn as dty recortyssyn:
PSA.119.168	son ta ooilley my raaidyn kiongoyrt rhyt.
PSA.119.169	LHIG da my accan cheet kiongoyrt rhyt, O Hiarn:
PSA.119.169	cur dou tushtey cordail rish dty ghoo.
PSA.119.170	Lhig da my aghin cheet gys dt'enish:
PSA.119.170	livrey mee cordail rish dty ghoo.
PSA.119.171	Nee my veillyn fockley magh dty voylley:
PSA.119.171	tra t'ou er m'ynsaghey ayns dty 'lattyssyn:
PSA.119.172	Dy jarroo nee my hengey's arrane y ghoaill jeh dty ghoo:
PSA.119.172	son ta ooilley dt'annaghyn cairagh.
PSA.119.173	Lhig da dty laue cooney lhiam:
PSA.119.173	son ta mee er ghoaill dty annaghyn myr reih.
PSA.119.174	Ghow mee foddeeaght son dty haualtys slayntoil, O Hiarn:
PSA.119.174	as ayns dty leigh ta my haitnys.
PSA.119.175	O lhig da m'annym 've bio, as nee eh uss y voylley:
PSA.119.175	as nee dty vriwnyssyn cooney lhiam.
PSA.119.176	Ta mee er n'gholl er‐shaghryn myr keyrrey chailjey.
PSA.119.176	O cur lhiat thie dty harvaant; son cha vel mee jarrood dty annaghyn.
PSA.120.1	TRA va mee ayns seaghyn deie mee gys y Chiarn:
PSA.120.1	as ren eh m'y chlashtyn.
PSA.120.2	Livrey m'annym's, O Hiarn, veih meillyn breagagh:
PSA.120.2	as veih chengey molteyragh.
PSA.120.3	Cre'n leagh vees er ny choyrt ny er ny yannoo dhyts, O hengey oalsey:
PSA.120.3	dy jarroo sideyn lajer as geyre lesh smarageyn jiarg loshtee.
PSA.120.4	Smerg dou dy vel mee eginit dy chummal marish Mesech:
PSA.120.4	as dy vel my ynnyd‐vaghee mastey cabbaneyn Kedar!
PSA.120.5	Ta m'annym's er chummal foddey ny‐vud ocsyn:
PSA.120.5	ta nyn noidyn da shee.
PSA.120.6	Ta mee streeu son shee, agh cha vel mee ny‐sleaie loayrt roosyn jeh shen:
PSA.120.6	nagh vel ad jannoo ad hene aarloo gys caggey.
PSA.121.1	TROGG‐YM seose my hooillyn gys ny croink:
PSA.121.1	vouesyn ta my chooney cheet.
PSA.121.2	Ta my chooney cheet dy feer veih'n Chiarn:
PSA.121.2	t'er chroo niau as thalloo.
PSA.121.3	Cha lhig eh da dty chass dy v'er ny scughey:
PSA.121.3	as cha jean eshyn cadley ta dt'endeil.
PSA.121.4	Cur‐my‐ner, cha jean eshyn ta freayll Israel:
PSA.121.4	saveenagh ny cadley.
PSA.121.5	Ta'n Chiarn hene dt'endeilagh:
PSA.121.5	ta'n Chiarn dty niart er dty laue yesh;
PSA.121.6	Myr shen nagh jean chiass ny greiney oo y lostey 'sy laa:
PSA.121.6	n'yn eayst 'syn oie.
PSA.121.7	Nee'n Chiarn uss y choadey veih dy chooilley olk:
PSA.121.7	dy jarroo eshyn eh nee dt'annym y reayll.
PSA.121.8	Freill‐ee yn Chiarn dty gholl magh as dty heet stiagh:
PSA.121.8	veih'n traa shoh magh er son dy bragh.
PSA.122.1	S'MOOAR va my voggey tra dooyrt ad rhym:
PSA.122.1	Nee mayd goll gys thie'n Chiarn.
PSA.122.2	Shassee ny cassyn ainyn ayns dty ghiattyn:
PSA.122.2	O Yerusalem.
PSA.122.3	Ta Jerusalem troggit myr ard‐valley ta ec unnaneys ayn hene.
PSA.122.4	Son gys shen ta ny kynneeyn goll seose, dy jarroo kynneeyn y Chiarn:
PSA.122.4	dy ymmyrkey feanish da Israel, dy choyrt booise da Ennym y Chiarn.
PSA.122.5	Son shen y raad ta stoyl y vriwnys:
PSA.122.5	dy jarroo stoyl‐reeoil lught‐thie Ghavid.
PSA.122.6	O guee‐jee son shee Yerusalem:
PSA.122.6	nee adsyn bishaghey ta graihagh ort.
PSA.122.7	Shee dy row cheu‐sthie jeh dty voallaghyn:
PSA.122.7	as sonnys cheu‐sthie jeh dty chooyrtyn.
PSA.122.8	Er graih my vraaraghyn as my heshaghyn dooie:
PSA.122.8	guee‐ym son dty vaynrys.
PSA.122.9	Dy jarroo, son graih chiamble y Chiarn nyn Yee:
PSA.122.9	shir‐ym dy choyrt dty vie er y hoshiaght.
PSA.123.1	HOODS ta mee troggal seose my hooillyn:
PSA.123.1	O uss ta cummal ayns ny niaughyn.
PSA.123.2	Cur‐my‐ner, myr ta sooillyn ny fir‐vooinjerey jeeaghyn gys laue nyn mainshtyr, as myr ta sooillyn yn inney‐veyl gys laue e ben'ainshtyr:
PSA.123.2	dy jarroo myr shen ta ny sooillyn ainyn farkiaght er y Chiarn nyn Yee, derrey nee eh myghin orrin.
PSA.123.3	Jean myghin orrin, O Hiarn, jean myghin orrin:
PSA.123.3	son cha vel veg eddyr dy hoiaghey j'in.
PSA.123.4	Ta nyn annym lhieent lesh oltooan craidoilagh ny berchee:
PSA.123.4	as lesh goanlys ny mooaralee.
PSA.124.1	ER‐be dy row yn Chiarn hene er nyn lieh, foddee Israel nish gra:
PSA.124.1	er‐be dy row yn Chiarn hene er nyn lieh, tra dirree sleih seose nyn oi;
PSA.124.2	Veagh ad er nyn sluggey sheese bio:
PSA.124.2	tra v'ad cha eulyssagh ayns corree rooin.
PSA.124.3	Veagh ny ushtaghyn, dy feer, er vaih shin:
PSA.124.3	as veagh y thooilley er n'gholl harrish nyn annym.
PSA.124.4	Veagh ushtaghyn dowin ny mooaralee:
PSA.124.4	er n'gholl eer harrish nyn anmeenyn.
PSA.124.5	Agh moylley dy row gys y Chiarn:
PSA.124.5	nagh vel er livrey shin seose son spooilley da ny feeacklyn oc.
PSA.124.6	Ta'n annym ain er scapail, dy jarroo myr ushag ass ribbey yn shelgeyr:
PSA.124.6	ta'n ribbey er ny vrishey, as ta shin er nyn livrey.
PSA.124.7	Ta'n cooney ainyn shassoo ayns Ennym y Chiarn:
PSA.124.7	ta er chroo niau as thalloo.
PSA.125.1	BEE adsyn ta coyrt nyn dreishteil ayns y Chiarn, dy jarroo myr cronk Sion:
PSA.125.1	nagh vod v'er ny scughey, agh ta shassoo shickyr er son dy bragh.
PSA.125.2	Myr ta ny croink soit dy cruinn mygeayrt Jerusalem:
PSA.125.2	dy jarroo myr shen ta'n Chiarn mygeayrt e phobble, veih'n traa shoh magh er son dy bragh.
PSA.125.3	Son cha jig lorg ny mee‐chrauee er cronney yn vooinjer chairal:
PSA.125.3	son nagh der y sleih cairal nyn laue gys olkys.
PSA.125.4	Jean mie, O Hiarn:
PSA.125.4	dauesyn ta mie as firrinagh ayns cree.
PSA.125.5	Er son nyn lheid as ta chyndaa reesht gys yn olkys oc hene:
PSA.125.5	leeid-ee yn Chiarn ad magh marish ny drogh‐yantee; agh bee shee er Israel.
PSA.126.1	TRA hug y Chiarn chyndaa da cappeeys Sion:
PSA.126.1	eisht va shin goll rish sleih va dreamal.
PSA.126.2	Eisht va nyn meeall lhieent lesh gennallys:
PSA.126.2	as y chengey ain lesh boggey.
PSA.126.3	Shen y traa dooyrt ad mastey ny ashoonee:
PSA.126.3	Ta'n Chiarn er n'yannoo reddyn mooarey er ny son oc.
PSA.126.4	Ta'n Chiarn, dy-feer, er n'yannoo hannah reddyn yindyssagh er nyn son:
PSA.126.4	jeu ta shin goaill boggey.
PSA.126.5	Cur chyndaa da'n chappeeys ain, O Hiarn:
PSA.126.5	myr da ny awinyn ayns y jiass.
PSA.126.6	Adsyn ta cuirr ayns jeir:
PSA.126.6	nee ad buinn ayns boggey.
PSA.126.7	Eshyn ta nish goll er e hoshiaght keayney, as ta cuirr rass mie:
PSA.126.7	hig eh reesht dyn dooyt lesh gennallys, as ver eh lesh e vunneeyn mârish.
PSA.127.1	MANNAGH vel y Chiarn troggal y thie ta'n obbyr oc ayns fardail ta dy hroggal eh.
PSA.127.2	Mannagh vel y Chiarn freayll yn ard‐valley:
PSA.127.2	ta'n arreyder dooisht ayns fardail.
PSA.127.3	Cha vel eh agh obbyr caillit dy vel shiu ayns siyr dy irree dy moghey, as cha anmagh goaill fea, as gee yn arran dy imnea:
PSA.127.3	son shen myr t'eh coyrt cadley dauesyn shinney lesh.
PSA.127.4	Cur‐jee my‐ner, cloan as mess y vrein:
PSA.127.4	t'ad eiraght as gioot ta cheet veih'n Chiarn.
PSA.127.5	Myr ta sideyn ayns laue yn dooinney lajer:
PSA.127.5	eer myr shen ta'n chloan aegey.
PSA.127.6	S'maynrey yn dooinney ta'n whiver echey lane jeu:
PSA.127.6	cha bee nearey orroo tra t'ad coyrt eddin da nyn noidyn ayns y ghiat.
PSA.128.1	BANNIT t'adsyn ooilley ta goaill aggle roish y Chiarn:
PSA.128.1	as ta gimmeeaght ayns e raaidyn.
PSA.128.2	Son nee oo gee jeh laboraght dty laueyn:
PSA.128.2	O s'mie t'ou, as s'maynrey vees oo.
PSA.128.3	Bee dty ven myr y billey‐feeyney messoil, er voallaghyn dty hie;
PSA.128.4	Dty chloan goll‐rish ny banglaneyn‐olive:
PSA.128.4	mygeayrt‐y‐mish dty voayrd.
PSA.128.5	Cur‐my‐ner, myr shoh vees y dooinney bannit:
PSA.128.5	ta goaill aggle roish y Chiarn.
PSA.128.6	Nee yn Chiarn magh ass Sion myr shen oo y vannaghey:
PSA.128.6	dy vaik oo Jerusalem ayns maynrys ooilley laghyn dty vea;
PSA.128.7	Dy jarroo, dy vaik oo cloan dty chlienney:
PSA.128.7	as shee er Israel.
PSA.129.1	SHIMMEY keayrt t'ad er chaggey m'oi veih m'aegid:
PSA.129.1	foddee Israel nish gra;
PSA.129.2	Dy jarroo, shimmey keayrt t'ad er n'yannoo tranlaase orrym veih m'aegid derrey nish:
PSA.129.2	agh cha vel ad er chosney orrym.
PSA.129.3	Ta ny errooyn er hraaue er my ghreeym:
PSA.129.3	as er n'yannoo creaghyn liauyrey.
PSA.129.4	Agh ta'n Chiarn cairagh:
PSA.129.4	er vrishey ribbaghyn ny mee‐chrauee dy peeshyn.
PSA.129.5	Lhig dauesyn v'er nyn goyrt gys nearey as er nyn gastey:
PSA.129.5	whilleen as ta ayns drogh aigney gys Sion.
PSA.129.6	Dy jarroo, lhig daue 've myr y faiyr gaase er mullagh y thie:
PSA.129.6	ta fioghey roish my te slane er n'aase;
PSA.129.7	Lesh cha vel y beaynnee lhieeney e laue:
PSA.129.7	ny eshyn ta kiangley ny bunneeyn e oghrish;
PSA.129.8	Myr shen nagh vel adsyn ta goll shaghey wheesh as gra, Dy vannee yn Chiarn diu:
PSA.129.8	aigh mie diu ayns Ennym y Chiarn.
PSA.130.1	VEIH'N diunid ta mee er n'eamagh hoods, O Hiarn:
PSA.130.1	Hiarn, clasht rish my choraa.
PSA.130.2	O lhig da dty chleayshyn geill y choyrt:
PSA.130.2	da coraa my accan.
PSA.130.3	My vees uss, Hiarn, geyre dy ghoaill tastey jeh nyn shaghrynys:
PSA.130.3	O Hiarn, quoi oddyss shassoo fo?
PSA.130.4	Agh mayrts ta myghin:
PSA.130.4	shen‐y‐fa bee aggle er ny ghoaill royd.
PSA.130.5	Ta mee jeeaghyn son y Chiarn, ta m'annym farkiaght er e hon:
PSA.130.5	ayns e ghoo ta my hreishteil.
PSA.130.6	Ta my chree chea gys y Chiarn:
PSA.130.6	roish arrey yn voghrey, ta mee gra, roish arrey yn voghrey.
PSA.130.7	O Israel, cur dty hreishteil ayns y Chiarn, son marish y Chiarn ta myghin:
PSA.130.7	as mârishyn ta livrey‐ys niartal.
PSA.130.8	As livrey‐ee eh Israel:
PSA.130.8	veih ooilley e pheccaghyn.
PSA.131.1	HIARN, cha vel mee ardaignagh:
PSA.131.1	cha vel aym shilley mooaralagh.
PSA.131.2	Cha vel mee goaill orrym dy loayrt jeh cooishyn mooarey:
PSA.131.2	ta erskyn roshtyn my hushtey.
PSA.131.3	Agh ta mee ginjillaghey m'annym, as freayll eh fo smaght, myr lhiannoo t'er ny harbaa veih e voir:
PSA.131.3	dy jarroo ta my annym myr lhiannoo charbaait.
PSA.131.4	O Israel, cur dty hreisht ayns y Chiarn:
PSA.131.4	veih'n traa shoh magh er son dy bragh.
PSA.132.1	HIARN, cooinee er David:
PSA.132.1	as ooilley e heaghyn.
PSA.132.2	Kys ren eh breearrey gys y Chiarn:
PSA.132.2	as gialdyn casherick y yannoo da Jee Ooilley‐niartal Yacob.
PSA.132.3	Cha jig‐yms fo clea my hie:
PSA.132.3	chamoo hem seose gys my lhiabbee;
PSA.132.4	Cha derym cadley da my hooillyn, ny saveenagh da ferrooghyn my hooill:
PSA.132.4	ny cuishlinyn my ching dy ghoaill veg y fea;
PSA.132.5	Derrey yioym magh boayl son chiamble y Chiarn:
PSA.132.5	ynnyd‐vaghee son Jee niartal Yacob.
PSA.132.6	Cur‐my‐ner, cheayll shin jeh ec Ephrata:
PSA.132.6	as hooar shin eh ayns y cheyll.
PSA.132.7	Hem mayd stiagh ayns y chabbane‐agglish echeysyn:
PSA.132.7	as tuittee mayd injil er nyn ghlioonyn kiongoyrt rish stoyl e choshey.
PSA.132.8	Trog ort, O Hiarn, gys ynnyd dt'ea:
PSA.132.8	uss, as arg dty niart.
PSA.132.9	Lhig da dty haggyrtyn 've coamrit lesh cairys:
PSA.132.9	as lhig da dty nooghyn kiaulleeaght 'yannoo lesh boggey.
PSA.132.10	Er graih dty harvaant Ghavid:
PSA.132.10	ny chyndaa ersooyl eddin dty Er ooillit.
PSA.132.11	Ta'n Chiarn er n'yannoo breearrey firrinagh da David:
PSA.132.11	as cha jed eh n'oi;
PSA.132.12	Jeh mess dty chorp:
PSA.132.12	neem's soiaghey er dty stoyl‐reeoil.
PSA.132.13	My nee dty chloan freayll my chonaant as my recortyssyn neem's gynsaghey daue:
PSA.132.13	nee'n chloan ocsyn myrgeddin soie er dty stoyl‐reeoil er son dy bragh.
PSA.132.14	Son ta'n Chiarn er ghoaill Sion myr reih dy ve ynnyd‐vaghee da hene:
PSA.132.14	t'eh er ghoaill taitnys aynjee.
PSA.132.15	Shoh'n raad veem ec fea son dy bragh:
PSA.132.15	ayns shoh neem cummal, son ta mee goaill boggey ayn.
PSA.132.16	Neem yn beaghey eck y vannaghey lesh bishagh:
PSA.132.16	as neem ny boghtyn eck y yannoo magh lesh arran.
PSA.132.17	Ny saggyrtyn eck neem y choamrey lesh slaynt:
PSA.132.17	as gowee ny nooghyn eck boggey lesh arraneyn‐moyllee.
PSA.132.18	Shen y raad verym er niart Ghavid dy vlaaghey:
PSA.132.18	ta mee er n'oardaghey londeyr son my Er‐ooillit.
PSA.132.19	Er son e noidyn, neem adsyn y choodaghey lesh nearey:
PSA.132.19	agh er hene nee'n attey echey cur magh blaa.
PSA.133.1	CUR‐JEE my‐ner, cre cha mie as eunyssagh te:
PSA.133.1	vraaraghyn, dy vaghey cooidjagh ayns unnaneys.
PSA.133.2	Te goll‐rish yn ooill millish er y chione, roie sheese er yn aasaag:
PSA.133.2	dy jarroo er faasaag Aaron, as ren shilley sheese gys rumbyllyn e choamrey.
PSA.133.3	Casley rish druight Hermon:
PSA.133.3	huitt sheese er cronk Sion.
PSA.133.4	Son ayns shen ghiall y Chiarn e vannaght:
PSA.133.4	as bea er son dy bragh.
PSA.134.1	CUR‐JEE my‐ner nish, moylley‐jee yn Chiarn:
PSA.134.1	ooilley shiuish sharvaantyn y Chiarn;
PSA.134.2	Shiuish ta 'syn oie shassoo (
PSA.134.2	dy jarroo ayns cooyrtyn thie yn Jee ain.
PSA.134.3	Trog‐jee seose nyn laueyn ayns yn ynnyd casherick:
PSA.134.3	as cur‐jee moylley da'n Chiarn.
PSA.134.4	Dy jean y Chiarn, chroo niau as thalloo:
PSA.134.4	bannaght y choyrt dhyts veih Sion.
PSA.135.1	O MOYLLEY‐JEE yn Chiarn, cur‐jee ard‐voylley da Ennym y Chiarn:
PSA.135.1	jean‐jee eh y voylley, O shiuish shirveishee yn Chiarn;
PSA.135.2	Shiuish ta shassoo ayns thie yn Chiarn:
PSA.135.2	ayns cooyrtyn thie yn Jee ain.
PSA.135.3	O moylley‐jee yn Chiarn, son ta'n Chiarn graysoil:
PSA.135.3	O trog‐jee arraneyn‐moyllee gys yn Ennym echey, son te eunyssagh.
PSA.135.4	As cre'n‐oyr? ta'n Chiarn er reih Jacob da hene:
PSA.135.4	as Israel son e eiraght hene.
PSA.135.5	Son ta fys aym dy vel y Chiarn mooar:
PSA.135.5	as dy vel y Chiarn ainyn erskyn dy chooilley Yee.
PSA.135.6	Cre erbee s'gooidsave lesh y Chiarn, shen ren eh ayns niau, as er y thalloo:
PSA.135.6	ayns yn aarkey, as ayns ooilley ny diunidyn mooarey.
PSA.135.7	T'eh cur magh ny bodjallyn veih ardjyn sodjey magh y theihll:
PSA.135.7	as cur magh ny tendreilyn taarnee lesh y fliaghey, tayrn ny geayghyn magh ass e hashtaghyn.
PSA.135.8	Woaill eh yn chied-er-ny-ruggey ayns cheer Egypt:
PSA.135.8	chammah dy gheiney as maase.
PSA.135.9	T'eh er hoilshaghey cowraghyn as yindyssyn ayns y vean ayds, O heer Egypt:
PSA.135.9	er Pharaoh as ooilley e vooinjer.
PSA.135.10	Woaillee eh ymmodee ashoonyn:
PSA.135.10	as stroie eh reeaghyn niartal.
PSA.135.11	Sehon ree ny Amoriteyn, as Og ree Vasan:
PSA.135.11	as ooilley reeriaghtyn Chanaan;
PSA.135.12	As hug eh yn cheer oc dy ve son eiraght:
PSA.135.12	dy jarroo son eiraght da Israel e phobble.
PSA.135.13	Ta dt'ennym, O Hiarn, farraghtyn son dy bragh:
PSA.135.13	as dty imraa myrgeddin, O Hiarn, veih sheeloghe gys sheeloghe.
PSA.135.14	Son gowee yn Chiarn cooilleeney son e phobble:
PSA.135.14	as bee eh graysoil da e harvaantyn.
PSA.135.15	Er son jallooyn ny ashoonyn, cha vel ad agh argid as airh:
PSA.135.15	obbyr laueyn deiney.
PSA.135.16	Ta beill oc, as cha vel ad loayrt:
PSA.135.16	ta sooillyn oc, agh cha vel ad fakin;
PSA.135.17	Ta cleayshyn oc, agh cha vel ad clashtyn:
PSA.135.17	chamoo ta veg yn ennal ayns nyn meeal.
PSA.135.18	T'adsyn ta jannoo ad casley roo:
PSA.135.18	as myr shen t'adsyn ooilley ta cur nyn dreishteil ayndoo.
PSA.135.19	Moylley‐jee yn Chiarn, shiuish hie Israel:
PSA.135.19	moylley‐jee yn Chiarn, shiuish hie Aaron.
PSA.135.20	Moylley‐jee yn Chiarn, shiuish hie Levi; shiuish ta goaill aggle roish y Chiarn, bannee‐jee yn Chiarn.
PSA.135.21	Bannit dy row yn Chiarn veih Sion:
PSA.135.21	ta cummal ec Jerusalem.
PSA.136.1	O CUR‐JEE booise da'n Chiarn, son t'eh graysoil:
PSA.136.1	as ta e vyghin farraghtyn son dy bragh.
PSA.136.2	O cur‐jee booise da Jee dy chooilley Yee:
PSA.136.2	son ta e vyghin farraghtyn son dy bragh.
PSA.136.3	O cur‐jee booise da Chiarn dy chooilley hiarn:
PSA.136.3	son ta e vyghin farraghtyn son dy bragh.
PSA.136.4	Ta ny lomarcan jannoo yindyssyn mooarey:
PSA.136.4	son ta e vyghin farraghtyn son dy bragh.
PSA.136.5	Ta liorish e chreenaght erskyn‐earroo er chroo ny niaughyn:
PSA.136.5	son ta e vyghin farraghtyn son dy bragh.
PSA.136.6	Ren sheeyney magh yn thalloo erskyn ny ushtaghyn:
PSA.136.6	son ta e vyghin farraghtyn son dy bragh.
PSA.136.7	Ren soilshaghyn mooarey y chroo:
PSA.136.7	son ta e vyghyn farraghtyn son dy bragh;
PSA.136.8	Yn ghrian dy reill y laa:
PSA.136.8	son ta e vyghin farraghtyn son dy bragh;
PSA.136.9	Yn eayst as ny rollageyn dy reill yn oie:
PSA.136.9	son ta e vyghin farraghtyn son dy bragh.
PSA.136.10	Ren Egypt as yn chied er-ny-ruggey oc y woalley:
PSA.136.10	son ta e vyghin farraghtyn son dy bragh;
PSA.136.11	As hug lesh Israel magh veih ny mast' oc:
PSA.136.11	son ta e vyghin farraghtyn son dy bragh;
PSA.136.12	Lesh laue niartal as roih sheeynit magh:
PSA.136.12	son ta e vyghin farraghtyn son dy bragh.
PSA.136.13	Ren y faarkey Jiarg y rheynn ayns daa ayrn:
PSA.136.13	son ta e vyghin farraghtyn son dy bragh;
PSA.136.14	As ren Israel y leeideil trooid y vean echey:
PSA.136.14	son ta e vyghin farraghtyn son dy bragh.
PSA.136.15	Agh er son Pharaoh as e heshaght‐chaggee, ren eh adsyn y stroie ayns yn aarkey Jiarg:
PSA.136.15	son ta e vyghin farraghtyn son dy bragh.
PSA.136.16	Ren e phobble hene y leeideil trooid yn aasagh:
PSA.136.16	son ta e vyghin farraghtyn son dy bragh.
PSA.136.17	Ren reeaghyn pooral y woalley:
PSA.136.17	son ta e vyghin farraghtyn son dy bragh;
PSA.136.18	As ren stroie reeaghyn niartal:
PSA.136.18	son ta e vyghin farraghtyn son dy bragh;
PSA.136.19	Sehon ree ny Amoriteyn:
PSA.136.19	son ta e vyghin farraghtyn son dy bragh.
PSA.136.20	As Og ree Vasan:
PSA.136.20	son ta e vyghin farraghtyn son dy bragh;
PSA.136.21	As hug ersooyl yn cheer oc son eiraght:
PSA.136.21	son ta e vyghin farraghtyn son dy bragh;
PSA.136.22	Dy jarroo son eiraght da Israel e harvaant:
PSA.136.22	son ta e vyghin farraghtyn son dy bragh.
PSA.136.23	Ren cooinaghtyn orrin tra va shin ayns seaghyn:
PSA.136.23	son ta e vyghin farraghtyn son dy bragh.
PSA.136.24	As ta er livrey shin veih nyn noidyn:
PSA.136.24	son ta e vyghin farraghtyn son dy bragh.
PSA.136.25	Ta coyrt beaghey da dy chooilley eill:
PSA.136.25	son ta e vyghin farraghtyn son dy bragh.
PSA.136.26	O cur‐jee booise da Jee ny niaughyn:
PSA.136.26	son ta e vyghin farraghtyn son dy bragh.
PSA.136.27	O cur‐jee booise da'n Chiarn dy hiarnyn:
PSA.136.27	son ta e vyghin farraghtyn son dy bragh.
PSA.137.1	LIORISH awinyn Vabylon hoie shin sheese as cheayn shin:
PSA.137.1	tra ren shin smooinaghtyn orts, O Sion.
PSA.137.2	Er son ny claasaghyn ain, hrogh shin ad seose:
PSA.137.2	er ny biljyn ta ayns shen.
PSA.137.3	Son adsyn ren shin y leeideil ayns cappeeys, hir ad orrin arrane, as bingys ayns nyn drimshey:
PSA.137.3	Gow‐jee dooin unnane dy arraneyn Sion.
PSA.137.4	Kys oddys mayd arrane y Chiarn y ghoaill:
PSA.137.4	ayns cheer yoarree?
PSA.137.5	My yarrood‐yms uss O Yerusalem:
PSA.137.5	lhig my laue yesh jarrood e schlei.
PSA.137.6	Mannagh gooin‐yms orts, lhig da my hengey lhiantyn gys druntyn my veeal:
PSA.137.6	dy jarroo, mannagh vel mee soiaghey jeh Jerusalem erskyn dy chooilley voggey elley.
PSA.137.7	Cooinee er cloan Edom, O Hiarn, ayns laa Yerusalem:
PSA.137.7	kys dooyrt ad, Sheese lesh, sheese lesh, corrym rish y thalloo.
PSA.137.8	O inneen Vabylon, kiarit son toyrt‐mow:
PSA.137.8	s'maynrey vees y dooinney nee uss y chooilleeney myr t'ou er hirveish shinyn.
PSA.137.9	Bannit vees eshyn ghoys dty chloan:
PSA.137.9	as hilgys ad noi ny claghyn.
PSA.138.1	VERYM booise dhyt, O Hiarn, lesh ooilley my chree:
PSA.138.1	dy jarroo fenish ny ainleyn goym arraneyn‐moyllee hoods.
PSA.138.2	Neem ooashley 'choyrt kiongoyrt rish dty hiamble casherick, as dt'ennym y voylley, er coontey dty chenjallys‐ghraihagh as dt'ynrickys:
PSA.138.2	son t'ou er ghloyraghey dt'Ennym as dty Ghoo erskyn dy chooilley nhee.
PSA.138.3	Tra deie mee ort, ren oo m'y chlashtyn:
PSA.138.3	as m'annym y choamrey lesh mooarane niart.
PSA.138.4	Nee ooilley reeaghyn y thallooin uss y voylley, O Hiarn:
PSA.138.4	son t'ad er chlashtyn goan dty veeall;
PSA.138.5	Dy-jarroo, gow‐ee ad arraneyn ayns raaidyn y Chiarn:
PSA.138.5	Dy vel gloyr y Chiarn mooar.
PSA.138.6	Son ga dy vel y Chiarn ard, ny‐yeih t'eh coyrt tastey da'n sleih imlee:
PSA.138.6	agh er son ny mooaralee t'eh jeeaghyn orroo foddey veih.
PSA.138.7	Ga dy vel mee shooyll ayns mean seaghyn, ny‐yeih nee oo m'y ooraghey:
PSA.138.7	sheeyn‐ee oo magh dty laue er eulys my noidyn, as nee dty laue yesh mish y hauail.
PSA.138.8	Nee'n Chiarn e chenjallys‐ghraihagh y yannoo mie dooys:
PSA.138.8	ta dty vyghin, O Hiarn, farraghtyn son dy bragh:
PSA.138.8	ny jean beg y hoiaghey eisht jeh obbyr dty laueyn hene.
PSA.139.1	O HIARN, t'ou er my ronsaghey magh, as er my hoiggal:
PSA.139.1	shione dhyts my hoie‐sheese, as my irree‐seose; t'ou toiggal my smooinaghtyn foddey ro‐laue.
PSA.139.2	T'ou uss mygeayrt my chassan, as mygeayrt my lhiabbee:
PSA.139.2	as fakin ooilley my raaidyn.
PSA.139.3	Son cur‐my‐ner, cha vel fockle er my hengey:
PSA.139.3	nagh vel uss, O Hiarn, dy slane toiggal.
PSA.139.4	T'ou uss er my chummey cheu chooylloo, as cheu veealloo:
PSA.139.4	as er choyrt dty laue orrym.
PSA.139.5	Dy hoiggal shoh, te ro yindyssagh as ro-ard er-my-hon:
PSA.139.5	cha voddym roshtyn huggey.
PSA.139.6	C'raad eisht neem chea veih dty Spyrryd:
PSA.139.6	ny c'raad neem cosney veih dt'enish?
PSA.139.7	My hem seose gys niau, t'ou ayns shen:
PSA.139.7	my hem sheese gys niurin, t'ou ayns shen myrgeddin.
PSA.139.8	My ghoym skianyn y voghrey:
PSA.139.8	as tannaghtyn ayns ny ardjyn sodjey magh d'yn aarkey;
PSA.139.9	Dy jarroo ayns shen myrgeddin nee dty laue m'y leeideil:
PSA.139.9	as nee dty laue yesh m'y niartaghey.
PSA.139.10	My jirym, Foddee dy jean y dorraghys m'y choodaghey:
PSA.139.10	eisht bee m'oie er ny hyndaa gys soilshey yn laa.
PSA.139.11	Dy jarroo, cha vel y dorraghys dorraghey mayrts, agh ta'n oie cha sollys as y laa:
PSA.139.11	ta'n dorraghys as y soilshey dhyts co‐laik.
PSA.139.12	Son lhiats my challin:
PSA.139.12	t'ou er my choodaghey ayns brein my vayrey.
PSA.139.13	Verym booise dhyts, son ta mee dy atchimagh as dy yindyssagh er my chroo:
PSA.139.13	mirrillagh ta dty obbraghyn, as s'mie ta m'annym dy hoiggal shen.
PSA.139.14	Cha vel my chraueyn er ny cheiltyn void's:
PSA.139.14	ga dy row mee jeant dy follit, as er my chummey heese er y thalloo.
PSA.139.15	Honnick dty hooillyn yn stoo ayms, tra ve foast gyn cummey:
PSA.139.15	as ayns dty lioar va ooilley my oltyn scruit;
PSA.139.16	Va laa lurg laa er nyn gummey:
PSA.139.16	tra nagh row ad foast er jeet rish.
PSA.139.17	O cre cha deyr ta dty choyrleyn dooys, O Yee:
PSA.139.17	O cre wheesh ta'n symm oc?
PSA.139.18	My hem dy choontey ad, t'ad ny smoo ayns earroo n'yn gheinnagh:
PSA.139.18	tra ta mee doostey ass my chadley, ta mee ayns dt'enish.
PSA.139.19	Nagh jean oo stroie ny drogh‐yantee, O Yee:
PSA.139.19	immee‐jee ass m'enish, shiuish gheiney fuilltagh.
PSA.139.20	Son t'ad loayrt dy mee‐chairagh dt'oi:
PSA.139.20	as ta dty noidyn goaill dt'Ennym ayns fardail.
PSA.139.21	Nagh vel dwoaie aym orroosyn, O Hiarn, ta dwoaie oc orts:
PSA.139.21	as nagh vel mee corree roosyn ta girree magh dt'oi?
PSA.139.22	Dy jarroo ta slane dwoaie aym orroo:
PSA.139.22	myr dy beagh ad my eer noidyn.
PSA.139.23	Prow mee, O Yee, as ronsee grunt my chree:
PSA.139.23	jean m'y hirrey magh, as feysht my smooinaghtyn.
PSA.139.24	Jeeagh my ta mee ayns raad erbee dy olkys:
PSA.139.24	as leeid mee gys raad yn vea dy bragh farraghtyn.
PSA.140.1	LIVREY mee, O Hiarn, veih'n drogh ghooinney:
PSA.140.1	as freill mee veih'n dooinney dewil;
PSA.140.2	Ta smooinaghtyn er olk ayns nyn greeaghyn:
PSA.140.2	as dy kinjagh greesaghey seose anvea.
PSA.140.3	T'ad er slhieu nyn jengaghyn myr ard‐nieu:
PSA.140.3	ta pyshoon yn adder fo nyn meillyn.
PSA.140.4	Freill mee, O Hiarn, veih laueyn ny mee‐chrauee:
PSA.140.4	jean m'y choadey veih ny tranlaasee, ta kiarit dy my hilgey harrish ayns my raaidyn.
PSA.140.5	Ta ny mooaralee er hoiaghey ribbey er my hon, as er skeayley magh lieen dy lhean lesh coyrdyn:
PSA.140.5	dy jarroo t'ad er hoiaghey trappyn ayns my raad.
PSA.140.6	Dooyrt mee rish y Chiarn, She uss my Yee:
PSA.140.6	eaisht rish coraa my phadjeryn, O Hiarn.
PSA.140.7	O Hiarn Yee, uss niart my lhaynt:
PSA.140.7	t'ou er choodaghey my chione ayns laa yn chaggey.
PSA.140.8	Ny lhig da'n dooinney mee‐chrauee cooilleen‐aigney y gheddyn orrym, O Hiarn:
PSA.140.8	ny lhig da ny saaseyn aggairagh echey goaill toshiaght, nagh bee ad ro-voyrnagh.
PSA.140.9	Lhig da olkys nyn meillyn hene tuittym er y chione ocsyn:
PSA.140.9	ta dy my hionney stiagh er dy chooilley heu.
PSA.140.10	Lhig da smarageyn jiarg losht tuittym orroo:
PSA.140.10	lhig daue ve tilgit ayns yn aile, as ayns ny ooigyn dowiney, nagh n'irree ad reesht dy bragh.
PSA.140.11	Cha jig y feanish foalsey er y hoshiaght er y thalloo:
PSA.140.11	nee olk yn dooinney tranlaasagh y helg gys e hoyrt‐mow.
PSA.140.12	Shickyr ta mee dy jean y Chiarn cooilleeney y ghoaill ayns lieh'n voght:
PSA.140.12	as dy gum eh seose cooish yn ymmyrchagh.
PSA.140.13	Ver y dooinney ynrick myrgeddin booise da dty Ennym:
PSA.140.13	as nee'n er‐cairagh tannaghtyn ayns dty hilley.
PSA.141.1	HIARN, ta mee geamagh ort, jean siyr hym:
PSA.141.1	as cur geill da my choraa, tra ta mee jannoo m'accan hood.
PSA.141.2	Lhig da my phadjer v'er ny hebbal ayns dty enish myr yn incense:
PSA.141.2	as lhig da troggal seose my laueyn 've myr oural yn astyr.
PSA.141.3	Soie arrey, O Hiarn, roish my veeal:
PSA.141.3	as freill dorrys my veillyn.
PSA.141.4	O ny lhig da my chree ve er ny lhoobey gys drogh obbyr er‐bee:
PSA.141.4	ny lhig dou raad y chur dou hene ayns cliaghtaghyn mee‐chrauee, mâroosyn ta gobbraghey olk; er‐aggle dy goym commee jeh ny t'ad goaill taitnys ayn.
PSA.141.5	Ny s'leaie lhig da deiney mie m'y cherraghey ayns aigney‐mie:
PSA.141.5	as oghsan y choyrt dou.
PSA.141.6	As bee shoh myr ooill slayntoil, nagh brish my chione:
PSA.141.6	neem padjer foast y ghoaill noi'n olkys oc.
PSA.141.7	Lhig da ny briwnyn oc cherraghtyn ayns ynnydyn claghagh:
PSA.141.7	dy vod ad clashtyn my ghoan, son t'ad millish.
PSA.141.8	Ta ny craueyn ain ny lhie skeaylt er beeal yn oaie:
PSA.141.8	'naght myr ta fer brishey as scoltey fuygh er y thalloo.
PSA.141.9	Agh ta my hooillyn jeeaghyn hoods, O Hiarn Yee:
PSA.141.9	aynyds ta my hreishteil, O ny jean m'annym y hreigeil.
PSA.141.10	Freill mee veih'n ribbey t'ad er hoiaghey er-my-hon:
PSA.141.10	as voish geulaghyn ny drogh‐yantee.
PSA.141.11	Lhig da ny mee‐chrauee tuittym lesh‐y‐cheilley ayns ny ribbaghyn oc hene:
PSA.141.11	as lhig dooys dy bragh ad y haghney.
PSA.142.1	HROG mee seose my choraa gys y Chiarn:
PSA.142.1	dy jarroo, gys y Chiarn ren mee my aghin.
PSA.142.2	Gheayrt mee magh my accan kiongoyrt rish:
PSA.142.2	as hoilshee mee da my heaghyn.
PSA.142.3	Tra va my spyrryd ayns trimshey, va sooill ayd er my chassan:
PSA.142.3	ayns y raad va mee shooyl t'ad dy follit er hoiaghey ribbey er-my-hon.
PSA.142.4	Yeeagh mee myrgeddin er my laue yesh:
PSA.142.4	as honnick mee nagh row fer erbee yinnagh goaill rhym.
PSA.142.5	Cha row ynnyd erbee aym dy chea huggey son sauchys:
PSA.142.5	as cha row dooinney erbee ren scansh jeh my vioys.
PSA.142.6	Deie mee hoods, O Hiarn, as dooyrt mee, Uss my hreishteil as my eiraght ayns cheer y sleih bio.
PSA.142.7	Cur geill da m'accan:
PSA.142.7	son dy injil ta mee er duittym.
PSA.142.8	O livrey mee veih my hranlaasee:
PSA.142.8	son t'ad ro-lajer er my hon.
PSA.142.9	Livrey m'annym ass pryssoon, dy voddym booise y choyrt da dty Ennym:
PSA.142.9	as shoh my ver oo dou, eisht nee deiney crauee taaghey my heshaght.
PSA.143.1	EAISHT rish my phadjer, O Hiarn, as cur geill da my yeearree:
PSA.143.1	cur clashtyn dou er graih dty ynrickys as dty chairys;
PSA.143.2	As ny gow er dty hoshiaght gys briwnys rish dty harvaant:
PSA.143.2	son ayns dty hilley's cha bee dooinney erbee bio er ny heyrey.
PSA.143.3	Son ta'n noid er n'yannoo tranlaase er m'annym:
PSA.143.3	t'eh er woalley sheese my vioys gys y thalloo:
PSA.143.3	t'eh er m'eiyrt gys y dorraghys, goll roosyn ta er ve foddey marroo.
PSA.143.4	Shen‐y‐fa ta my spyrryd seaghnit aynym:
PSA.143.4	as ta my chree brisht cheu‐sthie jeem.
PSA.143.5	Agh foast ta mee cooinaghtyn er y traa t'er n'gholl shaghey:
PSA.143.5	ta mee smooinaghtyn dy dowin er ooilley dty obbraghyn:
PSA.143.5	ta mee dy jarroo baarail mee hene ayns obbraghyn dty laueyn.
PSA.143.6	Ta mee sheeyney magh my laueyn hoods:
PSA.143.6	ta m'annym paagh er dty hon myr thalloo chirrym.
PSA.143.7	Eaisht rhym, O Hiarn, as shen dy leah, son ta my spyrryd gannooinaghey:
PSA.143.7	ny follee voym dty eddin, nagh beem casley roosyn ta goll sheese ayns yn oaie.
PSA.143.8	O lhig dou clashtyn dty chenjallys‐ghraihagh leah 'sy voghrey, son aynyds ta my hreishteil:
PSA.143.8	jeeagh dou yn raad ayn lhisin gimmeeaght, son hoods ta mee troggal seose my annym.
PSA.143.9	Livrey mee, O Hiarn, veih my noidyn:
PSA.143.9	son hoods ta mee chea dy my choadey.
PSA.143.10	Ynsee dou dy yannoo dty aigney, son she uss my Yee:
PSA.143.10	lhig da dty Spyrryd graihagh mish y leeideil gys y cheer dy chairys.
PSA.143.11	Niartee mee, O Hiarn, er graih dty Ennym:
PSA.143.11	as er graih dty ynrickys, jean m'annym y reaghey ass seaghyn.
PSA.143.12	As jeh dty vieys giare sheese my noidyn:
PSA.143.12	as stroie adsyn ooilley ta jannoo tranlaase er m'annym, son mish dty harvaant.
PSA.144.1	BANNIT dy row yn Chiarn my niart:
PSA.144.1	ta gynsaghey my laueyn dy chaggey, as my veir dy ghleck;
PSA.144.2	My varrant as my hoor lajer, my chashtal as my er-livreyee, my endeilagh ayn ta mee treishteil:
PSA.144.2	ta smaghtaghey yn pobble ta fo my reill.
PSA.144.3	Hiarn, cre ta dooinney, dy vel oo coyrt lheid y gheill da:
PSA.144.3	ny mac dooinney, dy vel oo jannoo wheesh jeh?
PSA.144.4	Cha vel dooinney agh myr red gyn veg:
PSA.144.4	ta e hraa goll shaghey myr y scadoo.
PSA.144.5	Croym dty niaughyn, O Hiarn, as tar neose:
PSA.144.5	benn rish ny sleityn, as bee ad ayns jaagh.
PSA.144.6	Tilg magh dty hendreilyn as skeayl ad:
PSA.144.6	lhig magh dty hideyn, as stroie ad.
PSA.144.7	Sheeyn magh dty laue veih'n yrjid:
PSA.144.7	livrey mee, as saue mee veih ny ushtaghyn mooarey, veih laue cloan yoarree;
PSA.144.8	Yn beeal oc ta loayrt dy foalsey:
PSA.144.8	as ta'n laue yesh oc laue yesh dy volteyrys.
PSA.144.9	Goyms arrane‐moyllee noa hoods, O Yee:
PSA.144.9	as hoods neem kiaulleeaght er lute dy yeih strengyn.
PSA.144.10	T'ou uss er choyrt barriaght da reeaghyn:
PSA.144.10	as er livrey David dty harvaant veih gaue yn chliwe.
PSA.144.11	Saue as livrey mee veih laue cloan yoarree:
PSA.144.11	yn beeal oc ta loayrt dy foalsey, as ta'n laue yesh oc laue yesh dy volteyrys.
PSA.144.12	Dy vod ny mec ainyn gaase seose myr ny biljyn aegey:
PSA.144.12	as dy vod ny inneenyn ain y ve myr corneilyn aalin y chiamble.
PSA.144.13	Dy vod ny thieyn‐tashtee ain ve lane, as jeant magh dy palchey lesh dy chooilley horch dy stoyr:
PSA.144.13	dy vod ny kirree ain bishaghey gys thousaneyn as jeih thousaneyn ayns nyn oayll;
PSA.144.14	Dy vod ny dew ain 've lajer son obbyr, nagh bee assee erbee:
PSA.144.14	ny veg y chappeeys, ny oyr gaccan ayns nyn straidyn.
PSA.144.15	S'mayrney yn pobble ta 'sy stayd shoh:
PSA.144.15	dy jarroo, bannit ta'n pobble ta'n Chiarn oc son nyn Yee.
PSA.145.1	VERYMS ard‐voylley dhyt, O Yee my Ree:
PSA.145.1	as neem's dty Ennym y vannaghey son dy bragh as dy bragh.
PSA.145.2	Dy chooilley laa verym booise dhyt:
PSA.145.2	as dty Ennym y ghloyraghey son dy bragh as dy bragh.
PSA.145.3	S'mooar ta'n Chiarn, as yindyssagh, feeu dy v'er ny voylley:
PSA.145.3	ta'n mooads echey erskyn roshtyn nyn dushtey.
PSA.145.4	Nee un sheeloghe dty obbraghyn y voylley gys sheeloghe elley:
PSA.145.4	as soilshee ad magh dty niart.
PSA.145.5	Er-my-hon's, loayrym jeh dty ooashley:
PSA.145.5	dty ghloyr, dty voylley, as dty obbraghyn yindyssagh;
PSA.145.6	Myr shen dy jean sleih loayrt jeh niart dty obbraghyn yindyssagh:
PSA.145.6	as neem's myrgeddin fockley magh dty phooar ooilley‐niartal.
PSA.145.7	Bee imraa er ny yannoo jeh ymmodee dty chenjallys:
PSA.145.7	as gow-ee sleih arraneyn jeh dty chairys.
PSA.145.8	Ta'n Chiarn graysoil as myghinagh:
PSA.145.8	jeh surranse‐foddey, as mieys vooar.
PSA.145.9	Ta'n Chiarn dooie da dy chooilley ghooinney:
PSA.145.9	as ta e vyghin harrish ooilley e obbraghyn.
PSA.145.10	Ta ooilley dt'obbraghyn dy dty voylley, O Hiarn:
PSA.145.10	as ta dty nooghyn cur booise dhyt.
PSA.145.11	T'ad soilshaghey gloyr dty reeriaght:
PSA.145.11	as loayrt jeh dty phooar;
PSA.145.12	Dy vod dty phooar, dty ghloyr, as niart dty reeriaght:
PSA.145.12	v'er ny hoilshaghey da deiney.
PSA.145.13	Ta'n reeriaght ayds reeriaght dy bragh farraghtyn:
PSA.145.13	as ta dty ard‐reill er‐mayrn trooid dy chooilley heeloghe.
PSA.145.14	Ta'n Chiarn niartaghey lhieusyn ooilley ta aarloo dy huittym:
PSA.145.14	as troggal seose adsyn ooilley ta ny lhie fo'n errey.
PSA.145.15	Ta sooillyn dy chooilley chretoor farkiaght orts, O Hiarn:
PSA.145.15	as t'ou coyrt daue nyn meaghey ayns imbagh cooie.
PSA.145.16	T'ou fosley dty laue:
PSA.145.16	as lhieeney dy chooilley nhee bio lesh palchey.
PSA.145.17	Ta'n Chiarn cairagh ayns ooilley e raaidyn:
PSA.145.17	as casherick ayns ooilley e obbraghyn.
PSA.145.18	Ta'n Chiarn er‐gerrey dauesyn ooilley ta geamagh er:
PSA.145.18	dy jarroo, dauesyn ooilley ta geamagh er ayns ynrickys.
PSA.145.19	Cooilleenee eshyn yn yeearree ocsyn ta goaill aggle roish:
PSA.145.19	clynnee eh myrgeddin yn eam oc, as cooinee eh lhieu.
PSA.145.20	Ta'n Chiarn coadey adsyn ooilley ta graihagh er:
PSA.145.20	agh skeayley dy lhean ooilley ny mee‐chrauee.
PSA.145.21	Loayr‐ee my veeall jeh moylley'n Chiarn:
PSA.145.21	as lhig da dy chooilley chretoor booise y choyrt da'n Ennym casherick echey son dy bragh as dy bragh.
PSA.146.1	JEAN y Chiarn y voylley, O m'annym; choud as s'bio mee verym moylley da'n Chiarn:
PSA.146.1	dy jarroo, choud as veem er‐mayrn, goym arraneyn‐moyllee gys my Yee.
PSA.146.2	O ny cur‐jee nyn marrant er princeyn, ny er veg jeh cloan gheiney:
PSA.146.2	son cha vel veg y chooney ayndoo.
PSA.146.3	Son tra ta ennal dooinney er n'gholl voish, nee eh chyndaa reesht gys e ooir:
PSA.146.3	as eisht ta ooilley e chiarail goll naardey.
PSA.146.4	Bannit t'eshyn ta Jee Yacob echey son e chooney:
PSA.146.4	as e hreishteil t'ayns y Chiarn e Yee;
PSA.146.5	Ta er chroo niau as thalloo, yn faarkey, as ooilley ny t'ayndoo:
PSA.146.5	ta freayll e yialdyn son dy bragh.
PSA.146.6	Ta jannoo cairys dauesyn ta surranse aggair:
PSA.146.6	ta beaghey ny accryssee.
PSA.146.7	Ta'n Chiarn coyrt feaysley da ny pryssoonee:
PSA.146.7	ta'n Chiarn coyrt soilshey da ny doail.
PSA.146.8	Ta'n Chiarn cooney lhieusyn t'er duittym:
PSA.146.8	ta'n Chiarn goaill kiarail jeh'n vooinjer chairagh.
PSA.146.9	Ta'n Chiarn coadey yn joarree, t'eh shassoo ayns lieh yn lhiannoo gyn ayr, as y ven‐treoghe:
PSA.146.9	agh son raad ny mee‐chrauee, t'eh dy hilgey eh bun‐ry‐skyn.
PSA.146.10	Bee yn Chiarn dty Yee, O Sion, ny Ree er son dy bragh:
PSA.146.10	as trooid magh dy chooilley heeloghe.
PSA.147.1	O MOYLLEY‐JEE yn Chiarn:
PSA.147.1	son s'mie te dy ghoaill arraneyn‐moyllee gys y Jee ain:
PSA.147.1	dy jarroo, s'eunyssagh as gerjoilagh te dy ve booisal.
PSA.147.2	Ta'n Chiarn troggal seose Jerusalem:
PSA.147.2	as chaglym cooidjagh kynneeyn skeaylt Israel.
PSA.147.3	T'eh dy lheihys adsyn ta brisht ayns cree:
PSA.147.3	as coyrt medshin dy laanaghey ny doghanyn oc.
PSA.147.4	T'eh coontey earroo ny rollageyn:
PSA.147.4	as ta ennym echey er dagh unnane oc.
PSA.147.5	S'mooar ta'n Chiarn ainyn, as s'mooar ta e phooar:
PSA.147.5	dy jarroo, ta e chreenaght erskyn earroo.
PSA.147.6	Ta'n Chiarn soiaghey seose yn vooinjer imlee:
PSA.147.6	as coyrt sheese ny mee‐chrauee kiart rish y thalloo.
PSA.147.7	O gow‐jee arraneyn moyllee gys y Chiarn lesh toyrt‐booise:
PSA.147.7	gow‐jee arraneyn‐moyllee er y chlaasagh gys y Jee ain.
PSA.147.8	Ta coodaghey yn aer lesh bodjallyn, as jannoo aarloo yn fliaghey son y thalloo:
PSA.147.8	ta coyrt er y faiyr dy aase er ny sleityn, as lossyreeyn son ymmyd deiney;
PSA.147.9	Ta coyrt foddyr da'n maase:
PSA.147.9	as beaghey ny fee aegey ta geamagh huggey.
PSA.147.10	Cha vel eshyn soiaghey jeh troshid cabbyl:
PSA.147.10	chamoo ta geill echey da cassyn y choshee bieau;
PSA.147.11	Agh ta taitnys ec y Chiarn ayndoosyn ta goaill aggle roish:
PSA.147.11	as ta coyrt nyn dreishteil ayns e vyghin.
PSA.147.12	Cur moylley da'n Chiarn, O Yerusalem:
PSA.147.12	cur moylley da dty Yee, O Sion:
PSA.147.13	Son t'eh er n'yannoo shickyr boltyn dty ghiattyn:
PSA.147.13	as er vannaghey dty chloan er cheu‐sthie jeed.
PSA.147.14	T'eh jannoo shee ayns dty ardjyn:
PSA.147.14	as dy dty yannoo magh lesh flooyr curnaght.
PSA.147.15	T'eh coyrt magh e harey er y thalloo:
PSA.147.15	as ta e ghoo roie feer leah.
PSA.147.16	T'eh tilgey sniaghtey myr ollan:
PSA.147.16	as skeayley yn lieh‐rio myr leoaie.
PSA.147.17	T'eh ceau magh e rio ayns peeshyn mynney:
PSA.147.17	quoi ta abyl dy hurranse y feayraght echey.
PSA.147.18	T'eh coyrt magh e ghoo, as dy hennue ad:
PSA.147.18	t'ed sheidey lesh e gheay, as ta ny ushtaghyn roie.
PSA.147.19	Hoilshee eh e ghoo da Jacob:
PSA.147.19	e 'lattyssyn as e oardaghyn da Israel.
PSA.147.20	Cha vel eh er ghellal myr shoh rish ashoon erbee elley:
PSA.147.20	chamoo t'ec ny ashoonee tushtey jeh e leighyn.
PSA.148.1	O MOYLLEY‐JEE Chiarn niau:
PSA.148.1	moylley‐jee eh ayns yn yrjid.
PSA.148.2	Moylley‐jee eh, ooilley shiuish e ainleyn:
PSA.148.2	moylley jee eh shiuish e heshaghtyn‐caggee.
PSA.148.3	Moylley‐jee eh, ghrian as eayst:
PSA.148.3	moylley‐jee eh, ooilley shiuish rollageyn as soilshey.
PSA.148.4	Moylley‐jee eh, ooilley shiuish niaughyn:
PSA.148.4	as shiuish ushtaghyn ta erskyn yn aer.
PSA.148.5	Lhig daue Ennym y Chiarn y voylley:
PSA.148.5	son loayr eh yn fockle, as v'ad jeant:
PSA.148.5	doardee eh, as v'ad er nyn groo.
PSA.148.6	T'eh er n'yannoo ad shickyr son dy bragh as dy bragh:
PSA.148.6	t'eh er choyrt daue leigh nagh bee er ny vrishey.
PSA.148.7	Moylley‐jee yn Chiarn er y thalloo:
PSA.148.7	shiuish whaleyn, as ooilley ny ynnydyn dowiney.
PSA.148.8	Aile as sniaghtey garroo, sniaghtey meen as keay:
PSA.148.8	geay as sterrym, cooilleeney e ghoo;
PSA.148.9	Sleityn as dy chooilley chronk:
PSA.148.9	biljyn messoil, as dy chooilley villey cedar;
PSA.148.10	Beiyn as maase jeh dy chooilley cheint:
PSA.148.10	cretooryn snauee as eeanlee skianagh;
PSA.148.11	Reeaghyn y thallooin, as dy chooilley phobble:
PSA.148.11	princeyn as ooilley briwnyn y theihll;
PSA.148.12	Deiney aegey as moidynyn, shenn gheiney as paitchyn, moylley‐jee Ennym y Chiarn:
PSA.148.12	son ta'n Ennym echeysyn ny‐lomarcan ooasle, as e ghloyr erskyn niau as thalloo.
PSA.148.13	Troggee eshyn seose dy ard niart e phobble:
PSA.148.13	nee ooilley e nooghyn eshyn y voylley:
PSA.148.13	dy feer cloan Israel, dy jarroo yn pobble ta dy hirveish eh.
PSA.149.1	O GOW‐JEE arrane noa gys y Chiarn:
PSA.149.1	lhig da agglish ny nooghyn eshyn y voylley.
PSA.149.2	Lhig da Israel boggey 'ghoaill aynsyn ren eh y chroo:
PSA.149.2	as lhig da cloan Sion 've gennal ayns nyn Ree.
PSA.149.3	Lhig daue moylley yn Ennym echey ayns y daunsin:
PSA.149.3	lhig daue arraneyn‐moyllee 'ghoaill huggey lesh tabret as y chlaasagh;
PSA.149.4	Son ta taitnys ec y Chiarn ayns e phobble:
PSA.149.4	as t'eh cooney lhieusyn ta jeh cree imlee.
PSA.149.5	Lhig da ny nooghyn 've gennal dy gloyroil:
PSA.149.5	lhig daue boggey 'ghoaill er nyn lhiabbaghyn.
PSA.149.6	Lhig da arraneyn‐moyllee Yee 've ayns nyn meeal:
PSA.149.6	as cliwe dy ghaa foyr ayns nyn laue;
PSA.149.7	Dy ghoaill cooilleeney er ny ashoonee:
PSA.149.7	as dy cherraghey yn pobble;
PSA.149.8	Dy chiangley ny reeaghyn oc ayns geulaghyn:
PSA.149.8	as ny deiney ooasle oc lesh draghtyn yiarn;
PSA.149.9	Dy ghoaill cooilleeney orroo, myr te scruit:
PSA.149.9	lheid yn ooashley t'ec ooilley e nooghyn.
PSA.150.1	O CUR‐JEE moylley da Jee ayns e chasherickys:
PSA.150.1	moylley‐jee eh ayns yrjid e phooar.
PSA.150.2	Cur‐jee moylley da ayns e obbraghyn ooasle:
PSA.150.2	moylley‐jee eh cordail rish e phooar erskyn earroo.
PSA.150.3	Cur‐jee moylley da lesh feiyr y chayrn:
PSA.150.3	moylley‐jee eh er y lute as y chlaasagh.
PSA.150.4	Moylley‐jee eh lesh ny cymballyn as daunsin:
PSA.150.4	cur‐jee moylley da er ny greinyn strengit as y feddan.
PSA.150.5	Cur‐jee moylley da er ny cymballyn shiaullit:
PSA.150.5	moylley‐jee eh er ny cymballyn bingey.
PSA.150.6	Lhig da dy chooilley nhee ta ennal ayn:
PSA.150.6	moylley 'choyrt da'n Chiarn.
