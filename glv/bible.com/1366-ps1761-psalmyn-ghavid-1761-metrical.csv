PSA.1.1	Bannit ta’n dooinney shen ta chea
PSA.1.1	Veih olk dy chooilley raad;
PSA.1.1	Nagh vel lurg coyrle mee-chrauee shooyl,
PSA.1.1	Ny soie ayns stoyl ny craid.
PSA.1.2	Agh mooarane taitnys t’eh dy ghoaill
PSA.1.2	Ayns ynrick leigh e Yee;
PSA.1.2	T’eh jannoo ’churrym jeh ’sy laa
PSA.1.2	As smooinaght er ’syn oie.
PSA.1.3	T’eh goll-rish billey soit rish awin,
PSA.1.3	Ta bishaghey as gaase;
PSA.1.3	Skeayley ’vanglaneyn trome lesh mess,
PSA.1.3	E ghuilley kinjagh glass.
PSA.1.4	Agh vouesyn ta mee-arryssagh
PSA.1.4	Ta’n vaynrys vooar shoh freilt;
PSA.1.4	T’ad goll-rish coau sheebit lesh geay
PSA.1.4	Er feï-ny-cruinney skeaylt.
PSA.1.5	Ayns briwnys kiart ta faagit mooie
PSA.1.5	Ny kimmee kyndagh treih;
PSA.1.5	T’ad eeb'rit magh veih nooghyn Yee,
PSA.1.5	As sheshaght crauee sleih.
PSA.1.6	Son Jee ta moylley raad e noo
PSA.1.6	As leagh mooar ver eh da;
PSA.1.6	Agh eh ta geiyrt da raaidyn camm
PSA.1.6	Ta cherraghtyn dy bra.
PSA.4.1	O Yee, my vriw, m’er chosnee cair,
PSA.4.1	Jean myghin orrym, Hiarn,
PSA.4.1	Veih seaghyn hug oo dou livrey,
PSA.4.1	As ta mee foast er-mayrn.
PSA.4.2	Varvaanee hreih! O caid nee shiu
PSA.4.2	Mysh m’ennym ooasle craid?
PSA.4.2	Caid eiyrys shiu da eer fardail,
PSA.4.2	Da scammyltyn, O caid?
PSA.4.3	Toig-jee dy vel yn dooinney mie
PSA.4.3	Goit stiagh myr reih ec Jee;
PSA.4.3	T’eh geaishtagh rish my phadjeryn
PSA.4.3	Tra ta mee huggey guee.
PSA.4.4	Lesh aggle crauee jean-jee chea
PSA.4.4	Veih eiyrtys peccah trome;
PSA.4.4	Smooinaghtyn mie gow shiu nyn gree,
PSA.4.4	Gys Jee dy injil croym.
PSA.4.5	Yn oural cooie dy ynrickys
PSA.4.5	Jean-jee y hebbal da;
PSA.4.5	Ayns jeerid jeeagh-jee gys y Chiarn,
PSA.4.5	As treisht-jee ayn dy bra.
PSA.4.6	Mooaralee er cooid heihltagh soit
PSA.4.6	Ta kinjagh geearree pooar;
PSA.4.6	Agh lhig da aalid dt’eddin, Yee,
PSA.4.6	Orryms soilshean ayns gloyr.
PSA.4.7	My chree myr shen feer ghennal vees,
PSA.4.7	Roie harrish lane dy vree;
PSA.4.7	Son cha nee feeyn ny arroo lesh,
PSA.4.7	Ver kuïnid cair ’sy chree.
PSA.4.8	Eisht lhie-ym sheese as hem gys fea
PSA.4.8	Lesh aigney lane dy hee;
PSA.4.8	Son uss, O Hiarn, ta my endeil,
PSA.4.8	Ta coyrt dou fea ny hoie.
PSA.8.1	O Hiarn, oo hene nyn ard chiannoort,
PSA.8.1	Dagh nhee ta fo dty reill;
PSA.8.1	Erskyn ny Niaughyn ta dty ghloyr,
PSA.8.1	Ta dt’ennym trooid y theihll.
PSA.8.3	Obbyr dty laue tra hee’m ’syn aer,
PSA.8.3	Ta staaynit lesh dty phooar;
PSA.8.3	Yn ghrian, yn eayst, rollageyn neesht
PSA.8.3	Scart trooid yn ’eaynagh vooar.
PSA.8.4	Hiarn, cre ta dooinney, smooinee mee,
PSA.8.4	Dy ghoaill eh ayns e ghooie?
PSA.8.4	Ny cre ta ’lhuight ’sy chilley ayds,
PSA.8.4	Dy beagh oo daue cha dooie?
PSA.8.5	Eh, sniessey da dty ainleyn noo
PSA.8.5	Ayns gloyr, ren oo pointeil;
PSA.8.6	Coamrit lesh pooar, myr Chiarn y seihll,
PSA.8.6	Er dt’obbraghyn dy reill.
PSA.8.7	Dagh dooghys ren oo bial da,
PSA.8.7	Myr daag oo orroo beoyn;
PSA.8.8	Eeanlee ta bennalt trooid yn aer,
PSA.8.8	As eeaystyn snaue ’sy cheayn.
PSA.8.9	O Hiarn, oo hene nyn ard chiannoort,
PSA.8.9	Dagh nhee ta fo dty reill;
PSA.8.9	Erskyn ny niaughyn ta dty ghloyr,
PSA.8.9	Ta dt’ennym trooid y theihll.
PSA.15.1	Quoi gys dty phlaase reeoil, O Hiarn,
PSA.15.1	Myr reih nee goaill jurnaa;
PSA.15.1	Cha nee myr joarree goaill aaght oie,
PSA.15.1	Agh ayn dy reayll dy bra.
PSA.15.2	She eshyn eh ta leeideil bea
PSA.15.2	Cordail rish leighyn Yee;
PSA.15.2	E smooinaght, obbyr as e raa,
PSA.15.2	Reilt liorish foays e chree.
PSA.15.3	Eh nagh dug scammylt rieau, dy ghoaill
PSA.15.3	Veih ’naboo e ghoo mie;
PSA.15.3	As nagh dug cleaysh da’n tutlar broghe
PSA.15.3	Ta shooyl veih thie dy thie.
PSA.15.4	Ta jeh drogh-yantee soiagh beg,
PSA.15.4	Ga t’ad ayns stayd as pooar;
PSA.15.4	Agh jeh ny nooghyn ga t’ad boght,
PSA.15.4	T’eh kinjagh soiagh mooar.
PSA.15.4	Quoi gys e ghialdyn as e loo
PSA.15.4	Ta shassoo fegooish foill;
PSA.15.4	As myr t’eh gialdyn t’eh cooilleen
PSA.15.4	Cre-wooads te da dy choayl.
PSA.15.5	Eh nagh jean goaill rour thack ny keesh
PSA.15.5	Ass argid, cooid ny airh,
PSA.15.5	Nagh jean goaill leagh ny gioot ro-laue,
PSA.15.5	Dy phlooghey briwnys cair.
PSA.15.5	Eh ta myr shoh leeideil e vea
PSA.15.5	Jeh maynrys shickyr t’eh;
PSA.15.5	Ga ragh y seihl shoh bun-ry-skyn
PSA.15.5	Yiow eshyn slane livrey.
PSA.16.9	Yn Chiarn ta mee er hoiagh roym,
PSA.16.9	Dy ve kiongoyrt rish m’oaïe,
PSA.16.9	Lesh pooar e laue nee eh m’y reayll,
PSA.16.9	Nagh jean-ym tuittym veih.
PSA.16.10	Er shen my chree ren gennal gaase,
PSA.16.10	My ghloyr ren boggey ’ghoaill;
PSA.16.10	My eill ghoys fea ayns slane treishteil
PSA.16.10	Jeh irree-reesht gerjoil.
PSA.16.11	Cre’n-oyr? cha jean uss lhiggey dooys,
PSA.16.11	Ayns stayd ny merriu lhie;
PSA.16.11	Ny surranse da dt’er-cash'rick cheet
PSA.16.11	Gys loauid ayns yn oaie.
PSA.16.12	Jeeaghee oo dooys yn raad gloyroil
PSA.16.12	Nee m’y leeideil gys bea;
PSA.16.12	Ayns dt’enish ta slane gerjagh lhie,
PSA.16.12	As maynrys son dy bra.
PSA.19.1	Ny niaughyn, Hiarn, ta er nyn skyn,
PSA.19.1	T’ad soilshagh magh dty ghloyr;
PSA.19.1	Obbyr dty laueyn heose ’syn aer,
PSA.19.1	Ta prowal jeh dty phooar.
PSA.19.2+PSA.19.3	Caghlaaghyn kinjagh laa as oie
PSA.19.2+PSA.19.3	Cur toiggal dooin dy plain;
PSA.19.2+PSA.19.3	Dy vel y phooar ren ad ’oardrail,
PSA.19.2+PSA.19.3	Erskyn y roshtyn ain.
PSA.19.4	Ta sheean jeu ayns dy chooilley cheer,
PSA.19.4	Yn feiyr oc trooid y theihll;
PSA.19.4	Baght cronnal jeu ta er ny ghoaill
PSA.19.4	Liorish dy chooilley ’eill.
PSA.19.4	Cabbane ayns shen ren oo da’n ghrian,
PSA.19.5	Speeint goll myr fer-noa-poost,
PSA.19.5	Magh ass e hiamyr, ny myr foawyr,
PSA.19.5	Ayns siyr dy roie e choorse.
PSA.19.6	E bree ta goll veih shiar gys sheear,
PSA.19.6	Myrgeddin jiass as twoaie;
PSA.19.6	Dagh ayrn jeh’n seihl t’ee geddyn magh,
PSA.19.6	Veg cha vel follit vo’ee.
PSA.19.7	Leigh Yee te glen, chyndaa yn cree,
PSA.19.7	Gys craueeaght as foays;
PSA.19.7	Creenaght te coyrt da’n boght annoon,
PSA.19.7	Soilshey ’sy ghorraghys.
PSA.19.8	Ynrick ta slattyssyn y Chiarn,
PSA.19.8	Eunyssagh as gerjoil;
PSA.19.8	Ta ’anney, ronsit magh dy geyre,
PSA.19.8	Niartagh yn shilley moal.
PSA.19.9	Aggle y Chiarn ta shickyr soit,
PSA.19.9	Er undin nagh jean craa;
PSA.19.9	E leighyn corrym, er nyn dowse
PSA.19.9	Ayns meighyn kiart dy bra.
PSA.19.10	S’boght soylit huc ta meanyn airh,
PSA.19.10	Ny’n airh hene ta roït voue;
PSA.19.10	Yn vill, ny kerenyn-molley hene,
PSA.19.10	Cha vel cha millish roo.
PSA.19.11	M’Ir-choyrlee cooie treishteilagh ad,
PSA.19.11	As raue'ghyn dooie foardrail;
PSA.19.11	Leagh flaunyssagh ta gour nyn lheid,
PSA.19.11	Ta’n vea oc roo cordail.
PSA.19.12	E skyrraghtyn quoi oddys ginsh,
PSA.19.12	E vennick goll jeh’n raad?
PSA.19.12	Veih m’oiljyn follit glen mee, Hiarn,
PSA.19.12	Uss ta’n slane coontey ayd.
PSA.19.13	Ny lhig da peccah daaney, Hiarn,
PSA.19.13	M’y reayll fo reill e phooar;
PSA.19.13	Dy voddym’s sauchey fo dty scaa,
PSA.19.13	Scapail yn olkys mooar.
PSA.19.14	My phadjer eisht, as booise my chree,
PSA.19.14	Vees er ny lowal liort;
PSA.19.14	As mish, fo sauchys dty endeil,
PSA.19.14	Nee coyrt my varrant ort.
PSA.22.1	My Yee, my Yee, jeeagh neose veih niau,
PSA.22.1	Jeeagh er my hrimshey trome;
PSA.22.1	Cre’n-fa t’ou nish er my hreigeil,
PSA.22.1	As cummal foddey voym?
PSA.22.2	My Yee, er fey-ny-laa hood geam
PSA.22.2	Cha vel oo clashtyn mee;
PSA.22.2	As aash ny fea cha vel mee goaill
PSA.22.2	Er imbagh doo ny hoie.
PSA.22.4	Ort hug nyn ayraghyn nyn dreisht,
PSA.22.4	Er dty endeilys fieau;
PSA.22.5	Lesh aghin jeean ghuee ad son couyr
PSA.22.5	As ren oo cooney lhieu.
PSA.22.6	Agh mish ta coontit myr beishteig,
PSA.22.6	Nagh ruggyr jeh sheelnaue;
PSA.22.6	Ta jiooldit magh veih sheshaght sleih,
PSA.22.6	As jeeaghyn feohdagh daue.
PSA.22.7	Ayns gearey floutagh ren y theay
PSA.22.7	Nyn ghing mooaralagh craa;
PSA.22.7	Sheeyney nyn meillyn magh ayns craid
PSA.22.7	D’oltooaney mee as gra:
PSA.22.8	Dooyrt eh, She mish mac graihagh Yee,
PSA.22.8	Ayn ta my slane treishteil;
PSA.22.8	Lhig Jee cheet neose dy ghoaill e phaart,
PSA.22.8	My sallish eh hauail.
PSA.22.11	Ny treig mee ayns my heaghyn dowin
PSA.22.11	Ny follee dt’eddin voym;
PSA.22.11	Tar uss, my chouyr; cha vel, my Yee,
PSA.22.11	Fer-coonee elley ayn.
PSA.22.16	My laueyn ren ad ’hreiney trooid,
PSA.22.16	Hrein ad my chassyn neesht;
PSA.22.17	As hass ad blakey seose nyn rheyrt
PSA.22.17	Gyn accan ny erreeish.
PSA.22.18	My gharmadyn ren ad y rheyn,
PSA.22.18	Dagh unnane goaill e chron;
PSA.22.18	As hilg ad lottyn er my chooat,
PSA.22.18	Son nagh row whaaley ayn.
PSA.22.19	Ny treig mee ayns my heaghyn dowin,
PSA.22.19	Ny follee dt’eddin voym;
PSA.22.19	Tar uss, my chouyr; cha vel, my Yee,
PSA.22.19	Fer-coonee elley ayn.
PSA.23.1	Yn Chiarn eh-hene nee mish y rere,
PSA.23.1	Tra ta mee huggey geam;
PSA.23.1	Yn bochill mie nee goaill kiarail,
PSA.23.1	Nagh bee’m dy bragh ayns feme.
PSA.23.2	Ayns faiyr meenure as lane dy vlaa,
PSA.23.2	T’eh kinjagh fassagh mee;
PSA.23.2	Reesht m’y leeideil gys fynneraght,
PSA.23.2	Yn raad ta geillyn roie.
PSA.23.3	My chree waggântagh t’eh chyndaa,
PSA.23.3	Er graih e ennym hene;
PSA.23.3	As gynsagh mee cre’n aght dy hooyl,
PSA.23.3	Ayns raaidyn jeeragh, glen.
PSA.23.4	Ga dy beïn shooyl ayns coan y vaaish,
PSA.23.4	Cha bee’m ayns dooyt erbee;
PSA.23.4	Dty ’latt, dty lorg nee m’y endeil,
PSA.23.4	As kinjagh gerjagh mee.
PSA.23.5	Neayr’s ta my Yee jeh mooad’s e ghraih,
PSA.23.5	Er reayll my vea ass gaue;
PSA.23.6	Yn vea shen neem’s y hymney da,
PSA.23.6	As ayns e hiamble ceau.
PSA.24.3	Quoi eh hed seose gys cronk y Chiarn,
PSA.24.3	T’eh hene er reih er-lheh;
PSA.24.3	As quoi vees ayns yn ynnyd shen,
PSA.24.3	Goit stiagh lesh oltagh bea?
PSA.24.3	Eshyn ta shooyl ayns raaidyn glen,
PSA.24.4	Veih moyrn ta freayll e chree;
PSA.24.4	Nagh jean molteyrys ayns e loo
PSA.24.4	Son feeagh ny leagh erbee.
PSA.24.5	Shoh, shoh’n dooinney da nee’n Chiarn
PSA.24.5	E vannaght choyrt gagh-laa;
PSA.24.5	Vees lhieent lesh ynrickys e Yee,
PSA.24.5	Jee, e haualtys brâ.
PSA.25.1+PSA.25.2	Gys Jee, ayn ta my hreisht,
PSA.25.1+PSA.25.2	Lesh m’annym as my chree,
PSA.25.1+PSA.25.2	Nee’m padjer ghoaill; O Hiarn graysoil,
PSA.25.1+PSA.25.2	Ny cur gys nearey mee.
PSA.25.3+PSA.25.4	Ayns ynrickys dty raad,
PSA.25.3+PSA.25.4	Jean mish, O Hiarn, ’leeideil;
PSA.25.3+PSA.25.4	Jee my haualtagh, uss dy bragh;
PSA.25.3+PSA.25.4	Nagh jean dy bragh failleil.
PSA.25.5	O smooinee orrym, Hiarn,
PSA.25.5	Ayns graih as myghin cooie;
PSA.25.5	As dy graysoil jean tannaghtyn
PSA.25.5	Da peccee boghtey dooie.
PSA.25.6	Lhig loght my aegid, Hiarn,
PSA.25.6	Ve dollit ass dty lioar;
PSA.25.6	As son dty vieys yindyssagh
PSA.25.6	Jeeagh dou dty ghrayse as foayr.
PSA.25.7	Dty vyghin as erreeish,
PSA.25.7	T’ou soilshagh orrin, Hiarn;
PSA.25.7	Ny shaghrynee goaill gys dty raad,
PSA.25.7	As thie hood hene ad tayrn.
PSA.25.8	Ny imlee as ny meen,
PSA.25.8	Ayns ynrickys nyn mea,
PSA.25.8	T’eh dy leeideil dy myghinagh
PSA.25.8	Ayns raaidyn kiart as rea.
PSA.25.9	Ta ooilley raaidyn Yee,
PSA.25.9	Ayns firrinys gloyroil;
PSA.25.9	Dauesyn ta freayll e annaghyn,
PSA.25.9	Dy myghinagh foayroil.
PSA.32.1	O, s’maynrey ad, nyn beccaghyn
PSA.32.1	Ta maiht daue liorish Jee,
PSA.32.2	Feaysley veih errey trome nyn loght
PSA.32.2	T’er yeearree veih nyn gree.
PSA.32.3	Choud’s ren mee ayns my ommijys,
PSA.32.3	Keiltyn my ghoghan baaish;
PSA.32.3	My chraueyn chaill nyn mioyr fo’n laad,
PSA.32.3	Shee cha row aym ny aash.
PSA.32.4	Leah’s ren mish siyr dy skeayley royd,
PSA.32.5	Ayns padjer loght my vea;
PSA.32.5	Dty ghrayse as myghin hug dou couyr,
PSA.32.5	As va my chree ec fea.
PSA.32.6	Shoh stayd nyn lheid nagh gaill nyn draa,
PSA.32.6	Dy hirrey hoods son grayse;
PSA.32.10	Agh cronney ny mee-arryssee,
PSA.32.10	Vees trimshey, pian as baase.
PSA.33.4	Goo’n Chiarn ta kiart, e chreenaght vooar
PSA.33.4	Harrish e obbyr sheeint;
PSA.33.5	Ta ’ghraih er cairys, as yn ooir
PSA.33.5	Ta lesh e vieys lhieent.
PSA.33.6	Yn arch vooar ard ta er nyn skyn
PSA.33.6	Va soit magh lesh e laue;
PSA.33.6	As ooilley’n cheshaght aalin t’ayn,
PSA.33.6	Hug eh nyn doshiaght daue.
PSA.33.7	Da’n faarkey hug eh boayl er-lheh
PSA.33.7	Coyrt cagliagh lajer mysh;
PSA.33.7	As chaglit stiagh myr ayns thie stoyr,
PSA.33.7	Nagh voddagh eh cheet rish.
PSA.33.8	Lhig eisht slane cummaltee yn theihl,
PSA.33.8	Ve roishyn atchimagh;
PSA.33.9	Dagh nhee va jeant, hug biallys,
PSA.33.9	Leah’s haink y sarey magh.
PSA.33.11	Shen ny ta’n Chiarn dy choyrt myr leigh
PSA.33.11	Nee shassoo gyn caghlaa;
PSA.33.11	E haraghyn ta sealit seose,
PSA.33.11	Nagh vod ve brisht dy bra.
PSA.39.4	Hiarn, cur dty ghrayse as tushtey dou,
PSA.39.4	Son toiggal cooie jee’m pene;
PSA.39.4	Goaill gys my chree gyirrid my vea,
PSA.39.4	Nagh vod ve foddey beayn.
PSA.39.5	Jeeagh; t’ou er chummey traa my vea
PSA.39.5	Gys towshan giare myr reish;
PSA.39.5	Ayns soylagh gys y veaynid ayds,
PSA.39.5	Fardail dagh dooinney eisht.
PSA.39.6	Ta dooinney shooyl ayns caslys scaa,
PSA.39.6	As lab'raght ayns fardail;
PSA.39.6	Sheer chaglym cooid, gyn fys quoi da,
PSA.39.6	Ny quoi nee’n soylley ’ghoaill.
PSA.39.7	Agh quoi er ta mish farkiaght, Hiarn,
PSA.39.7	Cre er m’imnea baarail?
PSA.39.7	Orts ta mee coyrt my varrant slane,
PSA.39.7	Cha jean oo mee hreigeil.
PSA.45.1	Ayns coyrt da’n ree ard-voylley cair,
PSA.45.1	Ayns smooinaght dowin my chree;
PSA.45.1	My veeal ren goll myr laue screeudeyr,
PSA.45.1	Ta scrieu lesh aght as skhleï.
PSA.45.2+PSA.45.3+PSA.45.4+PSA.45.5	T’ou foddey s’aailey na sheelnaue,
PSA.45.2+PSA.45.3+PSA.45.4+PSA.45.5	Lesh grayse dty veeal ta loayrt;
PSA.45.2+PSA.45.3+PSA.45.4+PSA.45.5	Son dy vel Jee, dty Yee, gagh-laa,
PSA.45.2+PSA.45.3+PSA.45.4+PSA.45.5	Giootal e vannaght ort.
PSA.45.6+PSA.45.7	Dty stoyl-reeoil ta shickyr soit,
PSA.45.6+PSA.45.7	Nagh jean dy bragh caghlaa;
PSA.45.6+PSA.45.7	Dty lorg lesh pooar nee kinjagh reill,
PSA.45.6+PSA.45.7	Lesh leigh nagh vaill dy bra.
PSA.67.1	Ayns myghin jeeagh dou foayr,
PSA.67.1	As bannee shin, O Hiarn;
PSA.67.1	As lhig da soilshey gial dty vaish
PSA.67.1	Er dt’eiraght hene soilshean.
PSA.67.2	Dy vod dy chooilley cheer
PSA.67.2	Baght jeh dty raad y ghoaill;
PSA.67.2	Ny ayrnyn mooie jeh’n seihl goaill-rish
PSA.67.2	Dt’haualtys spyrrydoil.
PSA.67.3	O lhig da dagh ashoon
PSA.67.3	Dty voylley fockley magh,
PSA.67.3	Lhig ooilley’n ooir lesh un choraa,
PSA.67.3	Cur moylley dhyt dy bragh.
PSA.67.4	Lhig dauesyn boggey ghoaill
PSA.67.4	Lesh gennallys arrane;
PSA.67.4	Son uss y briw, dy cairagh kiart
PSA.67.4	Nee briwnys dagh unnane.
PSA.67.5	O lhig da dagh ashoon
PSA.67.5	Dty voylley fockley magh;
PSA.67.5	Lhig ooilley’n ooir lesh un choraa,
PSA.67.5	Goaill ayrn ’sy chiaulleeaght.
PSA.67.6	Bee’n ooir eisht laadit trome
PSA.67.6	Lesh bratt dy chooilley vleïn;
PSA.67.6	As bee mayd bannit liorish Jee,
PSA.67.6	Yn Jee graysoil ain hene.
PSA.67.7	Ver Jee e vannaght dooin,
PSA.67.7	Lesh palchey jeh dagh nhee;
PSA.67.7	As ooilley’n seihll nee aggle ’ghoaill,
PSA.67.7	Roish pooar yn niartal Jee.
PSA.84.4	O Hiarn my Yee, maynrey nyn stayd,
PSA.84.4	Ta mennick ayns dty hie;
PSA.84.4	Geeck dhyts ayns shen nyn geesh dy ghloyr,
PSA.84.4	Lesh arryltys nyn gree.
PSA.84.5	Maynrys er maynrys gour nyn lheid,
PSA.84.5	Ta ayns dty scaa treishteil;
PSA.84.5	Myr troailtee gennal, geiyrt da’n raad
PSA.84.5	Ta gys dty hie leeideil.
PSA.84.7	Veih niart dy niart t’ad gennal goll
PSA.84.7	Jerkal rish maynrys bra,
PSA.84.7	Raad hee ad dt’oaïe ayns gerjagh beayn,
PSA.84.7	Nagh jean dy bragh caghlaa.
PSA.84.10	O baare lhiam eisht un laa vaarail,
PSA.84.10	Ayns chiamble noo my Yee;
PSA.84.10	Ny bleeantyn liauyr fud sleih gyn-ghrayse,
PSA.84.10	Gyn aggle ayns nyn gree.
PSA.90.1	Hiarn, nyn saualtagh niartal rieau,
PSA.90.1	D’endeil dty reih hioltane;
PSA.90.1	Veih eash dy eash t’ou er ny ve
PSA.90.1	Yn sauchys shickyr ain.
PSA.90.2	Roish my ren sleïtyn cheet er-ash,
PSA.90.2	Roish ren oo’n seihll y chroo:
PSA.90.2	V’ou uss yn ooilley-niartal Jee,
PSA.90.2	Nish yn Jee cheddin oo.
PSA.90.3	T’ou caghlaa’n dooinney, Hiarn, gys joan,
PSA.90.3	Ass ren oo ’chummey eh;
PSA.90.3	Cha leah’s ta’n sarey raït, Chyndaa,
PSA.90.3	Sheign biallys y ve.
PSA.90.4	Son ayns dty hilley thousane bleïn
PSA.90.4	Cha vel agh myr un laa;
PSA.90.4	Ny myr oor ceaut er dromm ny hoie,
PSA.90.4	Nagh vel mooar geill ain da.
PSA.90.5	Goit myr lesh thooilley, ta shin stroit,
PSA.90.5	As chea myr dreamal oie:
PSA.90.5	Gaase seose ’sy voghrey, goll-rish blaa,
PSA.90.5	Rere myr ta’n ghrian ceau bree.
PSA.90.6+PSA.90.7+PSA.90.8+PSA.90.9	Agh cre-erbee cha glass as te,
PSA.90.6+PSA.90.7+PSA.90.8+PSA.90.9	Cre-wooads yn aalid t’ayn:
PSA.90.6+PSA.90.7+PSA.90.8+PSA.90.9	Te giarit sheese, fiojit, as creen,
PSA.90.6+PSA.90.7+PSA.90.8+PSA.90.9	My jig y laa gys kione.
PSA.90.10	Seihll dooinney three feed bleïn as jeih,
PSA.90.10	Stiark ta goll seose er shen;
PSA.90.10	As my ta fer erbee cha trean
PSA.90.10	Dy heet gys kiare feed blein.
PSA.90.10	E hroshid eisht cha bee eh veg
PSA.90.10	Agh trimshey as angaish;
PSA.90.10	Snaih’n vea (ta faase) vees brisht, as eisht,
PSA.90.10	Geyre farkiaght er ta’n baase.
PSA.95.1	Lesh greïnyn kiaullee as coraa
PSA.95.1	Lhig dooin coyrt booise da Jee;
PSA.95.1	As boggey mooar goaill ayns y chreg,
PSA.95.1	Er ta nyn sauchys lhie.
PSA.95.2	Stiagh ayns e enish lhig dooin cheet
PSA.95.2	Lesh moylley arrymagh;
PSA.95.2	Soilshagh nyn mooise lesh gennallys,
PSA.95.2	As psalmyn eunyssagh.
PSA.95.3+PSA.95.4	Corneilyn sodjey magh yn ooir,
PSA.95.3+PSA.95.4	Ta echey ayns e laue;
PSA.95.3+PSA.95.4	Ta niart ny croink myrgeddin lesh
PSA.95.3+PSA.95.4	’Syn order hug eh daue.
PSA.95.5	She eshyn ren y faarkey mooar,
PSA.95.5	Cur voalley lajer mysh;
PSA.95.5	As lesh e phooar ren eh goardrail
PSA.95.5	Yn thalloo dy heet rish.
PSA.95.6	O tar-jee, lhig dooin ooashley ’choyrt,
PSA.95.6	As loobey sheese nyn ghlioon;
PSA.95.6	As croymmey gys y Chiarn nyn Yee,
PSA.95.6	Yn Jee hug toshiaght dooin.
PSA.100.1	O Ooilley shiuish fir-vaghee’n theihll,
PSA.100.1	Trog-jee kiaull ghennal gys y Chiarn;
PSA.100.1	Eeck-jee nyn geesh da dy creeoil,
PSA.100.1	Insh-jee e voylley ayns arrane.
PSA.100.2	She eh yn Jee mooar ynrycan
PSA.100.2	Liorish ta shin as ooilley bio:
PSA.100.2	Shin t’eh er reih e phobble hene,
PSA.100.2	Yn shioltane t’er nyn vassagh fo.
PSA.100.3	Er e ghiat cash'rick gow-jee stiagh,
PSA.100.3	As ayns e choort tra vees shiu sthie;
PSA.100.3	Gow-jee arraneyn eunyssagh,
PSA.100.3	Gys moylley’n Jee ta riu cha mie.
PSA.100.4	Son mie ta’n Chiarn ’skyn smooinaghtyn,
PSA.100.4	E vyghinyn rieau shickyr va;
PSA.100.5	Feer ta e ghoo, as farraghtyn,
PSA.100.5	Veih eash dy eash er son dy bra.
PSA.103.13	Jeeagh-jee cre’n chymmey ta ec ayr
PSA.103.13	Jeh ’phaitchyn ayns nyn veme;
PSA.103.13	Cha chymmoil cheddin daue ta Jee
PSA.103.13	T’ayns aggle ersyn geam.
PSA.103.14	Eh ren shin shione nyn niart, cre te,
PSA.103.14	As cre’n stoo ta shin jeh;
PSA.103.14	Cre cha annoon ta’n dooghys ain,
PSA.103.14	Nagh vel agh ooir as cray.
PSA.103.15	Cre’n aght ta dooinney shymley ass,
PSA.103.15	As fioghey goll-rish faiyr;
PSA.103.15	Ny myr y blaa jiu aalin gaase,
PSA.103.15	Agh mairagh skeilt er laare.
PSA.103.16	Yn viljid as yn aalid t’ayn,
PSA.103.16	Lesh feoght yn aer hed mow;
PSA.103.16	E ghuilley waagh chyndaa gys joan,
PSA.103.16	Cha vaik oo ad ny smoo.
PSA.116.1+PSA.116.2+PSA.116.3+PSA.116.4	O cre’n chyndaa ver-yms da Jee
PSA.116.1+PSA.116.2+PSA.116.3+PSA.116.4	Son mooads e vannaghtyn?
PSA.116.1+PSA.116.2+PSA.116.3+PSA.116.4	Feeyn y taualtys nee’m y ghoaill,
PSA.116.1+PSA.116.2+PSA.116.3+PSA.116.4	Er baase Chreest cooinaghtyn.
PSA.116.5+PSA.116.6+PSA.116.7+PSA.116.8+PSA.116.9+PSA.116.10+PSA.116.11	Kainlt hoods, O Hiarn, son whilleen foays,
PSA.116.5+PSA.116.6+PSA.116.7+PSA.116.8+PSA.116.9+PSA.116.10+PSA.116.11	Shegin dou hood biallys;
PSA.116.16	Son va mee roïe mac dt’inney-veyl,
PSA.116.16	Agh t’ou er m’ eaysley nish.
PSA.116.17+PSA.116.18	Oural dy voylley chebbym dhyt,
PSA.116.17+PSA.116.18	Son dt’ennym casherick;
PSA.116.17+PSA.116.18	As fenish dty slane agglish noo
PSA.116.17+PSA.116.18	My vreearrey nee’m y eeck.
PSA.116.19	Meetee ad ayns Jerusalem,
PSA.116.19	’Sy chiamble dagh unnane;
PSA.116.19	Coyrt moylley dhyts lesh un choraa,
PSA.116.19	As mâryms goaill arrane.
PSA.117.1	Ashoonee, cur-jee gloyr da’n Chiarn,
PSA.117.1	Lesh boggey eunyssagh;
PSA.117.1	Lhig ooilley’n seihll lesh un choraa,
PSA.117.1	Goaill ayrn ’sy chiaulleeaght.
PSA.117.2	E vyghin veigh ta skeaylt dy lhean,
PSA.117.2	E chairys gyn caghlaa;
PSA.117.2	Dy gennal eisht eeck-jee nyn geesh
PSA.117.2	Dy ghloyr as moylley da.
PSA.119.1	O maynrey ad ta kinjagh shooyl,
PSA.119.1	Ayns raaidyn jeeragh Yee;
PSA.119.1	Ta streeu dy reayll yn cassan cair,
PSA.119.1	Gyn skyrraghtyn erbee.
PSA.119.2	O maynrey ad ta gys e leigh
PSA.119.2	Coyrt biallys creeoil;
PSA.119.2	Lesh jeeanid anmey imlee guee
PSA.119.2	Dy yannoo eh foayroil.
PSA.119.3	Nyn lheid ta kinjagh er nyn dwoaie,
PSA.119.3	Veih caslys olk dy chea;
PSA.119.3	Tastagh dy reayll yn raad ta roue
PSA.119.3	Nagh gaill ad shilley jeh.
PSA.119.4	Dy hoiggal dt’annaghyn reeoil,
PSA.119.4	Ta’n sarey ayd’s, O Yee,
PSA.119.5+PSA.119.6	As ad dy reayll nyn gurrym ard
PSA.119.5+PSA.119.6	Lesh jeeanid smoo nyn gree.
PSA.119.5+PSA.119.6	Oh eisht dy beagh eh dt’aigney mie
PSA.119.5+PSA.119.6	Trooid ooilley coorse my vea;
PSA.119.5+PSA.119.6	Dy hoiagh roym cre’n aght nee’m shooyl,
PSA.119.5+PSA.119.6	Uss my haualtagh bra.
PSA.119.7+PSA.119.8	Lesh dunnallys bee eisht my chree
PSA.119.7+PSA.119.8	Ec fea ayns slane treishteil,
PSA.119.7+PSA.119.8	Ayns gerjagh smoo dy vel my vea,
PSA.119.7+PSA.119.8	Rish dt’annaghyn coardail.
PSA.119.9	Cre’n aght yiow’n dooinney aeg yn skhleï
PSA.119.9	Dy kiart e vea ’leeideil?
PSA.119.10	Lesh jannoo kinjagh dt’annaghyn
PSA.119.10	E sca veih broid yn ’eill.
PSA.119.11	Lesh arryltys my chree ta soit,
PSA.119.11	Dy yeeaghyn er dty hon;
PSA.119.12	Veih dt’annaghyn ny lhig dou, Hiarn,
PSA.119.12	Chyndaa er-shaghyryn.
PSA.119.13	Dowin ayns my chree dty ghoo ta soit
PSA.119.13	My stoyr nagh jean failleil;
PSA.119.14	Nee cooney lhiam dy reayll fo chosh
PSA.119.14	Mee-viallys yn eill.
PSA.119.15	My annym booisal, myr shoh reilt,
PSA.119.15	Dy kinjagh ver dhyt gloyr;
PSA.119.16	Veih’n traa shoh magh, lhig da my vea
PSA.119.16	Ve coadit lesh dty phooar.
PSA.119.33	Ynsee mee ayns dty leigh’yn, Hiarn,
PSA.119.33	Dty raaidyn soilshee dou;
PSA.119.33	Ooilley my laghyn eiyr-yms daue,
PSA.119.33	Cha jem er-shaghryn voue.
PSA.119.34	My nee uss creenaght y chur dou
PSA.119.34	Yn chreenaght flaunyssagh;
PSA.119.34	Nee’m goaill dty leigh’yn gys my chree,
PSA.119.34	As freill-ym ad dy bragh.
PSA.119.35	Jean uss ayns cassan rea dty ghoo
PSA.119.35	My immeeaght kiart leeideil;
PSA.119.35	Ny lhig da’n caslys sloo dy olk,
PSA.119.35	M’y chummal fo e reill.
PSA.119.35	Orrym’s fo kiangley dty harvaant
PSA.119.35	Cur soilshey gennal dt’oaie;
PSA.119.35	Dy hoiggal as dy reayll dty ghoo
PSA.119.35	Lesh jeeanid lhieen my chree.
PSA.119.89	Dy bragh, O Hiarn, as son dy bragh,
PSA.119.89	Dty stayd cha bee ec kione;
PSA.119.89	Trooid ooilley’n aer t’ou cummal seose
PSA.119.90	Dy chooilley chruinnyd t’ayn.
PSA.119.90	Veih eash gys eash ta dt’ynrickys
PSA.119.90	Gyn scughey shassoo beayn;
PSA.119.90	Ta’n ooir myrgeddin shickyr soit,
PSA.119.90	Lesh dty phooar niartal hene.
PSA.119.90	Ta dagh nhee t’ayn cur lhieu nyn goorse,
PSA.119.90	Myr ren oo daue pointeil;
PSA.119.91	T’ad ooilley bial da dty phooar,
PSA.119.91	Sharvaantyn fo dty reill.
PSA.119.91	Hee’m dy bee jerrey er dagh nhee,
PSA.119.91	Nagh var ad son dy bra,
PSA.119.91	Agh lheead dty leighyn’s goll rhyt hene,
PSA.119.91	Cha jean dy bragh caghlaa.
PSA.122.1+PSA.122.2+PSA.122.3	S’mooar va my voggey eunyssagh
PSA.122.1+PSA.122.2+PSA.122.3	Tra cheayll mee’n pobble gra,
PSA.122.1+PSA.122.2+PSA.122.3	Lhig dooin goll seose gys thie yn Chiarn
PSA.122.1+PSA.122.2+PSA.122.3	Shirveish dy yannoo da.
PSA.122.1+PSA.122.2+PSA.122.3	Gys shen, lhig dooin nyn gesmadyn
PSA.122.1+PSA.122.2+PSA.122.3	Dy cheilley y leeideil;
PSA.122.1+PSA.122.2+PSA.122.3	Son shen y raad, ta Jee ny ghloyr
PSA.122.1+PSA.122.2+PSA.122.3	Coyrt bannaght as speedeil.
PSA.122.4	Gys shen, myr tribeyn Israel,
PSA.122.4	Lhig dooin goll seose as guee;
PSA.122.4	Moylley, as gloyr, as booise dy bragh
PSA.122.4	Da’n ooilley-niartal Ree.
PSA.122.5	Son shen y raad t’eh soilshagh dooin
PSA.122.5	E vriwnys as e ghrayse;
PSA.122.6	O gow-jee padjer eisht gys Jee,
PSA.122.6	Son shee as myghin d’aase.
PSA.122.6	O bannit son dy bragh t’ad shen
PSA.122.6	Ta son dty vaynrys guee;
PSA.122.7	Shee dy row ayns dty voallaghyn,
PSA.122.7	As ayns dty chooyrtyn shee!
PSA.122.8	Feoiltys as palchey dy row lhiat,
PSA.122.8	As shoh my phadjer jeean;
PSA.122.8	My chaarjyn as my ainjyssee
PSA.122.8	Dy chosney’n bannaght beayn.
PSA.122.9	S’mooar ta my ghraih son thie yn Chiarn
PSA.122.9	As shen-y-fa nee’m streeu;
PSA.122.9	Dy voddym son my aigney mie
PSA.122.9	Ve jeh dty vyghin feeu.
PSA.135.1+PSA.135.2+PSA.135.3	O cur-jee moylley ard da’n Chiarn,
PSA.135.1+PSA.135.2+PSA.135.3	Jeh ’ennym sheer gimraa,
PSA.135.1+PSA.135.2+PSA.135.3	As jean-jee shiuish, shirveishee ’n Chiarn,
PSA.135.1+PSA.135.2+PSA.135.3	Ard voylley feeu ’chur da.
PSA.135.1+PSA.135.2+PSA.135.3	O moyll-jee eh shiuish ta tendeil
PSA.135.1+PSA.135.2+PSA.135.3	E hie lesh jeeanid cree;
PSA.135.1+PSA.135.2+PSA.135.3	Marish y vooinjer t’ec y voard,
PSA.135.1+PSA.135.2+PSA.135.3	Coyrt moylley cooie da’n Ree.
PSA.135.1+PSA.135.2+PSA.135.3	Ta’n Chiarn graysoil, gow-jee arrane
PSA.135.1+PSA.135.2+PSA.135.3	Lesh boggey flaunyssagh;
PSA.135.1+PSA.135.2+PSA.135.3	Dy eeck nyn geesh dy voylley cair,
PSA.135.1+PSA.135.2+PSA.135.3	Cre ta cha eunyssagh?
PSA.143.1	Eaisht rish my ghuee, Hiarn, as gys m’eam
PSA.143.1	Cur cleaysh as bee foayroil;
PSA.143.1	As lurg dty ghialdyn firrinagh,
PSA.143.1	Cur dou ansoor graysoil.
PSA.143.2+PSA.143.3+PSA.143.4	Ec stoyl dty vriwnys dy ve try't,
PSA.143.2+PSA.143.3+PSA.143.4	Ny briwnys mee dy geyre;
PSA.143.2+PSA.143.3+PSA.143.4	Son ayns dty hilley dooinney bio
PSA.143.2+PSA.143.3+PSA.143.4	Cha vel veih peccah seyr.
PSA.143.5	Smooin-ym er laghyn foddey ceaut,
PSA.143.5	As yindyssyn dty laue;
PSA.143.5	Er cre cha mennick ta dty phooar,
PSA.143.5	Er my livrey ayns gaue.
PSA.143.6	Lesh padjer imlee sheeyn-ym hood
PSA.143.6	Dy jeean my laueyn magh;
PSA.143.6	My chree ort geam, myr thalloo losht
PSA.143.6	Feme fliaghey ymmyrchagh.
PSA.143.7	Eaisht rhym dy leah, ta mee failleil,
PSA.143.7	Voym, Hiarn, ny chyndaa dt’oaie,
PSA.143.7	Nagh bee’m goll roo ta gyn treishteil,
PSA.143.7	Hees dowin nyn lhie ’syn oaie.
PSA.143.8+PSA.143.9	Dty aigney graihagh soilshee dou,
PSA.143.8+PSA.143.9	Son ta my varrant ort;
PSA.143.8+PSA.143.9	Jeeagh dou yn raad ayn lhisin shooyl
PSA.143.8+PSA.143.9	Hood dy vod m’annym troailt.
PSA.143.10	Uss, uss, my Yee, gys dt’aigney mie,
PSA.143.10	Ynsee dou biallys;
PSA.143.10	Lhig da dty Spyrryd my leeideil
PSA.143.10	Ayns raad ny ynrickys.
PSA.145.1	Ard-voylley dhyt, O Hiarn my ree,
PSA.145.1	Ard-ooashley dhyt dy bra;
PSA.145.2	Dy choyrt dhyt booise choud as vee’m bio
PSA.145.2	My churrym kainlt gagh-laa.
PSA.145.3	Dty ghloyr, O Hiarn, cha vod my ghlare
PSA.145.3	’Chur magh lesh ooashley feeu;
PSA.145.4	Dty ooashley t’eh erskyn my phooar,
PSA.145.4	Dy chormal lesh my ghoo.
PSA.145.5	Dty obbraghyn bee cooinaght jeu
PSA.145.5	Gys earishyn gyn kione;
PSA.145.6	Ooashley dty ghloyr ta soilshit magh
PSA.145.6	Ayns firrinys dty ghoan.
PSA.145.7	Tra vees dty voylley as dty gloyr
PSA.145.7	Ayns bingys soilshit magh;
PSA.145.7	Lhig dagh sheeloghe lesh un arrane
PSA.145.7	Goaill ayrn ’sy chiaulleeaght.
PSA.145.8	Dty ghraih hymmoil as surranse liauyr
PSA.145.8	T’ad gerjaghey sheelnaue;
PSA.145.9	Dty vyghin veigh dy bragh er skyn
PSA.145.9	Eer obbraghyn dty laue.
PSA.145.10	Dty obbraghyn t’ad fockley magh
PSA.145.10	Dty voylley as dty ghloyr;
PSA.145.11	Dty nooghyn taggloo jeh dty niart,
PSA.145.11	Dty vieys as dty phooar.
PSA.145.12	Dty stoyl reeoil ayns stayd te soit
PSA.145.12	Te stoamit magh dy lhean,
PSA.145.13	Reill dty reeriaght te farraghtyn,
PSA.145.13	As rish dty phooar co-beayn.
PSA.145.14+PSA.145.15	T’ou sheeyney magh dty laue, O Hiarn,
PSA.145.14+PSA.145.15	As troggal seose y boght;
PSA.145.16+PSA.145.17+PSA.145.18+PSA.145.19+PSA.145.20	T’ou cooney lesh dagh ymmyrchagh
PSA.145.16+PSA.145.17+PSA.145.18+PSA.145.19+PSA.145.20	Ta ceau e hraa gyn loght.
PSA.145.21	Lesh rere my phooar nee’m goaill arrane
PSA.145.21	Dy voylley hoods, O Hiarn,
PSA.145.21	As lhig dy chooilley eill cur booise
PSA.145.21	Choud as vees seihll er-mayrn.
PSA.146.1	O m’annym, eeck da’n Chiarn e cheesh
PSA.146.1	Dy voylley ard dy bra;
PSA.146.2	As gow arrane jeh mieys Yee
PSA.146.2	Ta coadey oo gagh laa.
PSA.146.3	Ny cur dty hreisht ayns Prince erbee
PSA.146.3	Ny foast ayns niart yn eïll;
PSA.146.3	Son s’moal y chooney t’ayns nyn laue
PSA.146.3	Voish seaghyn dy endeil.
PSA.146.4	Spooilt jeh nyn ennal t’ad goll mow,
PSA.146.4	T’ad tuittym reesht ayns joan;
PSA.146.4	Ayns loauys eajee coayl nyn mree,
PSA.146.4	Nyn niart as stayd ec kione.
PSA.146.5	Eisht s’maynrey t’eh ta ’varrant soit,
PSA.146.5	Son coadey er e Yee;
PSA.146.5	Ta goaill Jee Yacob son e niart,
PSA.146.5	T’eh ceau e hraa ayns shee.
PSA.146.6	Son Jee ren niau, yn ooir, as keayn,
PSA.146.6	As dagh nhee ayndoo ta:
PSA.146.6	E ghialdinys t’eh cummal seose,
PSA.146.6	As niartal son dy bra.
PSA.146.7+PSA.146.8+PSA.146.9	Yn boght cha lhig eh ve gyn cour,
PSA.146.7+PSA.146.8+PSA.146.9	Tra huittys eh ayns feme;
PSA.146.7+PSA.146.8+PSA.146.9	Ny accryssee t’eh jannoo magh,
PSA.146.7+PSA.146.8+PSA.146.9	As clashtyn rish nyn eam.
PSA.146.7+PSA.146.8+PSA.146.9	Yn joarree as yn chloan gyn-ayr,
PSA.146.7+PSA.146.8+PSA.146.9	Ta ard-chiarailys Yee;
PSA.146.7+PSA.146.8+PSA.146.9	Dy veaghey lesh y palchey smoo
PSA.146.7+PSA.146.8+PSA.146.9	Yn traa t’ad huggey roie.
PSA.146.7+PSA.146.8+PSA.146.9	Trimshey’n ven-treoghe tra t’ee ayns feme
PSA.146.7+PSA.146.8+PSA.146.9	Ta Jee coyrt tastey da;
PSA.146.7+PSA.146.8+PSA.146.9	Agh raaidyn olk mee-viallee,
PSA.146.7+PSA.146.8+PSA.146.9	T’eh bun-ry-skyn chyndaa.
PSA.146.10+PSA.146.11+PSA.146.12	Ta’n ooilley-niartal Chiarn ny ree,
PSA.146.10+PSA.146.11+PSA.146.12	Dy bragh ayns Sion reïll;
PSA.146.10+PSA.146.11+PSA.146.12	Veih eash dy eash ta ’phooar goll magh
PSA.146.10+PSA.146.11+PSA.146.12	As roshtyn er y theihll.
PSA.147.1	O moyllee-jee yn Chiarn t’ayns niau,
PSA.147.1	As insh-jee magh e ghoo;
PSA.147.2	Son s’mie as stooamey t’eh dy loayrt,
PSA.147.2	Ayns booise da ’ennym noo.
PSA.147.3	Yn cree ta brisht lesh seaghyn trome,
PSA.147.3	Dy leah t’eh jannoo slane;
PSA.147.4	As earroo ny rollageyn heose,
PSA.147.4	T’eh coontey dagh unnane.
PSA.147.5	S’mooar ta yn Chiarn as s’mooar e niart,
PSA.147.5	E chreenaght as e phooar;
PSA.147.6	Ny meen t’eh troggal, agh drogh leih
PSA.147.6	T’eh lhieggal gys yn ooir.
PSA.147.7	Gys Jee nyn Jiarn, arraneyn bing
PSA.147.7	Gow-jee lesh ard-choraa,
PSA.147.8	Er greïnyn kiaullee, dy creeoil,
PSA.147.8	Coyrt booise as moylley da.
PSA.147.8	Ny sleityn heose as coanyn wass
PSA.147.9	T’eh jannoo magh lesh troar;
PSA.147.9	Myr shoh ta dagh cretoor goaill ayrn,
PSA.147.9	Jeh ’vieys as e ’oayr.
PSA.147.9	Son maase as ollagh t’eh kiarail,
PSA.147.9	Nyn veme t’eh cur-my-ner;
PSA.147.9	As eer son eeanlee feïe yn aer,
PSA.147.9	Yn traa t’ad geamagh er.
PSA.147.9	Yn aer t’eh coodagh doo as dowin,
PSA.147.9	Lesh bodjallyn as kay;
PSA.147.9	Laadit lesh fliaghey as lesh druight,
PSA.147.9	Yn ooir dy yannoo meay.
PSA.147.10	Cha nee er niart yn dooinney trean,
PSA.147.10	Dy chooney lesh t’eh treisht;
PSA.147.10	Ny foast er troshid mooar y niagh,
PSA.147.10	My s’lajer ta yn veisht.
PSA.147.11	Agh graih as kenjallys y Chiarn
PSA.147.11	T’eh soilshaghey dy keiyn;
PSA.147.11	Da’n dooinney imlee, crauee shen
PSA.147.11	Ta firrinagh da hene.
PSA.147.12	Bannee dty Hiarn, Yerusalem,
PSA.147.12	As uss, O Sion, lheïe;
PSA.147.13	Ta voish dty ghiattyn geiyrt dty noid,
PSA.147.13	Guard er dty chloan cheu-sthie.
PSA.147.14	Harrish dty ream t’eh skeayley shee
PSA.147.14	Ga ta dty noidyn troo;
PSA.147.14	Lesh flooyr y churnaght s’miljey neesht
PSA.147.14	Ta Jee dy veaghey oo.
PSA.147.15	Ta’n ooilley-niartal fockley magh
PSA.147.15	Lesh ard-choraa e phooar;
PSA.147.15	Cha leah t’eh loayrt, cha leah t’eh jeant,
PSA.147.15	Dy tappee er yn ooir.
PSA.147.16	Myr ollan vane, ta’n sniaghtey gial
PSA.147.16	Cheet neose, as sheebit fo;
PSA.147.16	As myrragh garmad chiow yn ooir,
PSA.147.16	Lesh meeaylys y lieh-rio.
PSA.147.17	Yn sniaghtey garroo trome as dewil
PSA.147.17	Myr steabyn tilgey chion;
PSA.147.17	Quoi oddys shassoo magh ny ’oï,
PSA.147.17	Ny bydal er y hon?
PSA.147.18	Agh s’leah ta Jee chyndaa e laue,
PSA.147.18	As fockley magh e ghoo;
PSA.147.18	Thennue as chiass, cheet veih yn jiass,
PSA.147.18	T’ad lheïe as eisht goll mow.
PSA.147.19	E lattyssyn as oardaghyn
PSA.147.19	Da Jacob t’eh ’r livrey;
PSA.147.19	Da Isr'el e recortyssyn,
PSA.147.19	Dy reayll ad son dy bra.
PSA.147.20	Yn foayr graysoil as myghin shoh,
PSA.147.20	Cha dooar n’ ashoonyn-quaagh;
PSA.147.20	Agh dooinyn t’eh er hoilshaghey
PSA.147.20	Saualtys son dy bragh.
PSA.148.1	Reamyn yn yrjey vooar,
PSA.148.1	Moylley-jee nyn ver-croo,
PSA.148.1	Insh-jee magh mooads e ghloyr
PSA.148.2	Shiuish ainleyn smoo as sloo:
PSA.148.2	Trog-jee coraa,
PSA.148.2	O Cherubim,
PSA.148.2	As Seraphim
PSA.148.2	Cur moylley da.
PSA.148.3	Uss eayst ta reill ny hoie,
PSA.148.3	As ghrian leeideil y laa;
PSA.148.3	Rollageyn sollys choie,
PSA.148.3	Cur-jee nyn geeshyn da;
PSA.148.4	Eeck-jee e chair,
PSA.148.4	O shiuish niaughyn,
PSA.148.4	As vodjallyn
PSA.148.4	Getlagh ’syn aer.
PSA.148.5	Lhig daue shoh ennym Yee
PSA.148.5	Y voylley dagh unnane;
PSA.148.5	E ghoo hug daue nyn mree
PSA.148.5	Tra nagh row veg jeu ayn;
PSA.148.6	Bee ad er-mayrn,
PSA.148.6	Seyr veih caghlaa
PSA.148.6	Er son dy bra
PSA.148.6	Shassee leigh’n Chiarn.
PSA.148.7	Moyll-jee eh whaleyn mooar
PSA.148.7	As eeast ’sy diunid heese;
PSA.148.7	Eïllit lesh scailley creoi,
PSA.148.7	Cur-jee cair dasyn neesht.
PSA.148.8	Aile, sniaght’ as rio,
PSA.148.8	Druight, sterm as geay,
PSA.148.8	Cheet tra t’eh gra
PSA.148.8	Cooilleeney ’ghoo.
PSA.148.9	Sleityn as croink as coan
PSA.148.9	E voylley ta diu jesh;
PSA.148.9	Cedaryn liauyr nyn gione
PSA.148.9	As biljyn gymmyrk mess.
PSA.148.10	Beiyn feïe as meen,
PSA.148.10	Snauee er laare,
PSA.148.10	As eeanlee’n aer
PSA.148.10	Jannoo cooilleen.
PSA.148.11	Ree'ghyn as princeyn ard,
PSA.148.11	Marish dagh theay ta foue;
PSA.148.11	Briwnyn y theihll dagh raad,
PSA.148.11	Cur-jee da ’voylley feeu.
PSA.148.12	Dy wooiys Jee,
PSA.148.12	Lhig aeg as shenn
PSA.148.12	Dooinney as ben
PSA.148.12	Cur chengey’s cree.
PSA.148.13	Lhig da’n slane chroo cordail
PSA.148.13	Dy hoiagh seose e ghoo;
PSA.148.13	E ennym smoo gloyroil
PSA.148.13	Ta toilchin moylley voue.
PSA.148.13	King foddey’n theihll
PSA.148.13	Ta bial da,
PSA.148.13	E ghloyr dy bra
PSA.148.13	T’erskyn dagh reill.
PSA.148.14	E nooghyn hene ta eaït
PSA.148.14	T’eh soiagh seose dy bra,
PSA.148.14	As Isr'el e chloan reiht
PSA.148.14	Ta kinjagh ’gerrey da.
PSA.148.14	Nish ayns arrane
PSA.148.14	Trog-jee coraa
PSA.148.14	Gennal dy bra
PSA.148.14	Dy voylley’n Chiarn.
