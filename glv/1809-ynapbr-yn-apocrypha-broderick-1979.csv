TOB.1.1	Lioar jeh goan Hobit mac Tobiel, mac Ananiel, mac Aduel, mac Gabael, jeh sheel Asael, jeh tribe Nephthali;
TOB.1.2	Quoi va ayns lhing Enemessar ree ny Assyrianee er ny leeideil ayns cappeeys magh ass Thisbe, t’er y laue yesh jeh’n ard-valley shen ta dy cairagh enmysit Nephthali ayns Galilee cheu heose jeh Aser.
TOB.1.3	Ta mish Tobit er n’immeeaght ooilley laghyn my vea ayns aght firrinagh as cairagh, as ren mee ymmodee giastyllys er my vraaraghyn, as my ashoon, ad haink marym gys Nineve ayns cheer ny Assyrianee.
TOB.1.4	As tra va mee ayns my heer hene, thalloo Israel, myr scollag, huitt ooilley tribe Nephthalia my ayrey veih thie Yerusalem, va er ny reih ass ooilley tribeyn Israel dy jinnagh ny tribeyn ooilley ouralley ayns shen, raad va chiamble yn Er-smoo ard er ny chasherickey, as er ny hroggal cour dy chooilley heeloghe.
TOB.1.5	Nish ren ooilley ny tribeyn, dirree-magh cooidjagh, as thie Nephthali my ayr, ouralley gys y cholbagh Baal.
TOB.1.6	Agh mish ynrican hie dy mennick gys Jerusalem ec ny feaillaghyn, myr ve er ny oardaghey da ooilley pobble Israel liorish slattys dy bragh farraghtyn, cur lhiam marym ny chied-vessyn as jaghee jeh’n vishagh, marish shen, ny va hoshiaght buinnit; as hug mee ad ec yn altar da ny saggyrtyn cloan Aaron.
TOB.1.7	Yn chied jeihoo ayrn jeh dy chooilley vishaghey hug mee da mec Aaron, va jannoo shirveish ec Jerusalem: jeihoo ayrn elley ren mee creck, as hie mee, as vaar mee eh dy chooilley vlein ec Jerusalem:
TOB.1.8	As y trass jeihoo ayrn hug mee da nyn lheid as ve cair daue, myr va Debora moir my ayrey er harey dou, er-yn-oyr as dy row mee faagit my lhiannoo-treoghe liorish my ayr.
TOB.1.9	Ny sodjey na shoh, tra va mee er roshtyn gys eash dooinney, phoos mee Anna jeh my chynney hene as jee-ish hooar mee Tobias.
TOB.1.10	As tra va shin currit lhian ersooyl nyn gappee gys Nineve, ren ooilley my vraaraghyn, as adsyn va jeh my chynney, gee jeh arran ny ashoonee.
TOB.1.11	Agh dreill mish mee-hene voish gee;
TOB.1.12	Er-yn-oyr as dy chooinee mee er Jee lesh ooilley my chree.
TOB.1.13	As hug Jee grayse as foayr dou kiongoyrt rish Enemessar, myr shen dy row mee e hessenagh.
TOB.1.14	As hie mee gys Media, as daag mee marish Gabael, braar Ghabrias, ec Rages ard-valley ayns Media, jeih talentyn dy argid.
TOB.1.15	Nish tra va Enemessar marroo, ren Sennacherib e vac reill ayns e ynnyd; e chooishyn va cha fud-y-cheilley, nagh voddins goll gys Media.
TOB.1.16	As ayns traa Enemessar hug mish ymmodee jeirk da my vraaraghyn, as hug mee my arran da ny accryssee,
TOB.1.17	As my eaddagh da’n rooisht: as my hee-in veg jeh my ashoon marroo, ny lhie mysh voallaghyn Nineve, ren mee eh y oanluckey.
TOB.1.18	As my va Sennacherib yn ree er varroo veg, tra v’eh er jeet as er hea veih Judea, ren mish ad y oanluckey gyn-yss; (son ayns e eulys varr eh ymmodee;) agh ny kirp cha row ry-gheddyn, tra va shirrey jeant er-nyn-son liorish y ree.
TOB.1.19	As tra hie fer jeh ny Nineviteyn as phlaiynt eh orrym gys y ree, son dy row mee goanluckey ad, as keiltyn mee-hene; toiggal dy row ad shirrey er-my-hon dy my choyrt gy baase, hie mee ass y raad trooid aggle.
TOB.1.20	Eisht va ooilley my chooid er ny ghoaill voym er-niart, chamoo va veg faagit dou, er-lhimmey jeh Anna my ven as Tobias my vac.
TOB.1.21	As roish my row queig laa jeig as daeed er n’gholl shaghey, varr jees jeh e vec eh, as hea ad gys sleityn Ararath; as ren Sarchedonus e vac reill ayns e ynnyd; as hug eh harrish coontaghyn e ayrey, as harrish ooilley e chooishyn, Achiacharus mac my vraar Anael.
TOB.1.22	As Achiacharus geearree er-my-hon, haink mee reesht gys Nineve. Nish va Achiacharus yn shirveishagh-cappan, as tashteyder yn cowrey, as stiurt, as fakider harrish ny coontaghyn; as doardee eh Sarchedonus dy ve yn fer by-niessey da hene: as v’eh mac my vraar.
TOB.2.1	Nish tra va mee er jeet thie reesht, as Anna my ven er ny coyrt dou ass-y-noa, marish Tobias my vac, ayns feailley ny kingeesh, ta shen feailley casherick ny shiaght shiaghtinyn, va jinnair vie aarloo my chour, jeh’n chooid cheddin hoie mee sheese dy ee.
TOB.2.2	As tra honnick mee laanid dy veaghey, dooyrt mee rish my vac, Immee as cur lhiat dooinney boght erbee dy vow jeh nyn mraaraghyn, ta aignagh er y Chiarn, as cur-my-ner, fuirryms rhyt.
TOB.2.3	Agh haink eh reesht, as dooyrt eh, Ayr, ta fer jeh’n ashoon ain er ny choyrt gy baase, as t’eh tilgit magh ayns grunt-y-vargee.
TOB.2.4	Eisht roish my vlaysht mee er veg jeh’n beaghey, dirree mee seose, as ghow mee eh seose ayns shamyr derrey goll-sheese ny greiney.
TOB.2.5	Eisht haink mee reesht, as ren mee mee-hene y niee, as ghow mee my vee ayns trommys,
TOB.2.6	Cooinaghtyn er y phadeyrys shen ren Amos, tra dooyrt eh, Ny feaillaghyn eu vees chyndait gys dobberan, as y reaid eu gys coe.
TOB.2.7	Shen-y-fa cheayn mee: as lurg lhie-ghreiney hie mee as ren mee oaie, as doanluck mee eh.
TOB.2.8	Agh ren my naboonyn faghid jeem, as dooyrt ad, Cha vel foast aggle er y dooinney shoh dy bee eh er ny choyrt gy baase son yn obbyr shoh; hea eh ersooyl; as cur-my-ner, t’eh goanluckey ny merriu reesht.
TOB.2.9	Yn oie cheddin, haink mee veih’n oanluckey, as chaddil mee liorish cleiy garey my chooyrt, son dy row mee neu-ghlen, as va m’eddin rooisht:
TOB.2.10	As cha bione dou dy row sperriu ’sy chleiy, as myr va my hooillyn foshlit, skuit ny sperriu eoylley heh ayns my hooillyn, as haink bolg er my hooillyn; as hie mee gys ny fir-lhee, agh cha choon ad lhiam: ny smoo na shen ren Archiacharus my yannoo-magh, derrey hie mee gys Elymais.
TOB.2.11	As ghow Anna my ven obbraghyn mraane dy yannoo.
TOB.2.12	As tra v’ee er choyrt thie ad gys ny oaneryn, deeck ad e faill j’ee, as hug ad mannan j’ee myrgeddin.
TOB.2.13	As tra v’eh ayns my hie, as er ghoaill toshiaght dy eamagh, dooyrt mish ree, Cre voish ta’n mannan shoh? nagh re geidit t’eh? cur reesht da ny oaneryn eh; son te noi’n leigh dy ee red erbee ta geidit.
TOB.2.14	Agh dreggyr ish, V’eh currit son gioot marish my aill; ny-yeih cha chreid mish ee, agh dooyrt mee ree dy choyrt eh reesht da ny oaneryn: as va dowin-nearey orrym j’ee. Agh hyndaa ee orrym gra, C’raad ta dty yiastyllys as dty obbraghyn crauee? cur-my-ner, ta fys rhyts as ooilley dt’obbraghyn.
TOB.3.1	Eisht va mee ayns seaghyn as cheayn mee, as ayns my heaghyn ghow mee padjer, gra,
TOB.3.2	O Hiarn t’ou uss cairagh, as ta ooilley dt’obbraghyn, as dty raaidyn, myghin as firrinys, as t’ou briwnys dy firrinagh as cairagh son dy bragh.
TOB.3.3	Cooinee orrym, as jeeagh orrym, nagh kerree mee son my pheccaghyn as meehushtey, ny son peccaghyn my ayraghyn, t’er n’yannoo olk kiongoyrt rhyt:
TOB.3.4	Son cha dug ad biallys da dt’annaghyn: shen-y-fa t’ou er livrey shin son spooilley, as gys cappeeys, as gys baase, as dy ve son raa oltoonagh da ooilley ny ashoonyn ny mast’ oc ta shin er nyn skeayley.
TOB.3.5	As nish ta dty vriwnyssyn ymmodee as cairagh, dy ghellal rhym cordail rish ny peccaghyn aym-pene as my ayraghyn: er-y-fa nagh vel shin er reayll dt’annaghyn, chamoo er hooyl ayns firrinys kiongoyrt rhyt.
TOB.3.6	Nish er-y-fa shen dell rhym myr s’cooie lhiat, as cur sarey my spyrryd dy ve er ny ghoaill voym, dy voddym lheie er-sooyl, as chyndaa gys yn ooir: son te vondeishagh dou dy ve marroo myr reih er ve bio, er-yn-oyr as dy vel mee er chlashtyn oltooanyn foalsey, as ta lane seaghyn aym: shen-y-fa cur sarey dy voddym nish ve livreit ass y chennid shoh, as goll er-sooyl gys yn ynnyd dy bragh farraghtyn: nagh chyndaa dt’eddin ersooyl voym.
TOB.3.7	As haink eh gy-kione yn laa cheddin, ayns Ecbatane ard-valley ayns Media dy row Sara inneen Reguel oltooanit myrgeddin liorish mraane aegey e jishig;
TOB.3.8	Son dy row ee er ny ve poost rish shiaght deiney, quoi va’n drogh spyrryd Asmodeus er varroo, roish my lhie ad maree. Vel oo er jarrood, dooyrt adsyn, dy varr oo dty gheiney? ta hannah shiaght deiney er ve ayd, foast cha row uss enmysit er veg jeu.
TOB.3.9	Cre’n-fa t’ou geealley shinyn son oc? my t’ad marroo, immee uss royd geiyrt orroo, narra noain dooin dy bragh ’akin jeed edyr mac ny inneen.
TOB.3.10	Tra cheayll ee ny reddyn shoh, v’ee feer trimshagh, myr shen dy row ee treeil ee-hene y hoghtey; agh dooyrt ee, Mish yn ynrican inneen t’ec my ayr, as my nee’m shoh, vees eh scammylt da, as ver-ym eh ayns e henn eash lesh seaghyn gys yn oaie.
TOB.3.11	Eisht ghow ee padjer, jeeaghyn lesh yn uinnag, as dooyrt ee, Bannit t’ou uss, O Hiarn my Yee, as ta dt’ennym casherick as gloyroil bannit as ooasle er-son dy bragh: lhig da ooilley dty obbraghyn oo y voylley son dy bragh.
TOB.3.12	As nish, O Hiarn, ta mish soiagh my hooillyn as m’eddin ort,
TOB.3.13	As gra, Gow jeh’n ooir mee, nagh glin-ym arragh yn oltooan.
TOB.3.14	Shione dhyts, O Hiarn, dy vel mish glen voish dy chooilley pheccah marish dooinney,
TOB.3.15	As nagh hayrn mee rieau scammylt er my ennym, ny ennym my ayrey, ayns cheer my chappeeys: ta mish yn ynrican inneen t’ec my ayr, chamoo ta paitchey erbee echey dy ve e eirey, ny dooinney mooinjerey faggys erbee, ny mac lesh er-mayrn da oddyms mee-hene y reayll son ben: my hiaght deiney-poost t’ad hannah marroo; as cre sheeu dooys ve bio? agh mannagh nailt’s dy no’in baase, cur sarey soiagh ennagh dy ve jeant jee’m, as chymmey ’ve goit orrym, nagh glin-ym arragh dy oltooan.
TOB.3.16	Myr shen hooar ny padjeryn oc ny-neesht clashtyn kiongoyrt rish ard-ooashley yn Jee mooar.
TOB.3.17	As va Raphael er ny choyrt dy lheihys ad ny-neesht, ta shen, dy ghoaill ersooyl yn bolg eh sooillyn Hobit as dy chur Sara inneen Reguel son ben da Tobias mac Hobit; as dy chiangley yn drogh spyrryd Asmodeus; er-yn-oyr as dy row ee bentyn da Tobias liorish cairys eiraght. Ec yn eer traa cheddin haink Tobit thie, as hie eh stiagh ayns e hie, as haink Sara inneen Reguel neose jeh’n lout.
TOB.4.1	Ayns y laa shen chooinee Tobit er yn argid v’eh er choyrt fo kiarail Ghabael ayns Rages dy Videa,
TOB.4.2	As dooyrt eh rish hene, Ta mee er n’yeearree son baase; cre’n-fa nagh vel mee cur fys er my vac Tobias, dy voddym ginsh da mychione yn argid my no’ym baase?
TOB.4.3	As tra v’eh er chur fys er, dooyrt eh, My vac, tra veem’s marroo, jean my oanluckey; as nagh soie beg jeh dty voir, agh cur arrym j’ee ooilley laghyn dty vea, as jean shen ny vees booisal j’ee, as nagh cur sneih urree.
TOB.4.4	Cooinee, my vac, dy roie ee gaue ny-ghaa er-dty-hon, tra v’ou ayns e brein; as tra vees ee marroo, jean uss ee y oanluckey liorym ’syn un oaie.
TOB.4.5	My vac, cur geill da’n Chiarn nyn Yee ooilley dty laghyn, as nagh lhig da dt’aigney ve soit er jannoo peccah, ny dy vrishey e annaghyn: jean dy jeeragh choud’s bio oo, as nagh eiyr da raaidyn neu-ynrick.
TOB.4.6	Son my vees oo firrinagh ayns dty ghellal, nee dt’obbraghyn bishaghey as cheet dy mie lhiat, as dauesyn ooilley ta baghey dy cairal.
TOB.4.7	Cur jeirk jeh dty chooid; as tra ver oo jeirk, nagh lhig da y hooill ve mooaraghey, chamoo chyndaa dt’eddin ersooyl voish boght erbee, as cha bee eddin Yee er ny hyndaa ersooyl voids.
TOB.4.8	My ta lane ayd, cur jeirk dy-palchey: mannagh vel ayd agh red beg, nagh gow aggle dy choyrt cordail rish y veggan shen:
TOB.4.9	Son t’ou chaglym seose berchys vie dhyt hene cour laa ny feme.
TOB.4.10	Er-y-fa dy vel jeirk livrey veih baase, as lhiettal dy heet ayns dorraghys.
TOB.4.11	Son ta jeirk ny ghioot mie dauesyn ooilley ta dy choyrt eh ayns shilley yn Er smoo ard.
TOB.4.12	Bee er dty hwoaie jeh dy-chooilley streebagh, my vac, as erskyn ooilley gow ben jeh sluight dty ayraghyn, as nagh poos ben yoarree, nagh vel jeh tribe dt’ayrey: son ta shinyn cloan ny phadeyryn, Noe, Abraham, Isaac, as Jacob: cooinee, my vac, dy ren nyn ayraghyn veih’n eer toshiaght, mraane y phoosey jeh’n kynney oc hene, as v’ad bannit ayns nyn gloan, as gowee yn sluight oc yn thalloo ayns eiraght.
TOB.4.13	Nish er-y-fa-shen, my vac, cur uss graih da dty vraaraghyn, as ayns dty chree nagh jean beg y hoiagh jeh dty vraaraghyn, mec as inneenyn dty phobble, ayns dyn ben y ghoaill jeu: son ayns moyrn ta toyrt-mow as lane seaghyn, as ayns rouanys ta genney: son she rouanys moir y ghortey.
TOB.4.14	Nagh freill e aill voish dooinney erbee t’er n’obbragh dhyt, agh eeck da ass-laue eh: son my t’ou shirveish Jee, nee eshyn er yn aght cheddin uss y eeck reesht: bee tastagh, my vac, ayns dy-chooilley nhee t’ou dy yannoo, as bee creeney ayns ooilley dty immeeaght.
TOB.4.15	Nagh jean rish fer erbee lheid y red as ta dwoaiagh dhyt hene: nagh iu feeyn dy yannoo er-meshtey jee, chamoo lhig da meshtyllys goll mayrt ayns dty yurnah.
TOB.4.16	Cur jeh dt’arran da ny accryssee, as jeh dty gharmadyn dauesyn ta rooisht; as cordail rish myr ta’n fort ayd cur jeirk; as nagh lhig da dty hooill ve mooaraghey, tra t’ou coyrt jeirk.
TOB.4.17	Deayrt magh dt’arran er oanluckey yn ynrick, agh nagh cur veg da drogh-yantagh.
TOB.4.18	Shir coyrle jeusyn ta creeney, as nagh soie beg jeh coyrle erbee ta vondeishagh.
TOB.4.19	Bannee yn Chiarn dty Yee dy kinjagh, as yeearree jehsyn dy vod dty raaidyn ve ynsit dhyt, as ooilley dty gholl as dty chooishyn heet lhiat: son cha vel coyrle ec dy-chooilley ashoon; agh ta’n Chiarn eh-hene coyrt dy chooilley nhee mie, as t’eh ginjillagh quoi saillish, myr saillish; nish er-y-fa shen, my vac, cooinee er my haraghyn, chamoo lhig daue ve currit ass dty aigney.
TOB.4.20	As nish ta mee ginsh shoh dhyt dy dug mish talentyn fo kiarail Gabael mac Ghabrias ec Rages ayns Media.
TOB.4.21	As nagh gow aggle, my vac, dy vel shin jeant boght: son ta lane berchys ayd, my t’ou ayns aggle Yee as shaghney dagh olk, as jannoo shen ta booisal ayns e hilley.
TOB.5.1	Eisht dreggyr Tobias as dooyrt eh, Ayr, neem’s jannoo ooilley ny reddyn t’ou er harey dou:
TOB.5.2	Agh kys oddym yn argid y gheddyn, fa nagh vel enn aym er?
TOB.5.3	Eisht hug eh yn laue-scrieuee da, as dooyrt eh rish, Jeeagh uss son dooinney oddys goll mayrt, choud as ta mish foast bio, as verryms faill da: as immee as fow yn argid.
TOB.5.4	Shen-y-fa tra hie eh dy yeeaghyn son dooinney, hooar eh yn ainle Raphael.
TOB.5.5	Agh cha row fys echeysyn er; as dooyrt eh rish, Nod uss goll maryms gys Rages? as vel enney mie ayd er ny buill shen?
TOB.5.6	As dooyrt yn ainle rish, Hed-yms mayrt as s’mie shione dou yn raad: son ta mee er-reish aaght y ghoaill marish nyn mraar Gabael.
TOB.5.7	Eisht dooyrt Tobias rish, Fuirree rhym, derrey insh-ym da my ayr.
TOB.5.8	Eisht dooyrt eh rish, Immee, as nagh fuirree. Myr shen hie eh stiagh as dooyrt eh rish e ayr, Cur-my-ner, ta mish er gheddyn fer hed marym. Eisht dooyrt eh, Eie er hym, dy vod fys ve aym cre’n tribe t’eh jeh, as vel eh dooinney surdremagh dy gholl mayrt.
TOB.5.9	Myr shen deie eh er, as haink eh stiagh, as ghow ad boggey jeh my-cheilley.
TOB.5.10	Eisht dooyrt Tobit rish, Vraar, soilshee dou cre’n tribe as lught-thie t’ou jeh.
TOB.5.11	Dansoor eh, Vel oo shirrey son tribe ny lught-thie ny son dooinney faillagh dy gholl marish dty vac? Eisht dooyrt Tobit rish, Baillym hoiggal, vraar, dty chynney as dty ennym.
TOB.5.12	Eisht dooyrt eh, Ta mish Asarias, mac yn Ananias mooar, as jeh dty vraaraghyn.
TOB.5.13	Eisht dooyrt Tobit, Shee-dy-vea, vraar; nish nagh gow corree rhym, son dy vel mee er vriaght mychione dty hribe as dty lught-thie; son t’ou my vraar, jeh dooghys onneragh as mie: son ta enn aym er Ananias as Jonathas, mec yn Samaias mooar shen, liorish dy jagh shin cooidjagh gys Jerusalem dy ooashlaghey, as dy hebbal yn chied er ny ruggey, as jaghee ny messyn; as cha row adsyn cleaynit liorish shaghrynys nyn mraaraghyn: my vraar, t’ou jeh dooghys mie.
TOB.5.14	Agh insh dou cre’n aill verrym dhyt? nailt drachym ’sy laa, as reddyn ymmyrchagh, myr da my vac hene?
TOB.5.15	Dy jarroo, as ny smoo na shen, my hig shiu thie reesht dy sauchey, dy der-ym dooraght dhyt.
TOB.5.16	Myr shoh choard ad. Eisht dooyrt eh rish Tobias, Fow oo-hene aarloo cour y jurnah, as dy der Jee jurnah mie diu. As tra va e vac er n’yannoo dy chooilley nhee aarloo son y jurnah, dooyrt e ayr, Immee uss marish y dooinney shoh, as dy der Jee, ta cummal ayns niau, jurnah vondeishagh diu as dy reill ainle Yee sheshaght riu; myr shen hie ad ny-neesht roue, as moddey yn dooinney aeg maroo.
TOB.5.17	Agh cheayn Anna e voir, as dooyrt ee rish Tobit, cre’n-fa t’ou er choyrt er-sooyl nyn mac? nagh nee eshyn lorg nyn laue, ayns goll magh as stiagh roin?
TOB.5.18	Nagh bee sayntoilagh dy chur argid gys argid: agh lhig da ve myr red gyn-veg ayns soylagh gys y lhiannoo ain.
TOB.5.19	Son ta shen ny ta’n Chiarn er choyrt dooinyn dy veaghey er, ny saie dooin.
TOB.5.20	Eisht dooyrt Tobit ree, Nagh cur geill, my huyr; hig eh reesht ayns sauchys, as ver dty hooillyn my-ner eh.
TOB.5.21	Son hed yn ainle mie ry-heshaght marish, as hig e yurnah lesh, as hig eh hooin reesht dy sauchey.
TOB.5.22	Eisht scuirr ee jeh keayney.
TOB.6.1	As myr v’ad goll er nyn yurnah, haink ad ’syn astyr gys yn awin Tigris, as ghow ad aaght ayns shen.
TOB.6.2	As tra hie yn dooinney aeg sheese dy niee eh-hene, lhiem eeast ass yn awin, kiarit dy stroie eh.
TOB.6.3	Eisht dooyrt yn ainle rish, Gow yn eeast. As ghreim yn dooinney aeg yn eeast, as hayrn eh gys y thalloo eh.
TOB.6.4	Dooyrt eh rish, Foshil yn eeast, as gow yn cree as yn aane as y gall, as tasht seose ad dy kiarailagh.
TOB.6.5	Myr shen ren y dooinney aeg myr va’n ainle er ghra rish; as tra v’ad er ghreddey yn eeast, dee ad eh: eisht hie ad ny-neesht roue derrey haink ad er-gerrey dy Ecbatane.
TOB.6.6	Eisht dooyrt y dooinney aeg rish, Vraar Asarias, cre-hon ta cree as aane as gall yn eeast?
TOB.6.7	As dooyrt eh rish, Mychione y cree as yn aane, my ta jouyl ny drogh spyrryd boirey ’nane erbee, shegin dooin jaagh ’yannoo jeh kiongoyrt rish y dooinney ny’n ven, as cha bee’n persoon shen arragh er ny heaghney.
TOB.6.8	Er-son y gall, te mie dy ooillaghey dooinney ta bolg er e hooillyn, as bee eh er ny lheihys.
TOB.6.9	As tra v’ad er jeet er-gerrey da Rages,
TOB.6.10	Dooyrt ainle rish y dooinney aeg, Vraar, yn laa t’ayn jiu ghoys mayd aaght marish Reguel, dty ghooinney mooinjerey; ta echey myrgeddin un ynrican inneen, enmysit Sara; loayr-yms er-e-son dy vod ee ve currit dhyts son ben.
TOB.6.11	Son she dhyts ta’n chairys huic bentyn, fa dy nee uss ynrican ta jeh’n kynney eck.
TOB.6.12	As ta’n ven aeg aalin as creeney: nish er-y-fa shen eaisht rhym, as neem’s loayrt rish e hayr; as tra hig mayd reesht veih Rages nee mayd y poosey ’yannoo: son ta fys aym nagh vod Reguel ee y phoosey rish fer erbee elley cordail rish leigh Voses, negooish ve toilliu baase, er-y-fa dy vel cairys yn eiraght bentyn dhyts roish dooinney erbee elley.
TOB.6.13	Eisht dreggyr y dooinney aeg yn ainle, Ta mee er chlashtyn, vraar Asarias, dy vel y ven aeg shoh er ny ve currit da shiaght deiney, ooilley jeu hooar baase ayns shamyr ny lhiabbagh-poosee.
TOB.6.14	As nish, ta mish yn ynrican mac t’ec m’ayr, as ta mee faitagh, er aggle, my hem stiagh huic, dy n’oym baase, myr yn eallagh roie: son shynney lesh spyrryd olk ee, nagh vel gortagh persoon erbee, agh ad shen ta cheet huic: shen-y-fa ta mish neesht ayns aggle dy bee’m marroo, as my ayr as my voir y choyrt (by-chyndagh rhym) lesh seaghyn gys yn oaie: son cha vel mac arragh oc dy nyn oanluckey.
TOB.6.15	Eisht dooyrt yn ainle rish, Vel oo er yarrood ny saraghyn hug dt’ayr dhyt, dy beign dhyt ben y phoosey jeh dty chynney hene? er-y-fa shen eaisht rhym, O my vraar; son bee-ish er ny coyrt dhyts son ben; as nagh jean uss scansh jeh’n spyrryd olk; son yn oie t’ayn noght vees ee er ny coyrt dhyts ayns poosey.
TOB.6.16	As tra vees oo er jeet stiagh ayns y shamyr-poosee, gowee oo leoie jeh’n ghreesagh, as ver oo paart jeh cree as aane yn eeast ny lhie er, as nee oo jaagh ’yannoo lesh:
TOB.6.17	As soaree yn jouyl eh, as chea er-sooyl, cha jig eh reesht dy bragh arragh: agh tra hig oo stiagh huic, irree-jee ny-neesht seose as guee-jee gys Jee ta myghinagh, as vees chymmey echey erriu, as sauee eh shiu: nagh gow aggle, son t’ee er ny ve kiarit dty chour er-dyn toshiaght; as nee uss ish y choadey, as hed ee mayrt; as ny sodjey na shoh, ta mee smooinaght dy nymmyrk ee cloan dhyt. Nish tra cheayll Tobias ny reddyn shoh, hug eh graih j’ee, as ren e chree dy breeoil lhiantyn huic.
TOB.7.1	As tra v’ad er jeet gys Ecbatane, haink ad gys thie Reguel, as veeit Sara ad: as lurg daue v’er n’oltaghey ’cheilley, chur ee lhee stiagh ad ’sy thie.
TOB.7.2	Eisht dooyrt Reguel rish Edna e ven, Dy jeeragh ta’n dooinney aeg shoh goll-rish Tobit my ghooinney mooinjerey!
TOB.7.3	As vrie Reguel jeu, Cre veih ta shiu, vraaraghyn? Dooyrt adsyn rish, Ta shinyn jeh mec Nephthalim, ta nyn gappee ayns Nineve.
TOB.7.4	Eisht dooyrt eh roo, Vel enn eu er Tobit yn dooinney mooinjerey ain? As dooyrt adsyn, ta enney ain er. Eisht dooyrt eh, Vel eh ayns slaynt vie?
TOB.7.5	As dooyrt ad, T’eh chammah bio, as ayns slaynt vie: as dooyrt Tobias, T’eh yn ayr aym’s.
TOB.7.6	Eisht lheim Reguel seose, as hug eh paag da, as cheayn eh.
TOB.7.7	As hug eh bannaght er, as dooyrt eh rish, T’ou uss mac dooinney onneragh as mie; agh tra v’eh er chlashtyn dy row Tobit doal, v’eh seaghnagh, as cheayn eh.
TOB.7.8	As myrgeddin ren Edna e ven as Sara e inneen keayney. Marish shoh ghow ad roo dy aggindagh; as lurg daue v’er varroo rea jeh’n chioltane hoie ad palchey dy veaghey er y voayrd. Eisht dooyrt Tobias rish Raphael, Vraar Asarias, loayr jeh ny reddyn shid dooyrt oo er y raad, as lhig da’n vyssness shen ve dy tappee er ny chooilleeney.
TOB.7.9	Er shen hoilshee eh’n chooish da Reguel: as dooyrt Reguel rish Tobias, Ee as iu, as jean cree mie:
TOB.7.10	Son te cooie dy lhisagh oo poosey my inneen: ny-yeih insh-yms yn irriney dhyt.
TOB.7.11	Ta mish er-reish my inneen y choyrt ayns poosey da shiaght deiney, quoi hooar baase yn oie shen hie ad stiagh huic: ny-yeih, ec y traa t’ayn, jean uss cree mie. Agh dooyrt Tobias. Cha n’ee-ym veg ayns shoh, derrey nee mayd coardail as loo yn derrey yeh gys y jeh elley.
TOB.7.12	Dooyrt Reguel, Gow ee eisht maghey shoh cordail rish y cliaghtey, son t’ou dooinney mooinjerey eck, as t’ee lhiat, as dy der y Jee dy vyghin speedeil mie diu ayns dy chooilley nhee.
TOB.7.13	Eisht deie eh er Sara e inneen, as haink ee gys e hayr, as ghow eh yn laue eck, as hug ee dy ve ben da Tobias, gra, Cur-my-ner, gow ee cordail rish Voses, as leeid er-sooyl ee gys dt’ayr; as vannee eh ad;
TOB.7.14	As gyllagh er Edna e ven, as goaill pabyr, va bargane-nashtee er ny scrieu, as er ny hickyraghey.
TOB.7.15	Eisht ghow ad toshiaght dy ee.
TOB.7.16	Lurg shen deie Reguel er Edna e ven, as dooyrt eh ree, Huyr, kiartee shamyr elley, as cur lhiat stiagh ayns shen ee.
TOB.7.17	Tra v’ee er n’yannoo myr v’eh er hirrey urree, hug ee lhee stiagh ayns shen ee: as ren ee keayney, as hyrmee yn voir jeir e neen, as dooyrt ee ree,
TOB.7.18	Bee dy yien mie, my inneen; dy der y Chiarn jeh niau as thalloo boggey dhyt son y seaghyn shoh t’ayd: bee dy mie, my inneen.
TOB.8.1	As tra v’ad er-reish shibber, hug ad lhieu Tobias stiagh huic.
TOB.8.2	As myr v’eh goll, chooinee eh er goan Raphael, as ghow eh leoie jeh’n ghreesagh, as hug eh cree as aane yn eeast er shen, as ren eh jaagh ’yannoo lesh.
TOB.8.3	Yn soar cheddin tra va’n spyrryd olk er hoaral, hea eh gys ny ayrnyn sodjey-magh Egypt, [as chiangle yn ainle eh.]
TOB.8.4	As lurg daue ny-neesht v’er ve jeight sthie cooidjagh, dirree Tobias ass y lhiabbee, as dooyrt eh, Huyr, irree, as lhig dooin guee gys Jee dy yannoo chymmey orrin.
TOB.8.5	Eisht ghow Tobias toshiaght dy ghra, Bannit t’ou uss, O Yee jeh nyn ayraghyn, as bannit ta dt’ennym casherick as gloyroil son dy bragh; lhig da ny niaughyn, as ooilley yn croo, uss y voylley.
TOB.8.6	Ren oo Adam y chroo, as hug oo Aue e ven da son cooney as barrant: jeusyn haink sheelnaue: t’ou er ghra, Cha vel eh mie dy lhisagh dooinney ve ny lomarcan; lhig dooin ’yannoo da coontey casley rish hene.
TOB.8.7	As nish, O Hiarn, cha vel mish goaill ee shoh my huyr myr-haynt, agh ayns ynrickys: shen-y-fa dy myghinagh giall dy vod mayd cheet gys shenn eaish cooidjagh.
TOB.8.8	As dooyrt ish marishyn, Amen.
TOB.8.9	Myr shen chaddil ad ny-neesht yn oie shen, As dirree Reguel, as hie eh as ren eh oaie y yannoo,
TOB.8.10	Gra, Ta mee goaill aggle dy vel eshyn myrgeddin marroo.
TOB.8.11	Agh tra va Reguel er jeet thie,
TOB.8.12	Dooyrt eh rish Edna e ven, Cur unnane jeh’n mraane-aegey, as lhig j’ee ’akin vel eh bio: mannagh vel, dy vod mayd eh ’oanluckey, gyn-yss da dooinney erbee.
TOB.8.13	Myr shen doshil y ven-aeg yn dorrys [as hie ee stiagh,] as hooar ee yn jees nyn-gadley,
TOB.8.14	As haink ee magh, as dinsh ee daue dy row eh bio.
TOB.8.15	Eisht ren Reguel Jee y voylley, gra, O Yee, t’ou uss feeu dy ve er dty voylley lesh moylley slane glen as crauee; shen-y-fa lhig da ooilley dty nooghyn uss y voylley marish ooilley dty chretooryn; as lhig da ooilley dt’ainlyn as dt’eallagh reiht uss y voylley son dy bragh.
TOB.8.16	T’ou uss dy ve er dty voylley, son t’ou er n’yannoo mish gerjoil; as cha vel shen ny va mee ouryssagh jeh er jeet my raad; agh t’ou er n’uirraghtyn marin cordail rish dty vyghin vooar.
TOB.8.17	T’ou dy ve er dty voylley, son dy vel oo er n’yannoo myghin er jees va’n ynrican cloan va ec ny ayraghyn oc; giall daue myghin, O Hiarn, as cur mullagh er y vea oc ayns slaynt lesh boggey as myghin.
TOB.8.18	Eisht doardee Reguel e harvaantyn dy lhieeney yn oaie.
TOB.8.19	As dreill eh yn gien-banshey kiare-laa-yeig.
TOB.8.20	Son roish my row laghyn y phoosey cooilleenit, va Reguel er ghra rish liorish loo, nagh jinnagh mie da goll roish derrey veagh kiare-laa-yeig yn phoosey harrish;
TOB.8.21	As eisht dy voddagh eh goaill lieh jeh e chooid, as goll ayns sauchys gys e ayr; as dy voghe eh yn fooillagh tra veagh eshyn as e ven marroo.
TOB.9.1	Eisht deie Tobias er Raphael, as dooyrt eh rish,
TOB.9.2	Vraar Asarias, gow mayrt sharvaant as daa chamel, as immee gys Rages dy Vedia gys Gabael as cur lhiat hym yn argid, as cur lhiat eshyn gys y vannish.
TOB.9.3	Son ta Reguel er loo nagh jean mie dou goll roym.
TOB.9.4	Agh ta m’ayr coontey ny laghyn; as my uirr-yms foddey, bee eh feer seaghnit.
TOB.9.5	Myr shen hie Raphael magh as ghow eh aaght marish Gabael, as hug eh yn laue-scriuee da: quoi hayrn magh sporranyn va sealit seose, as hug eh da ad.
TOB.9.6	As moghey ’sy vadran hie ad magh ny-neesht cooidjagh, as haink ad gys y vannish: as gherjee Tobias e ven.
TOB.10.1	Nish choont Tobit e ayr dy chooilley laa: as tra va laghyn y jurnah harrish, as nagh daink ad,
TOB.10.2	Eisht dooyrt Tobit, Vel ad cumrit? ny vel Gabael marroo, as cha vel dooinney erbee dy chur da yn argid?
TOB.10.3	Shen-y-fa v’eh feer seaghnit.
TOB.10.4	Eisht dooyrt e ven rish, Ta my vac marroo, fakin dy vel eh fuirraght foddey; as ghow ee toshiaght dy ghobberan er-e-hon, as dooyrt ee,
TOB.10.5	Nish cha mooar lhiam son nhee erbee, my vac, neayrys ta mee er choayll uss, soilshey my hooillyn.
TOB.10.6	Dooyrt Tobit ree, Bee dty host, nagh cur geill, son t’eh dy sauchey.
TOB.10.7	Agh dooyrt ish, Bee uss dty host, as nagh jean my volley; ta my vac marroo; as hi’ee magh dy chooilley laa ayns y raad er ren ad goll, as cha ren ee gee beaghey erbee ’sy laa, as cha scuirr ee dy ghobberan fud-ny-hoie son e mac Tobias, derrey va kiare-laa-yeig ny banshey harrish, va Reguel er loo dy begin da ceau ayns shen. Eisht dooyrt Tobias rish Reguel, Lhig dou goll, son cha vel m’ayr as my voir jerkal arragh dy m’akin.
TOB.10.8	Agh dooyrt e ayr-’sy-leigh rish, Fuirree marym, as ver-ym fys gys dt’ayr, as inshee ad da kys ta reddyn goll-er mayrt.
TOB.10.9	Agh dooyrt Tobias, Cha nee; agh lhig dou goll gys m’ayr.
TOB.10.10	Eisht hrog Reguel er, as hug eh da Sara e ven, as leih jeh e chooid, sharvaantyn, as maase, as argid:
TOB.10.11	As vannee eh ad, as hug eh er-sooyl ad, gra, Dy der jee niau jurnah mie diu, my chloan.
TOB.10.12	As dooyrt eh rish e inneen, Cur uss arrym da dt’ayr as dty voir-’sy-leigh, ad ta nish dt’ayr as dty voir, dy voddym goo mie y chlashtyn jeed. As phaag eh ee. Dooyrt Edna myrgeddin rish Tobias, Dy jean y Chiarn dy niau oo y vishaghey, my vraar deyr, as dy giall eh dy vaik-ym dty cloan jeh my inneen Sara, my n’oym baase, dy voddym boggey ’ghoaill kiongoyrt rish y Chiarn: cur-my-ner, ta mish coyrt my inneen dhyts ayns dty chiarail er-lheh; shen-y-fa nagh cur drogh ghellal j’ee.
TOB.11.1	Lurg ny reddyn shoh, hie Tobias roish cur moylley da Jee, son dy dug eh er y yurnah dy heet lesh, as faagail bannaght ec Reguel as Edna e ven, hie eh er e hoshiaght derrey hayrn ad er-gerrey gys Nineve.
TOB.11.2	Eisht dooyrt Raphael rish Tobias, Shione dhyt, vraar, kys daag oo dt’ayr:
TOB.11.3	Lhig dooin siyr ’yannoo roish y ven ayd, as yn thie y chiartaghey.
TOB.11.4	As, gow ayns dty laue gall yn eeast. Myr shen hie ad roue, as hie’n moddey geiyrt orroo.
TOB.11.5	Nish va Anna ny soie jeeaghyn magh lesh y raad son e mac.
TOB.11.6	As tra scri ee eh cheet, dooyrt ee rish e ayr, Cur-my-ner, ta dty vac cheet, as y dooinney hie marish.
TOB.11.7	Eisht dooyrt Raphael, Ta fys aym, Hobias, dy noshil dt’ayr e hooillyn.
TOB.11.8	Shen-y-fa ooillee uss e hooillyn lesh y gall, as guint lesh shen, nee eh rubbey, as tuittee yn vaneid ersooyl, as hee eh oo.
TOB.11.9	Eisht roie Anna magh, as huitt ee er mwannal e mac, as dooyrt ee, Fakin dy vel mee er akin uss, my vac, veih’n traa shoh magh ta mish booiagh dy gheddyn baase; as cheayn ad ny-neesht.
TOB.11.10	Hie Tobit myrgeddin magh lesh cheu’n dorrish, as huitt eh: agh roie e vac huggey,
TOB.11.11	As ghow eh greim er e ayr: as hug eh struge jeh’n gall er sooillyn e ayrey, gra, bee dy yien mie, my ayr.
TOB.11.12	As tra ghow e hooillyn toshiaght dy ve gonnagh, rub eh ad;
TOB.11.13	As ren y bolg speeiney ersooyl veih corneilyn e hooillyn: as tra honnick eh e vac, huitt eh er y wannal echey.
TOB.11.14	As hie eh, as dooyrt eh, Bannit t’ou uss, O Yee as bannit ta dt’ennym son dy bragh, as bannit ta ooilley dt’ainlyn casherick:
TOB.11.15	Son t’ou er smaghtaghey, as er ghoaill chymmey jeem: son cur-my-ner, ta mee fakin my vac Tobias. As hie e vac stiagh goaill boggey, as dinsh eh da e ayr ny reddyn mooarey v’er daghyrt da ayns Media.
TOB.11.16	Eisht hie Tobit magh quail e ven-chleuin ec giat Nineve, goaill boggey as moylley Jee: as adsyn ren fakin eh goll, ghow ad yindys mirrilagh, er-yn-oyr as dy row eh er gheddyn e hoilshey.
TOB.11.17	Agh hug Tobit booise kiongoyrt roo, son dy row Jee er n’yannoo myghin er. As tra haink eh er gerrey gys Sara e ven-chleuin, vannee eh ee, gra, Shee dy vea my inneen: bannit dy row Jee, t’er choyrt lesh hooin oo, as bannit dy row dt’ayr as dty voir. As va boggey fud whilleen jeh e vraaraghyn as va ec Nineve.
TOB.11.18	As haink Achiacharus, as Nasbas mac e vraar:
TOB.11.19	As va bannish Hobias er ny reayll shiaght laa lesh boggey mooar.
TOB.12.1	Eisht deie Tobit er e vac Tobias, as dooyrt eh rish, My vac, jeeagh dy vow’n dooinney hie mayrt e aill, as shegin dhyt tooilliu ’choyrt da.
TOB.12.2	As dooyrt Tobias rish, O ayr, cha nel eh coayl erbee dooys dy chur da lieh jeh ny reddyn shen ta mee er chur lhiam:
TOB.12.3	Son t’eh er my chur lesh reesht hoods ayns sauchys as er laanaghey yn ven aym’s, as er chur lesh yn argid hym, as myrgeddin er lheihys uss.
TOB.12.4	Eisht dooyrt yn chenn ghooinney, Te cair da.
TOB.12.5	Myr shen deie eh er yn ainle, as dooyrt eh rish, Gow eh jeh ooilley ny ta shiu er choyrt lhieu, as immee royd ayns sauchys.
TOB.12.6	Eisht ghow eh ad ny-neesht er-lheh as dooyrt eh roo, Cur shiu booise da Jee, moylley-jee eh, as cur-jee ard ooashley da, as jean-jee eh y voylley son ny reddyn t’eh er n’yannoo riu ayns shilley ooilley ny bioee. Te mie dy choyrt moylley da Jee, as dy ghloyraghey yn ennym echey, as ooasle dy hoilshaghey magh obbraghyn Yee; shen-y-fa nagh bee-jee lhag dy chur moylley da.
TOB.12.7	Te mie folliaghtyn ree y reayll keillit, agh te red ooasle dy hoilshaghey magh obbraghyn Yee; jean shen ny ta mie, as cha vod olk erbee bentyn rhyt.
TOB.12.8	Ta padjer mie marish trostey as jeirk as ynrickys; ta red beg lesh ynrickys ny share na lane lesh neuynrickys; te ny share jeirk y choyrt na dy hashtey seose airh:
TOB.12.9	Son ta jeirk livrey voish baase, as nee eh glenney ersooyl dy chooilley pheccah, adsyn ta cur-rish jeirk as ynrickys vees er nyn yannoo magh lesh bea:
TOB.12.10	Agh adsyn ta cur-rish peccah, t’ad noidyn da nyn mioys hene.
TOB.12.11	Dy jarroo, cha geill-ym nhee erbee veue; son dooyrt mee, Dy row eh mie folliaghtyn ree y cheiltyn, agh dy row eh red ooasle dy hoilshaghey magh obbraghyn Yee.
TOB.12.12	Nish, er-y-oyr shen, tra v’ou uss goaill padjer, as Sara dty ven-chleuin, hug mish lhiam yn imraa jeh ny padjeryn eu kiongoyrt rish yn Er Casherick: as tra ren oo ny merriu y oanluckey, va mish mayrt myrgeddin.
TOB.12.13	As tra hrog oo ort fegooish cumrail, as daag oo dty yinnair, dy gholl dy choodaghey ny merriu, cha row yn obbyr vie ayd gyn-yss dou: agh va mee mayrt.
TOB.12.14	As nish ta Jee er my choyrt dy lheihys oo-hene as Sara dty ven-chleuin.
TOB.12.15	Mish Raphael, unnane jeh ny shiaght ainlyn casherick ta chebbal padjeryn ny nooghyn, as ta goll stiagh as magh kiongoyrt rish gloyr yn Er Casherick.
TOB.12.16	Eisht v’ad ny-neesht seaghnit, as huitt ad er nyn eddinyn: son v’ad agglit.
TOB.12.17	Agh dooyrt eh roo, Nagh gow-jee aggle son hed eh dy mie meriu; cur-jee moylley da Jee er-y-fa shen.
TOB.12.18	Son cha nee jeh my chenjallys hene, agh liorish aigney nyn Yee haink mish; er-y-fa shen moylley-jee eh son dy bragh.
TOB.12.19	Ooilley ny laghyn shoh haink mee er-ash gys nyn reayrt; agh cha ren mee edyr gee ny giu, agh honnick shiu caslys.
TOB.12.20	Nish er-y-fa shen cur-jee booise da Jee: son ta mish goll seose huggeysyn ren my choyrt; agh scrieu ooilley ny reddyn shen ta jeant ayns lioar.
TOB.12.21	As tra v’ad er n’irree, cha vaik ad eh arragh.
TOB.12.22	Eisht ghow ad rish obbraghyn mooarey as yindyssagh Yee, as kys va ainle y Chiarn er yeeaghyn eh-hene daue.
TOB.13.1	Eisht scrieu Tobit padjer dy voggey, as dooyrt eh, Bannit dy row Jee ta bio son dy bragh, as bannit dy row yn reeriaght echey.
TOB.13.2	Son t’eh smaghtaghey, as goaill chymmey: t’eh leeideil sheese gys niurin, as coyrt lesh seose reesht: chamoo oddys red erbee shaghney e laue.
TOB.13.3	Gow-jee rish kiongoyrt rish ny ashoonee, shiuish chloan Israel: son t’eh er skeayley shin ny mast’oc.
TOB.13.4	Ayns shen insh-jee magh e vooadys, as yrjee shiu eh kiongoyrt rish ooilley ny bioee: son t’eshyn nyn Jiarn, as t’eh yn Jee ayroil ain son dy bragh.
TOB.13.5	As gowee eh smaght orrin son nyn neu-ynrickys, as bee myghin echey orrin reesht, as shin y haglym ass ooilley ny ashoonyn, ny mast’oc t’eh er skeayley shin.
TOB.13.6	My hyndaays shiu huggey lesh ooilley nyn gree, as lesh ooilley nyn aigney, as dellal dy jeeragh kiongoyrt rish, eisht chyndaaee eshyn hiuish, as cha nollee eh e eddin veue. Shen-y-fa, jeeagh cre nee eh ’yannoo riu as gow-jee rish lesh ooilley nyn meeal, as moylley-jee yn Chiarn dy niart, as yrjee shiu yn Ree dy bragh farraghtyn. Ayns cheer my chappeeys ta mee coyrt moylley da, as fockley-magh e niart as e ard-ooashley da ashoon peccoil; O shiuish pheccee, chyndaa-jee as jean-jee dy cairagh kiongoyrt rish: quoi oddys ginsh nagh gow eh riu, as myghin y yannoo erriu?
TOB.13.7	Neem’s my Yee y ghloyraghey, as nee m’annym Ree niau y voylley, as boggey ’ghoaill ayns e vooadys.
TOB.13.8	Lhig da dy chooilley ghooinney loayrt, as lhig daue ooilley eshyn y voylley son e ynrickys.
TOB.13.9	O Yerusalem, yn ard-valley casherick, nee eh uss y smaghtaghey son obbraghyn dty chloan, as bee myghin echey reesht er mec yn vooinjer ynrick.
TOB.13.10	Cur-jee moylley da’n Chiarn son t’eh mie: as moylley-jee yn Ree dy bragh farraghtyn, dy vod e chabbane v’er ny hroggal aynyd reesht lesh boggey, as lhig da adsyn ta nyn gappee y yannoo gennal ayns shen aynyds as ve graihagh aynyds son dy bragh orroosyn t’ayns treihys.
TOB.13.11	Hig ymmodee ashoonyn veih foddey gys ennym y Chiarn Jee lesh giootyn ayns ny laueyn, eer giootyn gys Ree niau; nee dy chooilley heeloghe uss y voylley lesh boggey mooar.
TOB.13.12	Ta mollaght orroosyn ooilley ta cur dwoaie dhyt, as bannit vees ooilley dty ghraihaltee son dy bragh.
TOB.13.13	Gow boggey as bee gennal son cloan y vooinjer cairal: son bee ad er nyn jaglym dy cheilley, as nee ad bannaghey Chiarn y vooinjer cairal.
TOB.13.14	O bannit t’adsyn ta graihagh ort, son gowee ad boggey ayns dty hee: bannit t’adsyn t’er ny ve trimshagh son ooilley dty heaghyn; son gowee ad boggey er-dty-hon, tra vees ad er akin ooilley dty ghloyr, as bee ad gennal son dy bragh.
TOB.13.15	Lhig da m’annym moylley ’choyrt da Jee yn Ree mooar.
TOB.13.16	Son bee Jerusalem troggit seose lesh sapphireyn, as emeraldyn, as clagh berchagh: dty voallaghyn as tooryn as voallaghyn-mullee lesh airh ghlen.
TOB.13.17	As bee straidyn Yerusalem laarit lesh beryl as carbuncle as claghyn dy Ophir.
TOB.13.18	As jirrys ooilley ny straidyn eck, Alleluia; as ver ad moylley da, gra, Bannit dy row Jee, t’er n’yannoo ee mooar son dy bragh.
TOB.14.1	Myr shoh ren Tobit jerrey ’yannoo er moylley Jee.
TOB.14.2	As v’eh hoght bleeaney jeig-as-daeed dy eash tra chaill eh ’hoilshey, cooid hooar eh reesht lurg hoght bleeaney: as hug eh jeirk, as vishee eh ayns aggle y Chiarn Jee, as hug eh moylley da.
TOB.14.3	As tra v’eh feer shenn, deie eh er e vac, as shey mec e vac, as dooyrt eh rish, My vac, gow dty chloan; son cur-my-ner, ta mish shenn, as ta mee aarloo dy aagail y vea shoh.
TOB.14.4	Immee gys Media my vac, son ta mish dy-shickyr credjal ny reddyn shen loayr y phadeyr Jonas mychione Nineve, dy bee eh er ny hilgey bun-ry-skyn; as son tammylt dy bee ny smoo dy hee ayns Media; as dy bee nyn mraaraghyn skeaylt fud y theihll veih’n cheer vie shen: as bee Jerusalem ny hraa[r]tys, as thie Yee t’ayn vees er ny lostey, as vees ny hraartys son tammylt;
TOB.14.5	As dy bee reesht myghin ec Jee orroo, as dy der eh lesh ad reesht stiagh ’sy cheer, raad troggee ad chiamble, agh cha nee casley rish y chied unnane, derrey vees earish y cheeloghe shen er ny chooilleeney; as ny lurg shen chyndaaee ad reesht veih dy-chooilley ynnyd jeh nyn gappeeys, as Jerusalem y hroggal dy gloyroil, as thie Yee vees troggit ayns shen son dy-bragh lesh troggal gloyroil, ’naght myr ta ny phadeyryn er loayrt jeh.
TOB.14.6	As nee dy-chooilley ashoon chyndaa, as aggle firrinagh ’ghoaill roish y Chiarn Jee, as nee ad goanluckey nyn yallooyn.
TOB.14.7	Myr shen nee dy-chooilley ashoon yn Chiarn y voylley, as nee e phobble goaill-rish Jee, as nee’n Chiarn soiaghey seose e phobble; as nee ooilley adsyn ta graihagh er Chiarn Jee ayns firrinys as ynrickys boggey ’ghoaill, soilshaghey myghin da nyn mraaraghyn.
TOB.14.8	As nish, my vac, immee royd magh ass Nineve, er-yn-oyr as dy jig ny reddyn shen loayr y padeyr Jonas son shickyrys gy-kione.
TOB.14.9	Agh freill uss yn leigh as ny annaghyn, as jeeagh oo-hene myghinagh as ynrick dy vod eh goll dy mie mayrt.
TOB.14.10	As oanluck mish dy feeudagh, as dty voir marym; agh nagh fuirree veg sodjey ec Nineve. Cooinee, my vac, kys ren Aman loaghtey Achiacharus ren eh y hroggal, ass soilshey hug eh lesh eh ayns dorraghys, as kys deeck eh eshyn reesht: ny-yeih va Achiacharus er ny hauail, agh hooar yn fer elley e leagh: son hie eh sheese ayns dorraghys; hug Manasses jeirk, as scaap eh ny ribbaghyn baaish v’ad er hoiaghey er-e-hon: agh huitt Aman sy ribbey, as ren eh cherraghtyn.
TOB.14.11	Shen-y-fa nish, my vac, smooinee cre ta jeirk dy yannoo, as kys ta cair-ys cur livrey. Tra ve er ghra ny reddyn shoh, hooar eh baase ’sy lhiabbee, ec shiaght-feed blein as hoght-jeig dy eash; as hug eh oanluckey ooasle da.
TOB.14.12	As tra va Anna e voir marroo, doanluck eh ee marish e ayr; agh jimmee Tobias marish e ven as e chloan gys Ecbatane, gys Reguel e ayr-sy-leigh,
TOB.14.13	Raad haink eh dy ve shenn as ooasle, as doanluck eh e ayr as e voir-’sy-leigh dy staydoilagh, as ghow eh ayns eiraght yn chooid oc, as cooid Tobit e ayr.
TOB.14.14	As hooar eh baase ec Ecbatane ayns Media, ec shey-feed blein as shiaght dy eash.
TOB.14.15	Agh roish hooar eh baase cheayll eh jeh stroialtys Nineve, va goit liorish Nabuchodonosor as Assuerus: as my dooar eh baase ghow eh boggey harrish Nineve.
JDT.1.1	Ayns y nah vlein yeig jeh reill Nebuchodonosor, va reill ayns Nineve, yn ard-valley mooar; (ayns laghyn Arphaxad, ren reill harrish ny Medeyn ayns Ecbatane,
JDT.1.2	As hrog ayns Ecbatane voallaghyn runt mygeayrt dy chlaghyn giarit three cubityn er lheead as shey cubityn er lhiurid, as va’n voalley jeant three feed cubityn jeih er yrjid, as yn lheead echey jeih cubityn as daeed:
JDT.1.3	As hrog eh tooryn y chooid cheddin ec ny giattyn echey, keead cubit er yrjid, as va’n lheead echey sy vun three-feed cubit:
JDT.1.4	As ren eh giattyn y chooid cheddin eer giattyn va troggit seose gys three-feed cubit as jeih er yrjid, as va’n lheead oc daeed cubit, son e heshaghtyn-caggee niartal dy gholl magh, as dy chur e choshee fo raad):
JDT.1.5	Eer ayns ny laghyn shen ren ree Nebuchodonosor caggey yannoo rish ree Arphaxad ayns yn eaynagh vooar, ta shen yn eaynagh ayns slystyn Regau.
JDT.1.6	As haink huggey ooilley adsyn va cummal ayns cheer-ny-gronk, as ooilley ny va baghey liorish Euphrates, as Tigres, as Hydaspes, as thalloo rea Arioch ree ny Elymeanee, as ymmodee ashoonyn jeh mec Chelod, ren ad-hene y haglym gys y chaggey.
JDT.1.7	Eisht hug Nabuchodonosor ree ny Assyrianee fys hucsyn ooilley va baghey ayns Persia, as gys ooilley ny va baghey my-heear, as hucsyn va baghey ayns Cilicia, as Damascus, as Lebanus, as Antilibanus, as gys ooilley ny va baghey er ard ny marrey.
JDT.1.8	As hucsyn mastey ny ashoonyn va jeh Carmel, as Galaad, as y Galilee byrjey, as strah vooar Esdrelon,
JDT.1.9	As gys ooilley ny v’ayns Samaria, as ny ard-valjyn echey, as cheu-hoal jeh Jordan gys Jerusalem as Betane, as Chellus, as Kades, as awin Egypt, as Taphnes, as Ramessey, as ooilley thalloo Ghesem,
JDT.1.10	Derrey t’ou cheet cheu elley jeh Tanis as Mamphis, as gys ooilley cummaltee jeh Egypt, derrey t’ou cheet gys ardjyn Ethiopia.
JDT.1.11	Agh ren ooilley cummaltee ny cheerey beg y hoiaghey jeh sarey Nabuchodonosor ree ny Assyrianee, chamoo dy jagh ad marish gys y chaggey; son cha row ad ayns aggle roish: dy jarroo, v’eh myr un dooinney kiongoyrt roo, as hug ad e haghteryn er-sooyl voue fegooish rick, as ayns aght scammyltagh.
JDT.1.12	Shen-y-fa va Nabuchodonosor feer jymmoosagh rish ooilley e heer, as ren eh loo liorish e stoyl-reeoil as e reeriaght, dy jinnagh eh son shickyrys cooilleeney ’ghoaill er ooilley ny ardjyn shen jeh Cilicia, as Damascus, as Syria, as dy marragh eh lesh y chliwe ooilley cummaltee cheer Voab, as cloan Ammon, as ooilley Judea, as ooilley ny v’ayns Egypt, derrey t’ou cheet gys oirryn y daa aarkey.
JDT.1.13	Eisht hie eh ayns aght-caggee lesh e phooar noi ree Arphaxad ayns y chiaghtoo vlein yeig, as hooar eh barriaght ayns e chaggey: son hug eh bun-ry-skyn ooilley pooar Arphaxad, as ooilley e varkee, as ooilley e ainee,
JDT.1.14	As haink eh dy ve ny hiarn jeh ooilley ny ard-valjyn echey, as haink eh gys Ecbatane, as ghow eh ny tooryn, as hug eh naardey ny straidyn echey, as hyndaa eh aalid y chooid cheddin gys nearey.
JDT.1.15	Ghow eh myrgeddin Arphaxad ayns sleityn Regau, as woaill eh trooid eh lesh eshleiyghyn, as hug eh mow dy bollagh eh er y laa shen.
JDT.1.16	Ny lurg shen hyndaa eh reesht gys Nineve, chammah eh-hene as ooilley e heshaghtyn jeh caghlaaghyn ashoon, earroo feer vooar dy gheiney-caggey, as ayns shen ghow eh e aash, as ren eh fassaghey, chammah eshyn as e heshaght-caggee, shey-feed laa.
JDT.2.1	As ayns y hoghtoo vlein yeig, er yn nah laa as feed jeh’n chied vee, ve loayrit ayns thie Nabuchodonosor ree ny Assyrianee, dy jeanagh eh, myr v’eh er ghra, cooilleeney ’ghoaill er ooilley’n seihll.
JDT.2.2	Myr shen deie eh huggey ooilley e ir-oik, as ooilley e gheiney ooasle, as hoilshee eh daue magh ass e veeal hene e choyrlyn follit, as dy beign yn slane seihll y smaghtaghey.
JDT.2.3	Eisht ren ad briwnys dy stroie dy chooilley eill nagh dug biallys da sarey e veeal.
JDT.2.4	As tra v’eh er chur jerrey er e choonceil, deie Nabuchodonosor ree ny Assyrianee er Holofernes ard-chaptan e heshaght-caggee, yn fer by-niessey va da hene, as dooyrt eh rish,
JDT.2.5	Myr shoh ta’n ree mooar, chiarn y slane seihll, dy ghra, Cur-my-ner, hed oo magh veih m’enish, as gow mayrt deiney ta treishteil ayns nyn niart hene, coshee shey-feed thousane; as earroo ny cabbil marish nyn markee daa housane jeig.
JDT.2.6	As hed oo noi ooilley yn cheer-heear, er-yn-oyr as dy ren ad mee-viallys er y sarey aym’s.
JDT.2.7	As nee oo fockley-magh huc, ad dy yannoo aarloo er-my-hon’s thalloo as ushtey: son hem’s magh ayns my eulys noi oc, as cood-ym slane eaghtyr y thallooin lesh cassyn my heshaght-caggee, as verrym adsyn son spooilley daue:
JDT.2.8	Myr shen dy jean nyn merriu lhieeney ny coanyn as ny strooanyn oc, as bee’n awin lhieent lesh ny merriu, derrey nee ee thooilley harrish:
JDT.2.9	As leeid-yms ad ayns cappeeys gys ardjyn sodjey magh y thallooin.
JDT.2.10	Hed uss magh er-y-fa shen, as gowee oo dooys ro-laue ooilley ny ardjyn oc: as my ver ad seose ad-hene hood, nee oo ad y reayll dooys derrey laa yn cherraghey oc.
JDT.2.11	Agh my-chione ocsyn vees mee-viallagh, nagh lhig da dty hooill ad y haghney; agh cur gy baase ad, as spooill ad dy chooilley raad vees oo goll.
JDT.2.12	Son myr ta mee bio, as liorish pooar my reeriaght, cre erbee ta mee er loayrt, shen nee’m y yannoo lesh my laue.
JDT.2.13	As gow uss kiarail nagh brish oo veg jeh saraghyn dty hiarn, agh jean ad dy slane y chooilleeney, myr ta mee er harey dhyt, as nagh lhig shaghey dy yannoo ad.
JDT.2.14	Eisht hie Holofernes magh veih kionefenish e hiarn, as deie eh er ooilley ny kiannoortyn as captanyn, as fir-oik sheshaght-caggee Assur;
JDT.2.15	As haggil eh ny reih-deiney son caggey, myr va e hiarn er harey da, eer shey-feed thousane, as daa housane jeig dy hideyryn er dreeym-chabbil;
JDT.2.16	As reaie eh ad, ’naght myr ta sheshaght mooar er ny chiartaghey son y chaggey.
JDT.2.17	As ghow eh camelyn as assylyn son nyn garraidsyn, earroo feer vooar; as kirree as dew as goair gyn earroo son beaghey daue:
JDT.2.18	As bee dy liooar da dy chooilley ghooinney jeh’n armee, as lane argid as airh magh ass thie’n ree.
JDT.2.19	Eisht hie eh magh lesh ooilley eh phooar dy gholl roish ree Nabuchodonosor ayns veyge, as dy choodaghey slane eaghtyr y thallooin er y cheu-heear lesh nyn fainee, as nyn markee, as nyn reih-coshee.
JDT.2.20	Shiartanse mooar myrgeddin voish cheeraghyn ny ghaa haink maroo myr locustyn, as myr geinnagh ny hooirey: son va’n sleih gyn earroo.
JDT.2.21	As hie ad magh ass Nineve jurnah three laa lesh thalloo rea Vectileth, as duirree ad ec Bectileth er-gerrey da’n slieau t’er y laue chiare jeh’n Cilicia s’yrjey.
JDT.2.22	Eisht ghow eh ooilley e armee, coshee, markee, as fainee, as jimmee eh veih shen gys cheer-ny-gronk;
JDT.2.23	As stroie eh Phud as Lud, as spooill eh ooilley cloan Rasses, as cloan Ismael, v’er cheu’n aasagh my-yiass jeh thalloo ny Chellianee.
JDT.2.24	Eisht hie eh harrish Euphrates, as jimmee eh trooid Misopotamia, as stroie eh ooilley ny ard-valjyn mooarey v’er yn awin Arbonai, derrey t’ou cheet gys y cheayn.
JDT.2.25	As ghow eh slystyn Cilicia, as varr eh ooilley ny hass n’oi, as haink eh gys slystyn Japheth, va my-yiass er y cheu-hoal, jeeragh er Arabia.
JDT.2.26	As chruinee eh myrgeddin ooilley cloan Vadian, as losht eh nyn gabbaneyn, as spooill eh ny paalyn-keyrragh oc.
JDT.2.27	Eisht hie eh sheese gys strah Ghamascus, ayns imbagh y fouyr-curnaght, as losht eh ooilley ny magheryn oc, as varr eh nyn shioltaneyn as nyn shellooyn, myrgeddin spooill eh ny ard-valjyn oc as hug eh dy bollagh naardey ny cheeraghyn oc, as woaill eh ooilley ny deiney aegey oc lesh foyr y chliwe.
JDT.2.28	Shen-y-fa huitt yn aggle as atchim jeh er ooilley cummaltee ardjyn ny marrey, va ayns Sidon as Tyrus, as orroosyn va baghey ayns Sur as Ocina, as ooilley ny va baghey ayns Jemnaan; as va ooilley cummaltee Asotus as Ascalon ayns aggle mooar roish.
JDT.3.1	Myr shen hug ad chaghteryn huggey, dy yannoo shee, gra,
JDT.3.2	Cur-my-ner, ta shinyn sharvaantyn Nabuchodonosor yn ree mooar tuittym sheese kiongoyrt rhyt; dell rooin myr vees mie ayns dty hilley.
JDT.3.3	Cur-my-ner, nyn gabbil, as ooilley ny ynnydyn ain, as ooilley ny magheryn curnaght ain, as shioltaneyn as shellooyn, as slane grunt ny cabbaneyn ain, t’ad lhie roish dt’eddin; jean yn ymmyd sailt jeu.
JDT.3.4	Cur-ny-ner, eer ny ard-valjyn ain, as ny cummaltee oc t’ad dty harvaantyn; tar as dell roo myr share s’liack lhiat.
JDT.3.5	Shoh myr haink ny deiney gys Holofernes, as er yn aght shoh loayr ad rish.
JDT.3.6	Eisht haink eh neose gys ard ny marrey, chammah eh-hene as e heshaght-caggee, as hoie eh sauchysyn ayns ny ard-valjyn mooarey, as ghow eh ass-doo deiney reiht son fir-choonee.
JDT.3.7	Myr shen dy ren ad-hene as ooilley yn cheer runt mygeayrt goaill roo lesh attaghyn-blaa, as daunseeyn, as lesh timbrelyn.
JDT.3.8	Ny-yeih lhieg eh ny cagleeyn oc, as yiare eh sheese ny keylljyn oc: son v’eh er n’yannoo briwnys dy stroie ooilley jeeghyn ny cheerey, dy chur er ooilley ny ashoonyn dy ooashlaghey Nabuchodonosor ny lomarcan, as dy chooilley hengey as tribe dy eamagh ersyn myr jee.
JDT.3.9	Myrgeddin, haink eh noon jeeragh er Esdraelon er gerrey da Judea, er y cheu elley jeeragh er coonid vooar Yudea.
JDT.3.10	As ghow eh grunt eddyr Geba as Scythopolis, as ayns shen duirree eh son slane mee, dy voddagh eh ooilley carraidsyn e heshaght-caggee y haglym dy cheilley.
JDT.4.1	Nish cheayll cloan Israel, va baghey ayns Judea, jeh ooilley ny va Holofernes ard-chaptan Nabuchodonosor ree ny Assyrianee er n’yannoo rish ny ashoonyn, as cre’n aght v’eh er spooilley ooilley ny chiambylyn oc, as er n’yannoo ad gyn-veg.
JDT.4.2	Shen-y-fa v’ad ayns aggle ass towse jeh, as imneagh son Jerusalem, as son chiamble y Chiarn nyn Yee:
JDT.4.3	Son cha voddey neayr v’ad er hyndaa veih’n chappeeys, as va ooilley pobble Yerusalem er-y-gherrit shen chaglit dy cheilley: as va ny siyn as yn altar, as y thie er nyn gasherickey lurg yn an-chasherickey.
JDT.4.4	Shen-y-fa hug ad fys gys ooilley ardjyn Samaria, as ny baljyn-beggey, as gys Bethoron, as Belmen, as Jericho, as gys Choba, as Esora, as gys coan Salem:
JDT.4.5	As ghow ad daue-hene ro-laue ooilley mulleeyn ny sleityn ard, as niartee ad ny baljyn beggey v’ayndoo, as hasht ad seose beaghey cour y chaggey: son va ny magheryn oc er-y-gherrit shen buinnit.
JDT.4.6	Myrgeddin ren Joacim yn ard saggyrt, va ayns ny laghyn shoh ec Jerusalem, scrieu hucsyn va cummal ayns Bethulia, as Betomestham, ta jeeragh er Esdraelon, lesh cheu yn cheer rea, er-gerrey da Dothaim,
JDT.4.7	Curmaghey ad dy reayll ny raaidjyn gys cheer-ny-gronk: son lioroo va reamys dy gholl stiagh ayns Judea, as ve ny sassey dy lhiettal adsyn harragh seose, er-yn-oyr as dy row’n raad coon dy liooar son daa ghooinney ec y chooid smoo.
JDT.4.8	As ren cloan Israel myr va Joacim yn ard saggyrt er harey daue, marish y chenndeeaght jeh ooilley pobble Israel, va baghey ec Jerusalem.
JDT.4.9	Eisht ren dy chooilley ghooinney dy Israel geamagh gys Jee lesh jeeanid vooar, as lesh ooilley nyn gree ren ad nyn anmeenyn y injillaghey:
JDT.4.10	Chammah ad-hene as nyn mraane, as nyn gloan, as nyn maase, as dy chooilley yoarree as fer-failt, as sharvaantyn kionnit lesh argid, hug aanrit-sack er nyn meeghyn.
JDT.4.11	Myr shen ren dy chooilley ghooinney as ben, as y chloan veggey, as huitt cummaltee Yerusalem sheese roish y chiamble, as spreih ad leoie er nyn ging, as skeayl ad magh nyn aanrit-sack roish eddin y Chiarn: myrgeddin hug ad aanrit-sack mygeayrt-y-mysh yn altar,
JDT.4.12	As deie ad gys y Jee dy Israel ooilley lesh un chree as aigney nagh derragh eh nyn gloan son cragh, as nyn mraane son spooilley, as ard-valjyn nyn eiraght gys toyrt-mow, as yn ynnyd casherick dy ve er ny an-chasherickey as oltooan, da ny ashoonee dy voggyssagh harrish.
JDT.4.13	Myr shen cheayll Jee ny padjeryn oc, as yeeagh eh er nyn seaghyn: son ren y pobble trostey ymmodee laghyn ayns ooilley Judea as Jerusalem, kiongoyrt rish ynnyd casherick yn Chiarn Ooilley-niartal.
JDT.4.14	As Joacim yn ard saggyrt, as ooilley ny saggyrtyn hass kiongoyrt rish y Chiarn, as adsyn ren shirveish gys y Chiarn, va nyn meeghyn cryssit aanrit-sack, as heb ad ny ourallyn-losht gagh laa, marish breearaghyn as giootyn arryltagh yn pobble,
JDT.4.15	As va leoie er nyn geyjeenyn, as deie ad gys Jee lesh ooilley nyn booar, dy jinnagh eh jeeaghyn dy foayroil er slane thie Israel.
JDT.5.1	Eisht ve er ny insh da Holofernes, yn ard-chaptan v’er sheshaght-chaggee Assur, dy row cloan Israel kiarit son caggey, as er ghooney seose raaidyn cheer-ny-gronk, as er niartaghey ooilley mulleeyn ny croink ard, as er choyrt lhiettrymysyn ayns ny cheeraghyn rea:
JDT.5.2	Lesh shen v’eh feer jymmoosagh, as deie eh er ooilley princeyn Voab, as captanyn Ammon, as ooilley kiannoortyn ardjyn ny marrey,
JDT.5.3	As dooyrt eh roo, Insh-jee dou nish [shiuish vec Chanaan], quoi yn sleih ad shoh ta baghey ayns cheer-ny-gronk? as cre ny ard-valjyn t’ad cummal ayndoo? as cre ta earroo yn cheshaght-caggee oc? as cre ayns ta’n phooar as y niart oc? as quoi yn ree ta soit harrystoo? as quoi captan yn cheshaght-caggee oc?
JDT.5.4	As cre’n-fa dy vel ad er ghoaill orroo-hene gyn dy heet my whail, veg smoo na ooilley cummaltee yn sheear?
JDT.5.5	Eisht dooyrt Achior captan ooilley mec Ammon, Lhig da my hiarn nish fockle y chlashtyn veih beeal dty harvaant, as insh-yms dhyt yn irriney mychione y sleih shoh ta baghey ayns cheer-ny-gronk: fockle breg cha jig ass beeal dty harvaant.
JDT.5.6	Ta’n sleih shoh jeh kynney ny Chaldeanee:
JDT.5.7	As v’ad er nyn yoarreeaght roish nish ayns Mesopotamia, er-y-fa nagh n’eiyragh ad da jeeghyn nyn ayraghyn, v’ayns thalloo Chaldea.
JDT.5.8	Son hreig ad raad nyn shaneryn, as dooashlee ad jee niau, yn Jee bione daue: myr shen hilg ad magh ad veih eddin ny jeeghyn oc, as hea ad gys Misopotamia, as ayns shen v’ad er nyn yoarreeaght son ymmodee laghyn.
JDT.5.9	Eisht hug y Jee oc sarey daue ad dy aagail yn ynnyd ayn v’ad nyn yoarreeyn, as dy gholl gys thalloo Chanaan: raad ren ad cummal, as v’ad er nyn mishaghey lesh airh as argid, as ymmodee maase.
JDT.5.10	Agh tra ren genney coodagh ooilley thalloo Chanaan hie ad sheese gys Egypt, as cheau ad nyn draa ayn choud as v’ad jeant magh lesh beaghey, as ayns shen haink ad dy ve earroo mooar nagh voddagh fer y choontey.
JDT.5.11	Er-y-fa shen dirree ree Egypt seose n’oi oc, as ghell eh dy kialgagh roo, as dreill eh fo ad lesh obbyr vreek, as ren eh kercheenyn jeu.
JDT.5.12	Eisht deie ad gys nyn Yee, as woaill eh ooilley thalloo Egypt lesh doghanyn gyn-lheihys: myr shen dy deiyr ny Egyptianee as ass nyn shilley.
JDT.5.13	As hyrmee Jee yn faarkey jiarg rhymboo.
JDT.5.14	As hug eh lesh ad gys cronk Sina, as Cades-Barne, as deiyr eh magh ooilley cummalteeyn aasagh.
JDT.5.15	Myr shen red ad cummal ayns thalloo ny Amariteyn, as stroie ad lesh nyn niart ooilley mooinjer Esebon, as crossey harrish Jordan ghow ad slane cheer-ny-gronk.
JDT.5.16	As deebyr ad ersooyl roue yn Chanaanite, yn Pheresite, yn Jebusite, as yn Sychemite, as ooilley ny Gergesiteyn, as ren ad baghey ’sy cheer shen ymmodee laghyn.
JDT.5.17	As choud’s nagh ren ad peccah kiongoyrt rish y Jee oc, vishee ad, er-y-fa dy row yn Jee ta cur dwoaie da neuynrickys maroo.
JDT.5.18	Agh tra hreig ad yn raad v’eh er n’oardaghey daue, v’ad er nyn stroie ayns ymmodee caggaghyn feer dewil, as leeidit nyn gappee gys cheer nagh row lhieu hene, as chiamble y Jee oc va lhieggit gys y thalloo, as ny ard-valjyn oc va goit liorish ny noidyn.
JDT.5.19	Agh nish t’ad er hyndaa gys nyn Yee, as er jeet seose veih ny ynnydyn raad v’ad skeaylt, as er n’ghoaill Jerusalem, raad ta’n ynnyd casherick oc, as er nuirraght ayns cheer-ny-gronk; son ve ny hraartys.
JDT.5.20	Nish er-y-fa shen, my hiarn as kiannoort, my ta’n pobble shoh ayns aght erbee foiljagh, as cur-rish peccah n’oi’n Jee oc, lhig dooin credjal dy bee shoh yn toyrt-mow oc, as lhig dooin goll seose, as yiow mayd laue yn eaghtyr orroo.
JDT.5.21	Agh mannagh vel neu-ynrickys erbee ’syn ashoon oc, my hiarn, lhig shaghey nish, er aggle dy jean y Chiarn ocsyn ad y choadey, as nyn Yee ve er y cheu oc, as shinyn dy heet dy ve son oltooan roish ooilley’n seihll.
JDT.5.22	As tra va Achior er n’yannoo jerrey er ny raaghyn shoh, ren ooilley’n sleih va nyn shassoo mygeayrt y chabbane trughanys, as loayr ard-gheiney Holofernes, as ooilley ny va cummal liorish oirr-ny-marrey, as ayns Moab, dy beagh eh er ny choyrt gy baase.
JDT.5.23	Son, as adsyn, aggle cha bee orrin roish eddin cloan Israel: son cur-my-ner, t’ad pobble gyn bree ny pooar dy hassoo magh dy niartal ayns caggey.
JDT.5.24	Nish er-y-fa shen, hiarn Holofernes, hed mayd seose, as bee adsyn son cragh, dy ve er nyn stroie liorish dty heshaght-caggee.
JDT.6.1	As tra va ny deiney boiragh va mygeayrt-y-mysh y whaiyl er n’ghoaill fea, dooyrt Holofernes ard-chaptan armee Assur rish Achior as ooilley ny Moabiteyn, as kiongoyrt rish ooilley’n cheshaght jeh ny ashoonyn elley,
JDT.6.2	As quoi oo-hene, Achior, as fir-failt Ephraim, dy vel uss er n’adeyrys ny-mast’ainyn jiu, as er ghra nagh lhisagh shin caggey ’yannoo rish pobble Israel, er-y-fa dy jean y Jee oc ad y hauail? as quoi ta Jee agh Nabuchodonosor?
JDT.6.3	Ver eshyn magh e phooar, as nee eh ad y stroie jeh eddin ny hooirrey, as cha vod yn Jee oc ad y livrey: agh nee shinyn e harvaantyn ad y stroie myr un dooinney; son cha vel bree ayndoo dy hassoo n’oi pooar ny cabbil ain.
JDT.6.4	Son lhieu shen stampee mayd fo-chosh ad, as nyn sleityn vees er-meshtey lesh yn uill oc, as nyn magheryn vees lhieent lesh ny kirp marroo oc, as ny coshee oc cha vod shassoo roin, son nee ad dy bollagh cherraghtyn, ta’n ree Nabuchodonosor, chiarn y slane seihll, dy ghra; son dooyrt eh, Cha bee veg jeh my ghoan’s ayns fardail.
JDT.6.5	As uss Achior, fer-failt Ammon, t’er loayrt ny goan shoh jiu, ayns dty olkys, cha vaik oo m’eddin’s arragh maghey’n laa shoh, derrey goym cooilleeney er yn ashoon shoh haink magh ass Egypt.
JDT.6.6	As eisht nee cliwe my heshaght-caggee, as yn earroo ocsyn t’ayns my hirveish, roie trooid dty lhiattagyn, as tuittee oo marish ny merriu oc, tra hem’s reesht.
JDT.6.7	Nish er-y-fa shen ver my harvaantyn lhieu back oo gys cheer-ny-gronk, as faagee ad oo ayns unnane jeh ard-valjyn ny glionney:
JDT.6.8	As cha jean oo cherraghtyn, er-derrey vees oo er dty stroie maroo.
JDT.6.9	As my t’ou uss aill-ort-hene ayns dty aigney nagh bee adsyn goit, nagh lhig sheese dty chree: ta mish er ghra eh, as cha bee veg jeh my ghoan’s ayns fardail.
JDT.6.10	Eisht churmee Holofernes e harvaantyn va fuirraght ayns e chabbane, ad dy ghoaill Achior, as dy chur lhieu eh gys Bethulia, as eh y livrey gys laueyn cloan Israel.
JDT.6.11	Myr shen ghow e harvaantyn eh, as hug lhieu eh magh ass y champ gys y trah, as veih mean y trah hie ad gys cheer-ny-gronk, as haink ad gys ny farraneyn va fo Bethulia.
JDT.6.12	As tra honnick deiney yn ard-valley ad, ghow ad seose nyn wappinyn as jimmee ad magh ass yn ard-valley gys mullagh y chronk: as ren dy chooilley ghooinney va jannoo ymmyd jeh shling ad y reayll voish cheet seose lesh tilgey claghyn n’oi oc.
JDT.6.13	Ny-yeih, er n’gheddyn fo’n chronk gyn-yss, chiangle ad Achior, as cheau ad eh sheese ec bun y chronk, as hyndaa ad reesht gys nyn jiarn.
JDT.6.14	Agh hie ny Israeliteyn sheese veih nyn ard-valley, as haink ad huggey, as deayshil ad eh, as hug ad lhieu eh stiagh ayns Bethulia, as yeeagh ad eh da reiltee yn ard-valley:
JDT.6.15	Quoi va ayns ny aghyn shen, Osias mac Micha, jeh tribe Simeon, as Chabris mac Ghothonial, as Charmis mac Velchiel.
JDT.6.16	As dyllee ad dy cheilley ooilley shenndeeaght yn ard-valley, as roie yn aegid oc ooilley lesh-y-cheilley, as ny mraane oc, gys y co-chruinnaght, as hoie ad Achior ayns mean ooilley’n pobble. Eisht vrie Osias jeh my-chione ny va jeant.
JDT.6.17	As dreggyr eshyn as hoilshee eh daue goan coyrlee Holofernes, as dy chooilley ockle v’eh er loayrt mastey princeyn Assur, as cre-erbee va Holofernes dy moyrnagh er ghra noi thie Israel.
JDT.6.18	Eisht huitt y pobble sheese as ren ad Jee y ooashlaghey, as deie ad gys Jee, gra,
JDT.6.19	O Hiarn Yee flaunys, cur-my-ner yn voyrn oc, as gow chymmey jeh stayd injil yn ashoon ain, as jeeagh er yn eddin ocsyn t’er nyn gasherickey hood’s yn laa shoh.
JDT.6.20	[Eisht gherjee ad Achior, as voyll ad dy mooar eh.]
JDT.6.21	As ghow Osias eh magh ass y co-chruinnaght gys e hie hene, as ren eh cuirraghyn y yannoo da ny shanstyryn; as deie ad er y Jee dy Israel fud-ny-hoie son cooney.
JDT.7.1	Yn laa er-giyn hug Holofernes sarey da ooilley e heshaght chaggee, as ooilley e phobble v’er jeet dy ghoaill e phaart, ad dy scughey nyn gamp noi Bethulia, son dy ghoaill rolaue ny ughteeyn gys cheer-ny-gronk, as dy yannoo caggey noi cloan Israel.
JDT.7.2	Eisht ren ny deiney lajer oc scughey nyn gampyn er y laa shen, as va earroo ny deiney-chaggee hoght feed thousane as jeih dy gheiney choshee, as daa housane jeig dy varkee, cheu-mooie jeh ny paggaghyn, as deiney elley va maroo ry-ny-gosh earroo feer vooar.
JDT.7.3	As champ ad ’sy choan er-errey da Bethulia, liorish y farrane, as skeayl ad ad-hene er lheead harrish Dothaim, eer gys Belmain, as er lhiurid veih Bethulia gys Cy[n]amon ta jeeragh er Esdraelon.
JDT.7.4	Nish tra honnick cloan Israel yn chaglym oc, v’ad dy mooar seaghnit, as dooyrt dagh unnane rish e naboo, Nish nee ny deiney shoh shliee seose eddin ny hooirrey; son chamoo ta ny sleityn ard ny’n coan, ny ny croink fondagh dy ymmyrkey’n trimmid oc.
JDT.7.5	Eisht ghow dy chooilley ghooinney seose e wappinyn-caggee, as tra v’ad er n’oaddey aileyn er ny tooryn, duirree ad as dreill ad arrey fud-ny-hoie shen.
JDT.7.6	Agh er yn nah laa hug Holofernes magh ooilley e varkee ayns shilley da cloan Israel v’ayns Bethulia,
JDT.7.7	As ghow eh baght jeh ny raaidyn seose gys yn ard-valley, as haink eh gys ny farraneyn ushtey oc, as ghow eh ad, as hoie eh sauchysyn dy gheiney-caggee harroo, as scugh eshyn eh-hene gys e phobble.
JDT.7.8	Eisht haink huggey ooilley’n ard-eallagh jeh cloan Esau, as ooilley kiannoortyn pobble Voab, as ny captanyn v’er ardjyn ny marrey, as dooyrt ad,
JDT.7.9	Lhig da nyn jiarn nish fockle y chlashtyn, nagh bee dty heshaght-caggee tilgit bun-ry-skyn.
JDT.7.10	Son cha vel yn pobble shoh jeh cloan Israel coyrt barrant ayns shleiyghyn, agh ayns yrjid ny sleityn raad t’ad cummal, er-y-fa nagh vel eh aashagh dy heet seose gys mullagh ny sleityn oc.
JDT.7.11	Nish er-y-fa shen, my hiarn, nagh immee laue roo ayns aght-caggee, as cha jean wheesh as un dooinney jeh dty phobble cherraghtyn.
JDT.7.12	Fuirree ayns dty champ, as freill ooilley [deiney] dty heshaght-caggee, as lhig da dty harvaantyn, gheddyn ayns nyn laueyn yn farrane ushtey ta geill magh ass bun y clieau:
JDT.7.13	(Son ta ooilley cummaltee Vethulia geddyn nyn ushtey veih shen); myr shen nee paa-ys ad y varroo, as ver ad seose yn ard-valley, as hed mainyn as y pobble ain seose gys mullagh ny sleityn t’er-gerrey, as campal orroo dy reayll arrey nagh jed veg magh ass yn ard-valley.
JDT.7.14	Myr shen dy bee adsyn as nyn mraane as nyn gloan neeu lesh y ghortey, as roish my jig y cliwe noi oc, bee ad castit ayns ny straidyn raad t’ad cummal.
JDT.7.15	Myr shoh ver oo daue leagh nyn olkys; er-y-fa dy row ad mee-viallagh, as nagh daink ad dty whail’s ayns shee.
JDT.7.16	As by-haittyn lesh Holofernes as ooilley e harvaantyn ny goan shoh, as doardee ad dy yannoo er ghra. myr v’ad er ghra.
JDT.7.17	Myr shen hie camp cloan Ammon roue, as maroosyn queig thousaneyn jeh ny Assyrianee, as chum ad orroo ’sy choan, as ghow ad ny ushtaghyn, as ny farraneyn ushtey Voish cloan Israel.
JDT.7.18	Eisht hie cloan Esau seose marish cloan Ammon as champ ad ayns cheer-ny-gronk jeeragh er Dothaim: as hug ad ayrn jeu my-yiass, as lesh y shiar, jeeragh er Ekrebel, ta faggys da Chusi, t’er y trooan Mochmur; as champ yn chooid elley jeh sheshaght-caggee ny Assyrianee ’sy thalloo rea, as choodee ad slane eaghtyr y thallooin; as va nyn gabbaneyn as nyn garraidsyn sheshaght feer vooar.
JDT.7.19	Eisht deie cloan Israel gys y Chiarn nyn Yee, er-y-fa dy d’aill ad ayns cree, son va ooilley nyn noidyn er chruinnaghey ad run[t] mygeayrt, as cha row aght erbee ayn dy chosney magh veih ny mast’oc.
JDT.7.20	Myr shoh duirree ooilley Assur mygeayrt-y-moo, chammah nyn gheiney-coshee, fainee, as markee, kiare laa yeig as feed, myr shen dy d’aill ooilley nyn siyn ushtey da ooilley cummaltee Vethulia.
JDT.7.21	As va ny chibbraghyn folmit, as cha row ushtey nyn saie oc son un laa; son va’n ushtey er ny howse magh dy iu daue.
JDT.7.22	Shen-y-fa va’n chloan aegey oc ass cree, as ren ny mraane as ny deiney aegey oc gannooinaghey lesh paays, as tuittym sheese ayns straidyn yn ard-valley, as liorish beeal ny giattyn, as cha row veg sodjey niart erbee ayndoo.
JDT.7.23	Eisht haggil ooilley yn pobble gys Osias, as gys deiney mooarey yn ard-valley, chammah deiney aegey as mraane, as cloan, as dyllee ad lesh ard-choraa, as dooyrt ad kiongoyrt rish ooilley ny shanstyryn,
JDT.7.24	Dy jean Jee briwnys eddyr shinyn as shiuish: son ta shiu er n’yannoo dooin mooads aggair, ayns nagh vel shiu er yeearree shee jeh cloan Assur.
JDT.7.25	Son nish cha vel ain fer-choonee erbee; agh ta Jee er chreck shin gys ny laueyn oc, dy ve lhieggit sheese kiongoyrt roo lesh paa-ys as toyrt-mowys mooar.
JDT.7.26	Nish er-y-fa shen eie-jee orroo hiu, as livrey-jee yn ard-valley as y clane son spooilley da pobble Holofernes, as da ooilley e heshaght-caggee.
JDT.7.27	Son te ny share dooin dy ve spooilley daue, na dy ve marroo lesh y phaa-ys: son bee mayd e harvaantyn, dy vod nyn anmeenyn ve bio, as [g]yn dy akin ny oikanyn ain geddyn vaaish roish nyn sooillyn, ny nyn mraane, as nyn gloan dy ve marroo.
JDT.7.28	Ta shin goaill feanish noi eu, eer niau as thalloo, as nyn Yee as Chiarn nyn ayraghyn, ta dy nyn gerraghey cordail rish ny peccaghyn ain, as peccaghyn nyn ayraghyn, nagh jean eh cordail rish ny ta shin er ghra yn laa shoh.
JDT.7.29	Eisht va dobberan hreih lesh un aigney mast’ yn chaglym cooidjagh; as deie ad gys y Chiarn Jee lesh coraa ard.
JDT.7.30	Eisht dooyrt Osias roo, Vraaraghyn, bee-jee dy yien mie, lhig dooin foast shassoo magh queig laa, ’sy traa shen foddee dy jean nyn Jiarn Jee e vyghin ’hyndaa hooin; son cha jean eh shin y hreigeil dy bollagh.
JDT.7.31	As my hig ny laghyn shoh shaghey, as gyn cooney erbee dy heet hooin, neem’s jannoocordail rish y fockle euish.
JDT.7.32	As skeayl eh yn pobble, dagh unnane gys e churrym hene; as jimmee ad gys voallaghyn as tooryn nyn ard-valley, as hug ad ny mraane as paitchyn stiagh ayns nyn dhieyn: as v’ad tayrnit feer injil ’syn ard-valley.
JDT.8.1	Nish ec y traa shen cheayll Judith jeh, v’ee inneen Merari, mac Ox [mac Yoseph,] mac Osiel, mac Elcia, mac Ananaias, mac Ghedeon, mac Raphaim, mac Acitho, mac Eliu, mac Eliab, mac Nathanael, mac Samael, mac Salasadai, mac Israel.
JDT.8.2	As Manasses va’n dooinney poost eck, jeh’n tribe as y kynney eck-hene, quoi hooar baase ayns imbagh y fouyr-oarn.
JDT.8.3	Son myr v’eh ny hassoo jeeaghyn harroosyn va kiangley bunneeyn ’sy vagher, haink y chiass er e chione, as lhie eh er e lhiabbee, as hooar eh baase ayns ard-valley Vethulia: as doanluck ad eh marish e ayraghyn ayns y vagher eddyr Dothaim as Balamo.
JDT.8.4	Myr shen dy row Judith ny ben-treoghe ec e thie three bleeaney as kiare meeaghyn.
JDT.8.5	As hrog e[e] cabbane er mullagh e thie as hug ee aanrit-sack er e meeghyn, as cheau ee [e] coamrey ben-treoghe.
JDT.8.6	As hrosht ee ooilley laghyn e treoghys, er-lhimmey jeh ny oieghyn doonee, as ny dooneeyn, as oieghyn ny eaystyn noa, as y eaystyn noa as ny feaillaghyn as laghyn casherick thie Israel.
JDT.8.7	V’ee myrgeddin lesh neeal bwaagh as feer aalin gys y thooill: as daag e sheshey Manasses airh as argid j’ee, as sharvaantyn-fyrryn, as sharvaantyn-bwoirryn, as maase, as ynnydyn thallooin; as duirree ee ayndoo.
JDT.8.8	As cha row unnane dy dug drogh ockle j’ee; son v’ee dy mooar ayns aggle Yee.
JDT.8.9	Nish tra v’ee er chlashtyn drogh hengey yn sleih noi’n kiannoort, son dy row ad annoon laccal ushtey (son va Judith er chlashtyn jeh ooilley ny goan va Osias er loayrt roo, as dy row eh er loo dy livrey yn ard-valley gys ny Assyrianee lurg queig laa):
JDT.8.10	Eisht hug ee yn ven ren tendeil urree, as va jeeaghyn harrish dy chooilley nhee v’eck, dy eamagh er Osias, as Chabris, as Charmis, shanstyryn yn ard-valley.
JDT.8.11	As haink ad huic, as dooyrt ee roo, O shiuish ta reill cummaltee Vethulia: son ny goan ta shiuish er loayrt kiongoyrt rish y pobble yn laa shoh cha vel ad cairagh, bentyn gys y loo shoh ta shiu er n’yannoo, as er n’ockley-magh eddyr Jee as shiu hene, as er yialdyn dy livrey yn ard-valley gys nyn noidyn, ny-slooid ny nee’n Chiarn cheusthie jeh ny laghyn shoh chyndaa dy chooney lhieu.
JDT.8.12	As nish quoi shiuish t’er n’yannoo daanys er Jee yn laa shoh, as ta shassoo ayns leih Yee mastey cloan gheiney?
JDT.8.13	As nish prow-jee yn Chiarn Ooilley-Niartal, agh cha vow shiu dy bragh fys er nhee erbee.
JDT.8.14	Son cha vod shiu geddyn magh diunid cree dooinney, chamoo s’lheear diu ny reddyn t’eh dy smooinaghtyn: kys eisht oddys shiu Jee y ronsaghey magh, t’er n’yannoo ooilley ny reddyn shoh, as yn aigney echeysyn y hoiggal, ny ve tushtagh eh e chiarailys? dy jarroo, my vraaraghyn, nagh brasnee-jee yn Chiarn y Jee ain gys corree.
JDT.8.15	Son mannagh goon eh lhien cheu-sthie jeh ny queig laa shoh, ta pooar echey dy endeil shin tra saillish, eer dy chooilley laa, ny dy stroie shin roish nyn noidyn.
JDT.8.16	Nagh sole-ee caglagh gys creenaght y Chiarn y Jee ain: son cha vel Jee myr dooinney, dy vod eh ve er ny vaggyrt; chamoo t’eh goll-rish mac dooinney dy jinnagh eh leaystey.
JDT.8.17	Shen-y-fa lhig dooin farkiaght son saualtys voishyn, as eamagh er dy chooney lhian, as clynnee eh nyn goraa, my s’cooidsave lesh.
JDT.8.18	Son cha hrog unnane ’sy traa ainyn, chamoo ta veg nish ayns ny laghyn shoh, edyr tribe, ny lught-thie, ny pobble, ny ard-valley, ny mast’ ain ta cur ooashley da jeeghyn jeant lesh laueyn, myr t’er ny ve roish nish.
JDT.8.19	Son yn oyr cheddin va nyn ayraghyn livreit gys y chliwe, as son spooilley, as v’oc lhieggey mooar roish nyn noidyn.
JDT.8.20	Agh cha nhione dooinyn Jee erbee elley; shen-y-fa ta shin treishteil nagh soie eh beg jin, ny jeh veg jeh’n ashoon ain.
JDT.8.21	Son my vees mayd er nyn ghoaill myr shen, bee ooilley Judea ny hraartys, as yn ynnyd casherick ain vees er ny spooilley; as nee eh geearree son anchasherickey yn chooid cheddin ec y veeal ainyn.
JDT.8.22	As baase nyn mraaraghyn, as cappeeys ny cheerey, as traartys nyn eiraght, nee eh chyndaa er ny king ain mastey ny Ashoonee, cre erbee’n raad vees mayd ayns bondiaght; as bee mayd scammylt as oltooan dauesyn ooilley s’lhieu shin.
JDT.8.23	Son cha bee’n vondiaght ain er ny leeideil gys foayr: agh nee’n Chiarn nyn Yee eh y hyndaa gys mee-ooashley.
JDT.8.24	Nish er-y-fa shen, O vraaraghyn, lhig dooinyn sampleyr y yeeaghyn da nyn mraaraghyn, er-yn-oyr as dy vel ny creeghyn oc coyrt nyn marrant orrin, as ta’n ynnyd casherick, as y thie, as yn altar lhie orrin.
JDT.8.25	Ny sodjey na shoh, lhig dooin booise y choyrt da’n Chiarn nyn Yee, ta prowal shin, eer myr ren eh nyn ayraghyn.
JDT.8.26	Cooinee-jee cre ny reddyn ren eh rish Abraham, as kys phrow eh Isaac, as cre haghyr da Jacob ayns Misopotamia ayns Syria, tra dreill eh kirree Laban braar e vayrey.
JDT.8.27	Son cha vel eh er phrowal shin ’syn aile, myr ren eh adsyn, dy ronsagh ny creeghyn oc, chamoo t’eh er ghoaill kerraghey orrin: agh ta’n Chiarn smaghtey adsyn ta tayrn er-gerrey da, son dy chur ayns kiarail ad.
JDT.8.28	Eisht dooyrt Osias ree, Ooilley ny t’ou er ghra, t’ou er ghra lesh cree mie, son cha vel unnane oddys loayrt noi dty ghoan.
JDT.8.29	Son cha nee shoh yn chied laa ayn ta dty chreenaght er ny akin; agh voish toshiaght dty laghyn bione da ooilley’n pobble dty cheeayl, er-y-fa dy vel yn eearree-cree ayd mie.
JDT.8.30	Agh va’n pobble feer phaa as deignee ad shin y yannoo daue myr ta shin er loayrt, as dy ghoaill orrin-hene loo, cooid nagh jean mayd y vrishey.
JDT.8.31	Shen-y-fa nish, guee uss er-nyn-son, er-yn-oyr as dy vel oo ben crauee, as ver y Chiarn fliaghey hooin dy lhieeney ny siyn ain, as cha jean mayd arragh failleil.
JDT.8.32	Eisht dooyrt Judith roo, Eaisht-jee rhym’s, as neem’s red y yannoo, hed trooid-magh dy chooilley heeloghe gys cloan yn ashoon ain.
JDT.8.33	Nee shiuish shassoo noght ’sy yiat, as hem’s magh marish my inney-veyl: as cheu-sthie jeh ny laghyn ta shiuish er yialdyn dy livrey yn ard-valley gys nyn noidyn ver y Chiarn couyr da Israel liorish y laue aym’s.
JDT.8.34	Agh nagh brie shiuish veg mychione cre nee’m: son cha ninsh-ym diu, derrey vees ny reddyn ta mee dy yannoo cooilleenit.
JDT.8.35	Eisht dooyrt Osias as ny princeyn ree, Immee ayns shee, as y Chiarn Jee dy Israel dy row mayrt, dy ghoaill kerraghey er ny noidyn ain.
JDT.8.36	Myr shen hyndaa ad reesht veih’n chabbane, as jimmee ad gys nyn gurrym.
JDT.9.1	Eisht huitt Judith er e heddin, as hug ee leoie er e kione, as rooisht ee jee yn aanrit-sack lesh v’ee coamrit; as mysh traa va oural-millish yn fastyr shen er ny hebbal ayns Jerusalem, ayns thie’n Chiarn, deie Judith lesh ard-choraa, as dooyrt ee,
JDT.9.2	O Hiarn Yee dy m’ayr Simeon, da hug oo cliwe dy ghoaill kerraghey er ny joarreeyn, ren cryss ben aeg y eaysley dy ghoaill er egin ee, as yn cleeaysid y roostey gys y nearey eck, as vhill yn voidynys eck dy hayrn scammylt urree; son dooyrt uss, Cha negin da ve myr shen, (as foast shen myr ren ad:)
JDT.9.3	Shen-y-fa hug oo ny reiltee oc dy ve currit gy baase, myr shen dy ren ad nyn lhiabbee y ghaaghey ayns fuill, kyndagh rish nyn molteyrys, as va ny sharvaantyn stroit marish nyn jiarnyn, as ny chiarnyn er nyn stuill-reeoil;
JDT.9.4	As t’ou er choyrt ny mraane oc son cragh, as ny inneenyn oc son cappee, as ooilley ny spooillaghyn oc dy ve rheynnit mastey dty chloan ennoil; quoi va gleashit lesh y ghraih jeean ayds, as va dwoaie oc er mhilley nyn uilliaght, as deie orts son cooney: O Yee, O my Yee, cur clashtyn dooys myrgeddin ta my ven-treoghe.
JDT.9.5	Son t’ou uss er n’yannoo cha nee ny-lomarcan ny reddyn shoh, agh myrgeddin ny reddyn haink gy kione roie, as ny reddyn haink ny lurg shen; t’ou er n’ghoaill baght jeh ny reddyn ta nish ayn, as shen ny ta ry-heet.
JDT.9.6	Dy jarroo, ny reddyn chiare oo v’ad aarloo ec laue, as dooyrt ad, Cur-my-ner, ta shin ayns shoh: son ta ooilley dty raaidyn hannah jeant aarloo, as ta dty vriwnysyn ayds ayns dty ysseree.
JDT.9.7	Son cur-my-ner, ta ny Assyrianee er vishaghey ayns nyn booar; t’ad er vooadaghey lesh cabbil as deiney; t’ad gloyraghey ayns niart nyn gheiney-coshee; t’ad treishteil ayns scape, as shleiy, as bow, as shling; as cha nhione daue dy nee uss y Chiarn ta brishey ny caggaghyn: yn Chiarn yn ennym ayd.
JDT.9.8	Ceau sheese y niart oc ayns dty phooar, as cur lhiat sheese y tranlaase oc ayns dty eulys: son t’ad kiarit dy yannoo neu-ghlen jeh dty ynnyd casherick, as dy vhilley dty chabbane-agglish raad ta dt’ennym gloyroil goaill fea, as dy hilgey sheese lesh y chliwe eairk dt’altar.
JDT.9.9	Jeeagh er y voyrn oc, as cur magh jeh dt’eulys er ny king oc: cur ayns my laue’s, ta my ven-treoghe, yn phooar shen ta mee er n’ghoaill ayns m’aigney.
JDT.9.10	Bwoaill liorish miol my veillyn’s yn charvaant marish y prince, as y prince marish y charvaant: brish sheese yn staydoillys oc liorish laue ben.
JDT.9.11	Son cha vel yn phooar ayds shassoo ayns ymmodee, ny dty niart ayns deiney lajer: son t’ou yn Jee ocsyn t’ayns seaghyn, fer-coonee dauesyn ta tranlaasit, cummal seose ny annoonee, yn coadey ocsyn ta treigit, yn saualtagh ocsyn ta gyn treishteil.
JDT.9.12	Ta mee guee ort, ta mee guee ort, O Yee m’ayrey, as Yee jeh’n eiraght dy Israel, Chiarn jeh niau as thalloo, Fer-croo ny ushtaghyn, Ree dy chooilley chretoor, cur uss clashtyn da my phadjer:
JDT.9.13	As jean my ghlare croutagh dy ve lhott as custhey dauesyn, t’er chiarail reddyn dewil noi dty chonaant, as dty hie casherick, as noi mullagh Sion, as noi thie cummal dty chloan.
JDT.9.14	As cur er dy chooilley ashoon as tribe dy ghoaill rish dy nee oo yn Jee jeh dy chooilleyphooar as niart, as nagh vel unnane erbee elley ta coadey Israel agh uss.
JDT.10.1	Nish lurg j’ee v’er scuirr dy eamagh gys y Chiarn dy Israel, as er n’yannoo jerrey er ooilley ny goan shoh,
JDT.10.2	Dirree ee raad v’ee er duittym sheese, as dyllee ee er e hinney-veyl, as jimmee ee sheese gys y thie ayn ren ee cummal er ny laghyn-doonee, as ny laghyn-feailley eck,
JDT.10.3	As cheau ee lee yn aanrit-sack v’urree, as hug ee jee garmadyn e treoghys, as niee ee e corp ooilley harrish lesh ushtey, as d’ooillee ee ee-hene lesh ooill deyr, as fee ee folt e kione, as hug ee quoif er, as hug ee urree e garmadyn dy ghennallys, lhieu v’ee er ny coamrey choud’s va Manasses e sheshey bio.
JDT.10.4	As hug ee braagyn er e cassyn, as hug ee mo’ee e boandaghyn-mhuinneel, as e fainaghyn-cleayshey, as ooilley e jesheenyn, as ren ee ee-hene y hoiaghey magh dy braew, son dy chleaynaghey sooillyn dy chooilley ghooinney yinnagh fakin ee.
JDT.10.5	Eisht hug ee da e hinney-veyl boteil feeyney, as cruishtin dy ooill, as poagey lhieent lesh arroo greddanit, as cruint dy figgyn, as lesh arran mie; myr shen dhill ee ooilley ny reddyn shoh cooidjagh, as hug ee urree ad.
JDT.10.6	Myr shoh hie ad magh gys giat ard-valley, Vethulia, as hooar ad ny shassoo ayns shen Osias, as shanstyryn yn ard-valley, Chabris as Charmis.
JDT.10.7	As tra honnick ad ee, dy row yn eddin eck ceaghlit, as e coamrey er ny chaghlaa, ghow ad yindys mooar jeh’n aalid eck, as dooyrt ad ree,
JDT.10.8	Dy der Jee, Jee nyn ayraghyn, foayr dhyt, as shen ny t’ou er ghoaill ayns laue y chooilleeney gys gloyr cloan Israel, as gys yrjagh Yerusalem; eisht hug ad ooashley da Jee.
JDT.10.9	As dooyrt ish roo, Cur-jee sarey giattyn yn ard-valley dy [ve] foshlit dou, dy vod-ym goll magh son dy chooilleeney shen jeu ren shiu loayrt rhym; myr shen hug ad sarey da ny deiney aegey ad dy osley j’ee, myr v’ee er ghra.
JDT.10.10	As tra v’ad er n’yannoo shen, hie Judith magh, ish as e hinney-veyl maree; as yeeagh deiney yn ard-valley geiyrt urree, derrey v’ee ersooyl sheese jeh’n clieau, as derrey v’ee er n’gholl shaghey’n coan, as nagh bleayr daue ee ny sodjey.
JDT.10.11	Myr shoh jimmee ad jeeragh magh ’sy choan: as veeit yn chied arrey jeh ny Assyrianee ee,
JDT.10.12	As ghow ad ee, as denee ad jee, Cre’n sleih t’ou jeh? as cre voish t’ou er jeet? as cre dys t’ou goll? As dooyrt ee, Ta mish ben jeh ny Hebrewnee, as ta mee er hea voue: son bee ad er nyn livrey hiuish dy ve currit mow:
JDT.10.13	As ta mish cheet kionfenish Holofernes ard-chaptan yn armee euish, dy loayrt focklyn firrinagh; as jeeaghyms da aght liorish nee eh goll, as ooilley cheer-ny-gronk y chosney, fegooish coayl corp ny bioys unnane jeh e gheiney.
JDT.10.14	Nish tra va ny deiney er chlashtyn ny goan eck, as er n’akin e heddin, ghow ad yindys mooar jeh’n aalid eck as dooyrt ad ree,
JDT.10.15	T’ou er hauail dty vioys, ayns dy vel oo er n’yannoo siyr dy heet sheese kionfenish nyn jiarn: nish er-y-fa shen tar gys e chabbane, as hed paart jin lhiat, derrey vees ad er livrey oo gys ny laueyn echey.
JDT.10.16	As tra vees oo dty hassoo kiongoyrt rish, nagh bee agglit ayns dty chree, agh jeeagh da cordail rish dty ghoo; as ver eh dhyts dellal vie.
JDT.10.17	Eisht reih ad ass-doo-hene keead dooinney dy gholl ry-heshaght mareeish as e hinney-veyl; as hug ad lhieu ee gys cabbane Holofernes.
JDT.10.18	Eisht va cochruinnaghey trooid-magh ooilley’n camp: son va feiyr jeh’n cheet eck mastey ny cabbaneyn, as haink ad mygeayrt-y-mo’ee, myr v’ee ny shassoo cheumooie jeh cabbane Holofernes, as dinsh ad da mychione eck.
JDT.10.19	As ghow ad yindys jeh’n aalid eck, as v’ad eadolagh jeh cloan Israel by-chyndagh ree, as dooyrt dagh unnane rish e naboo, Quoi hoiagh beg jeh’n pobble shoh, ny mast’ oc ta lheid ny mraane? shickyr cha vel eh mie un dooinney jeu dy ve faagit, my yoghe eh raad, oddagh eh miolagh yn slane seihll.
JDT.10.20	As hie adsyn va fuirraght liorish Holofernes roue magh, as ooilley e harvaantyn as hug ad lhieu stiagh ee ayns y chabbane.
JDT.10.21	Nish va Holofernes goaill ’aash er e lhiabbee fo coodagh, va obbrit lesh gorrym-jiarg, as airh, as emeraldyn, as claghyn deyr.
JDT.10.22	Myr shen hoilshee ad da mychione eck; as haink eh magh roish e chabbane lesh lampyn argid goll hoshiaght roish.
JDT.10.23	As tra va Judith er jeet ’syn enish echeysyn as e harvaantyn ghow ad ooilley mooarane yindys jeh’n cummey aalin eck; as huitt ish sheese er e heddin, as ren ee ammys da: as hrog e harvaantyn seose ee.
JDT.11.1	As dooyrt Holofernes ree, Ven, bee dy yien mie, nagh gow aggle ayns dty chree: son cha ghortee mish rieau unnane erbee dy row booiagh dy hirveish Nabuchodonosor, ree yn slane seihll.
JDT.11.2	Nish er-y-fa shen, mannagh beagh yn pobble ayds ta cummal ayns ny sleityn er hoiagh beg jeem’s, cha row mish er hroggal seose my shleiy nyn oi: agh t’ad er n’yannoo shoh roo-hene.
JDT.11.3	Agh nish insh dou cre’n-fa t’ou er hea voue, as er jeet hooinyn: son t’ou er heet
JDT.11.4	Son cha jean veg assee dhyt, agh ver ad dellal vie dhyt, myr t’ad dy choyrt da sharvaantyn ree Nabuchodonosor my hiarn.
JDT.11.5	Eisht dooyrt Judith rish, Gow goan dty harvaant, as lhig da dty inney-veyl loayrt ayns dt’enish, as cha ninshym breg erbee da my hiarn yn oie shoh.
JDT.11.6	As my nee oo geiyrt er goan dt’inney-veyl, ver Jee lesh yn red gy
JDT.11.7	Myr ta Nabuchodonosor ree yn slane seihll bio, as myr ta e phooar bio, quoi t’er choyrt uss dy chummal seose dy chooilley nhee bio: son cha nee ynrican deiney nee shirveish eh liorts, agh myrgeddin beiyn y vagheragh, as y maase, as eeanlee’n aer, vees bio liorish y phooar ayds fo Nabuchodonosor as ooilley e hie.
JDT.11.8	Son ta shin er chlashtyn jeh dty chreenaght as dty haaseyn, as te er ny insh ayns ooilley’n seihll dy nee uss ynrican ta ooasle ayns y slane reeriaght, as niartal ayns tushtey, as yindyssagh ayns mirrilyn-caggee.
JDT.11.9	Nish er-son y chooish my-e-chione loayr Achior ayns y choonceil ayds, ta shin er chlashtyn e ghoan; son v’eh er ny hauail liorish deiney Vethulia, as dinsh eh daue ooilley ny dooyrt eh rhyts.
JDT.11.10	Shen-y-fa, O hiarn as kiannoort, nagh soie beg jeh e ghoan; agh tasht seose ayns dty chree ad, son t’ad yn irriney: son cha bee yn ashoon ainyn smaghtit, chamoo oddys y cliwe barriaght ’gheddyn orroo, mannagh der ad rish peccah noi’n Jee oc.
JDT.11.11	As nish son nagh bee my hiarn er ny chastey as e chiarail ’ve jeant gyn ymmyd, ta eer yn baase nish er huittym orroo, as ta nyn beccah er verraghtyn orroo, lesh nee ad nyn Yee y vrasnaghey gys corree, cre erbee’n traa nee ad shen y yannoo nagh vel cooie dy ve jeant:
JDT.11.12	Son t’ad giare ayns beaghey, as ta ooilley yn ushtey oc er n’aase goan, as t’ad kiarit dy varroo nyn maase, as dy ee ooilley ny reddyn shen ta Jee er vee-lowal daue dy ee liorish e leighyn:
JDT.11.13	As t’ad er ghoaill ayns laue dy vaarail ny chied-vessyn jeh’n arroo, as ny jagheenyn feeyney as ooill, v’ad er choyrt er-lheh as er reayll cour ny saggyrtyn ta jannoo shirveish ayns Jerusalem, kiongoyrt rish y Jee ain; rish ny reddyn cheddin cha vel veg jeh’n pobble lowit wheesh as dy ventyn lesh nyn laue.
JDT.11.14	Son t’ad er choyrt feallagh gys Jerusalem, er-yn-oyr as dy vel adsyn ta cummal ayns shen neesht er n’yannoo lheid cheddin, dy choyrt lhieu kied huc voish ny shanstyryn.
JDT.11.15	Nish tra ver ad lhieu fys huc, nee ad chelleeragh yn olk y yannoo, as bee ad livreit hoods dy ve er nyn stroie yn laa cheddin.
JDT.11.16	Shen-y-fa, myr va toiggal aym’s dt’inney-veyl jeh ooilley shoh, ta mee er hea veih’n cheshaght oc; as ta Jee er my choyrt son dy yannoo obbraghyn mayrts, jeu gowee yn slane seihll yindys, as ooilley ny chlynnys jeh.
JDT.11.17	Son ta dty harvaant crauee, as shirveish Jee laa as oie: nish er-y-fa shen, my hiarn, fuirr-yms mayrt, as hed dty harvaant magh ’syn oie ayns y choan, as goym padjer gys Jee, as inshee eshyn dooys yn traa vees ad er n’yannoo peccah:
JDT.11.18	As neem’s cheet as soilshee-ym dhyts eh: eisht hed oo magh lesh ooilley dty armee, as cha bee veg jeu hassys dt’oi.
JDT.11.19	As neem’s oo y leeideil trooid mean Yudea, derrey hig oo roish Jerusalem; as nee’m dty stoyl-reill y hoiagh ayns y vean echey; as nee oo ad y imman myr kirree ta fegooish bochil, as cha jean moddey wheesh as fosley veeal dt’oi: son va ny reddyn shoh inshit dooys cordail rish my ysseree, as v’ad soilshit dou, as ta mee er my choyrt dy insh dhyt.
JDT.11.20	Eisht bynney lesh Holofernes as ooilley e harvaantyn ny goan eck; as ghow ad yindys mooar jeh’n chreenaght eck as dooyrt ad,
JDT.11.21	Cha vel lheid y ven veih’n derrey chione jeh’n theihll gys y chione elley, chammah son aalid eddin as goan creeney.
JDT.11.22	Myr eddin dooyrt Holofernes ree, Ta Jee er n’yannoo dy mie ayns coyrt uss roish y pobble, dy voddagh niart ’ve ayns ny laueyn ainyn, as toyrt-mow orroosyn ta soiagh beg jeh my hiarn’s.
JDT.11.23	As nish t’ou chammah bwaagh ayns dt’eddin, as jesh ayns dt’ocklyn: son shickyrys my nee uss myr t’ou er ghra, bee’n Jee ayds yn Jee aym’s, as nee uss cummal ayns thie ree Nabuchodonosor, as bee mooar er ny yannoo jeed trooid y slane seihll.
JDT.12.1	Eisht hug eh sarey dy choyrt lhieu stiagh ee raad va ny siyn argid echey soit: as doardee eh dy begin daue gaarlaghey j’ee jeh’n beaghey echey hene, as dy begin j’ee giu jeh’n feeyn echey hene.
JDT.12.2	As dooyrt Judith, Cha n’ee
JDT.12.3	Eisht dooyrt Holofernes ree, My aillys yn farral t’ayd, kys oddys mainyn ’lheid y chur dhyt? son cha vel unnane marin jeh dty ashoon.
JDT.12.4	Eisht dooyrt Judith rish, Myr ta dt’annym bio, my hiarn, cha baar dty inney-veyl ny reddyn shen t’aym, roish my vees y Chiarn er n’obbraghey liorish my laue’s ny reddyn shen t’eh er chiarail.
JDT.12.5	Eisht hug sharvaantyn Holofernes lhieu stiagh ’sy chabbane ee as chaddil ee derrey’n vean-oie, as dirree ee tra ve er n’gholl lesh cheu arrey yn voghrey.
JDT.12.6	As hug ee fys Holofernes, gra, Lhig da my hiarn nish sarey ’choyrt dy vod dty inney-veyl goll magh gys padjer.
JDT.12.7	Eisht doardee Holofernes da e ghard gyn ad dy lhiettal ee: myr shen duirree ee ’sy chabbane three laa, as hie ee magh ’syn oie, ayns coan Vethulia, as niee ee ee-hene ayns farrane ushtey liorish y champ.
JDT.12.8	As tra haink ee magh, hir ee er y Chiarn Jee dy Israel eh dy ynsagh j’ee yn aght dy hroggal seose cloan e pobble.
JDT.12.9	Myr, shen haink ee stiagh glen, as duirree ee ’sy chabbane, derrey ghow ee e beaghey ’syn astyr.
JDT.12.10	As er y chiarroo laa ren Holofernes giens da e harvaantyn hene er-lheh, as cha chuirr eh veg jeh ny fir-oik gys y lhongey.
JDT.12.11	Eisht dooyrt eh rish Bagoas yn fer-spoiyt, er e churrym va ooilley ny v’echey, Immee nish, as coyrlee yn ven Hebrewnagh shoh ta mayrt, dy heet stiagh hooin as dy ee as dy iu marin.
JDT.12.12	Son cur-my-ner, bee eh nearey dooin, my lhigg-ys mayd raad da lheid y ven, fegooish v’er gheddyn y cheshaght eck; son mannagh dayrn mayd hooin ee, gearys ee orrin gys nyn scammylt.
JDT.12.13	Eisht jimmee Bagoas veih kionfenish Holofernes, as haink eh huic, as dooyrt eh, Nagh lhig da’n ven aeg aalin shoh ve agglagh dy heet gys my hiarn, as ooashley ’gheddyn kiongoyrt rish, as dy iu feeyn, as ve reagh marin, as ve jeant yn laa shoh myr unnane jeh’n inneenyn ny Assyrianee ta shirveish ayns thie Nabuchodonosor.
JDT.12.14	Eisht dooyrt Judith [rish], Quoi ta mish dy derr-in obbal da my hiarn? son shickyrys cre erbee ta e haitnys neem’s dy tappee y yannoo, as bee eh my voggey gys laa my vaaish.
JDT.12.15	Myr shen hrog ee urree, as hug ee moo’ee e coamrey as ooilley e garmadyn ben, as hie yn inney-veyl eck as skeayl ee craitnyn meeley er y laare j’ee kiart jeeragh er Holofernes; hooar ee ad voish Bagoas son e hymmyd gagh laa, dy voddagh ee soie gys e bee orroo.
JDT.12.16	Nish tra va Judith er jeet stiagh as er hoie sheese, va cree Holofernes er-cannoo lhee, as v’eh dy mooar geearree yn cheshaght eck; son v’eh farkiaght er caa dy violagh ee, er-dyn laa, honnick eh ee.
JDT.12.17	As dooyrt Holofernes ree, Iu nish, as bee reagh marin.
JDT.12.18	Eisht dooyrt Judith, Nee’m giu nish, my hiarn, er-yn-oyr as dy vel my vea er ny vooadaghey ayn-yms yn laa shoh, ny smoo na dy chooilley laa neayrys ruggyr mee.
JDT.12.19	Eisht ghow ee as ren ee gee as giu kiongoyrt rish jeh shen ny va’n ven aeg eck-hene er n’aarlaghey j’ee.
JDT.12.20	As ghow Holofernes taitnys mooar ayn-jee, as d’iu eh lane smoo dy feeyn ny v’eh er n’iu ec keayrt erbee ayns laa neayrys ruggyr eh.
JDT.13.1	Nish tra va’n astyr er jeet, ren e harvaantyn siyr dy gholl rhymboo, as ghooin Bagoas e chabbane cheu-mooie, as hug eh ny tendeilee er-sooyl veih kionefenish e hiarn, as jimmee ad gys nyn lhiabbaghyn: son v’ad ooilley tooillit, er-y-fa dy row yn giens er ny ve choud.
JDT.13.2	As va Judith faagit ny lomarcan ’sy chabbane, as va Holofernes ny lhie sheeynt er e lhiabbee: son v’eh lhome-lane dy feeyn.
JDT.13.3	Nish hug Judith sarey da e hinney-veyl dy hassoo cheu-mooie jeh e shamyr-lhiabbagh, as dy uirraght son eckish dy heet magh, myr ren ee gagh laa: son dooyrt ee dy darragh ee magh gys e padjeryn, as loayr ee rish Bagoas gys y chione cheddin.
JDT.13.4	Myr shen jimmee [ad] ooilley magh, as cha row unnane faagit ’sy chamyr-lhiabbagh, edyr beg ny mooar. Eisht hass Judith liorish yn lhiabbee echey, as dooyrt ee ayns e cree, O Hiarn Yee, jeh dy chooilley phooar, jeeagh ec y traa shoh er obbyr my laueyn son yrjaghey Yerusalem.
JDT.13.5	Son nish y traa dy chooney lesh dt’eiraght, as dy chooilleeney ny reddyn ta mish er n’ghoaill ayns laue gys toyrt-mow ny noidyn t’er n’irree nyn ’oi.
JDT.13.6	Eisht haink ee gys essyn ny lhiabbagh, v’ec kione Holofernes, as ghow ee neose e chliwe jeh shen,
JDT.13.7	As haink ee gys e lhiabbee, as ghow ee greim er folt e ching, as dooyrt ee, Niartee mee, O Hiarn Yee dy Israel, yn laa shoh.
JDT.13.8	As woaill ee daa cheayrt er e wannal lesh ooilley e niart, as ghow ee er-sooyl e chione jeh,
JDT.13.9	As hyndaa ee e chorp sheese jeh’n lhiabbee, as ghow ee yn coodagh neose jeh ny essynyn; as er-y-chooyl ny lurg shen hie ee magh, as hug ee kione Holofernes da e hinney-veyl;
JDT.13.10	As hug ish eh ayns e poagey-bee: myr shen hie ad ny-neesht magh cooidjagh myr boallagh ad gys padjer: as tra v’ad er gheddyn shaghey yn camp, ghow ad mygeayrt y choan, as hie ad seose slieau Vethulia, as haink ad gys ny giattyn echey.
JDT.13.11	Eisht dooyrt Judith foddey jeh rish yn arrey v’ec y yiat, Foshil, foshil-jee nish yn giat: ta Jee, eer yn Jee ain, marin dy hoilshaghey e phooar foast ayns Jerusalem, as e hroshid noi’n noid, myr t’eh eer er n’yannoo yn laa shoh.
JDT.13.12	Nish tra cheayll deiney yn ard-valley eck e coraa, ren ad siyr dy gholl sheese gys giat yn ard-valley oc, as deie ad er shanstyryn yn ard-valley.
JDT.13.13	Eisht roie ad ooilley dy cheilley, chammah beg as mooar, son ve joarree daue dy row ee er jeet: myr shen doshil ad y giat, as lhig ad stiagh ad, as doad ad aile son soilshey, as hass ad runt mygeayrt-y-moo.
JDT.13.14	Eisht dooyrt ee roo lesh ard-choraa, Cur-jee moylley, cur-jee moylley gys Jee, (ta mee dy ghra), son cha vel eh er ghoaill er-sooyl e vyghin voish thie Israel, agh t’eh er stroie ny noidyn ain liorish my laue’s yn oie shoh.
JDT.13.15	Myr shen ghow ee yn kione ass y phoagey, as yeeagh ee daue eh, as dooyrt ee roo, Cur-my-ner kione Holofernes, ard-chaptan armee Assur, as cur-my-ner yn coodagh ayn v’eh ny lhie ayns e veshtyllys; as ta’n Chiarn er varroo eh liorish laue ben.
JDT.13.16	Myr ta’n Chiarn bio, quoi t’er choadey mish ayns m’immeeaght, ta m’eddin’s er violagh eh gys e hoyrt-mow, foast cha vel eh er chur-rish peccah marym, dy my vhilley as my naaraghey.
JDT.13.17	Eisht ghow ooilley’n pobble yindys mirrilagh, as chroym ad ad-hene, as hug ad ooashley da Jee, as dooyrt ad lesh un aigney, Bannit dy row uss, O nyn Yee, quoi ta er y laa shoh er choyrt lhiat gys veg noidyn dty phobble.
JDT.13.18	Eisht dooyrt Osias ree, O inneen, bannit t’ou uss liorish y Jee smoo-ard er-skyn ooilley ny mraane t’er feiy ny cruinney; as bannit dy row’n Chiarn Jee, chroo niau as thalloo, hug royd dy yiarey yn kione jeh ard-er ny noidyn ain.
JDT.13.19	Son shoh dty hreishteilys cha naag creeghyn deiney, nee cooinaghtyn er pooar Yee son dy bragh.
JDT.13.20	As dy jyndaa Jee ny reddyn shoh hoods son moylley bra, dy heet dty raad ayns nheeghyn mie, er-y-fa nagh vel oo er vooaraghey dty vioys son seaghyn yn ashoon ain, agh t’er n’ghoaill cooilleeney son nyn draartys, gimmeeaght ayns raad yn ynrickys kiongoyrt rish nyn Yee. As dooyrt ooilley’n pobble, Myr shen dy row eh, myr shen dy row eh.
JDT.14.1	Eisht dooyrt Judith roo, Clasht-ee rhym nish, my vraaraghyn, as gow-jee yn kione shoh, as crogh-jee eh er y boayl s’yrjey jeh ny voallaghyn eu.
JDT.14.2	As cha leah as hig y moghrey rish, as y ghrian er jeet magh er yn ooir, gow-jee dagh unnane e wappinyn, as immee-jee, dy chooilley ghooinney loor magh ass yn ard-valley, as soie-jee captan harrish-doo, myr dy ragh shiu sheese ’sy vagher lesh cheu arrey ny Assyrianee; agh ny immee shiu sheese.
JDT.14.3	Eisht gowee adsyn nyn eillaghyn, as hed as ayns nyn gamp, as troggee ad seose captanyn armee Assur, as nee ad roie gys cabbane Holofernes, agh cha vow ad eh: eisht tuittee aggle orroo, as nee ad chea roish yn eddin eu.
JDT.14.4	Myr shen hed shiuish as ooilley ny ta cummal ayns ardjyn Israel er yn eiyrtys oc, as ad y stroie myr t’ad goll.
JDT.14.5	Agh roish my jean shiu ny reddyn shoh, eie-jee hym’s er Achior yn Ammonite, dy vod eh fakin as enney ’choyrt ersyn hoie beg jeh thie Israel, as hug eshyn hooinyn, myr dy beagh eh dy ve currit gy baase.
JDT.14.6	Eisht deie as er Achior magh ass thie Osias; as tra v’eh er jeet, as er akin kione Holofernes ayns laue dooinney sy chochruinnaght, huitt eh sheese er e eddin, as hie eh my-neealloo.
JDT.14.7	Agh tra hooar ad eh currit lesh huggey-hene reesht, huitt eh ec cassyn Yudith, as ren eh ammys j’ee, as dooyrt eh, Bannit t’ou uss ayns ooilley cabbane Yuda, as ayns dy chooilley ashoon, tra nee ad clashtyn dt’ennym’s gowee ad yindys.
JDT.14.8	Nish er-y-fa shen insh dou ooilley ny reddyn t’ou er n’yannoo ayns ny laghyn shoh. Eisht hoilshee Judith da mastey’n pobble ooilley ny ren ee, er-dyn laa hie ee magh derrey’n oor shen v’ee loayrt roo.
JDT.14.9	As tra v’ee erreish loayrt dyllee yn pobble lesh ard-choraa, as ren ad sheean gerjoil ’syn ard-valley oc.
JDT.14.10	As tra va Achior er akin ooilley ny va Jee Israel er n’yannoo, chreid eh dy mooar ayns Jee, as yiare eh feill e crackan-chymmylt, as v’eh er ny sniemmey gys thie Israel gys y laa jiu.
JDT.14.11	As cha leah as va’n moghrey er jeet rish, crogh ad kione Holofernes er y voalley, as ghow dagh dooinney e wappinyn, as jimmee ad magh ayns sheshaghtyn gys glionteenyn y clieau.
JDT.14.12	Agh tra honnick ny Assyrianee ad, hug ad fys gys nyn leeideilee, quoi haink gys nyn gaptanyn as ny briwnyn, as gys dy chooilley unnane jeh nyn reiltee.
JDT.14.13	Myr shen haink ad gys cabbane Holofernes as dooyrt ad rish y fer va goaill kiarail jeh ooilley ny reddyn echey, Dooisht nish nyn jiarn: son ta ny kercheenyn dy daaney er jeet sheese noi ain dy chaggey, dy vod ad ’ve dy bollagh er ny’n stroie.
JDT.14.14	Eisht hie Bagoas stiagh as chronk eh ec dorrys y chabbane; son heill eh dy row eh ny chadley marish Judith.
JDT.14.15	Agh er-y-fa nagh dooar eh ansoor, doshil eh, as hie eh stiagh ’sy chamyr-lhiabbagh, as hooar eh eh ceauit er y laare marroo, as va e chione goit jeh.
JDT.14.16	Shen-y-fa dyllee eh dy ard, lesh keayney, as osnaghey, as eam niartal, as raip eh e gharmadyn.
JDT.14.17	Lurg shen hie eh stiagh ’sy chabbane raad va Judith goaill aaght: as tra nagh dooar eh ee, lheim eh magh gys y pobble, as deie eh,
JDT.14.18	Ta ny kercheenyn shoh er ghellal dy traitooragh; ta un ven jeh ny Hebrewnee er hayrn scammylt er thie ree Nabuchodonosor: son cur-my-ner, ta Holofernes ny lhie er y thalloo fegooish e chione.
JDT.14.19	Tra va captanyn armee ny Assyrianee er chlashtyn ny goan shoh, raip ad nyn gooatyn, as va nyn aignaghyn yindyssagh seaghnit, as va coe as feiyr feer vooar trooid magh yn champ.
JDT.15.1	As tra v’adsyn v’ayns ny cabbaneyn er chlashtyn jeh, ghow ad niart yindys jeh’n red va jeant.
JDT.15.2	As huitt aggle as creau orroo, myr shen nagh row dooinney erbee by-loys da uirraght ayns shilley da e naboo, agh roie ad magh ooilley lesh-y-cheilley, as hea ad gys dy chooilley raad jeh’n trah, as jeh cheer-ny-gronk.
JDT.15.3	Adsyn myrgeddin v’er champal ayns ny sleityn runt mygeayrt-y-mysh Bethulia, hea ad ersooyl. Eisht ren cloan Israel, dagh unnane va ny ghooinney-caggee ny mast’oc roie magh orroo.
JDT.15.4	Eisht hug Osias fys gys Bothomasthem, as gys Bebai, as Chobai, as Cola, as gys ooilley ardjyn Israel, lheid as yinnagh ginsh ny reddyn va jeant, as dy begin daue ooilley roie magh er nyn noidyn dy nyn stroie.
JDT.15.5	Nish tra va cloan Israel er chlashtyn shen, huitt ad ooilley orroo lesh un aigney, as ad y stroie er-gys Chobai: myrgeddin adsyn v’er jeet veih Jerusalem as veih cheer-ny-gronk, (son va deiney er n’insh daue cre ny reddyn va jeant ayns camp ny noidyn oc,) as adsyn v’ayns Galaad, as ayns Galilee, d’eiyr ad orroo lesh stroialtys mooar, derrey v’ad shaghey Damascus as ny slystyn echey.
JDT.15.6	As y chooid elley va baghey ec Bethulia, huitt ad er camp Assur, as spooill ad ad, as hooar ad mooarane berchys.
JDT.15.7	As cloan Israel hyndaa veih’n cragh hooar shen ny va fooillagh; as hooar ny baljyn beggey as ny ard-valjyn, v’ayns ny sleityn as ’sy trah, ymmodee spooillaghyn; son va’n cheshaght feer vooar.
JDT.15.8	Eisht haink Joachim yn ard-saggyrt, as shendiaght cloan Israel va baghey ayns Jerusalem, dy chur-my-ner ny reddyn mie va Jee er hoilshaghey da Israel, as dy akin Judith, as dy ghoaill boggey jee,
JDT.15.9	As tra haink ad huic, vannee ad ee lesh un aigney, as dooyrt ad ree, T’ou uss ard-voylley Yerusalem, t’ou uss gloyr vooar Israel, t’ou boggey mooar yn ashoon ain:
JDT.15.10	T’ou er n’yannoo ooilley ny reddyn shoh liorish dty laue: t’ou er n’yannoo lane mie da Israel, as ta Jee booiagh lesh y chooid cheddin: bannit dy row uss jeh’n Chiarn Ooilley-niartal son dy bragh farraghtyn; as dooyrt ooilley’n pobble, Myr shen dy row eh.
JDT.15.11	As ren y pobble spooilley yn camp son choud as jeih laa as feed: as hug ad cabbane Holofernes da Judith, as ooilley e obbraghyn-argid, as lhiabbaghyn, as siyn, as ooilley e chooid: as ghow ee eh as hug ee eh er e mule; as hooar ee e cartyn aarloo, as hug ee ad ny lhie orroo shen.
JDT.15.12	As roie ooilley mraane Israel cooidjagh dy akin ee, as vannee ad ee, as ren ad daunsin y yannoo ny mast’oc er-son: as ghow ee banglaneyn ayns e laue, as chur ee myrgeddin da ny mraane va maree.
JDT.15.13	As hug ad attey-olive urreeish as er e hinney-veyl va maree, as hie ee ayns toshiaght ooilley’n pobble ’sy daunsin, leeideil ooilley ny mraane: as hie ooilley deiney Israel geiyrt orroo ayns nyn eillaghyn lesh attaghyn-blaa, as arraneyn ayns nyn meeal.
JDT.16.1	Eisht hie Judith lesh yn arrane shoh dy hoyrt booise ayns ooilley Israel, as ghow ooilley’n pobble mareeish lesh yn arrane-moyllee shoh.
JDT.16.2	As dooyrt Judith, Gow-jee toshiaght gys my Yee lesh timbrelyn, gow-jee arrane gys my Hiarn lesh cymballyn: cloie-jee huggeysyn arrane noa: soie-jee mooar jeh, as eie-jee er e ennym.
JDT.16.3	Son ta Jee brishey ny caggaghyn: son mastey ny campyn ayns mean y pobble t’eh er livrey mish ass ny laueyn ocsyn ren my hranlaasey.
JDT.16.4	Haink Assur magh ass ny sleityn veih’n twoaie, haink eh marish jeih thousaneyn jeh e armee, earroo yn chooid cheddin ren lhiettal ny thooillaghyn, as ta ny sidooryn-cabbyl oc er choodaghey ny croink.
JDT.16.5	Ren eh boggys dy loshtagh eh seose my ardjyn, as dy marragh eh my gheiney aegey lesh y chliwe, as cloan-ny-kee y scoltey noi’n thalloo, as my oikanyn y ghoaill myr cragh, as my voidynyn myr spooilley.
JDT.16.6	Agh ta’n Chiarn Ooilley-niartal er lhiettal ad liorish laue ben.
JDT.16.7	Son cha huitt yn fer niartal liorish ny deiney aegey, chamoo dy ren mec ny Titanee eh y varroo, ny foawir thollee soiagh er: agh ghow Judith inneen Verari yn vree ass lesh aalid e heddin.
JDT.16.8	Son hug ee jee garmad e treoghys son dy hroggal seose adsyn va tranlaasit ayns Israel, as ren ee e heddin y ooillaghey lesh ooill, as chiangle ee e folt ayns quoif, as coamrey aanrit y ghoaill dy chur shaghrynys er.
JDT.16.9	Hug ny carraneyn eck cleayn er e hooillyn, ghow yn aalid eck seose e aigney, as hie’n cliwe cam trooid e wannal.
JDT.16.10	Va ny Persianee er-creau ec y daanys v’ayn-jee, as va ny Medeyn agglit lesh y dunnallys eck.
JDT.16.11	Eisht dyllee my vooinjer heaghnit lesh boggey, as m’eallagh annoon deie dy ard; agh ghow adsyn ard-yindys: hrog ad-shoh seose nyn goraaghyn, agh v’adsyn tilgit bun-ry-skyn.
JDT.16.12	Ta mec ny mraane aegey er holley trooid ad, as er nyn lhottey myr cloan wagaantagh: ren ad cherraghtyn liorish caggey’n Chiarn.
JDT.16.13	Goym’s arrane noa gys y Chiarn: O Hiarn, t’ou uss mooar as gloyroil, yindyssagh ayns niart, as erskyn-towse lajer.
JDT.16.14	Lhig da dy chooilley chretoor uss y hirveish: son loayr oo as v’ad jeant; hug oo magh dty spyrryd as ren eh ad y chroo, as cha vel unnane erbee oddys shassoo noi dty choraa.
JDT.16.15	Son bee ny sleityn er nyn scughey veih nyn undinyn lesh ny ushtaghyn; nee ny creggyn lheie myr kere kiongoyrt rhyt: foast t’ou myghinagh dauesyn ta goaill aggle royd.
JDT.16.16	Son ta ooilley ny ouralyn beggan dhyt son soar millish, as cha vel ooilley yn eeh fondagh son dty hebbal-losht: agh eshyn ta goaill aggle roish y Chiarn t’eh mooar ec dy chooilley hraa.
JDT.16.17	Smerg da ny ashoonyn ta girree seose noi my chynney; gowee yn Chiarn Ooilley-niartal cooilleeney orroo ayns laa yn vriwnys, liorish aile as beishteigyn y choyrt ’syn eill oc; as ennys adsyn ad, as vees ad dobberan son dy bragh.
JDT.16.18	Nish cha leah as v’ad er n’gholl stiagh ayns Jerusalem, hug ad ooashley da’n Chiarn; as cha leah as va’n pobble er ny ghlenney, heb ad nyn jebbalyn-losht, as nyn jebbalyn-arraltagh, as nyn ghiootyn.
JDT.16.19	Ren Judith neesht soylley ’ghoaill jeh ooilley cooid Holofernes, va’n pobble er choyrt j’ee, as chur ee yn coodagh, v’ee er n’ghoaill ass e hamyr-lhiabbagh, son gioot gys y Chiarn.
JDT.16.20	Myr shen ren y pobble tannaghtyn giensal ayns Jerusalem kiongoyrt rish yn ynnyd casherick son choud as three meeaghyn, as duirree Judith maroo.
JDT.16.21	Lurg y traa shoh hyndaa dy chooilley unnane gys e eiraght hene, as jimmee Judith gys Bethulia as duirree ee ayns e cummal hene, as v’ee ’sy traa eck ooasle ayns ooilley’n cheer.
JDT.16.22	As va ymmodee dy hirrey ee, agh cha row veg ec fer erbee dy yannoo ree ooilley laghyne bea, lurg da Manasses e sheshey ve marroo, as chaglit gys e phobble.
JDT.16.23	Agh ren ee bishaghey ny smoo as ny smoo ayns ooashley, as daase ee shenn ayns thie e sheshey; v’ee queig feed blein as queig dy eash, as hug ee reamys da e hinney-veyl; myr shen hooar ee baase ayns Bethulia: as doanluck ad ee ayns ooig Vanasses e sheshey.
JDT.16.24	As ren thie Israel dobberan er-e-son shiaght laa: as my dooar ee baase, rheynn ee e cooid orroosyn ooilley va jeh kynney sniessey Vanasses e sheshey, as orroosyn va jeh’n kynney sniessey eck hene.
JDT.16.25	As cha row unnane erbee hug aggle er cloan Israel arragh ayns laghyn Yudith, ny son traa liauyr lurg e baaish.
BAR.1.1	As ad shoh goan y lioar ren Baruch, mac Nerias, mac Maasias, mac Sedecias, mac Asadias, mac Chelcias, y scrieu ayns Babylon.
BAR.1.2	Ayns y wheiggoo vlein, as ayns y chiaghtoo laa jeh’n vee, ec y traa ghow ny Chaldeanee Jerusalem as eh y lostey lesh aile.
BAR.1.3	As lhaih Baruch goan y lioar shoh ayns clashtyn Yechonias, mac Yoachim ree Yudea, as ayns clashtyn ooilley yn slieh haink dy eaishtagh rish y lioar,
BAR.1.4	As ayns clashtyn y vooinjer ooasle, as mee y ree, as ayns clashtyn ny shanstyryn, as ooilley’n pobble, voish y fer s’inshley gys y fer s’yrjey, eer ooilley adsyn va baghey ec Babylon liorish awin Sud.
BAR.1.5	Er shoh ren ad dobberan, trostey, as padjer ’ghoaill kiongoyrt rish y Chiarn.
BAR.1.6	Ren ad myrgeddin argid y hymsagh, gagh dooinney gys rere e phooar:
BAR.1.7	As hug ad eh gys Jerusalem gys Joachim yn ard-saggyrt, mac Chelcias, mac Salom, as gys ny saggyrtyn, as gys ooilley’n pobble va ry-gheddyn marish ec Jerusalem.
BAR.1.8	As ec y traa cheddin tra v’eh er gheddyn siyn thie’n Chiarn, va goit magh ass y chiamble, dy chur ad reesht gys cheer Yudea, yn jeihoo laa jeh’n vee Sivan, ta shen dy ghra, ny siyn argid va Sedeclas mac Yosias ree Yudea er n’yannoo,
BAR.1.9	Lurg da Nabuchodonosor ree Vabylon v’er ghoaill er-sooyl Jechonias, as ny princeyn, as ny cappee, as ny deiney niartal, as pobble ny cheerey, veih Jerusalem, as ad y chur lesh gys Babylon.
BAR.1.10	As dooyrt ad, Cur-my-ner, ta shinyn er choyrt hiu argid dy chionnagh diu chebbalyn-losht, as chebbalyn-peccah, as soar-millish, as fow shiuish manna [aarloo], as cheb-jee er altar y Chiarn Jee ain;
BAR.1.11	As guee-jee son bioys Nabuchodonosor ree Vabylon, as son bioys Valthasar e vac, dy vod nyn laghyn er y thalloo ’ve myr laghyn flaunys:
BAR.1.12	As ver y Chiarn niart dooin, as nyn sooillyn y hoilshaghey, as nee mayd baghey fo scaa Nabuchodonosor ree Vabylon, as fo scaa Belthasar e vac, as nee mayd ad y hirveish ymmodee laghyn, as foayr y gheddyn ’sy chilley oc.
BAR.1.13	Guee-jee myrgeddin er-ny-son ainyn gys y Chiarn nyn Yee, son ta shin er n’yannoo peccah noi’n Chiarn nyn Yee; as er-gys y laa jiu cha vel corree yn Chiarn as e yymmoose er ny hyndaa voin.
BAR.1.14	As nee shiu lhaih yn lioar shoh ta shinyn er choyrt hiu dy yannoo goaill-rish ayns thie’n Chiarn, er ny feaillaghyn as ny laghyn casherick.
BAR.1.15	As jirrys shiu, Gys y Chiarn ta bentyn ynrickys, agh hooinyn nearey eddin, myr te er jeet gy kione yn laa-jiu, as mooinjer Yuda, as da cummaltee Yerusalem,
BAR.1.16	As da nyn reeaghyn, as da nyn brinceyn, as da nyn saggyrtyn [as da nyn vadeyryn,] as da nyn ayraghyn:
BAR.1.17	Son ta shin er n’yannoo peccah kiongoyrt rish y Chiarn.
BAR.1.18	As er n’yannoo mee-viallys er, as cha vel shin er n’eaishtagh rish coraa yn Chiarn nyn Yee dy hooyl ayns ny annaghyn hug eh dooin dy foshlit:
BAR.1.19	Er-dyn laa hug y Chiarn lesh nyn shenn-ayraghyn magh ass cheer Egypt, derrey’n laa t’ayn jiu, ta shin er ny ve mee-viallagh gys y Chiarn nyn Yee, as ta shin er ve foiljagh ayns gyn coyrt geill da e choraa.
BAR.1.20	Er-y-fa shen ren ny huilk lhiantyn hooin, as y mollaght, doardee’n Chiarn liorish Moses e harvaant ec y traa hug eh lesh nyn ayraghyn magh ass cheer Egypt, dy choyrt dooinyn cheer ta taaley lesh bainney as mill, ’naght myr ry-akin yn laa shoh.
BAR.1.21	Ny-yeih cha vel shinyn er choyrt geill da coraa yn Chiarn nyn Yee, cordail rish goo ooilley ny phadeyryn ren eshyn y choyrt hooin:
BAR.1.22	Agh deiyr dy chooilley ghooinney er smooinaghtyn e ghrogh chree hene, dy hirveish jeeghyn joarree, as dy yannoo olk ayns shilley’n Chiarn nyn Yee.
BAR.2.1	Shen-y-fa ta’n Chiarn er n’yannoo mie e ghoo, ren eh ’ockley magh nyn ’oi, as noi nyn mriwnyn va briwnys Israel, as noi nyn reeaghyn, as noi nyn brinceyn, as noi deiney Israel as Juda,
BAR.2.2	Dy chur lesh orrin kerraghyn dewiley, lheid as nagh haghyr rieau roie fo ooilley niau, myr haink eh gy kione ayns Jerusalem, cordail rish ny reddyn va scruit ayns lioar Voses;
BAR.2.3	Dy jinnagh dooinney gee feill e vac hene, as feill e inneen hene.
BAR.2.4	Ny sodjey na shen, t’eh er livrey ad dy ve ayns ammys da ooilley ny reeriaghtyn ta runt mygeart-y-mooin, dy ve myr oltooan as traartys mastey ooilley’n sleih runt mygeayrt, raad ta’n Chiarn er nyn skeayley.
BAR.2.5	Myr shoh va shin ceauit sheese, as cha nee troggit seose, er-y-fa dy vel shin er n’yannoo peccah noi’n Chiarn y Jee ain, as nagh vel shin er ve biallagh da e choraa.
BAR.2.6	Gys y Chiarn [nyn Yee] ta bentyn ynrickys: agh hooinyn as gys nyn ayraghyn nearey foshlit, myr ta ry-akin jiu.
BAR.2.7	Son ta ooilley ny briwnyssyn shoh er jeet orrin, ad ta’n Chiarn er n’ockley magh nyn ’oi.
BAR.2.8	Ny-yeih cha vel [shin er] n’ghoaill padjer kiongoyrt rish y Chiarn, dy voddagh dy chooilley unnane chyndaa voish smooinaghtyn e ghrogh chree.
BAR.2.9	Shen-y-fa dreill y Chiarn arrey harrin son olk, as ta’n Chiarn er chur lesh orrin eh: son ta’n Chiarn cairal ayns ooilley e obbraghyn, quoid t’eh er harey dooin.
BAR.2.10	Foast cha vel shinyn er n’eaishtagh rish e choraa, dy hooyl ayns ny annaghyn ta’n Chiarn er hoiaghey roin.
BAR.2.11	As nish, O Hiarn Yee dy Israel, t’er chur lhiat dty phobble magh ass cheer Egypt lesh laue niartal, as roih ard, as lesh cowraghyn as yindyssyn, as lesh pooar vooar, as er gheddyn dhyt hene ennym mooar, myr ta ry-akin jiu:
BAR.2.12	O Hiarn nyn Yee, ta shin er chur rish peccah, ta shin er n’yannoo dy mee-chrauee, ta shin er ghellal dy neuynrick ayns ooilley dty oardaghyn.
BAR.2.13	Lhig da dty chorree chyndaa voin; son cha vel shin agh beggan faagit mastey ny ashoonyn, raad t’ou er nyn skeayley.
BAR.2.14	Clasht uss rish nyn badjeryn, O Hiarn, as nyn aghinyn, as livrey shin er y ghraih ayd hene, as cur dooin foayr ’sy chilley ocsyn t’er leeideil shin ersooyl:
BAR.2.15	Dy vod fys v’ec ooilley’n ooir dy nee uss yn Chiarn y Jee ain, er-y-fa dy vel Israel as e luight enmyssit ort’s.
BAR.2.16	O Hiarn, jeeagh neose veih dty hie casherick, as smooinee orrin: croym sheese dty chleaysh, O Hiarn, dy chlashtyn rooin.
BAR.2.17	Foshil dty hooillyn, as cur-my-ner; son ny merriu t’ayns ny oaighyn, nyn anmeenyn ta goit veih nyn girp, cha der da’n Chiarn edyr moylley ny booise:
BAR.2.18	Agh yn annym ta dy mooar seaghnit, ta gimmeeaght dy injil as moal, as ny sooillyn ta failleil, as yn annym accryssagh, ver dhyts moylley as booise, O Hiarn.
BAR.2.19	Shen-y-fa cha vel shinyn jannoo nyn aghin imlee kiongoyrt rhyts, O Hiarn nyn Yee, son ynrickys nyn ayraghyn, as ny reeaghyn ain.
BAR.2.20	Son t’ou uss er ’choyrt magh dty chorree as yymoose orrin, myr t’ou er loayrt liorish dty harvaantyn ny phadeyryn, gra,
BAR.2.21	Shoh myr ta’n Chiarn dy ghra, Croym-jee sheese nyn gheayltyn dy hirveish ree Vabylon: myr shen uirrys shiu ’sy cheer hug mish da nyn ayraghyn.
BAR.2.22	Agh mannagh n’eaisht shiu rish coraa yn Chiarn, dy hirveish ree Vabylon,
BAR.2.23	Ver-yms gys fea ayns ard-valjyn Yuda, as veih cheet magh ass Jerusalem, yn coraa dy yennallys, as y coraa dy voggey, as coraa yn dooinney-poosee, as coraa yn ven-phoosee: as bee’n slane cheer fegooish cummaltee.
BAR.2.24	Agh cha n’eaishtagh shin rish dty choraa’s, dy hirveish ree Vabylon: shen-y-fa t’ou er n’yannoo mie ny goan shen loayr oo liorish dty harvaantyn ny phadeyryn, eer dy beagh craueyn ny reeaghyn ain, as craueyn ny ayraghyn ain, goit ass nyn ynnydyn.
BAR.2.25	As cur-my-ner, t’ad ceauit magh gys chiass y laa, as gys rio ny hoie, as hooar ad baase ayns treihyssyn mooarey liorish gortey, liorish y chliwe, as liorish paitt.
BAR.2.26	As y thie ta enmyssit ort (t’ou er choyrt naardey) myr te ry-akin jiu, son drogh yannoo thie Israel as thie Yuda.
BAR.2.27	O Hiarn nyn Yee, t’ou er chummal marin lurg ooilley dty vieys, as cordail rish ooilley’n vyghin vooar ayd-hene,
BAR.2.28	Myr loayr oo rish dty harvaant Moses ayns y laa hug oo sarey da dy scrieu dty leigh kiongoyrt rish cloan Israel, gra,
BAR.2.29	Mannagh n’eaisht shiu rish my choraa, son shickyrys bee’n cheshaght feer vooar shoh er ny hyndaa gys earroo fardailagh mastey ny ashoonyn, raad neem’s ad y skeayley.
BAR.2.30	Son va fys aym nagh n’eaishtagh ad rhym, er-yn-oyr dy nee pobble creoi wannallagh ad: agh ayns cheer nyn gappeeys smooinys ad orroo hene,
BAR.2.31	As bee fys oc dy vel mish yn Chiarn nyn Yee: son ver-yms daue cree, as cleayshyn dy chlashtyn:
BAR.2.32	As nee ad mish y voylley ayns cheer nyn gappeeys, as smooinys ad er m’ennym,
BAR.2.33	As nee ad chyndaa veih nyn greoi-wannallys, as veih nyn ghrogh-yannoo: son cooinys ad er immeeaght nyn ayraghyn, ren peccah kiongoyrt rish y Chiarn.
BAR.2.34	As ver-yms lhiam ad reesht gys y cheer yiall mee lesh breearey da nyn ayraghyn, Abraham, Isaac, as Jacob, as bee ad chiarnyn harrish: as nee’yms ad y vishaghey, as cha jean ad parail.
BAR.2.35	As nee’yms conaant dy bragh farraghtyn y yannoo roo dy ve yn Jee oc, as bee adsyn my phobble: as cha n’eebyr-yms arragh my phobble d’Israel magh ass y cheer shen ta mee er choyrt daue.
BAR.3.1	O Hiarn Ooilley-niartal, Yee d’Israel, ta’n annym t’ayns angaish, as y spyrryd seaghnit, geamagh hoods.
BAR.3.2	Clasht, O Hiarn, as jean myghin; son t’ou uss myghinagh: as gow chymmey jin, er-y-fa dy vel shin er chur-rish peccah kiongoyrt rhyt.
BAR.3.3	Son t’ou uss farraghtyn son dy bragh, as ta shinyn cherraghtyn dy bollagh.
BAR.3.4	O Hiarn Ooilley-niartal, uss y Jee d’Israel, clasht nish padjeryn ny Israeliteyn marroo, as y chloan oc, t’er n’yannoo peccah kiongoyrt rhyt, as nagh d’eaisht rish y coraa ayds y Jee oc: shen yn oyr dy, vel ny briwnyssyn shoh lhiantyn rooinyn.
BAR.3.5	Nagh cooinee er mee-chairys nyn shenn-ayraghyn: agh smooinee er dty phooar as dt’ennym ec y traa shoh.
BAR.3.6	Son t’ou yn Chiarn y Jee ainyn, as uss, O Hiarn, nee mayd y voylley.
BAR.3.7	As son yn oyr shoh t’ou er choyrt dt’aggle ayns ny creeghyn ain, dy voddagh shin geamagh er dt’ennym, as oo y voylley ayns nyn gappeeys: son ta shin er ghoaill gys nyn aigney ooilley mee-chairys nyn shenn-ayraghyn, ren peccah ’yannoo kiongoyrt rhyt.
BAR.3.8	Cur-my-ner, ta shin foast yn laa shoh ayns nyn gappeeys, raad t’ou er nyn skeayley, son craid as mollaght, as dy ve fo keesh, cordail rish ooilley meechairys nyn ayraghyn, ren scarrey veih’n Chiarn nyn Yee.
BAR.3.9	Clasht, Israel, annaghyn y vea, as cur cleaysh dy hoiggal creenaght.
BAR.3.10	Kys te er haghyrt, Israel, dy vel oo ayns cheer dty noidyn, dy vel oo er n’aase shenn ayns cheer yoarree, dy vel oo neu-ghlen marish ny merriu,
BAR.3.11	Dy vel uss er dty earroo maroosyn ta goll sheese ayns yn oaie?
BAR.3.12	T’ou er hreigeil yn farrane dy chreenaght.
BAR.3.13	Son dy beagh oo er n’immeeaght ayns raad Yee, veagh oo er vaghey ayns shee son dy bragh.
BAR.3.14	Ynsee c’raad ta creenaght, c’raad ta niart, c’raad ta tushtey; dy vod fys ’ve ayd c’raad ta lhiurid laghyn, as bea, e raad ta soilshey sooilley, as shee.
BAR.3.15	Quoi t’er gheddyn magh e hynnyd? ny quoi t’er jeet stiagh ayns ny tashtaghyn eck?
BAR.3.16	C’raad ta princeyn ny ashoonee er n’gholl, as nyn lheid as ren reill ny beishtyn er y thalloo;
BAR.3.17	Adsyn va cur shaghey nyn draa marish eeanlee’n aer, as adsyn hymsee seose argid as airh ayndoo ta deiney treishteil, as nagh ren jerrey erbee er nyn jaglym?
BAR.3.18	Son adsyn d’obbree ayns argid, as va cha kiarailagh, as nyn obbraghyn nagh vod ve ronsit magh,
BAR.3.19	T’ad er lheie ersooyl as er n’gholl sheese gys yn oaie, as ta feallagh elley er jeet seose syn ynnyd oc.
BAR.3.20	Ta deiney aegey er vakin y toilshey, as er vaghey er yn ooir: agh raad y tushtey cha bione daue,
BAR.3.21	Chamoo dy hoig ad ny cassanyn eck, ny greim ’ghoaill urree: va’n chloan oc foddey jeh veih’n raad shen.
BAR.3.22	Cha row clashtyn jeeish ayns Chanaan, chamoo v’ee ry-akin ayns Theman.
BAR.3.23	Ny Agarreneyn ta shirrey creenaght er yn ooir, marchanyn Veran as Theman, ny jatteryn-skeeal, as adsyn ta ronsagh magh tushtey; cha vel fys er ny ve ec veg jeu shoh er raad y chreenaght, cha gooin lhieu ny cassanyn eck.
BAR.3.24	O Israel, cre cha mooar as ta thie Yee! as s’mooar ta’n boayl t’eshyn cummal!
BAR.3.25	Mooar, as cha vel kione elley er; ard, as erskyn towse.
BAR.3.26	Shen y raad va ny foawir mooarey er-dyn toshiaght, va wheesh ayns thummyd, as cha aghtal ayns caggey.
BAR.3.27	Ad shoh cha ren y Chiarn y reih, chamoo hug eh raad y tushtey daue:
BAR.3.28	Agh v’ad stroit, er-y-fa nagh row veg dy chreenaght oc, as ren ad cherraghtyn trooid nyn ommidjys hene.
BAR.3.29	Quoi t’er gholl seose gys niau as er ghoaill ee, as er chur lesh neose ee veih ny bodjallyn?
BAR.3.30	Quoi t’er n’gholl harrish y cheayn as er gheddyn ee, as ver lesh ee son airh ghlen?
BAR.3.31	Cha vel dooinney erbee toiggalagh jeh’n raad eck, ny smooinaghtyn er y chassan eck.
BAR.3.32	Agh yn fer ta toiggal dy chooilley nhee, shione dasyn ee, as t’eh er gheddyn magh ee lesh e ysseree: eshyn chroo yn seihll son dy bragh, t’eh er lhieeney eh lesh beishtyn kiare-chassagh:
BAR.3.33	Eshyn ta dy choyrt magh soilshey as te goll, geamagh da reesht, as te coyrt biallys da lesh aggle.
BAR.3.34	Ren ny rollageyn soilshean ayns nyn shayllyn, as boggey ’ghoaill: tra t’eshyn geamagh daue, t’adsyn gra, Ta shinyn ayns shoh; as myr shen lesh gennallys hug ad soilshey dasyn ren y chroo ad.
BAR.3.35	Shoh’n Jee ainyn, as cha bee soiagh er ny yannoo jeh nhee erbee elley ayns cosoyllagh jehsyn.
BAR.3.36	T’eh er gheddyn magh ooilley raad yn ysseree, as er choyrt eh da Jacob e harvaant, as da Israel e haitnys.
BAR.3.37	Ny lurg shen hoilshee eh eh-hene er y thalloo, as ren eh cummal marish deiney.
BAR.4.1	Shoh’n lioar jeh annaghyn Yee, as y leigh ta farraghtyn son dy bragh: ooilley adsyn ta dy reayll eh hig ad gys bea; agh nyn lheid as ta dy hreigeil eh yiow ad baase.
BAR.4.2	Chyndaa uss, O Yacob, as gow greim er: shooill kiongoyrt rish soilshey yn chooid cheddin, dy vod oo ve er dty hoilshaghey.
BAR.4.3	Nagh cur dt’ooashley da fer elley, chamoo yn red ta vondeishagh dhyt-hene da ashoon quaagh.
BAR.4.4	O Israel, maynrey ta shinyn: son ta reddyn ta booisal da Jee jeant er fys dooin.
BAR.4.5	Bee-jee dy yien mie, my phobble, yn imraa d’Israel.
BAR.4.6	Va shiu er nyn greck gys ny ashoonyn, cha nee son nyn doyrt-mow hene: agh er-y-fa dy ren shiu Jee y ghreinnaghey gys corree, va shiu er nyn livrey gys nyn noidyn.
BAR.4.7	Son ren shiu nyn ver-croo y vrasnaghey liorish ouralley gys jouyil, as cha nee gys Jee.
BAR.4.8	Ta shiu er yarrood yn Jee dy bragh farraghtyn ren y chroo shiu; as ta shiu er heaghney Jerusalem ren boandyrys shiu.
BAR.4.9	Son tra honnick ee jymmoose Yee cheet erriu, dooyrt ee. Eaisht-jee, O shiuish ta baghey mysh Sion: ta Jee er choyrt lesh orrym seaghyn trome;
BAR.4.10	Son honnick mee cappeeys my vec as my inneenyn, cooid hug y Chiarn lesh orroo.
BAR.4.11	Lesh boggey ren mish ad y voandyrys; agh hug mee roue ad lesh keayney as dobberan.
BAR.4.12	Nagh lhig da dooinney erbee boggey ’ghoaill harryms, ta my ven-treoghe, as treigit liorish ymmodee, as er-son peccaghyn my chloan ta mee faagit follym-faase; er-y-fa, dy dug ad cooyl rish leigh Yee.
BAR.4.13	Cha dug ad geill da e lattyssyn, ny cha huill ad ayns raaidyn e annaghyn, chamoo dy jagh ad ayns ny cassanyn geiyrt er ’syn ynrickys echeysyn.
BAR.4.14	Lhig daue shen ta baghey mysh Sion cheet, as cooinee-jee er cappeeys my vec as my inneenyn, cooid ta’n Chiarn er choyrt orroo.
BAR.4.15	Son t’eh er chur lesh orroo ashoon veih foddey, ashoon gyn-nearey, [as jeh glaare quaagh,] nagh ren edyr ain y choyrt da shenn ghooinney, ny chymmey ’ghoaill er lhiannoo.
BAR.4.16	T’ad shoh er chur lhieu ersooyl cloan deyr-graihagh yn ven-treoghe, as er n’aagail ish va ny lomarcan, follym fegooish inneenyn.
BAR.4.17	Agh cre’n cooney oddyms y choyrt diu?
BAR.4.18	Son nee eshyn hug lesh briwnyssyn shoh erriu, shiuish y livrey veih laueyn ny noidyn eu.
BAR.4.19	Immee-jee reue, O my chloan, immee-jee reue: son ta mish faagit follym-faase.
BAR.4.20	Ta mee er chur jeem yn coamrey dy hee, as er chur orrym yn aanrit-sack, dy ghoaill my phadjer: neem’s geamagh gys Jee ayns ny laghyn aym’s.
BAR.4.21	Bee-jee dy yien mie, O my chloan, eie-jee gys y Chiarn, as nee eh shiu y livrey veih pooar as laue ny noidyn eu.
BAR.4.22	Son ta my hreishteil ayns y Chiarn, dy jean eh shiu y hauail; as ta gerjagh er jeet hym’s veih’n Er casherick, kyndagh rish y vyghin hig hiuish dy leah veih nyn Saualtagh dy bragh farraghtyn.
BAR.4.23	Son hug mee magh shiu lesh dobberan as keayney: agh ver Jee dooys shiu reesht lesh boggey as gennallys son dy bragh.
BAR.4.24	’Naght myr ta naboonyn Sion er akin yn chappeeys eu nish: myrgeddin hee ad dy-gerrit yn taualtys eu veih’n Jee ain, nee cheet erriu lesh gloyr vooar, as sollyssid [yn Er ta] dy bragh farraghtyn.
BAR.4.25	My chloan, surr-jee lesh meenid yn jymmoose t’er jeet erriu veih Jee: son ta’n noid er dty hranlaasey; agh dy-gerrit hee oo e hoyrt-mow, as ver oo dty chass er y wannal echey.
BAR.4.26	Ta m’eallagh mettey er gholl ayns raaidyn garroo, as v’ad goit ersooyl goll-rish shioltane tayrit liorish ny noidyn.
BAR.4.27	Bee-jee dy yien mie, O my chloan, as eie-jee gys Jee: son bee shiuish freilt ayns cooinaghtyn liorishyn t’er choyrt ny reddyn shoh erriu.
BAR.4.28	Son myr ve nyn aigney dy gholl er-shaghryn voish Jee: agh nish er hyndaa, shir-jee er-e-honsyn jeih keayrtyn smoo.
BAR.4.29	Son eshyn t’er choyrt ny treihyssyn shoh erriu, ver lesh hiu boggey dy bragh farraghtyn reesht marish nyn saualtys.
BAR.4.30	Gow cree mie, O Yerusalem: son nee eshyn hug yn ennym shen dhyt, uss y gherjaghey.
BAR.4.31	S’treih t’adsyn ren dty heaghney, as ghow boggey ayns dty lhieggey.
BAR.4.32	S’treih ta ny ard-valjyn ren sharvaantyn jeh dty chloan; s’treih t’eeish ren goaill dty vec.
BAR.4.33	Son myr vee boggysagh ec dt’assee, as booiagh jeh dty lhieggey: shen myr vees ee seaghnit son y traartys eck-hene.
BAR.4.34	Son goym’s ersooyl boggey yn cheshaght vooar eck, as bee’n voyrn eck er ny hyndaa gys dobberan.
BAR.4.35	Son hig aile urree veih Jee, foddey dy hurranse; as nee jouyil cummal ayn-jee son traa liauyr.
BAR.4.36	O Yerusalem, jeeagh mygeayrt-y-mood lesh y shiar, as cur-my-ner yn boggey ta cheet hood veih Jee.
BAR.4.37	Cur-my-ner, ta dty vec cheet ren oo coyrt ersooyl, t’ad cheet er haglym cooidjagh veih’n shiar gys y sheear liorish goo yn Er casherick, goaill boggey ayns Jee ny ghloyr.
BAR.5.1	Cur jeed, O Yerusalem, yn garmad jeh dty ghobberan as seaghyn, as cur ort yn stoamid dy ghloyr ta cheet voish Jee son dy bragh.
BAR.5.2	Cur mood garmad dooble jeh’n ynrickys ta cheet voish Jee; as soie attey er dty chione jeh’n ghloyr Veayn.
BAR.5.3	Son nee Jee dty hollyssid y hoilshaghey da dy chooilley heer fo niau.
BAR.5.4	Son bee oo er dt’enmys liorish Jee son dy bragh; shee yn ynrickys as gloyr ooashley Yee.
BAR.5.5	Trog ort, O Yerusalem, [as] shass seose dy ard, as jeeagh mygeayrt lesh y shiar, as cur-my-ner dty chloan er nyn jaglym veih’n neear gys y niar liorish goo, yn Er Casherick, goaill boggey ayns cooinaghtyn jeh Jee.
BAR.5.6	Son jimmee ad void ry-ny-gosh, as v’ad leeidit ersooyl liorish nyn noidyn; agh ta Jee cur lesh hood ad, ard lesh gloyr, myr cloan y reeriaght.
BAR.5.7	Son ta Jee er phointeil dy nhegin da dy chooilley chronk ard as shenn vrooinyn ’ve lhieggit sheese, as coan ’ve lhieent seose, dy yannoo yn grunt rea, dy vod Israel goll dy sauchey ayns gloyr Yee.
BAR.5.8	Ny sodjey, nee eer ny keylljyn, as dy chooilley villey dy hoar-millish, scadoo y cheau harrish Israel liorish sarey Yee.
BAR.5.9	Son nee Jee Israel y leeideil lesh boggey ayns soilshey e ghloyr lesh yn vyghin as yn ynrickys ta cheet voish hene.
BAR.6.1	Copy jeh screeuyn ren Jeremy y choyrt hucsyn, va dy ve leeidit nyn gappee gys Babylon liorish ree ny Babylonianee, dy hoilshaghey daue myr v’er ny harey dasyn liorish Jee.
BAR.6.2	By-chyndagh rish ny peccaghyn ta shiuish er n’yannoo kiongoyrt rish Jee, vees shiu er nyn leeideil ayns cappeeys gys Babylon liorish Nabuchodonosor ree ny Babylonianee.
BAR.6.3	Myr shen tra vees shiu er jeet gys Babylon, uirrys shiu ayns shen ymmodee bleeantyn, as son earish liauyr, ta shen dy ghra, shiaght sheelogheyn: as eisht ver-yms lhiam ersooyl shiu dy sheeoil veih shen.
BAR.6.4	Nish nee shiu fakin ayns Babylon jeeghyn d’argid, as d’airh, as dy fuygh, er nyn ymmyrkey seose er geayltyn, ta coyrt ny ashoonyn ayns aggle.
BAR.6.5	Cur-jee twoaie er-y-fa shen nagh bee shiuish goll-rish joarreeyn, chamoo gow-jee aggle roue, tra hee shiu sheshaght vooar rhymboo as ny-jei, cur ooashley daue.
BAR.6.6	Agh abbyr-jee ayns nyn greeghyn, O Hiarn, shegin dooinyn uss y ooashlaghey.
BAR.6.7	Son ta’n ainle aym’s meriu, as mish mee-hene goaill kiarail son nyn anmeenyn.
BAR.6.8	Er-son y chengey oc te jeant shliawin liorish ny obbreeyn, as t’ad-hene jeant bwee as coodit harrish lesh airh; ny-yeih cha vel ad agh foalsid, as cha vod ad loayrt.
BAR.6.9	As goaill airh, myr dy beagh eh da moidyn ta aggindagh er moyrn, t’ad jannoo attaghyn son kione ny jeeghyn oc.
BAR.6.10	Paart dy cheayrtyn neesht ta ny saggyrtyn goaill voish ny jeeghyn oc airh as argid, as stowel eh orroo-hene.
BAR.6.11	Dy jarroo, dy der ad jeh’n chooid cheddin da ny streebee chadjin, as adsyn y hoiaghey magh myr deiney lesh garmadyn, nagh vel agh jeeghyn d’argid, as jeeghyn d’airh, as dy fuygh.
BAR.6.12	Foast cha vod ny jeeghyn shoh ad-hene y hauail voish mergey as lhemeen, ga dy vel ad coodit lesh coamrey gorrym-jiarg.
BAR.6.13	T’ad glenney ny eddinyn oc kyndagh rish joan y chiamble, tra ta lane jeh orroo.
BAR.6.14	As t’eshyn nagh vod marroo fer ta coyrt y chorree er cummal lorg-reill, myr dy beagh eh briw ny cheerey.
BAR.6.15	Ta echey myrgeddin ayns e laue yesh skyn-attey as teigh: agh cha vod eh eh-hene y livrey voish caggey as maarlee.
BAR.6.16	Liorish shoh ta fys roo nagh nee jeeghyn ad: shen-y-fa nagh bee-jee ayns aggle jeu.
BAR.6.17	Son myr nagh vel saagh ta dooinney dy yannoo ymmyd jeh feeagh veg tra te brisht; eer myr shen te marish ny jeeghyn oc: tra t’ad soit seose ’sy chiamble ta ny sooillyn oc lane dy yoan kyndagh rish ny cassyn ocsyn ta cheet stiagh.
BAR.6.18	As ’naght myr ta ny dorrysyn jeant shickyr er dy chooilley heu, ersyn ta brasnaghey’n ree, son dy vel eh er ny gheyrey dy hurranse baase: eer shen myr ta’n saggyrtyn jannoo shickyr jeh nyn jiambleyn lesh cooylaghyn, lesh glish, as lesh festyn, er aggle dy bee ny jeeghyn oc er nyn spooilley liorish roosteyryn.
BAR.6.19	T’ad foaddey cainleyn daue, eer, ny smoo na daue-hene, ny-yeih cha vod ad unnane y akin.
BAR.6.20	T’ad myr unnane jeh jeaystyn y chiamble, foast jir ad dy vel ny creeghyn oc goll er caigney liorish reddyn snauee ass y thalloo; as tra t’ad gee ad-hene as nyn eaddagh cha vel ad gennaghtyn eh.
BAR.6.21	Ta ny eddinyn oc doo lesh y jaagh ta cheet magh ass y chiamble.
BAR.6.22	Er ny kirp as ny king oc ta craitnagyn soie, gollanyn-geayee as ushagyn, as ny keiyt myrgeddin.
BAR.6.23	Liorish shoh foddee fys ’ve eu nagh vel ad jeeghyn: shen-y-fa nagh gow-jee aggle roue.
BAR.6.24	Ga dy vel airh moo dy yannoo aalin jeu, mannagh glen ad yn mergey jeh, cha jean ad soilshean: son chamoo tra v’ad er nyn lheie dy dennee ad eh.
BAR.6.25	Ny reddyn shen ayndoo nagh vel yn ennal, t’ad er nyn gionnaghey son y phrice smoo.
BAR.6.26	T’ad er nyn ymmyrkey seose er geayltyn, son nagh vel cassyn oc; liorish shoh t’ad soilshaghey da deiney dy vel ad neu-feeu.
BAR.6.27	T’adsyn myrgeddin ta shirveish ad goaill nearey: son my huittys ad gys y thalloo ec traa erbee, cha vod ad troggal seose reesht jeu-hene: chamoo, my hoie-ys fer ad seose jeeragh, oddys ad gleashagh jeu-hene: chamoo, my vees ad er nyn lhoobey sheese, oddys ad ad-hene y yeeraghey: agh t’ad soiaghey giootyn er y veealloo oc, myr gys deiney marroo.
BAR.6.28	Er-son ny reddyn t’er ny hebbal huc, ta ny saggyrtyn oc creck as jummal; myr shen neesht, ta ny mraane oc sailley as tashtey paart jeh’n chooid cheddin, agh da’n boght as yn annoonagh cha der ad veg jeh.
BAR.6.29	Ta mraane neu-ghlen as mraane ’sy lhiabbee-hoalt gee ny ourallyn oc: liorish ny reddyn shoh oddys fys y v’eu nagh vel ad jeeghyn: nagh gow-jee aggle roue.
BAR.6.30	Son kys oddys ad ve enmyssit jeeghyn? er-yn-oyr dy vel mraane soiagh bee roish ny jeeghyn argid, airh, as fuygh.
BAR.6.31	As ta ny saggyrtyn soie ayns ny chiambleyn oc, lesh nyn eaddagh raipit, as nyn ging as fassaagyn baarit, as kione-rooisht.
BAR.6.32	T’ad gyllagh as keayney kiongoyrt rish ny jeeghyn oc, myr ta deiney jannoo ec y farrarey tra ta fer marroo.
BAR.6.33	Ta ny saggyrtyn myrgeddin goaill jeu ny garmadyn dy choamrey ny mraane as y chloan oc-hene.
BAR.6.34	Lhig da ve olk ta fer jannoo daue ny mie, cha vod ad cooilleeney ’yannoo er-y-hon: cha vod ad ree y hoiaghey seose, chamoo oddys ad eh y choyrt sheese.
BAR.6.35	Myrgeddin, cha vod ad edyr berchys ny argid y choyrt: ga, dy jinnagh dooinney breearey huc, as gyn dy reayll eh, cha jean ad shirrey eh.
BAR.6.36	Cha vod ad dooinney erbee y hauail veih baase, chamoo yn annoonagh y livrey veih’n niartal.
BAR.6.37	Cha vod ad e hoilshey ’choyrt da dooinney doal, ny cooney lesh dooinney erbee ayns e hennid.
BAR.6.38	Cha vod ad myghin ’hoilshey da’n ven-treoghe, ny mie y yannoo da’n chloan gyn ayr.
BAR.6.39	Ta ny jeeghyn maidjey oc, ta coodit lesh airh as argid, goll-rish ny claghyn ta cleiyht ass y clieau: bee adsyn ta cur ooashley daue er nyn goyrt gys nearey.
BAR.6.40	Kys yinnagh dooinney eisht smooinaghtyn as gra dy vel ad jeeghyn, tra ta eer ny Chaldeanee ad-hene dy vee-ooashlaghey ad?
BAR.6.41	Quoi my hee ad fer balloo nagh vod loayrt, t’ad dy choyrt lhieu eh, as guee gys Bel dy vod eh loayrt, myr dy beagh eh abyl dy hoiggal.
BAR.6.42	Foast cha vod ad toiggal shoh ad-hene, as faagail ad: son cha vel oc tushtey erbee.
BAR.6.43	Ta ny mraane myrgeddin lesh coyrdyn moo, soie ayns ny raaidyn, lostey cledge son soar-millish: agh my ta veg jeu tayrnit liorish fer erbee ta goll shaghey, as lhie marish, t’ee goltooaney e sheshey, son nagh row ee coontit dy ve cha feeu ree hene, ny’n coyrd eck er ny vrishey.
BAR.6.44	Cre erbee ta jeant ny mast’oc te foalsey: kys oddys eh eisht ve smooinit ny grait dy vel ad jeeghyn?
BAR.6.45	T’ad jeant liorish seiyr as gauenyn-airhey: cha vod ad ’ve veg arragh agh myr saillish yn obbree ad dy ve.
BAR.6.46	As cha vod ad shen hene ren jannoo ad dy bragh tannaghtyn foddey; kys eisht oddys ny reddyn ta jeant lioroo ve jeeghyn?
BAR.6.47	Son daag ad breagyn as oltooanyn dauesyn ta cheet nyn-yei.
BAR.6.48	Son tra ta cheet orroo caggey erbee ny paitt, ta ny saggyrtyn cur nyn goyrle dy cheilley, c’raad oddys ad ve follit maroosyn.
BAR.6.49	Kys eisht nagh vod deiney cronnaghey nagh vel ad shen jeeghyn erbee, nagh vod ad-hene y hauail edyr voish caggey, ny voish paitt?
BAR.6.50	Son fakin nagh vel ad agh fuygh, er ny choodaghey harrish lesh argid as airh, bee fys rish ny lurg shoh dy vel ad foalsey:
BAR.6.51	As hig eh er-ash baghtal dy liooar da dy chooilley ashoon as ree nagh vel ad jeeghyn erbee, agh obbyr laueyn deiney, as nagh vel veg dy obbyr Yee ayndoo.
BAR.6.52	Quoi eisht vees mee-hushtagh jeh nagh vel ad jeeghyn edyr?
BAR.6.53	Son chamoo oddys ad ree y hoiagh seose ’sy cheer, ny fliaghey ’choyrt da deiney.
BAR.6.54	Chamoo oddys ad briwnys y choyrt ’sy chooish oc hene, ny cooilleeney ghoaill son aggair liorish dy vel ad gyn bree: son t’ad goll-rish fannagyn eddyr aer as thalloo.
BAR.6.55	Myr shen tra huittys aile er thie ny jeeghyn maidjey, t’er nyn goodaghey harrish lesh airh ny argid, nee ny saggyrtyn oc chea ersooyl, as scapail; agh adsyn ad-hene vees losht veih my-cheilley myr darragyn.
BAR.6.56	Ny sodjey na shoh, cha vod ad shassoo magh noi ree erbee ny noidyn: kys eisht oddys eh ve smooinit ny grait dy vel ad jeeghyn?
BAR.6.57	Chamoo dy vel ny jeeghyn maidjey shoh, ta ooilley lesh argid as airh, abyl dy scapail voish maarlee ny roosteyryn.
BAR.6.58	Yn airh as argid, as ny garmadyn lhieu t’ad coamrit, ta’n vooinjer lajer goaill as goll ersooyl lhieu: chamoo oddys ad cooney lhieu-hene.
BAR.6.59	Shen-y-fa te ny share dy ve ree ta gys soilshaghey e phooar, er-nonney saagh vondeishagh ayns thie, ta gys ymmyd yn oaner, na dy ve lheid ny jeeghyn; ny dy ve son dorrys er thie, dy reayll sauchey ny reddyn ta sthie ayn, cha nee dy ve lheid ny jeeghyn; ny son frap fuygh ayns plaase, cha nee dy ve lheid ny jeeghyn foalsey.
BAR.6.60	Son grian, eayst, as rollageyn, liorish dy vel ad sollys, as currit dy chooilleeney nyn oikyn, t’ad biallagh.
BAR.6.61	Myrgeddin yn tendreil, tra te brishey magh te aashagh dy akin, as er ’naght cheddin ta’n gheay sheidey ayns dy chooilley heer.
BAR.6.62	As tra ta Jee cur sarey da ny bodjallyn dy gholl magh harrish y slane seihll, t’ad jannoo myr t’er ny hirrey orroo.
BAR.6.63	As yn aile t’er ny choyrt veih heose dy chur mow croink as keylljyn, te jannoo myr t’er ny harey da: agh ad shid cha vel [ad] goll-roo shoh edyr ayns shilley ny pooar.
BAR.6.64	Er-y-fa shen cha vel eh dy ve smooinit ny grait dy vel ad jeeghyn, fakin nagh vod ad edyr cooishyn y vriwnys, ny foays y yannoo da deiney.
BAR.6.65	Toiggal er-y-fa shen nagh vel ad jeeghyn erbee, nagh gow-jee aggle roue.
BAR.6.66	Son cha vod ad edyr mollaght ny bannaght y chur er reeaghyn:
BAR.6.67	Chamoo oddys ad cowraghyn y hoilshaghey ’syn aer mastey ny hashoonee, ny soilshean myr y ghrian, ny soilshey ’choyrt myr yn eayst.
BAR.6.68	Ta ny beiyn maaish ny share na adsyn: son foddee ad geddyn fo fastee, as cooney lhieu-hene.
BAR.6.69	Cha vel eh eisht, er aght erbee, jeeaghyn dooinyn dy vel ad jeeghyn: shen-y-fa nagh gow-jee aggle roue.
BAR.6.70	Son myr nagh vel buggane-ushag ayns garey dy chucumberyn freayll veg: shen myr ta ny jeeghyn maidjey oc, ta coodit harrish lesh argid as airh.
BAR.6.71	As myrgeddin ny jeeghyn maidjey oc, ta coodit harrish lesh argid as airh, [t’ad] goll-rish drine gial ayns garey-mess, er ta dy chooilley ushag soie; as myrgeddin goll-rish corp marroo ta ceauit magh ’sy dorraghys.
BAR.6.72	As ver shiu enney orroo nagh nee jeeghyn erbee ad liorish yn gorrym-jiarg sollys ta gaase loau orroo: as vees adsyn ad-hene mow fy yerrey, as bee ad scammylt ayns y cheer.
BAR.6.73	Ny share er-y-fa shen ta’n dooinney cairal nagh vel echey jallooyn erbee: son bee eshyn foddey voish oltooan.
SUS.1.1	Va baghey ayns Babylon dooinney enmysit Joacim:
SUS.1.2	As ghow eh ben, va’n ennym eck Susanna, inneen Chelcias, ben feer waagh, as ’nane va goaill aggle roish y Chiarn.
SUS.1.3	Va’n ayr as y voir eck myrgeddin crauee, as dynsee ad yn inneen oc cordail rish leigh Voses.
SUS.1.4	Nish va Joacim dooinney mooar berchagh, as va prey aalin echey lhiantyn gys e hie: as huggeysyn ren ny Hewnyn taaghey; son dy row eh ny smoo ooasle na ooilley’n vooinjer elley.
SUS.1.5	Yn vlein cheddin va jees jeh shanstyryn y pobble pointit dy ve briwnyn, nyn lheid as ren y Chiarn loayrt jeu, dy daink meechairys voish Babylon, as voish briwnyn y chenn traa, va jeeaghyn myr dy beagh ad reill y pobble.
SUS.1.6	V’ad shoh cheet dy mennick gys thie Yoacim: as ooilley ny va cooishyn leigh erbee oc, haink ad huc.
SUS.1.7	Nish tra jimmee yn pobble roue ass y raad ec y vunlaa, hie Susanna ayns garey e sheshey dy walkal.
SUS.1.8	As honnick yn daa hanstyr ee goll ayn dy chooilley laa [as shooyl]; myr shen dy row yn yeearree oc jeant er-rouyl, huic.
SUS.1.9	As ren ad nyn aigney hene y ghoalley, as hyndaa ad ersooyl nyn sooillyn, nagh jinnagh ad jeeaghyn gys niau, ny geill y choyrt da briwnysyn cairagh.
SUS.1.10	As ga dy row ad ny-neesht er ny lhottey lesh y ghraih eck, foast cha by-loys da’n derrey yeh e heaghyn y hoilshaghey da’n jeh elley.
SUS.1.11	Son va nearey orroo dy ghoaill-rish nyn yeearree, dy row ad miandagh er geddyn dy yannoo maree.
SUS.1.12	Foast yeeagh ad magh dy jeidagh veih laa dy laa d’akin ee.
SUS.1.13	As dooyrt yn derrey yeh rish y jeh elley, Lhig dooin nish goll thie: son te traa-mrastyragh.
SUS.1.14	Myr shen tra v’ad ersooyl magh, scar ad veih my-cheilley, as chyndaa reesht haink ad gys yn un voayll; as lurg daue v’er vriaght eh my-cheilley yn oyr, ghow ad rish nyn yeearree: eisht phoint ad traa ny-neesht cooidjagh, tra oddagh ad geddyn ee ny lomarcan.
SUS.1.15	As haink eh gy kione myr v’ad fieau son traa jesh, dy jagh ee stiagh myr ollagh ee marish daa ven aeg ynrican, as v’ee aignagh dy niee ee-hene ’sy gharey: son ve cheh.
SUS.1.16	As cha row peccagh erbee ayns shen er-lhimmey jeh’n daa hanstyr, v’er n’ollaghey ad-hene, as ceau sooill urree.
SUS.1.17	As dooyrt ee rish ny mraane aegey eck, Cur-jee lhieu hym ooill as sheeabyn, as jeigh-jee dorryssyn y gharey, dy voddym mee-hene y niee.
SUS.1.18	As ren adsyn myr hir ee orroo [as] yeigh ad dorryssyn y gharey as hie ad-hene magh er dorryssyn dooint dy chur lhieu huic ny reddyn v’ee er ghra roo: agh cha vaik ad ny shanstyryn, son v’ad follit.
SUS.1.19	Nish tra va ny mraane aegey ersooyl magh, dirree yn daa hanstyr seose, as roie ad huic, gra,
SUS.1.20	Cur-my-ner, ta dorryssyn y gharey jeight, nagh lheear da dooinney erbee shin, as ta shinyn ayns graih rhyts; shen-y-fa cur dt’aigney lhien, as lhie marin.
SUS.1.21	Mannagh jean oo, nee mainyn feanish ymmyrkey dt’oi, dy row dooinney aeg mayrt: as er-y-fa shen hug oo dty vraane aegey ersooyl void.
SUS.1.22	Eisht dosnee Susanna, as dooyrt ee, Ta mee chionnt er dy chooilley heu: son my nee’ms yn red shoh, te baase dou: as mannagh jean-ym eh, cha voddym scapail ny laueyn euish.
SUS.1.23	Te ny share er-my-hon dy huittym ayns ny laueyn eu, as gyn dy yannoo eh, na dy chur-rish peccah ayns shilley’n Chiarn.
SUS.1.24	Er shen dyllee Susannah lesh ard-choraa: as dyllee yn daa hanstyr magh noi eck.
SUS.1.25	Eisht roie fer jeu, as doshil eh dorrys y gharey.
SUS.1.26	Myr shen tra cheayll sharvaantyn y thie yn yllagh ’sy gharey, ying ad stiagh er dorrys dooint, dy akin c’red va jeant ree.
SUS.1.27	Agh tra va ny shanstyryn er hoilshaghey nyn gooish, va ny sharvaantyn fo niart nearey: son cha row rieau roie lheid y goo shen jeh Susanna.
SUS.1.28	As haink eh gy kione laa-ny-vairagh, tra va’n pobble er haglym gys thie Yoacim e sheshey, dy daink ny shanstyryn myrgeddin lane dy spyrryd olkyssagh noi Susanna dy choyrt ee gy baase;
SUS.1.29	As dooyrt ad kiongoyrt rish y pobble. Cur-jee fys son Susanna, inneen Cheleias, ben Yoacim; as myr shen hug ad fys.
SUS.1.30	Myr shen haink ee marish e hayr as e moir, e cloan, as ooilley e kynney.
SUS.1.31	Nish va Susanna ben feer vettey, as slane-aalin dy yeeaghyn urree.
SUS.1.32	As hug ny drogh gheiney shoh sarey dy roostey’n eddin eck (son v’ee coodit) dy voddagh ad ve lhieent lesh yn aalid eck.
SUS.1.33	Shen-y-fa ren e caarjyn, as ooilley ny va fakin ee, keayney.
SUS.1.34	Eisht hass y daa hanstyr seose ayns mean y pobble, as lhie ad nyn laueyn er y chione eck.
SUS.1.35	As ish keayney, yeeagh ee seose gys niau: son va e cree treishteil ayns y Chiarn.
SUS.1.36	As dooyrt ny shanstyryn, Myr va shinyn shooyl ’sy gharey ny lomarcan, haink y ven shoh marish daa ven aeg, as jeigh dorryssyn y gharey, hug ee ny mraane aegey ersooyl.
SUS.1.37	Eisht dooinney aeg v’ayns shen follit, haink [eh] huic as lhie eh maree.
SUS.1.38	Eisht shinyn va nyn shassoo ayns corneil jeh’n gharey, fakin yn olk shoh, roie shin huc.
SUS.1.39	As tra honnick shin ad cooidjagh, yn dooinney cha dod shin y chummal: son v’eh ny stroshey na shin, as doshil eh yn dorrys, as lheim eh magh.
SUS.1.40	Agh er n’goaill y ven shoh, vrie shin quoi va’n dooinney aeg, agh cha jinnagh ee insh dooin: jeh ny reddyn shoh ta shinyn gymmyrkey feanish.
SUS.1.41	Eisht chreid yn cochruinnaght ad, myr she adsyn va shanstyryn as briwnyn y pobble: myr shen ren ad ee y gheyrey gy baase.
SUS.1.42	Eisht deie Susanna magh lesh ard-choraa, as dooyrt ee, O Yee dy bragh farraghtyn, ta toiggal ny folliaghtyn, as ayd ta fys er dy chooilley nhee ro-laue:
SUS.1.43	Ta fys ayds dy vel ad er n’ymmyrkey feanish foalsey m’oi, as cur-my ner, shegin dooys baase y hurranse; ga nagh ren mee rieau lheid ny reddyn as ta ny deiney shoh dy myskidagh er lhiassaghey m’oi.
SUS.1.44	As cheayll y Chiarn e coraa.
SUS.1.45	Shen-y-fa tra v’ee er ny leeideil dy ve currit dy baase, hrog y Chiarn seose spyrryd crauee scollag aeg; va’n ennym echey Daniel:
SUS.1.46	Quoi deie lesh coraa ard, Ta mish seyr voish fuill y ven shoh.
SUS.1.47	Eisht hyndaa ooilley’n sleih ad hene huggey, as dooyrt ad, Cre ta dy ve toiggit liorish ny focklyn shoh t’ou er loayrt?
SUS.1.48	Eisht, ny hassoo ’sy vean oc, dooyrt eh, Vel shiu lheid ny ommidanyn, shiuish vec Israel, dy vel shiu fegooish feyshtey ny toiggal jeh’n irriney, er gheyrey inneen jeh Israel?
SUS.1.49	Chyndaa-jee reesht gys ynnyd y vriwnys: son t’ad er n’ymmyrkey feanish foalsey n’oi eck.
SUS.1.50	Er-y-fa shen hyndaa ooilley’n pobble reesht dy tappee, as dooyrt ny shanstyryn rish, Tar, soie sheese ny mast’ ain, as insh dooin eh, fakin dy vel Jee er chur dhyt ooashley shanstyr.
SUS.1.51	Eisht dooyrt Daniel roo, Cur-jee yn jees shoh gys y derrey heu, yn derrey yeh foddey voish y jeh elley, as neem’s ad y eyshtey.
SUS.1.52	Myr shen tra v’ad er nyn scarrey yn derrey yeh veih’n yeh elley, deie eh er fer jeu, as dooyrt eh rish, O uss ta er n’aase shenn ayns drogh-yannoo, nish ta dty pheccaghyn t’ou hannah er n’yannoo er heet gys soilshey.
SUS.1.53	Son t’ou er n’ockley magh briwnys foalsey, as er gheyrey yn ôney, as er n’eaysley yn kyndagh; son ooilley as dy vel yn Chiarn gra, Yn oney as ynrick cha jean oo y stroie.
SUS.1.54	Nish eisht, my t’ou er vakin ee, insh dou, Fo cre’n billey honnick oo ad ny-neesht cooidjagh? Dreggyr eshyn, Fo billey-mastic.
SUS.1.55	As dooyrt Daniel, Feer vie; t’ou dty vreagerey noi dty chione hene; son eer nish ta ainle Yee er gheddyn briwnys Yee dy dty ghiarey ayns jees.
SUS.1.56	Er shen hug eh gys y derrey heu eh, as doardee eh yn fer elley dy v’er ny choyrt lesh, as dooyrt eh rish, O uss jeh sheel Chanaan, as cha nee jeh Juda, aalid t’er dty volley, as ta saynt er chamlaagey dty chree.
SUS.1.57	Shoh myr ta shiu er ghellal rish inneenyn Israel as er n’agglaghey ad myr shen dy jagh ad ry-heshiaght meriu: agh inneen Yuda cha goghe [ee] jeh’n veechraueeaght eu.
SUS.1.58	Nish er-y-fa shen insh dou, Fo cre’n billey ghow uss ad ny-neesht cooidjagh? Dansoor eh, Fo billey-hollin.
SUS.1.59	Eisht dooyrt Daniel rish, Mie; t’ou uss neesht dy vreagerey noi dty chione hene: son ta ainle Yee farkiaght lesh y chliwe dy dty yiarey ayns jees, dy vod eh oo y stroie.
SUS.1.60	Er shen dyllee yn slane chaglym lesh coraa ard, as ren ad Jee y voylley, ta sauail adsyn ta treishteil aynsyn.
SUS.1.61	As dirree ad n’oi yn daa hanstyr (son ren Daniel magh ad dy ve feanishyn foalsey liorish nyn meeal hene).
SUS.1.62	As cordail rish leigh Voses, ren ad roo ’naght myr chiare adsyn dy goanlyssagh dy yannoo rish nyn naboo: as hug ad dy baase ad. Myr shoh va’n uill gyn loght er ny hauail yn laa cheddin.
SUS.1.63	Shen-y-fa ren Chelcias as e ven Jee y voylley son Susanna nyn inneen, marish Joacim e sheshey, as ooilley’n kynney, er-yn-oyr as nagh row neu-ynrickys er ny gheddyn ayn-jee.
SUS.1.64	Veih’n laa shen magh va goo mooar ec Daniel ayns shilley’n pobble.
BEL.1.1	As va ree Astyages er ny haglym gys e ayraghyn, as ghow Cyrus jeh Persia yn reeriaght echey.
BEL.1.2	As va Daniel ainjyssagh er y ree, as goit dy mie erskyn ooilley e chaarjyn.
BEL.1.3	Nish va jalloo ec ny Babylonianee enmysit Bel, as va baarit er dy chooilley laa daa howse jeig liauyr dy flooyr meein, as daeed keyrrey, as shey siyn feeyney.
BEL.1.4	As hug y ree ooashley da, as hie eh stiagh gagh laa dy choyrt arrym da; agh dooashlee Daniel e Yee hene. As dooyrt y ree rish, Kys nagh vel uss gooashlaghey Bel?
BEL.1.5	Dansoor eshyn as dooyrt eh, Er-y-fa nagh voddyms gooashlaghey jallooyn jeant lesh laueyn, agh y Jee bio, t’er chroo niau as thalloo, as echey ta’n ard-phooar harrish dy chooilley eill.
BEL.1.6	Eisht dooyrt y ree rish, Nee smooinaghtyn t’ou nagh vel Bel ny Yee bio? nagh vel oo fakin cre wheesh as t’eh gee as giu dy chooilley laa?
BEL.1.7	Eisht ren Daniel smooirooil as gra, O ree, nagh bee er dty volley: son cha vel shoh agh cray cheu-sthie as prash cheu-mooie, as cha ren eh rieau gee ny giu nhee erbee.
BEL.1.8	Er shen va’n ree jymmoosagh, as deie eh son e haggyrtyn, as dooyrt eh roo, Mannagh ninsh shiuish dooys quoi ta gee ooilley ny reddyn shoh, shegin diu ve currit dy baase.
BEL.1.9	Agh my oddys shiu prowal dooys dy vel Bel gee ad, eisht shegin da Daniel ’ve currit dy baase: son t’eh er loayrt goan mollaghtagh noi Bel. As dooyrt Daniel rish y ree, Lhig da ’ve cordail rish dty ghoo.
BEL.1.10	(Nish va saggyrtyn Bel three-feed as jeih, cheumooie jeh ny mraane as chloan oc); as hie’n ree marish Daniel stiagh ayns chiamble Bel.
BEL.1.11	Er shen dooyrt saggyrtyn Bel, Cur-my-ner, hed mainyn magh: agh uss, O ree, kiartee yn bee, as fow aarloo yn feeyn, as jeigh yn dorrys dy shickyr, as seal eh lesh dty chowrey hene;
BEL.1.12	As mairagh tra hig oo stiagh, mannagh vow uss dy vel Bel er n’ee seose ooilley, surree mainyn baase; er-nonney Daniel, ta loayrt dy foalsey nyn ’oi.
BEL.1.13	As choont ad beg jeh: son fo’n voayrd v’ad er n’yannoo fosley follit, er hie ad stiagh dy kinjagh, as stroie ad ny reddyn shoh.
BEL.1.14	Myr shen tra v’ad er n’gholl magh, hoie yn ree beaghey roish Bel. Nish va Daniel er n’oardrail da e harvaantyn ad dy chur lhieu leoie, as dy skeayley eh trooid-magh ooilley’n chiamble kionenee yn ree ny-lomarcan: eisht hie ad magh as jeigh ad y dorrys, as seal ad eh lesh cowrey’n ree, as hie ad rhymboo.
BEL.1.15	Nish ayns yn oie haink ny saggyrtyn, marish nyn mraane as nyn gloan, (myr bollagh ad), as ren ad gee as giu seose ooilley.
BEL.1.16	Ayns y voghrey dy moghey dirree yn ree, as Daniel marish.
BEL.1.17	As dooyrt y ree, Ghaniel, Vel ny sealyn slane? as dooyrt eshyn, Ta, O ree, t’ad slane.
BEL.1.18	As cha leah as doshil eh’n dorrys, yeeagh y ree er y voayrd, as deie eh lesh coraa ard, S’mooar t’ou uss, O Bel, as mayrt’s cha vel molteyrys erbee.
BEL.1.19	Eisht ghear Daniel, as chum eh yn ree nagh darragh eh stiagh, as dooyrt eh, Jeeagh er y laare, as gow tastey vie jeh quoi ny kesmadyn-cass ad shoh.
BEL.1.20	As dooyrt ee, Hee’m kesmadyn-cass deiney, mraane, as paitchyn. As eisht va’n ree jymmoosagh.
BEL.1.21	As goaill ny saggyrtyn marish nyn mraane as paitchyn, yeeagh ad da yn dorrys follit raad haink ad stiagh dy stroie, lheid ny reddyn as v’er y voayrd.
BEL.1.22	Shen-y-fa varr y ree ad, as livrey eh Bel gys pooar Ghaniel, quoi stroie eh-hene as e hiamble.
BEL.1.23	As ’syn ynnyd cheddin va Dragon mooar, da hug mooinjer Vabylon ooashley.
BEL.1.24	As dooyrt y ree rish Daniel, Jean oo myrgeddin gra dy vel shoh dy phrash? Jeeagh, t’eh bio, t’eh gee as giu; cha vod oo gra nagh vel eh shoh ny Yee bio: er-y-fa shen cur ooashley da.
BEL.1.25	Eisht dooyrt Daniel rish y ree, Verryms ooashley da’n Chiarn my Yee: son she eshyn y Jee bio.
BEL.1.26	Agh cur kied dou, O ree, as nee’m yn Dragon shoh y stroie fegooish cliwe ny lorg. Dooyrt y ree, Ta mish cur kied dhyt.
BEL.1.27	Eisht ghow Daniel pick, as geirr, as geaysh, as vroie eh cooidjagh ad, as ren eh crammanyn y yannoo jeh’n chooid cheddin: shoh hug eh ayns beeal y Dragon, as lesh va’n Dragon er ny scoltey veih my cheilley: as dooyrt Daniel, Cur-my-ner, ad shoh ny jeeghyn ta shiuish dyn ooashlaghey.
BEL.1.28	Tra va mooinjer Vabylon er chlashtyn shen v’ad corree, as hug ad nyn goyrle dy-cheilleynoi’n ree, gra, Ta’n ree er jeet dy ve ny Hew, as, t’eh er stroie Bel, as t’eh er varroo yn Dragon, as er choyrt ny saggyrtyn dy baase.
BEL.1.29	Myr shen haink ad gys y ree, as dooyrt ad, Livrey hooin Daniel er-nonney nee mayd uss y stroie as dty hie.
BEL.1.30	Nish tra honnick y ree dy row ad chionney er dy creoi, v’eh eignit as livrey eh Daniel huc:
BEL.1.31	As hilg ad eh ayns ooig ny lionyn: raad v’eh son shey laa.
BEL.1.32	As ayns yn ooig va shiaght lionyn, as v’ad er choyrt daue dy chooilley laa daa chonvayrt, as daa cheyrrey: nagh row er ny choyrt daue tra shen, jerkal dy jinnagh ad gee Daniel.
BEL.1.33	Nish va ayns Jewry phadeyr enmysit Habbacuc, v’er n’yannoo poddash, as er vrishee arran ayns meilley, as v’eh goll gys y vagher dy chur lesh eh gys ny beayneeyn.
BEL.1.34	Agh dooyrt ainle y Chiarn rish Habbacuc, Immee, cur lhiat yn jinnair shen t’ayd gys Babylon gys Daniel, quoi t’ayns ooig ny lionyn.
BEL.1.35	As dooyrt Habbacuc, Hiarn, cha vaik mish rieau Babylon; chamoo ta fys aym c’raad ta’n ooig.
BEL.1.36	Eaisht ghow ainle y Chiarn eh er mullagh e vollag, as hrog eh seose eh liorish folt e chione, as liorish jeeanid e spyrryd hug eh sheese eh ayns Babylon harrish yn ooig.
BEL.1.37	As deie Habbacuc, gra, Ghaniel, Ghaniel, gow yn jinnair ta Jee er choyrt hood.
BEL.1.38	As dooyrt Daniel, T’ou uss er chooinaghtyn orrym, O Yee: chamoo t’ou er hreigeil adsyn ta shirrey er-dty-hon’s as ta graihagh ort.
BEL.1.39	Myr shen dirree Daniel, as ren eh gee: as hug ainle Chiarn Habbacuc ayns e ynnyd hene reesht er-y-chooyl.
BEL.1.40	Er y chiaghtoo laa hie’n ree dy ghobberan son Daniel: as tra haink eh gys yn ooig, yeeagh eh ayn, as cur-my-ner, va Daniel ny hoie.
BEL.1.41	Eisht deie yn ree lesh coraa ard, gra, S’mooar t’ou uss, O Chiarn Jee Ghaniel, as cha vel unnane erbee ta corrym rhyts.
BEL.1.42	As hayrn eh magh eh, as hilg eh adsyn va oyr e hoyrt-mow ayns yn ooig: as v’ad er nyn stroie ayns meekey kiongoyrt rish e eddin.
