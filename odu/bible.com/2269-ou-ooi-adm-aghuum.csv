MAT.1.1	Oobho eghun otu obho ạJizos Kraist ạḅol bọ aru tẹmar-arōoy obho. Odi olꞌeghun otu taDevid ọony ọobhe tEbrạhạm, 
MAT.1.2	ọde tẠizik, ọde tạJekob. ẠJekob ọde taJuda nꞌaburumōr odi. 
MAT.1.3	AJuda ọde tạPerez nꞌaZera, oniin eedi ughōl ạTama. ẠPerez ọde tạHezron, ọde tạRam, 
MAT.1.4	ọde tẠminadab, ọde taNason, ọde tạSalmon, 
MAT.1.5	ọde tạBoaz (oniin odi ughōl ạRehab). ẠBoaz ọde tObed (oniin odi ughōl aRut). Obed ọde tạJesi, 
MAT.1.6	ọde taDevid.
MAT.1.6	ADevid ọde tạSolomon (oniin odi ạni taYuraya). 
MAT.1.7	ẠSolomon ọde taRihoboam, ọde tAbaija, ọde tẠsa, 
MAT.1.8	ọde tạJehosafat, ọde tạJoram, ọde tỤzaya, 
MAT.1.9	ọde tạJotam, ọde tEhaz, ọde tạHezekaya, 
MAT.1.10	ọde tạManase, ọde tẠmon, ọde taJosaya, 
MAT.1.11	ọde tạJekonaya nꞌaburumōr odi, tamen obho ubhin rōoy tIzirẹl ubhin ụghi tạBabilon.
MAT.1.12	Tamen obho moobhin rōoy obho ubhin ụghi tạBabilon, ạJekonaya ọde tạSealtiel, ọde tạZerubabel, 
MAT.1.13	ọde tAbiud, ọde tẸliakim, ọde tAzor, 
MAT.1.14	ọde tạZedok, ọde tẠkim, ọde tẸliud, 
MAT.1.15	ọde tẸliezar, ọde tạMatan, ọde tạJekob, 
MAT.1.16	ọde taJosef olom taMeri obho aru moniin tạJizos obho ughōl bọ mạMesaya.
MAT.1.17	Aḍiōbh nꞌinya ọoke ạburude nꞌạnwuny abhin tamen tEbrạhạm ạghi asi tamen taDevid, nꞌịnon aḍiōbh nꞌinya abhin tamen taDevid asi tạsaki ụseghe rōoy Izirẹl ubhin ụghi tạBabilon, nꞌịnon aḍiōbh nꞌinya abhin asi tạsaki obho ụmar ạMesaya obho.
MAT.1.18	Iibha pẹzo ụmar mạJizos Kraist. Oniin odi ughōl aMeri. Tamen obho aJosef atuḅeen mọkala mobhin odi, ịzal eedi dẹrolan io monyiin esi, pụmiin bho odi maamōr mọony tesi ịnyaam Ẹmugh Iigbia bho. 
MAT.1.19	AJosef olom obhꞌodi ooḅi ōoy molo ọva ḍio mọloki odi rẹgheer mi teesoḍia arōoy, podi ạatua tologhi odi be mọgbaranuan odi mi tẹḅokia. 
MAT.1.20	Ẹzo bho odi aseeri moomo ologhi odi mi tịitua iibha bho, potelema tObạmọogh obho amutenaan odi mi tạramala ạkpete kua, “AJosef, ọony ọobhe taDevid, ughiilaan ghạ mobhin aMeri ọlogha talōor onuma kạni onuma. Obho odi bọ tọbaraka odi obho olꞌẸmugh Iigbia bho. 
MAT.1.21	Odi tạmar molobhir ọony keḍio ạna takōl ḍien odi ạJizos, ebum obho odi tạpel rōoy odi atẹnẹmi tịkarabh eedi obho.”
MAT.1.22	Iibha bho imute kua moḍighi obhulughi tibha Obạmọogh obho abhin tọnu ozil obho ạkpete bọ aghōl, 
MAT.1.23	“Iinon, onyiin ọkpur ọnyani taamōr ni ạmar molobhir ọony, keḍio tokōl ḍien obhꞌodi Ịmanuel.” “Ẹnaan odi nꞌezira,” pẹmu obho.
MAT.1.24	Amen aJosef ạsuma tạramala bho, podi ạtuugh aḍighi mibha otelema tObạmọogh obho ạkpete ạnogho odi obho, ạghi abhin maMeri. 
MAT.1.25	Odi omunuom io zodi ninii odi aru ạmar molobhir ọony obho, keḍio odi aJosef aghōl ḍien odi ạJizos.
MAT.2.1	Ụmar ạJizos tạBetilihem ebhugh obhꞌaJudia mi taraḍuma tạHerod ọolema bho. Tamen obho ụmar odi obho, pilōghōm ạar arōoy ịḍua temutonom aghōzōgh obho iru taJerusạlẹm, 
MAT.2.2	nepuruan kua, “Oḍighen ọony obho ụmar bọ bho, obho tatu bọ mọolema arōoy aJu obho? Ezōor nọomiin mẹenaany odi bho amute temutonom aghōzōgh obho kezōor oru mookpulughu odi.”
MAT.2.3	Amen ạHerod ọolema ạmoghon miibha bho, pekpom odi ạbhur magey. Onyiin ẹzo bho nạ mi toomo obo bho idi taJerusạlẹm obho. 
MAT.2.4	Podi abheleghi aakōbhōghi moomo aruvẹmụ arōoy iḅo miiḅua bho nꞌobo ịtughumiom araalōgh obho, apuruan kua zeedi, “Tọmar teḍighen maKraist obho.” 
MAT.2.5	Peedi ịbhagharana kua, “Tọmar tạBetilihem obho ebhugh obhꞌaJudia. Ozil obho ạge kua,
MAT.2.6	‘Ạna ạBetilihem obhꞌebhugh obhꞌaJuda,
MAT.2.6	ạna ukio ḍio apu mi teesoḍia ạruula ebhugh obhꞌaJudia,
MAT.2.6	ebum obho ọola tạḍua tonuma atu
MAT.2.6	mọda arōoy ạmi Izirẹl obho.’ ”
MAT.2.7	PạHerod abheleghi milōghōm ạar arōoy obho mi tẹḅokia ạva teedi alōghōm mạkar amen obho ẹenaany obho amute bho. 
MAT.2.8	Keḍio odi aghōl ạnogho eedi mọghi tạBetilihem, ạkpete kua, “Ịki mẹmaar edeny ẹva mọony obho, amen enyina nẹemiin odi, pitu mẹgba ẹnogho ạami molo ạami ạki aakpulughu ạni zodi.” 
MAT.2.9	Tọnuekpete bhobho, peedi iḍigh tebōom. Tebōom obho ponyiin odi ẹenaany obho eedi ịmiin temutonom aghōzōgh obho aḍionom eedi taghisigh ninii ạghi ạmōruōm tesi obho ụmar bọ mọony obho. 
MAT.2.10	Amen eedi ịmiin mẹenaany obho nạamara, mịin ẹzo ologhi eedi ạḅaal kilo eedi neesi tạnyu-ẹnaan. 
MAT.2.11	Eedi iḍigh totu obho peedi ịmiin mọony obho nꞌaMeri oniin odi, peedi igbuluman iikpulughu zodi, keḍio ikpẹnyōgh rụḅa eedi iinwo zodi magold nꞌạfrankinsens nꞌamaa.
MAT.2.12	Tạramala pẸnaan aakiom eedi mọḅele omula tạHerod. Peedi ịḅol tọnon ebōom imula ighẹel tẹma ebhugh eedi.
MAT.2.13	Ilōghōm ạar arōoy obho ịḍua, potelema tObạmọogh obho amutanaan maJosef mi tạramala ạkpete kua, “Ḅetunu mabhin mọony obho nꞌoniin odi maghiilom mạḍua mạghi tIzipt, mạrol epa ninii ạami utuom ạna mọnu momula. ẠHerod tạva siibha mọony obho moghigh.” 
MAT.2.14	PaJosef aḅetunu muḍugul obho abhin mọony obho nꞌoniin odi atẹn tIzipt, 
MAT.2.15	ịrol epa ninii ạHerod aru ạbho.
MAT.2.15	Uḍighi miibha bho mobhulughiom tibha Obạmọogh obho abhin tọnu ozil obho ạkpete aghōl, “Ạami ubheleghi mọony ạmi amutonom mi tIzipt.”
MAT.2.16	Amen ạHerod alōghōm mobho ilōghōm ạar arōoy obho neebi zodi obho, pịikaany odi odi arōm ạghi ụze moomo ạnwuny ịzal ạsia ạseghe asōor ibha idi tạBetilihem nꞌibꞌạraama ibha ituan odi obho, tẹzo bho ilōghōm ạar arōoy obho ịgba ịnogho odi men obho eedi ịmiin mẹenaany obho.
MAT.2.17	Tiibha bho, pibha aJerimaya ozil obho ạkpete kua,
MAT.2.18	“Ọmoghon imulughu eḍi nꞌizin eghiḍim mi taRama.
MAT.2.18	AResel aleghe nwụny odi,
MAT.2.18	molo obo ọkue odi olo,
MAT.2.18	ebum obho oomꞌeedi neekun ịman obho.”
MAT.2.19	ẠHerod ạbho, potelema tObạmạogh obho amutenaan maJosef mi tạramala mi tIzipt, 
MAT.2.20	ạkpete kua, “Ḅetunu mabhin mọony obho nꞌoniin odi memula tebhugh Izirẹl, ebum obho obo bho ịva bọ moghigh ọony obho nẹebhozu obho.” 
MAT.2.21	PaJosef aḅetunu abhin mọony obho nꞌoniin ọony obho, imula ịghi tebhugh Izirẹl.
MAT.2.22	Amen aJosef ạmoghon mobho Ạkelaos mạarolom mẹtolom tạHerod ọde odi mi taJudia, paruugu isibh odi mobhin otu odi ọghi taJudia. Omina nạ ọmaar ookiom odi mi tạramala. Tiibha bho bẹleni, podi aḅetunu ạghi tebhugh obhꞌaGalili, 
MAT.2.23	arugh ghạ tẹma olo ughōl ạNazaret. Tiibha bho puḍighi ubhulughiom tibha arizil obho ịkpete bọ ighōl, “Tokōl odi olꞌạNazaret” obho.
MAT.3.1	Tamen opopo, pạJon ozuughiom rụmuum obho aru ạke nạgba dōm obho mi tobꞌeekpu eḍum ọosaar obhꞌaJudia, 
MAT.3.2	nạkpete kua, “Ikiraan toḍighi ịkarabh enyina, ebum obho Ade-Ọolema bhꞌạnyu obho nạarol ḅubh obho.” 
MAT.3.3	Odi ạJon obo bho Ạizaya ozil obho ạgba bọ aghōl,
MAT.3.3	“Kir onyiin ōoy olo odi tobꞌeekpu eḍum ọosaar obho namulughu akōl kua,
MAT.3.3	‘Iselemi mebōom obho tObạmọogh obho meseerian zodi.
MAT.3.3	Iḍighi ebōom obhꞌodi ạmaar asel.’ ”
MAT.3.4	Arukpe tạJon uluom asubhuubh uuva, ọkpuom ukpe egum odi ozu ẹnam, keḍio ạḅa ghạ migurubia nꞌaḍava. 
MAT.3.5	Arōoy ẹḍua ghạ taJerusạlẹm, nꞌoomo ebhugh obhꞌaJudia, nꞌoomo ạraama bho idi tọtu ọbhiiny obho ughōl bọ ạJodan obho eru todi. 
MAT.3.6	Eedi iituma ghạ mịkarabh eedi keḍio odi tazuughiom eedi mụum mi tạJodan obho.
MAT.3.7	Amen ạJon ạmiin marōoy aFarisi nꞌaSadusi obho netu todi, podi ạkpete kua ạnogho zeedi, “Sọo ịikpolodu, okōr ōoy ạkpete ạnogho enyina moru molo enyina emuzōnaan mi tạlile bho tẸnaan obho natu obho? 
MAT.3.8	Iḍighi mọkpo lo tẹgba emutiom mobho enyina neeghiraan tịkarabh araabōom enyina. 
MAT.3.9	Ịítua ghạ nạ tiloghi enyina mebo mobho Ebrạhạm aru mobꞌọde enyina. Ạami nạgba ạnogho enyina, Ẹnaan tatue ni aḅẹriōn rụbharakpar bhibha aḍighi atẹnẹ nwụny tEbrạhạm. 
MAT.3.10	Nooseeri makubu tamen obhobho molo olẹrẹghiom iirẹeny obho ki taruutu eedi. Koorẹeny koorẹeny olo ọloki ḍio miiḅi itu tolẹr ni otōbh ọlogh nyạn. 
MAT.3.11	Ạami ubhin mụum nazuughiom enyina mọgba omutiom mobho enyina neeghiraan tịkarabh enyina, keḍio odi obo bho natu tạman ạmi obho tazuom enyina mẸmugh Iigbia bho nꞌạnyan. Odi ạbugh ạni nị kua apu zạmi. Ạami ugbẹbh io morōol arakōrō odi. 
MAT.3.12	Ọosuom ale odi odi tạvo odi, mọosuom ale bho. Odi taḅunyogh ni aakōbhōghi moomo ikpo ale akubh totu ighuale odi, keḍio odi tazu mirumutum ale bho ạsu tạnyan olo neemōr kamen kamen.”
MAT.3.13	Tamen opopo pạJizos ạḍua taGalili ạghi tọbhiiny ạJodan, keḍio ạghi tạJon mozuom odi mụum. 
MAT.3.14	PạJon aru mọpuenaan odi, keḍio ạkpete kua, “Ạna kuzuom ạami mụum, ạna kumina akiton natu tạmi.” 
MAT.3.15	PạJizos ạbhagharana kua, “Ḅẹle ẹrol mẹzo bho siibha. Tiibha bho poḍighi oomo ibha iḍigh tologhi tẸnaan obho.” PạJon amōruōm odi.
MAT.3.16	Uzuom kua zodi ạJizos mụum obho be ọḅele podi abhun tạmuum obho, pạnyu obho aghuurunu ạnogho zodi keḍio odi ạmiin mẸmugh obho tẸnaan naasōor natu keekumude ạbadi ạlelom odi, 
MAT.3.17	keḍio oghōrōkō ạḍua tạnyu obho aru ạkpete kua, “Oobho Ọony oḍigh ologhi ạmi obho aḍighi bọ ologhi ạmi nạḅaal obho.”
MAT.4.1	Keḍio Ẹmugh Iigbia bho areliom mạJizos ạloghom tobꞌeekpu eḍum ọosaar obho molo eru obho kạdegh odi. 
MAT.4.2	Tamen olo odi nạarol merubal ootaany nꞌuḍugul molo ạar olo naaḍigh tọbaraka odi olo, pọkoony nasibh odi, 
MAT.4.3	keḍio eru obho ạkpete kua ạnogho zodi, “Erumolo ạna uru mỌony tẸnaan, puḍighi mịpaḍi ạrubharakpar bhibha matẹnẹ mạbred.” 
MAT.4.4	PạJizos ạbhagharana kua, “Ẹegia bho ạkpete kua, ‘Eḍian be ḍio mobho ōoy taḍumom, idi toghōrōkō ọnuekpete tẸnaan!’ ”
MAT.4.5	Podi eru obho abhin mạJizos ạghi tẹma iigbia bho, ạsiine zodi tesi obho ạsiinom bọ apu mi tobꞌotu iikpulughu obho, 
MAT.4.6	ạkpete kua ạnogho zodi, “Erumolo ạna uru mỌony tẸnaan, pupel asōor tade bho, ebum obho ẹegia ạkpete kua,
MAT.4.6	‘Ẹnaan tạto ni ạnogho mitelema odi milo igboloman nꞌạna.
MAT.4.6	Eedi tekōbh ẹpam ạna tạravo eedi, molo ạna oḍighia malẹkẹ onuma
MAT.4.6	tạrubharakpar obho.’ ”
MAT.4.7	PạJizos ạbhagharana kua, “Ẹegia bho ạkpete kua, ‘Ụdegh ghạ mẸnaan Obạmọogh ạna bho.’ ”
MAT.4.8	Peru obho abhin mạJizos ạsiinom tạnyu obꞌeegum aḍeeriom odi moomo aruubhugh ẹmar-arōoy obho, nꞌoomo ẹela bhꞌeedi, 
MAT.4.9	keḍio ạkpete kua ạnogho zodi, “Oomo iibha bho mobho ạami tạnogho ạna, erumolo ạna ugbuluman uukpulughu ạami.” 
MAT.4.10	PạJizos ạbhagharana kua zodi, “Ḍụa sọo, ạna aSetan. Ẹegia bho ạkpete kua, ‘Kpukpulughu mẸnaan Obạmọogh ạna bho be, odi nạ be mobho ạna taḍighian moḍighi.’ ”
MAT.4.11	Peru obho ạḅele zodi ạḍua, keḍio itelema tẸnaan iru ịlogh ạvo ịnogho zodi.
MAT.4.12	Amen ạJizos ạmoghon mobho nọologhom mạJon mikoli obho, podi aḅetunu ạghi taGalili. 
MAT.4.13	Odi omina ḍio ạghi tạNazaret, ạghi arugh tạKapaniom, ẹma olo odi tọtu obꞌegha ọbhiiny obho ughōl bọ aGalili obho mi tebhugh ạZebulon nꞌạNaftali. 
MAT.4.14	Uḍighi miibha bho mobhulughiom tibha Ạizaya ozil obho ạkpete bọ aghōl,
MAT.4.15	“Epa ebhugh ạZebulon, nꞌebhugh ạNaftali,
MAT.4.15	ibha ituan mạbadi obho, mi tẹḅeenyom ọbhiiny obhꞌạJodan,
MAT.4.15	ebhugh aGalili obho arōoy ịnon aruubhugh obho netugh obho.
MAT.4.16	Arōoy obo bho netugh tọkinim obho
MAT.4.16	tẹmiin ni mogbōgh ẹḅaal.
MAT.4.16	Obo bho netugh tebhugh obho ọkinim obho neekpiom obho,
MAT.4.16	ẹḅaal obho tasōorōm ni zeedi.”
MAT.4.17	Ạseghe tamen opopo ạghi taghisigh, pạJizos ạke mọgba ooḅi adōm obhꞌodi, ạkpete kua, “Ikiraan toḍighi ịkarabh enyina, ebum obho Ade-Ọolema obhꞌạnyu obho nạarol ḅubh obho.”
MAT.4.18	Ẹzo bho ạJizos nạgbarion sike mi totu obꞌegha ọbhiiny obhꞌaGalili obho, podi ạmiin mịzal aburumōr ilo iru mịze mina: eedi ạSaimon, obho ughōl bọ aPita bho, nꞌẠndru umōr odi. Eedi nezu mọzuguru tọbhiiny obho. 
MAT.4.19	PạJizos ạkpete kua ạnogho zeedi, “Ịtuonuman ạami, pạami oḍighi enyina kekughi rōoy.” 
MAT.4.20	Tonyiin odi amen opopo, peedi ịḅele mạruzuguru bhꞌeedi ịtuonuman odi.
MAT.4.21	Odi atirom taghisigh podi ạmiin mịnon ịzal aburumōr, aJems nꞌạJon, ạnwuny taZebidi. Eedi idi toghuugh nꞌọde eedi nẹkooḍi mạruzuguru eedi, pạJizos abheleghi eedi. 
MAT.4.22	Tonyiin odi amen opopo, peedi ibhun toghuugh obho ịḅele nạ mọde bhꞌeedi tạman, ịghi ịtuonuman mạJizos.
MAT.4.23	Odi ạJizos areleey ghạ toomo aGalili ạtughumiom ghạ mi tarutu iikpulughu obhꞌeedi, ạgba ghạ nạ mọnuekpete ooḅi adōm obhꞌAde-Ọolema bho tẸnaan, ạrol aakōoy nạ rōoy mi toomo oḍigh kẹrekere ạrazegh nꞌẹenwia eedi, 
MAT.4.24	molo ọdu odi alela toomo ạraama bhꞌaSiria. Peedi ibhin iruom odi moomo obo bho nẹnweey moomo oḍigh kẹrekere ạrazegh obho, nꞌobo bho ịteeny moḍigh kẹrekere ẹegama alōor obho, arōoy ilo ịkarabh ạruumugh nẹeḅaghami, nꞌilo nẹtaalogh, nꞌilo asilōor obho neemuughogh. Odi ạJizos aakō ni ạman moomꞌeedi. 
MAT.4.25	Eḅir arōoy ẹḍuaghu taGalili nꞌAḍiōbh Ạraama nꞌaJerusạlẹm nꞌebhugh aJudia nꞌạraama ibha idi tẹḅeenyom ạJodan obho eru ẹtuonom odi.
MAT.5.1	ẠJizos ạmiin mobꞌọlogh arōoy obho, podi ạsiin tạnyu eegum ạrol delede. Pobo bho nẹtuonom odi obho iru todi, 
MAT.5.2	keḍio odi ạke mọtughumiom eedi.
MAT.5.3	“Ạlisebh ilꞌobo bho ikulom tạruumugh obho, eedi obo ịteeny mAde-Ọolema obhꞌạnyu obho.
MAT.5.4	Ạlisebh ilꞌobo bho idi tịitu obho, Ẹnaan tạkue ni zeedi.
MAT.5.5	Ạlisebh ilꞌobo bho isōoriōm lōor eedi obho, eedi obo tetugh tade bho.
MAT.5.6	Ạlisebh ilꞌobo bho iseeriom oomo ologhi eedi moḍighi ibha iḍigh tologhi tẸnaan obho, tọpere ni eedi.
MAT.5.7	Ạlisebh ilꞌobo bho ịteeny ọsu ạghusan aḍien obho, eedi obo tọsuanaan ghụsan aḍien.
MAT.5.8	Ạlisebh ilꞌobo bho ịkarabh ilo tologhi eedi obho, eedi obo obho tẹmiin Ẹnaan.
MAT.5.9	Ạlisebh ilꞌobo bho idi nꞌekima motulughi oomo arōoy obho, eedi obo tokōl ạnwuny tẸnaan.
MAT.5.10	Ạlisebh ilꞌobo bho nọnogho mọmiinom tebum ibha odi naḍighi mibha iḍigh tologhi tẸnaan obho,
MAT.5.10	Ade-Ọolema bhꞌạnyu obho olꞌeedi.
MAT.5.11	“Ạlisebh ilꞌenyina, tamen olo arōoy tetōnyōgh enyina, ẹnogho enyina mịiḅaghami, ẹgbaaghiom enyina moomo oḍigh kẹrekere iben mebum obho enyina nẹtuonom ạami obho. 
MAT.5.12	Ibo, ologhi enyina ẹkona ạḅaal nạ, ebum obho ạmukpe enyina mi tạnyu obho, ẹzo ọgba olo nolo bho. Onyiin ẹzo bho nạ mobho arōoy ịnogho mọoḅaghami marizil obho tẸnaan ibha ibhira iru enyina bho.”
MAT.5.13	“Enyina idi kabōbh mi tesuo ẹmar-arōoy obho. Eru kạar olo abōbh obho ẹmel ilo mu, ẹzo olo omina oḍighi nạ molo kemina kẹmel nạ olo mu. Abōbh pipa, ạar oḍighiom olo mu, molo ịkpe ni be mozu orōbh arōoy kẹezeghi.
MAT.5.14	“Enyina idi kẹḅaal mi tesuo ẹmar-arōoy obho. Ẹma olo uḅōgh tạnyu eegum ọḅokia ghạ ḍio. 
MAT.5.15	Oōy olo tạsu mọtodi akpereghiom mạbafu olo. Odi nạasu podi ọḅam tạnyu ạbebe mọnogho ẹḅaal kōoy kōoy olo odi totu obho. 
MAT.5.16	Onyiin ẹzo bho, ịḅele ẹḅaal obhꞌenyina ạmu asōorōm kōoy kōoy, molo eedi ẹmiin miiḅi ọkpo bho enyina neḍighi obho, ebuom Ẹnaan Ọde bhꞌezira obho odi tạnyu obho.”
MAT.5.17	“Ịitua ghạ mobho ạami uru mọpueghi araalōgh obho taMozis nꞌịtughumiom arizil obho. Ạami utu ḍio mọpueghi, ạami uru moḍighi obhulughiom tibha eedi ịkpete bho. 
MAT.5.18	Agey nạ nị, ninii ade bho nꞌạnyu tepẹ emuneen, bọbon ẹnuny ạar olo igboloman nꞌaraalōgh obho olo tọḅele moḍighi omutiom tagey obho olo. 
MAT.5.19	Tebum iibha bẹleni, kōoy kōoy olo agin mookō bọbon onyiin olōgh obho asōoriōm bọ apu obho, ạtughumiom nạ mịnon mọḅele ookō, odi tasōoriōm apu mi tAde-Ọolema bhꞌạnyu obho. Keḍio odi obo bho aakō raalōgh obho, ạtughumiom nạ mịnon mookō araalōgh obho, odi tạbugh ni magey mi tAde-Ọolema bhꞌạnyu obho. 
MAT.5.20	Ạami nạgba kua ạnogho enyina siibha bho, enyina irue ḍio eḍigh ạni tAde-Ọolema obhꞌạnyu obho erumolo eḍighiom ạar enyina ịneghe ḍio epu mibhꞌarōoy aFarisi obho nꞌobꞌịtughumiom araalōgh obho.”
MAT.5.21	“Enyina nẹemoghon mobho ụkpete ụnogho marōoy ageedi ughōl ‘Ụko ghạ menu. Kōoy kōoy olo ạko menu, topin zodi ọmarami taghisigh ọtu mịiruan mi totu ạraakpe bho.’ 
MAT.5.22	Keḍio esiibha bho ạami nạkpete kua ạnogho enyina: kōoy kōoy olo aḅẹebhaan ologhi nꞌumōr odi, topin ni zodi ọki ọmarami taghisigh ọtu mịiruan mi totu ạraakpe bho. Kōoy kōoy olo aghōl mumōr odi, ‘Ạna ạar oḍighiom olo,’ topin ni zodi ọki ọmarami taghisigh ạruula ẹma bho. Kōoy kōoy olo aghōl umōr odi ẹnam eḍum nạlogh ghuḍum odi mi taḍuugh ạnyan oonu obho ikunughi olo bho. 
MAT.5.23	Tebum iibha bẹleni, erumolo ạna nạki mọtun ạar ọnogho Ẹnaan mi tẹede iigbia bho, kạna ạatua mobho umōr onuma nạgbaam ạna mịkarabh olo ạna uḍighi zodi, 
MAT.5.24	pụḅele mọtun ạar obhꞌonuma mi taghisigh ẹede iigbia bho, mamula mạghi mabhira matulughian mumōr onuma, ku magbi momula oru ọtun ạar obhꞌonuma ọnogho Ẹnaan.
MAT.5.25	“Kẹm mạmoghonyan mobo bho nạva ạna rạakpe bho mi tamen olo ọkpe bhꞌenyina idi nini mi tebōom. Enyina neesi totu ạraakpe bho, podi obhin onuma ọnogho ọtu mịiruan obho, odi kabhin ạna kạlogh tạravo arōoy iḅōrō, eedi kẹghi kẹduom ạna mi totu ikoli obho. 
MAT.5.26	Ạami nạgba ạnogho ạna, tesuo pesi ạna tạtol ninii ạna tatu ạkpe mạkobo obho akunughiom obho mi tibha umuul ạna bho.”
MAT.5.27	“Enyina nẹemoghon mobho ụkpete ughōl, ‘Ule ghạ mẹma.’ 
MAT.5.28	Keḍio ạami nạkpete kua ạnogho zenyina siibha, kōoy kōoy olo abhin ekpaḍien aanonom mạni-ebhōbh mọmunuom odi, naasōor olōgh ole ẹma mi tologhi odi. 
MAT.5.29	Tebum iibha bẹleni, eru kạar olo ekpaḍien oḍiom ạvo onuma naḍighi mobhin onuma ọlogh tesi ịkarabh, pụtoghorona marōbh. Onyiin ọpaḍi alōor onuma motughuna talōor onuma ịneghe epu molo korōbh moomo alōor onuma kọlogh mi toonu ọmiinom obho ikunughi olo bho. 
MAT.5.30	Oḍiom ạvo onuma aḍighi mobhin onuma ọlogh tesi ịkarabh, pusōbh arōbh. Onyiin ọpaḍi alōor onuma motughuna talōor onuma ịneghe ạni nị kua epu molo korōbh moomo alōor onuma kọlogh mi toonu ọmiinom obho ikunughi olo bho.”
MAT.5.31	“Omina ọkpete nạ kua, ‘Kōoy kōoy olo agbo mạni odi mạḅam amutiom, ạnogho zodi mọbhereer ạḅam.’ 
MAT.5.32	Keḍio ạami nạkpete kua ạnogho zenyina siibha: ōoy olo agbo mạni odi mạḅam abhirighan, tughuneen tilo odi ạni obho otue ḍio mọgbesa tolom odi ḍio, odi naḍighi mạni obho mole ẹma, erumolo odi ạni obho ạghi ạḅal mọnon ōoy. Kōoy kōoy olo abhin mạni olo ugbo mạḅam umutiom nale nạ mẹma.”
MAT.5.33	“Enyina nẹemoghon nạ mobho ụkpete ụnogho marōoy ageedi ughōl, ‘Ubi ghạ moguan onuma, tụugh aḍighi mạnogho mObạmọogh obho tẹzo bho ạna uguan odi obho.’ 
MAT.5.34	Keḍio ạami nạkpete kua ạnogho enyina: kamen kamen olo enyina neguan moguan, ighir ghạ mịzo, ibhin ghạ mạnyu obho meghirom ịzo, ebum obho ạnyu obho aru mẹtolom tẸnaan obho. 
MAT.5.35	Ibhin ghạ nạ made bho meghirom ịzo, ebum obho ade bho aru moḅeleriom asike tẸnaan obho. Ibhin ghạ nạ maJerusạlẹm meghirom ịzo, ebum obho aru mẹma tỌolema bho ạbugh bọ apu obho. 
MAT.5.36	Ibhin ghạ nạ mẹmu enyina meghirom ịzo, ebum obho enyina itue ḍio eḍighi monyiin ekpo ạsilaan enyina kạḅaal bolobolo kaḅil. 
MAT.5.37	Ọnuekpete enyina eru ghạ mạ ‘Ii’ bolobolo ‘Eenyi’ be. Ilo ipuom suo, pịḍua teru obho keru.”
MAT.5.38	“Enyina nẹemoghon mobho ụkpete ughōl, ‘Kōoy kōoy olo aḅom ḍien, odi tạkpiom ḍien, ạlaay pạlaay.’ 
MAT.5.39	Keḍio ạami nạkpete kua ạnogho zenyina siibha, ímulumian ghạ mịkarabh mobo bho aḍighi enyina mịkarabh obho. Oōy aḅōr ạna toḍiom ạgba onuma, pukiraan mạnogho zodi mobho ekẹeny obho odi aḅōr ạḅaram. 
MAT.5.40	Kōoy agbo ạna mogbo mọboor ạsuoma onuma, pụḅelemaan odi alegheri ạseghiom nꞌakoti obhꞌonuma. 
MAT.5.41	Keru kạar olo onyiin ōoy oḅe rạagham obho abhin obꞌekpaḍien ạnogho ạna dōol odi morōol ọghi onyiin atobi, pụḅaram ọnon atobi. 
MAT.5.42	Oōy agbẹel ạna mạar, pụnogho. Kōoy kōoy olo aru mạḅoole tạvo onuma, pụḅoolian.”
MAT.5.43	“Enyina nẹemoghon mobho ụkpete ughōl, ‘Tulan obo bho atulan ạna bho, mạlogh ḍien mobo bho ịlogh ạna ḍien obho.’ 
MAT.5.44	Keḍio ạami nạkpete kua ạnogho enyina siibha bho: itulan mobo bho ịlogh enyina ḍien obho, meekpulughu ghạ mẹnogho mobo bho nẹnogho enyina mịiḅaghami obho, 
MAT.5.45	molo enyina etu mạnwuny Ọde enyina obho odi tạnyu obho. Odi naḍighi ghạ ẹḅaal aghōzōgh obho asōorōm moomo iiḅi nꞌịkarabh arōoy obho, ạnogho nạ mẹlebhe mọlobhom iḍighi miiḅi nꞌiḍighi mịkarabh obho. 
MAT.5.46	Enyina etulan obo bho itulan enyina bho be, iḍighen ạlisebh ibha enyina tepin tẸnaan? Bọbon igunogh raasōgh obho su neḍighi ghạ nạ miibha bho. 
MAT.5.47	Eru kạar olo enyina nepeleghian ghạ mạburubulol enyina be, kenyina iḍighi mẹkaraan epuom mipedi obho? Onyiin ẹzo bho ḍio gạ, mobho obo bho ilōghōm io mẸnaan obho neḍighi ghạ? 
MAT.5.48	Ịmaar ẹneghe mẹman kẹzo bho Ọde enyina obho odi tạnyu obho ạneghe ni ạman obho.”
MAT.6.1	“Igona lōor enyina mi toḍighi iiḅi mi tasumusigh arōoy molo eedi kẹmiin mibha enyina neḍighi obho. Ibha enyina iḍighi kua, ạmukpe olo enyina tepin tạvo tỌde enyina obho odi tạnyu obho olo.
MAT.6.2	“Tebum iibha bẹleni, kamen kamen olo ạna ụnogho mạar mōoy, ụlaal ghạ mokpokpo, kẹzo bho arōoy obo bho neemia ghạ ẹtol kiiḅi arōoy obho neḍighi ghạ mi tarutu iikpulughu nꞌaraabōom obho, molo arōoy kebuom eedi obho. Ạami nạgba magey ạnogho enyina, arōoy ilo idi kua, ạmukpe ilo eedi tepin tạvo tẸnaan olo. 
MAT.6.3	Kamen kamen olo enyina nẹnogho mạar mōoy, ímōrō ghạ ekẹeny ạvo enyina alōghōm mibha oḍiom ạvo enyina naḍighi obho, 
MAT.6.4	molo ibha enyina iḍighi obho ẹtol tẹḅokia, pỌde bhꞌenyina obho nạmiin ghạ mibha enyina neḍighi tẹḅokia bho omulumian enyina.”
MAT.6.5	“Kamen kamen olo enyina neekpulughu, iíkpulughu ghạ karōoy obho neemia ghạ ẹtol kiiḅi arōoy obho. Eedi negbẹel ghạ moḅetunu ọmara ookpulughu mi tarutu iikpulughu obho nꞌọtu araabōom molo arōoy ẹmiin eedi. Ạami nạgba magey ạnogho enyina, ạmukpe olo eedi tepin tẸnaan olo. 
MAT.6.6	Kamen kamen olo enyina netu mookpulughu ghạ, iḍigh tẹkpe enyina, meghuughi meguugh obho ku meekpulughu mẹnogho mỌde enyina obho odi tẹḅokia bho, podi Ọde bhꞌenyina obho nạmiin ghạ mibha enyina neḍighi tẹḅokia bho omulumian enyina.
MAT.6.7	“Tiikpulughu enyina íbhin ghạ meekpulughuom mobꞌọlogh ikpo ọnuekpete ilo ạar oḍighiom ilo kẹzo bho obo bho ilōghōm io mẸnaan neḍighi ghạ bho, ibha nẹetua mobho Ẹnaan tạmoghon eedi tebum ibꞌịidoony iikpulughu eedi obho. 
MAT.6.8	Iíkpulughu ghạ keedi. Ọde bhꞌenyina naalōghōm mibha enyina nẹva bho atẹnẹ keḍio enyina igbi mogbẹel odi. 
MAT.6.9	Tiibha bẹleni, iikpulughu ghạ kua,
MAT.6.9	‘Ọde ezōor obo odi tạnyu, iigbia ẹrol ẹnogho ḍien obhꞌonuma.
MAT.6.10	Ade-Ọolema bhꞌonuma aru, ịto bhꞌonuma ẹrol ạni nạ kua tade bho kẹzo bho idi tạnyu obho.
MAT.6.11	Eḍian ibhꞌaadon nọgho ezōor dodon.
MAT.6.12	Ḅẹlemaan ezōor mịkarabh ibha ezōor nooḍighi obho, kẹzo bho ezōor nọḅelemaan mịkarabh obo bho iḍighi ezōor mịkarabh obho.
MAT.6.13	Ubhin ghạ zezōor mạlogh tesi ịdereghi, keḍio tesi ịkarabh pẹl ezōor mạseghe.’
MAT.6.14	“Eru kạar olo enyina ịḅelemaan ịkarabh ilo ịnon arōoy iḍighi enyina, pỌde enyina obho odi tạnyu obho ọḅelemaan nạ enyina. 
MAT.6.15	Keru kạar olo enyina ịḅelemaan io mịkarabh ilo ịnon iḍighi enyina, pỌde enyina obho odi tạnyu obho ọḅele nạ ọḅelemaan enyina mịkarabh ibha enyina eḍighi obho.
MAT.6.16	“Tamen olo enyina idi mọkoony mebum iikpulughu, ighireni ghạ sumusigh enyina kẹzo bho arōoy obo bho neemia ghạ ẹtol kiiḅi arōoy obho neḍighi ghạ bho. Eedi neemirigheni ghạ sumusigh karōoy ilo ọkoony nạpibhoghom ẹki kesi kesi molo kōoy kōoy alōghōm mobho eedi idi mọkoony mebum iikpulughu. Ạami nạgba magey ạnogho enyina, ạmukpe olo eedi tepin tẸnaan olo. 
MAT.6.17	Kamen kamen olo enyina idi mọkoony, iitōla ghạ sumusigh enyina, mẹsala mẹmu enyina, 
MAT.6.18	molo Ọde enyina obho odi tạnyu obho be alōghōm mobho enyina idi mọkoony mebum iikpulughu, ịnon arōoy ilōghōm io. PỌde bhꞌenyina obho nạmiin mibha enyina neḍighi tẹḅokia bho omulumian enyina.
MAT.6.19	“Íkubhughi ghạ mẹela mẹnogho silōor enyina mi tade bho, obho ọsari nꞌọoghara iseeri ḍio bho, ạruḅa ẹkona neḍigh ghạ emiinyogh obho. 
MAT.6.20	Kpẹlen nꞌipa, ikubhughi mẹela enyina mi tạnyu obho, obho ọsari nꞌọoghara itue ḍio ekulaan obho, nꞌobho ạruḅa ẹkona itue ḍio eḅom eḍigh emiinyogh nạ bho. 
MAT.6.21	Kesi kesi olo ạna ukubh mịga pesi ologhi onuma odi nạ.
MAT.6.22	“Ikpo-ariḍien onuma pọtodi alōor onuma. Erumolo ariḍien onuma ịneghe ni ịman, poomo alōor onuma ẹḅaal ẹḅaal. 
MAT.6.23	Kerumolo ạna ụteeny mọkarabh ekpaḍien, poomo alōor onuma ọkinim ọkinim. Tebum iibha bẹleni, eru kạar olo ẹḅaal alōor obhꞌonuma aru mọkinim, okōr oḍigh obꞌọkinim mobho odi talōor obhꞌonuma.
MAT.6.24	“Bọbon ōoy olo tatue ạtolan ịzal ạburude otu olo. Odi tạlogh ni ḍien monyiin atulan mopedi obho. Odi takiilaan ni monyiin aanon ạpue mopedi obho. Enyina irue ḍio ẹbham mẸnaan nꞌikpoki ẹrolom.
MAT.6.25	“Iibha kiḍighi kạami nạkpete kua ạnogho enyina: ịíḅaghami ghạ lōor enyina mi tọkpo ilo igboloman nꞌiileey, nꞌịibhoghol mọnogho enyina ghuḍum, bolobolo tilo igboloman nꞌibura ilo oburuom alōor obho. Aghuḍum io gạ mobho ạla mạar apu meḍian? Iikpōogh alōor obho ịla ḍio mạar epu mibura gạ? 
MAT.6.26	Ịmiin maghuḍum ịnun obho nẹpeebh tạnyu obho, eedi iḅẹbh ghạ ḍio eḅu eekōbhōghi ekubh. Ọde enyina obho odi tạnyu obho pobo naakō zeedi. Ịitua. Enyina ịla ḍio mạar epu mịnun obho gạ? 
MAT.6.27	Okōr ōoy, mi tenyina tatue ạlogh sụmusia taghuḍum odi mi tịitu?
MAT.6.28	“Kebum eeghe kenyina nẹeḅaghami lōor enyina mi tebum arukpe? Iinon mạrafalawa eḍum obho. Eedi ikumuan ghạ ḍio mọteeny ibura ilo oburuom alōor eedi. 
MAT.6.29	Keḍio ạami nạgba magey ạnogho enyina, toomo ẹela bho tạSolomon odi obura ḍio mibura ilo ịneghe iileeny mạrafalawa bhibha. 
MAT.6.30	Ẹnaan obo ạseghe mạrafalawa bho aburom mịigho eḍum obho, ibha ụmiin dodon, eḍie nọosu nyạn. Sọo, arōoy obo ologhi omōruōm obho igbẹbhan io, enyina ilōghōm io mobho odi tabur ni enyina apu miibha bho gạ? 
MAT.6.31	Tebum iibha bẹleni ịrol ghạ mẹeḅaghami lōor enyina meghōl, ‘Ạami taḍighi ẹko kạteeny meḍian ole, bolobolo amiim ọbhoghol bolobolo ukpe omina?’ 
MAT.6.32	Iibha pọkpo ibha obo bho ilōghōm io mẸnaan obho nekilighuan ghạ taghuḍum eedi. Ọde enyina obho odi tạnyu obho naalōghōm mobho ịgbaan ni molo enyina kẹteeny moomo ọkpo bhibha. 
MAT.6.33	Kpẹlen nꞌipa, ipira meḅe mẹzo oḍigh ạni tAde-Ọolema bhꞌodi nꞌoḍighi ibha iḍigh tologhi odi obho ku, podi ọḅaraghiom ọnogho enyina moomo ọkpo ipedi obho. 
MAT.6.34	Tebum iibha bẹleni, ịíḅaghami ghạ lōor enyina tilo igboloman nꞌeḍie. Eḍie tạteeny ni mịiḅaghami ilo tegbẹbhan nꞌodi. Ịḅelemaan ịiḅaghami ibhꞌaḍuma bho ẹrol milꞌodi aḍuma popo.
MAT.7.1	“Ịru ghạ mịiruan mẹnogho mịnon molo Ẹnaan ọtu mịiruan ạnogho enyina, 
MAT.7.2	ebum obho ọtuom obho enyina ibhin ịtuom ịnogho mịnon obho, pibha Ẹnaan tapin ạtuom ạnogho enyina nạ. 
MAT.7.3	Eeghe aḍighi siibha bho, kạna nạmiin ghạ meekuneen aḍien tumōr onuma, keḍio obꞌọbhalakpa aḍien onuma ạna ọmiina ghạ ḍio? 
MAT.7.4	Ạna tane ni nạ mọkpete ọnogho umōr onuma oghōl ekua, ‘Tue ạami ụseghe meekuneen obho odi taḍien onuma bho,’ tamen olo obꞌọbhalakpa odi ni taḍien onuma? 
MAT.7.5	Sọo, obo nạmiin ghạ milꞌịnon, ọmiin ghạ ḍio milꞌodi, pira mạseghia mobꞌọbhalakpa bhꞌaḍien onuma ku, pạna orue ọmaar ọmiin ọseghe eekuneen obhꞌaḍien umōr onuma.
MAT.7.6	“Ị́nogho ghạ sighōghō mọkpo iigbia. Enyina ẹnogho peedi oghiraan osōmōghi enyina. Ízu ghạ nạ maraseleni mẹnogho mivel, eedi tẹezeghi ni be.”
MAT.7.7	“Igbẹel, pọnogho enyina. Ịva, penyina ọmiin. Iikpu, poghuuron ọnogho enyina, 
MAT.7.8	ebum obho kōoy kōoy olo agbẹel, tọnogho ni zodi, kōoy kōoy olo ạva tạmiin ni, kōoy kōoy olo aakpu tokuuron ni ọnogho zodi. 
MAT.7.9	Okōr ōoy tenyina olo aru mọde tạnogho mọony odi mọpaḍi ọbharakpar erumolo odi agbẹel mạbred? 
MAT.7.10	Bolobolo ạnogho zodi mooḍigh erumolo odi agbẹel mena? 
MAT.7.11	Toomo ẹzo bho enyina iḅẹebh isi obho, keḍio enyina ilōghōm ghạ mọnogho iiḅi ọkpo mạnwuny enyina, kịitua miiḅi ọkpo olo Ọde enyina obho odi tạnyu obho tạnogho mobo bho igbẹel odi obho.
MAT.7.12	“Iḍighi ghạ mẹnogho mịnon mibha enyina nẹva molo eedi keḍighi kẹnogho enyina bho. Iibha pẹmu araalōgh obho taMozis nꞌịtughumiom arizil obho.”
MAT.7.13	“Ịḅol tẹḍiibh ọnu-otu obho meḍigh, ebum obho ọnu-otu obho ạregh magey, ebōom obho ẹkona adugh nạ magey mobho ạlogh nạki tobꞌoonu ọmiinom obho ikunughi olo bho, keḍio ọlogh arōoy mobo nẹḅol. 
MAT.7.14	Ọnu-otu aghuḍum obho odi ḍịibh, keḍio ebōom obho ạlogh nạki todi aghuḍum obho ạkpar nạ magey. Ịbam arōoy be mobo nẹmiin ẹḅol eḍigh.”
MAT.7.15	“Ịmaar egon miben arizil obho. Eedi tetu tenyina kạraana mi tozu alōor ạman obho, keḍio tologhi obhꞌeedi eedi ạkar ạrukurunuma. 
MAT.7.16	Teḍighiom ạar eedi pesi enyina tepin elōghōm eedi. Izin-oḍu ịloki ghạ ḍio mitu ịleleezu, iibom ịloki ghạ ḍio male. 
MAT.7.17	Oorẹeny olo aḍum amute magey nạloki ghạ nạ miiḅi itu, ẹkpagh oorẹeny nạloki ghạ mịbhuagh itu. 
MAT.7.18	Oorẹeny olo aḍum amute magey orue ḍio ạloki mịbhuagh itu. Ẹkpagh oorẹeny orue nạ ḍio ạloki miiḅi itu. 
MAT.7.19	Koorẹeny koorẹeny olo ọloki ḍio miiḅi itu tolẹr ni otōbh ọlogh tạnyan. 
MAT.7.20	Tebum iibha bẹleni, enyina telōghōm miben arizil mi tẹzo eḍighiom ạar eedi.”
MAT.7.21	“Oomo obo bho nepeleghi ạami ‘Obumọogh, Obumọogh’ obho ḍio mobho teḍigh tAde-Ọolema obho odi tạnyu obho. Obo bho neḍighi mibhꞌologhi Ọde bhꞌạmi obho odi tạnyu obho be mobo teḍigh. 
MAT.7.22	Amen tạteeny ḍuma popo, ọlogh arōoy mobho tetu ẹkpete ẹnogho ạami ekōl kua, ‘Obumọogh, Obumọogh! Ezōor ubhin taḍien onuma ọgbaam ghạ dōm obho tẸnaan, obhin nạ ḍien obhꞌonuma obhirighan ghạ mịkarabh ạruumugh, oḍighi nạ mọlogh ọkpo ịiḍaany.’ 
MAT.7.23	Keḍio ạami tạkpete kua ạnogho zeedi ‘Ạami ulōghōm io enyina. Ịḍua taghisigh ạmi, enyina iḍighi mịkarabh arōoy obho.’ ”
MAT.7.24	“Tebum iibha bẹleni, kōoy kōoy olo ạmoghon mọnuekpete bhibha tạmi kạtuugh aḍighi, tạtol kolōghōm mạar ōoy olo aḅōgh motu odi mi tạnyu ọbharakpar. 
MAT.7.25	Ẹlebhe asōor azuughian, aḍigho aḍigh abhulughi mạribhiiny obho, ogim agim ạbhibhoghom motu obho, keḍio omeel io, ebum obho uḅōgh tạnyu ọbharakpar obho.
MAT.7.26	“Keḍio kōoy kōoy olo ạmoghon mọnuekpete bhibha tạmi kọtuugh io oḍighi, tạtol kobꞌeema ōoy olo aḅōgh otu odi mi tạnyu ọosaar. 
MAT.7.27	Ẹlebhe asōor azuughian, aḍigho aḍigh abhulughi mạrubhiiny obho, ogim agim ạbhibhoghom motu obho, keḍio odi otu obho ameel, molo emeel odi otu obho, ẹzo ọgba olo nolo.”
MAT.7.28	ẠJizos ạman mọnuekpete bhibha, pobꞌọlogh arōoy obho iimōogh toḍigh ịtughumiom obho odi ạtughumiom obho. 
MAT.7.29	Odi ọtughumiom io konyiin obo ịtughumiom araalōgh obhꞌeedi. Odi abhin tịnyaam ịto ạtughumiom.
MAT.8.1	ẠJizos asōor tạnyu eegum obho, pobꞌọlogh arōoy ịtuonom odi. 
MAT.8.2	Ponyiin ōoy olo nạnwe mẹzegh ịpueghi riiḅi aru todi, agbuluman taghisigh odi ạkpete kua ạnogho zodi, “Oōy, eḍigh tologhi onuma, ạna tatue ni aakō ạami.” 
MAT.8.3	PạJizos asele mạvo odi akulaan odi, keḍio ạbhagharana ạkpete kua, “Eḍigh tologhi ạmi, ḍum.” Tonyiin odi amen obho pōoy obho aḍum tẹzegh ịpueghi riiḅi obhꞌodi. 
MAT.8.4	Keḍio ạJizos ạkpete kua ạnogho zodi, “Mọghon, ụgba ghạ mạar mạnogho mōoy. Tẹn monyen onyen mạghi toḅu miiḅua bho odi aanon lōor onuma, ku mạghi mạtun mạar obho aMozis ạto bho mạnogho mẸnaan molo kōoy kōoy alōghōm mobho ạna naaḍum.”
MAT.8.5	Amen ạJizos asi tạKapaniom, ponyiin uvẹmụ ōoy oḅe rạagham olꞌaRom aru todi aasen odi mọbhel odi, 
MAT.8.6	keḍio ạkpete ạlogh odi meghuan aghōl kua, “Oōy, ẹbana ạmi odi tẹmuna mi totu ạmi nạnwe. Orue ḍio moḅetunu keḍio odi nạ togbōgh ọmiinom.” 
MAT.8.7	PạJizos ạkpete kua ạnogho zodi, “Ạami tatu ni aakō zodi.” 
MAT.8.8	Podi uvẹmụ ōoy oḅe rạagham obho ạkpete kua, “Eenyi, ekua ḍio. Ạami ugbẹbh io molo ạna kaaku kaḍigh totu ạmi. Kpẹte mạar be pẹbana bhꞌạmi oḍum. 
MAT.8.9	Ạami ẹkona ōoy olo nọonogho mịnyaam ọto ịto, olo iḅe rạagham idi tẹeḍiani ạmi. Ibha ạami ụkpete ụnogho monyiin ughōl ‘Kịa,’ podi ọghi. Ibha ạami ụkpete ụnogho mọnon ughōl ‘Tue,’ podi oru; kạami ạkpete ạnogho mẹbana ạmi aghōl ‘Ḍighi miibha,’ podi ọtuugh oḍighi.” 
MAT.8.10	ẠJizos ạkar aamōogh magey mọmoghon iibha bho, keḍio odi ạkpete kua ạnogho rōoy obho nẹtuonom odi obho, “Ạami nạgba kua ạnogho enyina: ạami dọmiin ghạ ḍio moḍigh ologhi omōruōm obhobho mi tonyiin ōoy olꞌIzirẹl. 
MAT.8.11	Ilōghōm mobho ọlogh arōoy tẹḍua ni tọpaḍi obho aghōzōgh obho namute ghạ bho, nꞌọpaḍi obho aghōzōgh naḍigh ghạ bho etu ẹtol delede nꞌEbrạhạm nꞌẠizik nꞌạJekob mi tẹtolom ẹzaal Ade-Ọolema bho odi tạnyu obho, 
MAT.8.12	keḍio obo bho kịtol tAde-Ọolema bho totōḅōḍi ni omutiom ọlogh tọkinim etẹrẹ bho. Tepa pesi eedi tẹtol eleghe ẹkiirogh rạlaay.” 
MAT.8.13	Keḍio ạJizos ạkpete kua ạnogho uvẹmụ ōoy oḅe rạagham obho, “Kẹel, tibha omōruōm obhꞌonuma tọtuugh ni oḍighi ọnogho ạna.” Pẹbana ōoy oḅe rạagham obho aḍum tonyiin amen obho.
MAT.8.14	ẠJizos ạghi aḍigh totu taPita, podi ạmiin moniin ọnyani taPita odi tẹmuna nạnwe. Ọole naaḍigh odi. 
MAT.8.15	Podi ạJizos akulaan mạvo bhꞌodi ạni obho, pọole bho ạḍua. Podi ạni obho aḅetunu tonyiin amen obho ạke mọkiom odi.
MAT.8.16	Ạteeny mudule, parōoy ibhin mọlogh arōoy ilo ịkarabh ạruumugh nẹeḅaghami iruom mạJizos. PạJizos abhin tọnuekpete ọnu odi abhirighanogh mịkarabh ạruumugh obho aakōoy moomo obo bho nẹnweeny obho. 
MAT.8.17	Iibha imute kua moḍighi obhulughiom tibha Ạizaya ozil obho aghōl bọ, “Odi nịvo nịvo abhin talōor odi mạrazegh nꞌẹenwia ezira.”
MAT.8.18	Amen ạJizos ạmiin obꞌọlogh arōoy obho ikō zodi ikiton obho, podi ạkpete ạnogho mobo bho nẹtuonom odi obho mokiton ọghi tẹḅeenyom obꞌegha bho. 
MAT.8.19	Ponyiin obo ịtughumiom araalōgh obho aru todi ạkpete kua, “Obo ịtughumiom, ạami tạtuonom ạni nị ạna kesi kesi olo ạna nạki.” 
MAT.8.20	PạJizos ạkpete kua ạnogho zodi, “Ạraakpa nꞌaraapōgh eedi, ịnun nꞌarutu eedi, keḍio Ọony Oōy obho bọbon esi otuḅeen ẹmu odi obhooghia olo.” 
MAT.8.21	Pọnon ōoy olo nạake nạtuom odi ạkpete ạlogh eghuan zodi aghōl kua, “Oōy, ḅẹle ạami upira ụki uḍi mọde ạmi kụ.” 
MAT.8.22	PạJizos ạkpete kua ạnogho zodi, “Tụonom ạami, mạḅelemaan obo bho nẹebhozu obho eḍi miḍim eedi.”
MAT.8.23	ẠJizos aḍigh toghuugh obho, pobo bho nẹtuonom odi obho iḍigh ạni. 
MAT.8.24	Eedi imutiom, tekperenom pobꞌogim asōor tegha bho, molo opōkō ạmuum obho netu moḅie oghuugh obho. Toomo ipa bho, ạJizos nakoḍi. 
MAT.8.25	Pobo bho nẹtuonom odi obho iru ịsumeen odi, ịkpete kua, “Obumọogh, pẹl ezōor, ezira tọpozu.” 
MAT.8.26	PạJizos ạbhagharana ạkpete kua, “Eeghe kenyina nekiil ruugu? Pẹzo ologhi omōruōm obhꞌenyina akio.” Keḍio odi aḅetunu ạkpete mogim obho nꞌopōkō ạmuum obho modeny, pọbhiiny obho aru adeny ạrol pọtom. 
MAT.8.27	Kōoy kōoy aamōogh ni, keḍio eedi ịkpete kua, “Odi oobho kokōr oḍigh ōoy? Bọbon ogim obho nꞌopōkō ạmuum obho nekiilaan nạ zodi.”
MAT.8.28	ẠJizos asi tebhugh obhꞌaGadarin mi tẹḅeenyom egha bho, pịzal arōoy ịḍua taruugu ọkarabh eḍum obho iru todi. Ịkarabh ạruumugh nẹeḅaghami rōoy obho magey molo bọbon ōoy olo namina ane motẹn tebōom opopo olo. 
MAT.8.29	Osi todi be peedi imulughu ịkpete kua, “Ọony tẸnaan, ạna taḍighiom eeghe zezōor? Ạna naaru moliom ezōor keḍio kagbi mọteeny ạkar aḍuma bho?” 
MAT.8.30	Atuan nꞌeedi, ọlogh arabhōrōpō idi nẹḅal ịḅal. 
MAT.8.31	Pịkarabh ạruumugh obho iisen mạJizos ịkpete kua, “Eru kạar olo ạna natu mobhirighan ezōor, pupirighan ezōor ọghi oḍigh tarabhōrōpō bho.” 
MAT.8.32	PạJizos ạkpete ạnogho eedi aghōl kua, “Ịki.” Peedi ịḍua tẹmu arōoy obho ịghi iḍiku tarabhōrōpō bho. Poomo eedi arabhōrōpō iikilaay tạḅarabh aruugum obho ịghi imeleghu tobꞌegha ọbhiiny obho ịguḅaay.
MAT.8.33	Arōoy obho neteliom marabhōrōpō bho ighiil ịḍua ịghi tẹma bho, ịgba moomo ibha imute bho, nꞌibha imutenaan rōoy obho ịteeny ịkarabh ạruumugh obho. 
MAT.8.34	Poomo arōoy ẹma bho iru tạJizos. Amen eedi iru ịmiin mạJizos, peedi iisen odi mọḍua tebhugh eedi.
MAT.9.1	ẠJizos aḍigh toghuugh obho amula tẹḅeenyom egha bho, podi ạghi asi tẹma odi. 
MAT.9.2	Pẹde arōoy ibhin mōoy olo alōor obho nạabho ạman iruom odi. Ụmuneen tẹmuna zodi ōoy obho. ẠJizos ạmiin mobꞌologhi omōruōm arōoy obho, podi ạkpete kua ạnogho mōoy obho alōor obho nạabho ạman obho, “Ọony ạmi, pạm ologhi onuma. Nọoḅelemaan ạna mịkarabh onuma.” 
MAT.9.3	Pẹtede arōoy obo ịtughumiom araalōgh obho nẹghunughun tiloghi eedi nekōl kua, “Oōy obhobho nạkpete aḍighanaan Ẹnaan.” 
MAT.9.4	ẠJizos naalōghōm mibha idi tiloghi eedi obho, podi ạkpete kua ạnogho eedi, “Ebum eeghe kenyina nẹetua mịkarabh ịitua ilo idi kua? 
MAT.9.5	Iḍighen idugh epu mọkpete, ‘Nọoḅelemaan ạna mịkarabh onuma,’ nꞌoghōl ekua, ‘Ḅetunu marele’? 
MAT.9.6	Ạami naḍighi moḍeeriom enyina mobho Ọony Oōy obho ạteeny ni mịikpo tade bho mọḅelemaan ịkarabh.” Podi amula ạkpete kua ạnogho mōoy obho, “Ḅetunu, makpōr ẹmuna onuma maghẹel.” 
MAT.9.7	Pōoy obho aḅetunu aghẹel. 
MAT.9.8	Amen arōoy obho ịmiin miibha bho, paruugu isibh eedi, eedi ibuom nạ mẸnaan mọnogho ịikpo ilo ileeny mẹzo bho rōoy.
MAT.9.9	ẠJizos ạḍua tesi opopo, arele nạki, podi ạmiin monyiin ogunogh raasōgh. Aḍien odi ōoy obho ughōl aMatiu. Odi ạrol delede tesi oḍighi odi. ẠJizos ạmiin odi pạkpete ạnogho odi aghōl kua, “Tụonom ạami.” PaMatiu aḅetunu ạtuonom odi.
MAT.9.10	Tamen olo ạJizos odi totu aMatiu nale meḍian pọlogh igunogh raasōgh nꞌiḍighi mịkarabh iru itul nꞌodi nꞌobo bho nẹtuonom odi obho, nele ạni. 
MAT.9.11	Ẹde arōoy aFarisi obho ịmiin mẹzo bho, pịkpete kua ịnogho mobo bho nẹtuonom odi obho, “Ebum eeghe kobo bho nạtughumiom enyina atul migunogh raasōgh nꞌiḍighi mịkarabh nale meḍian?” 
MAT.9.12	ẠJizos nạamoghon, podi ạbhagharana kua, “Obo bho asilōor obho ịghuay obho ịva ghạ ḍio mozil, obo bho nẹnweey obho be. 
MAT.9.13	Ịki mẹva mẹmu ẹegia bhobho, ‘Ọsu ạghusan aḍien, oḍighi iiḅi, pobho ạami nạva, ọtunogh ọkpo ḍio.’ Ạami uru mobheleghi ạsukarabh obho, aruuḅi obho ḍio.”
MAT.9.14	Onyiin amen pobo bho nẹtuonom mạJon ozuughiom rụmuum obho iru tạJizos nepuruan kua, “Ebum eeghe kezōor nꞌarōoy aFarisi obho nẹtol ghạ mọkoony mebum iikpulughu keḍio obo bho nẹtuonom ạna bho ịrol ạni ghạ ḍio?” 
MAT.9.15	PạJizos ạbhagharana kua, “Enyina ịitua, tipina, obo bho ipina bho teḍigh ni tịitu tamen olo opina bho odi nꞌeedi? Aḍuma natu molo tọḅoor zeedi mopina bho, keḍio eedi tegbi mọrologhu ọkoony.
MAT.9.16	“Bọbon ōoy olo tạseghe momoom ukpe apuom ugbaany olo, ebum obho esi obho upuom obho tạkooron ni mukpe bho, aḍighi epōgh obho ạbugh apu mịḅel obho. 
MAT.9.17	Oōy olo tạseghe nạ mimoom amiim azu ạloki tigbaany izu ịnam ạsikarama olo. Ibha odi ạloki, pizu ạsikarama bho opologhu, amiim obho kezuughian nạ, eedi izu ạsikarama bho kerubhughu nạ kebẹebh. Kpẹlen nꞌipa, imoom amiim nọlogh ghạ timoom izu ạsikarama, poomo eedi oḍum.”
MAT.9.18	Tamen obho ạJizos nạḍeghe miibha bho nạnogho eedi obho, ponyiin okenya arōoy aJu obho aru todi, agbuluman taghisigh odi, ạkpete kua, “Ọnyani ạmi eede amen ạbho, keḍio tue nạ mạḅam ạvo onuma talōor odi podi omula.” 
MAT.9.19	PạJizos aḅetunu ạtuonom odi. Obo bho nẹtuonom odi obho eḅetunu nẹki ani.
MAT.9.20	Ponyiin ạni olo nạnwe mẹzegh ạraani moomo aḍiōbh nꞌịzal ạsia ạniiran rōoy obho mi tạman tạJizos ạghi akulaan mọdu ukpe bhꞌodi. 
MAT.9.21	Odi ạni obho nạatua tologhi odi akōl kua, “Eru kạar olo ạami ụkar ukulaan mukpe bhꞌodi be, pạami ọdum.” 
MAT.9.22	ẠJizos aghiraan ạmiin odi pạkpete kua, “Ọnyani ạmi, pạm ologhi onuma, ologhi omōruōm onuma naakō ạna.” Tamen opopo pạni obho aḍum.
MAT.9.23	PạJizos ạghi asi totu okenya bho. Amen odi ạmiin rōoy obho nẹḍe mọḍe amaḍi obho, nꞌoomo arōoy obho neeḍigh tịitu obho, 
MAT.9.24	podi ạkpete kua, “Kōoy kōoy amute. Ọnyani obho ọbho ḍio, odi nakoḍi ni.” Poomo eedi ịmologh ịiḅaghami odi. 
MAT.9.25	Umutioghom rōoy obho ọman kua be, pạJizos ạghi aḍigh tologhi otu, ạbham tạvo ọnyani obho, pọnyani obho aḅetunu. 
MAT.9.26	Pọdu iibha bho ilela toomo ọpaḍi odi ebhugh obhobho.
MAT.9.27	ẠJizos ạḍua tesi opopo, ẹzo bho odi arele nạki obho, pịzal arōoy ikpom ariḍien ịke mọtuonom odi. Eedi ịrol imulughu ighōl, “Ọony taDevid, sụanaan ezōor ghụsan aḍien.” 
MAT.9.28	ẠJizos aḍigh totu, peedi arōoy ikpom ariḍien obho iru todi, keḍio odi apuruan kua zeedi, “Enyina emōruōm mobho ạami tatue ni aḍighi miibha bho ạnogho enyina?” Peedi imōrō mu, “Ii, ōoy.” 
MAT.9.29	PạJizos akulaan riḍien eedi, ạkpete kua, “Ẹtuugh ẹrol tibha ologhi omōruōm obhꞌenyina.” 
MAT.9.30	Pariḍien obhꞌeedi ịkparanu. PạJizos aḍuur raḅeri eedi aghōl kua, “Ị́gba ghạ miibha bho mẹnogho bọbon onyiin ōoy.” 
MAT.9.31	Eedi ịḍua, peedi ịgba mọdu tạJizos ileenyemi toomo ọpaḍi ebhugh obho.
MAT.9.32	Ẹzo bho arōoy obho nẹḍua bho, pẹde arōoy ibhin mokpom-ụka ōoy olo ọkarabh ẹmugh nạaḅaghami iruom mạJizos. 
MAT.9.33	Tonyiin amen obho ubhirighan mọkarabh ẹmugh obho, pōoy obho ạke mọkpete ạar. Kōoy kōoy aamōogh ni, keḍio ịkpete kua, “Dọmiin ghạ ḍio moḍigh ọkpo bhibha mi tIzirẹl.” 
MAT.9.34	Parōoy aFarisi obho ịkpete kua, “Uvẹmụ ịkarabh ạruumugh obho ạnogho zodi mịnyaam mobhirighanogh eedi.”
MAT.9.35	PạJizos ạghi nakiton toomo igbōgh nꞌịbam ạraama bho, ạtughumiom tarutu iikpulughu obhꞌeedi, ạgba mọnuekpete ooḅi adōm Ade-Ọolema bho tẸnaan, aakōoy nạ rōoy toomo oḍigh kẹrekere ạrazegh nꞌịkarabh asilōor. 
MAT.9.36	Ẹzo bho odi ạmiin mobꞌọlogh arōoy obho, podi ạsuanaan eedi ghụsan aḍien, ebum obho iloghi eedi ịnegheey io, obo ọlogh ạvo ọnogho eedi olo nạ bho. Eedi nẹerol kạraana ilo obo ookō olo. 
MAT.9.37	Podi ạkpete kua ạnogho mobo bho nẹtuonom odi obho, “Iiḅua bho ẹbugh magey, keḍio obo oḅu iiḅua bho ịbam be. 
MAT.9.38	Iikpulughu mẹnogho mobo bhꞌoḍighi obho molo odi atōm rōoy oḍighi obho mookōbhōghi eḍian iiḅua bhꞌodi.”
MAT.10.1	ẠJizos abheleghi maḍiōbh nꞌịzal iteledōm odi monyiin esi ạnogho eedi mịikpo mobhirighan ịkarabh ạruumugh nꞌookōoy oomo oḍigh kẹrekere ạrazegh nꞌẹenwia. 
MAT.10.2	Iibha pariḍien eedi aḍiōbh nꞌịzal iteledōm obho. Ọḅel obho ạSaimon, obho ughōl bọ aPita bho, nꞌẠndru umōr odi; aJems nꞌạJon umōr odi, eedi ạnwuny taZebidi; 
MAT.10.3	aFilip nꞌaBatolomiu; ạTomos nꞌaMatiu ogunogh raasōgh obho; aJems ọony tẠlifios nꞌạTadios; 
MAT.10.4	ạSaimon obho ughōl bọ aZelot obho nꞌaJudas Ịskariot, obho aḅool bọ mạJizos obho.
MAT.10.5	ẠJizos arōm amutioghom maḍiōbh nꞌịzal arōoy bhibha ạkpete kua ạnogho eedi, “Ịghi ghạ nọghi tonyiin ẹma arōoy ịnon aruubhugh obho bolobolo tonyiin ẹma ạraama aSameria bho. 
MAT.10.6	Kpẹlen nꞌeedi, ịki kụ tạraama arōoy Izirẹl ibha neebhẹzu obho. 
MAT.10.7	Ịki mẹgba meghōl kua, ‘Ade-Ọolema obhꞌạnyu obho nạarol ḅubh.’ 
MAT.10.8	Iikōoy mobo bho nẹnweey obho, meḅẹriōn rōoy ilo ịbhozu, meekōoy mobo bho nẹnweey rạzegh ịpueghi riiḅi obho, mebhirighanogh mịkarabh ạruumugh. Ibha enyina ibhin obho ạfu olo enyina ịkpe olo, ịnogho nạ mikpo. 
MAT.10.9	Ị́logh ghạ mikpoki tạruḅa enyina mẹbham ẹghi, 
MAT.10.10	ịbham ghạ nạ mẹḅa ararele mi terele bhꞌenyina. Ịbham ghạ nạ mịzal ạrusuoma nꞌarakōrō bolobolo ẹḅu. Obo bho naḍighi moḍighi obho ịgbaan ni mole eḍian oḍighi odi.
MAT.10.11	“Amen olo enyina isi togbōgh bolobolo ọbam ẹma, pịki mẹva meḍigh totu ōoy olo tapin ni enyina ạloghom, mẹrolan odi ninii ạteeny men enyina tẹḍua tẹma popo. 
MAT.10.12	Kamen kamen olo enyina iḍigh totu ōoy ịkpete ghạ kua, ‘Ekima ẹrol ẹnogho enyina.’ 
MAT.10.13	Eru kạar olo arōoy obho otu obho ibhin enyina ịloghom, pịḅelemaan eedi mipeleghian ekima bhꞌenyina, keru kạar olo eedi ipin io enyina ẹloghom, pịḍuonom mipeleghian obhꞌenyina. 
MAT.10.14	Keru kạar olo otu bolobolo ẹma ipin io enyina ẹloghom bolobolo ẹmoghonyan enyina, pịḍua megunugun obhugh asike bhꞌenyina metuḅeḍi. 
MAT.10.15	Ilōghōm mobho, taḍuma ịiruan obho, ọsu ạghusan aḍien olo Ẹnaan tạsuanaan marōoy ạSodom nꞌaGomora tepu ni mibhꞌarōoy ẹma popo.”
MAT.10.16	“Ịmaar ẹmoghon, ạami urōm enyina namutiom kạraana mi togbo ọlogh ạrukurunuma. Alōor enyina ạnwana kạririar, keḍio ideny karuukumude. 
MAT.10.17	Igona lōor enyina, arōoy tetu ni eḅologh enyina, epin enyina ẹki totu ạraakpe, ẹgurogh enyina mi tarutu iikpulughu eedi. 
MAT.10.18	Topin ni enyina otu ọmarami taghisigh ạruula nꞌạruulema mi tebum aḍien ạmi, molo enyina ẹgbaanaan ạami mooḅi adōm obho ẹnogho zeedi nꞌarōoy ịnon aruubhugh. 
MAT.10.19	Amen eedi ibhin enyina ịmarami mọnogho ịigbaay, ịíḅaghami ghạ lōor enyina milo enyina tekōl ẹgba nꞌẹzo ọgba. Tamen opopo, pọnogho enyina milo enyina tepin ẹgba. 
MAT.10.20	Ọnuekpete bho enyina tẹkpete bho tẹḍua tẸmugh Ọde bhꞌenyina emuteghu tenyina.
MAT.10.21	“Arōoy tẹkar epin burumōr eedi ẹnogho molo kọze, ạburude bho ẹkona onyiin ẹzo bho teḍighi nạ nwụny eedi, ạnwuny obho ẹkona tekiraan nạ nị esomoghian bụrude nꞌaburuniin eedi epin eedi ẹki ẹlogh tọbho. 
MAT.10.22	Kōoy kōoy tạlogh ni enyina ḍien mebum ạmi. Keḍio obo bho tạkparam ạpam asi tikunughi obho tọpel ni zodi. 
MAT.10.23	Kamen kamen olo ụnogho enyina mọmiinom tonyiin ẹma, pikiil ẹḍua mẹghi tọnon. Ạami nạgba kua ạnogho enyina, enyina ịman io moḍighi enyina mi toomo ạraama bhꞌIzirẹl ninii Ọony Oōy obho amula atu.
MAT.10.24	“Ọony ịtuugha olo apu mobo bho nạtughumiom odi obho olo. Ẹbana nạ olo apu mọde otu odi olo nạ. 
MAT.10.25	Tebum iibha bẹleni, ọony ịtuugha bho abe mooleeny obo bho nạtughumiom odi obho, ẹbana bho mooleeny ọde otu odi. Eru kạar olo ughōlōm ḍien Bielzebul uvẹmụ ịkarabh ạruumugh obho molobhir uvotu obho, aḍien olo tokōlōm mạnwuny-otu obho teḅẹebh ni apu mobhꞌodi.”
MAT.10.26	“Ighiil ghạ rōoy. Kạar kạar olo ukpereghi, tokpẹerōn ni. Oomo ọkpo ẹḅokia tomutiom ni tẹḅaal ogbo etẹrẹ. 
MAT.10.27	Ibha ạami nạḍeghe ạnogho enyina tọkinim obho, enyina temutiom ni tẹḅaal; ibha enyina ịmoghon tẹḅokia bho, enyina temulughu ni emutiom ọmoghon ọman. 
MAT.10.28	Ighiil ghạ ruugu mobo bho tekigh iikpōogh alōor obho itue ḍio eghigh mẹmugh obho, ikiil nạ ni mẸnaan obo bho tatue ni akigh miikpōogh obho nꞌẹmugh obho atōbh ạlogh tobꞌoonu obho ikunughi olo bho. 
MAT.10.29	Enyina tetue ni ekō mịzal ạriwiriri-wịriri monyiin ạkobo, keḍio bọbon onyiin olo tameel olo Ọde enyina ọto ḍio kua olo. 
MAT.10.30	Enyina ni dụgh, ạkar ạsilaan ibhꞌẹmu enyina Ẹnaan nạaḅal. 
MAT.10.31	Tebum iibha bẹleni, ighiil ghạ ruugu. Enyina ịla mạar epu ạni ni kua mọlogh ạriwiriri-wịriri.”
MAT.10.32	“Kōoy kōoy olo aatumuom ạami mi togbo arōoy, onyiin mẹzo bho nạ mobho tamulumian odi mi taghisigh Ọde ạmi obho odi tạnyu obho. 
MAT.10.33	Keḍio kōoy kōoy olo ạbharanaan ạami mi togbo arōoy, pẹzo ạami tạparanaan nạ zodi mi taghisigh Ọde ạmi obho odi tạnyu obho.”
MAT.10.34	“Ịítua ghạ mobho ạami ubhin mekima uru tẹmar-arōoy obho. Eenyi, ạami upin io mekima aru, ẹgham. 
MAT.10.35	Ạami uru moḍighi olo ạnwuny kẹmaranuan bụrude eedi, ạsunwunyaan kẹmaranuan buruniin eedi, ạsunwunyaan ilom kẹmaranuan maburuniin ilom eedi. 
MAT.10.36	Ạkar obo ọlogh aḍien ōoy tạḍua tạkar otu odi atu.
MAT.10.37	“Kōoy kōoy olo atulan mọde bolobolo oniin odi apu ạami ogbẹbh io mọtuonuman ạmi. Kōoy kōoy olo atulan mọony bolobolo ọnyani odi apu ạami ogbẹbh io mọtuonuman ạmi. 
MAT.10.38	Kōoy kōoy olo ọseghe ḍio moorẹeny ẹmigheri obhꞌodi ạtuonom ạami ogbẹbh io mọtuonuman ạmi. 
MAT.10.39	Kōoy kōoy olo ạva mookō aghuḍum odi tapiẹmi ni, obo bho abhiẹmi ghuḍum odi mebum ạmi bho tạteeny ni.”
MAT.10.40	“Kōoy kōoy olo abhin enyina ạloghom, abhin nạ ạami ạloghom, keḍio odi obo bho abhin ạami ạloghom obho, ạloghom nạ zodi obo bho arōm ạami dōm obho. 
MAT.10.41	Kōoy kōoy olo abhin ạloghom mọgba dōm tẸnaan, mebum obho odi aru mọgba dōm tẸnaan tapin ạni ạmukpe odi, keḍio kōoy kōoy olo abhin mooḅi ōoy ạloghom mebum obho odi aru mooḅi ōoy obho tapin ạni ni nạ mạmukpe odi. 
MAT.10.42	Iinon, kōoy kōoy olo ạnogho bọbon ạkopu iḅōkōom ạmuum monyiin obo bho akio bọ apu obho ibha nẹtuonom ạami obho, mebum obho odi nạtuonom ạami obho, tạkar nạ ni apin ạni mụkpe obhꞌodi.”
MAT.11.1	ẠJizos ạkpeteey mipa ạnogho miteledōm obhꞌodi ạḅele, podi ạḍua tesi opopo ạghi tạraama bho ituan obho nạtughumiom ạgba dōm obho.
MAT.11.2	Amen ạJon ozuughiom rụmuum obho ạrol totu ikoli obho ạmoghon moḍighi obho aKraist obho naḍighi obho, podi arōm ẹde iteledōm odi mọghi tạJizos, 
MAT.11.3	opuruan ekua, “Gbạ mạnogho ezōor, ạna obo bho ạJon ạgba aghōl mu natu obho bẹlee kezōor oḅōrō mọnon?” 
MAT.11.4	PạJizos ạbhagharana kua, “Imula mẹghi mẹgba mẹnogho mạJon mibha enyina nẹmoghon ẹmiin obho. 
MAT.11.5	Obo ikpom ariḍien obho nẹmiin mạar, arukula bho neteleey, obo bho nẹnweey mạrazegh ịpueghi riiḅi obho neḍumogh, obo bho ịḅaaghabh obho nẹmoghon mạar, noḅẹriōn iḍim tọbho bhꞌeedi, keḍio nọogba mọnuekpete ooḅi adōm obho nọnogho ruvekulom obho. 
MAT.11.6	Keḍio ạlisebh tẹtol ni ẹnogho mobo bho igonan io ạami obho.”
MAT.11.7	Amen ạnwuny adōm obho tạJon iḍionom ạman, pạJizos ạkpete milo igboloman nꞌạJon ạnogho megi arōoy obho aghōl kua, “Amen obho enyina ịghi tạJon mi tobꞌeekpu eḍum ọosaar obho, kenyina ịitua mọmiin ẹkaraan? Enyina ịghi ghạ mobhōgha ịigho bho ọpibha nạpibhoghom obho? 
MAT.11.8	Enyina ịkar ịghi ghạ mọmiin eeghe? Enyina ịghi ghạ mọmiin ōoy olo abura mạravelvet? Obo bho neburaay ghạ mibura pipa bho netughogh ghạ tarutu ạruulema. 
MAT.11.9	Ịgba mẹnogho ạami, enyina ịkar ịghi ghạ mọmiin eeghe? Ozil tẸnaan gạ? Ạkar agey nạ ni, mibha ạami nạgba ạnogho enyina bho, enyina ịmiin molo apu mozil. 
MAT.11.10	Odi ạJon pobo bho ẹegia bho ạgba bọ aghōl, ‘Nonon, ạami naarōm moteledōm ạmi moḍionom onuma. Odi taḍionom taghisigh moselemi ebōom obho ọnogho onuma.’ 
MAT.11.11	Agey, ạami nạgba ạnogho enyina, ạJon ozuughiom rụmuum obho apu kōoy kōoy olo nọomar utuḅeen tesuo ade bho. Keḍio oomo ipa ẹkona obo bho asōoriōm bọ apu mi tAde-Ọolema obhꞌạnyu obho apu zodi. 
MAT.11.12	Ạḍua taruḍuma tạJon ninii ạteeny siibha, Ade-Ọolema bhꞌạnyu obho naaḍigh togbōgh ọmiinom oḅe elebhir, molo obo bho nẹnogho mọmiinom obho ịva moḅum ni be ọseghe. 
MAT.11.13	Oomo arizil obho nꞌaraalōgh obho taMozis ịgba ghạ milo igboloman nꞌAde-Ọolema bho ninii ạteeny ruḍuma bho tạJon. 
MAT.11.14	Eru kạar olo idi tologhi enyina momōruōm adōm obho, ạJon pIlaija, obho nọogba moru odi obho. 
MAT.11.15	Erumolo enyina ịteeny raḅeri, ịmoghon.
MAT.11.16	“Ạami tạkar apin ẹkaraan siibha bho ạtuom mạnwuny ọobhe bhobho? Eedi idi kạnwuny ilo idi delede mi taḍighi. Onyiin ẹku temulughu ẹkiom monyiin ekōl kua, 
MAT.11.17	‘Ezōor uti miitia ipina ọnogho enyina, keḍio enyina ịgher io. Ezōor ụmoor sọor amaḍi ọnogho enyina, enyina ilegheey io.’ 
MAT.11.18	ẠJon aru ạrol mọkoony eḍian tebum iikpulughu, agin miim, kōoy kōoy aghōl kua, ‘Ọkarabh ẹmugh odi tẹmu odi.’ 
MAT.11.19	Ọony Oōy obho aru, nale nạpoghol, kōoy kōoy aghōl kua, ‘Ịmiin obꞌẹḍogh mẹḍogh, ọpoghoḍia rimiim, nꞌọbulol igunogh raasōgh nꞌiḍighi mịkarabh.’ Oomo ipa ẹkona, ibha olōghōm ạar tẸnaan neḍighi emutiom obho nẹgba emutiom mobho olōghōm ạar obhꞌodi aru magey olōghōm ạar.”
MAT.11.20	Keḍio ạJizos ạke mozuonom ọkpete ạraama bho odi naaḍighiiy mọkpo ịiḍaany obho, ebum obho arōoy obho deghiraan io tịkarabh eedi obho. 
MAT.11.21	“Itōnyōgh tẹtol ni ẹnogho zenyina arōoy ibhꞌaKorazin. Itōnyōgh tẹtol ni ẹnogho zenyina nạ arōoy ibhꞌaBetsaida. Ughōl ọkpo ịiḍaany obho nooḍighi tenyina bho kuḍighi taTaya nꞌaSaidon bọ, kōl eedi neeḍigh tịitu ekiraan tịkarabh eedi kọkanya amen. 
MAT.11.22	Ạami nạgba kua ạnogho enyina, taḍuma ịiruan obho, ilo Ẹnaan tạsuanaan ghụsan aḍien marōoy aTaya nꞌaSaidon tepu ni enyina. 
MAT.11.23	Enyina arōoy ibhꞌạKapaniom, enyina ịva ghạ mọbheebh osi tẸnaan gạ? Tonyuughi zenyina ọlogh tobꞌoonu obho ikunughi olo bho. Ughōl ọkpo ịiḍaany obho nooḍighi tenyina bho kuḍighi tạSodom bọ, kōl ạSodom odi nini kaadon. 
MAT.11.24	Ạami nạgba kua ạnogho enyina, taḍuma ịiruan obho, ilo Ẹnaan tạsuanaan ghụsan aḍien mạSodom tepu ni enyina.”
MAT.11.25	Tamen opopo, pạJizos ạkpete kua, “Ạda. Obạmọogh mạnyu obho nꞌade bho, ạmi nạsebh ni ạna magey tebum obho ạna naaḍeeriom mobo bho ilōghōm io mạar bho, mọkpo bho ạna ụḅoki milōghōm ạar arōoy obho nꞌibꞌịmiin ẹbhereer obho. 
MAT.11.26	Ạda, ẹzo bho nạ, ạna kụto moomo iibha bho tẹzo bho iḍigh bọ tologhi onuma bho nꞌẹzo ịitua bhꞌonuma.
MAT.11.27	“Ọde ạmi nạalogh tạvo ạmi kạar kạar. Tughuneen mỌde bho ḍio, bọbon ōoy olo alōghōm mỌony obho olo. Tughuneen mỌony obho ḍio, nꞌobo bho Ọony obho nạva mọgba odi omutiom ọnogho bho ḍio, bọbon ōoy olo alōghōm nạ mỌde bho olo.
MAT.11.28	“Itu tạmi, oomo enyina obo neḍike mibꞌaradōol obho, pạami ọnogho enyina mobhooghia. 
MAT.11.29	Itu mebhin igbōrō bhꞌạmi merōolōm dōol enyina, mẹtuugha ạami, penyina ọteeny obhooghia ebum obho ạami ụteeny alideny alōor nꞌosōoriōm alōor obho. 
MAT.11.30	Igbōrō bho ạami tạnogho enyina bho ạneghe magey; adōol obho ẹemor olo.”
MAT.12.1	Ipa iru itẹn, ibia ḍio pạJizos arele natẹn tookua ịbiakpa mi taḍuma obhooghia bho. Obo bho nẹtuonom odi obho ọkoony nesibhogh, peedi iḅuni mịbiakpa bho nele. 
MAT.12.2	Amen arōoy aFarisi obho ịmiin mipa bho peedi ịkpete kua ịnogho mạJizos, “Nonon, obo bho nẹtuonom ạna bho neesōor olōgh moḍighi ipa bho mi taḍuma obhooghia bho.” 
MAT.12.3	PạJizos ạbhagharana kua, “Enyina deghōl io ẹmiin mibha aDevid aḍighi tamen olo odi nꞌarōoy odi ọkoony nesibhogh? 
MAT.12.4	Odi ạghi aḍigh totu obho tẸnaan, keḍio odi nꞌarōoy odi ile mạbred obho ụtunom mạar ụnogho mẸnaan obho, toomo ibha olōgh odi molo eedi kele bho ẹkona. Arōoy iḅo miiḅua bho mobo ịteeny mịnyaam mole. 
MAT.12.5	Bẹlee kenyina deghōl io mi taraalōgh obho taMozis mobho oomo aḍuma obhooghia bho, iḅo miiḅua bho nesōor ghạ molōgh aḍuma obhooghia bho mi totu iikpulughu obho, keḍio debhum io eedi, iben? 
MAT.12.6	Kir ạar olo odi suo, ạami nạgba ạnogho enyina, olo ạla mạar apu ạni ni kua motu iikpulughu obho. 
MAT.12.7	Ẹegia bho ạkpete kua, ‘Oḍighi iiḅi ọsu ạghusan aḍien mobho ạami nagbẹel, ọtunoghom ọkpo mịnam io.’ Enyina ịkar ni elōghōm ẹmu ọnuekpete bhobho bọ, enyina kịgba ḍio mapum ẹnogho rōoy ilo ạar olo ịpiom ilo, 
MAT.12.8	ebum obho Ọony Oōy obho aru mObạmọogh aḍuma obhooghia bho.”
MAT.12.9	ẠJizos ạḍua tesi opopo podi ạghi tonyiin otu iikpulughu obhꞌeedi. 
MAT.12.10	Kir ōoy olo odi olo ạvo bho naamuugh. Kir ẹde arōoy ilo idi ạni ilo nẹva mạar obhin ọgbaam ạJizos, peedi ipuruan kua zodi, “Olōgh odi gạ mookō ōoy mi taḍuma obhooghia bho?” 
MAT.12.11	PạJizos ạbhagharana kua, “Ẹena onyiin enyina ameel aḍigh toonu mi taḍuma obhooghia bho, kenyina teḍighi ẹko? Enyina ịghi ḍio ebhune gạ? 
MAT.12.12	Keḍio ōoy ạla mạar apu ạni nị kua mẹena. Tebum iibha bẹleni, araalōgh obhꞌezira ẹnogho ezira mịikpo mọlogh ạvo ọnogho ōoy mi taḍuma obhooghia bho.” 
MAT.12.13	Podi ạkpete ạnogho mōoy obho aghōl kua, “Sele mạvo onuma.” Odi ōoy obho asele mạvo bho, pạvo bho aru ạneghe kẹzo bho opedi obho odi obho. 
MAT.12.14	Parōoy aFarisi obho ịḍua iḍikuan maruzue moghigh ạJizos.
MAT.12.15	Amen ạJizos ạmoghon mipa bho, podi ạḍua tesi obho ạghi tọnon esi, keḍio ọlogh arōoy ịtuonom odi, odi aakōoy nạ moomo obo bho nẹnweey rạzegh obho, 
MAT.12.16	aakiom eedi mọḅele ọgba odi ọnogho ịnon arōoy, 
MAT.12.17	moḍighi obhulughiom tibha Ẹnaan abhin tọnu tẠizaya ozil obho ạkpete aghōl,
MAT.12.17	“Odi Ọony-otu ạmi obho ạami nạason ụseghe bho,
MAT.12.17	obho ạami utulan, aḍigh nạ tologhi ạmi magey obho.
MAT.12.18	Ạami tạlogh ẹmugh ạmi mi todi,
MAT.12.18	odi ạgba amutiom mịiruan ạmi ạnogho moomo arōoy.
MAT.12.19	Odi ọghanan io rōoy, ọva ḍio rạakpe, omulughu ḍio taraabōom obho.
MAT.12.20	Odi oḅun io amuton mọpoki obho naaḅunaagh kạrolom obho,
MAT.12.20	bolobolo aḍime ạman mọtodi obho naamōr ḍụre ḍụre ḍụre bho.
MAT.12.20	Odi tạkparami ni mạvo odi ninii agey obho epuom ḍien,
MAT.12.21	oomo arōoy eḍuom odi mologhi.”
MAT.12.22	Pẹtede arōoy ibhin iruom mạJizos mōoy ikpom ariḍien olo otue nạ ḍio mọkpete ạar, ebum obho ọkarabh ẹmugh odi tẹmu odi obho. PạJizos aakō mōoy obho molo odi nạmiin ạkpete mạar. 
MAT.12.23	Poomo ọlogh arōoy obho iimōogh, ịkpete kua, “Odi ọony obho taDevid io gạ?” 
MAT.12.24	Amen arōoy aFarisi obho ịmoghon pịkpete kua, “Odi napirighanogh mịkarabh ạruumugh ebum obho ọola eedi ạnogho zodi mịnyaam obho.” 
MAT.12.25	ẠJizos naalōghōm mibha eedi nẹetua bho, podi ạkpete kua ạnogho eedi, “Bọbon onyiin ebhugh olo ịḍianogh rụuku onyiin naḅe monyiin orue ḍio aḍum abia. Ẹma bolobolo otu olo ịḍianogh rụuku onyiin naḅe monyiin tapẹ ni. 
MAT.12.26	Tebum iibha bẹleni, eru kạar olo onyiin ẹku mi tade-ọolema taSetan naḅe mọnon, pu nemōrō ekōl made-ọolema bhꞌodi nạaveleghian ẹḍianogh rụuku, molo natu nạ mobhẹ siibha. 
MAT.12.27	Enyina nekōl mạami napirighanogh mịkarabh ạruumugh mebum obho ọola ịkarabh ạruumugh obho ạnogho ạami mịikpo. Eru kua, kokōr ōoy ạnogho ạni mịikpo mobo bho nẹtuonom enyina bho mobhirighan eedi? Obo bho nẹtuonom enyina bho nẹegba emutiom mobho enyina neekōrōnuan. 
MAT.12.28	Ẹmugh tẸnaan obo bho ạnogho ạami mịnyaam mobhirighanogh ịkarabh ạruumugh obho. Iibha bho nẹgba emutiom mobho Ade-Ọolema bho tẸnaan naaru ạteenyom enyina.
MAT.12.29	“Bọbon ōoy olo tatue aḅom aḍigh totu ōoy olo ạghua magey ạḅirogh mọkpo odi tughuneen molo odi abhira abhum ạbhaḍi mōoy obho ḍio olo. Odi naabhum ạpaḍi, podi orue oḅẹer otu obhꞌodi.
MAT.12.30	“Kōoy kōoy olo oḍigh io nꞌạami, odi nꞌạami obo ạruruan. Kōoy kōoy olo ọḅar io ạami aakōbhōghi rạana bho nạazarami ni. 
MAT.12.31	Tebum iibha bẹleni, ạami nạgba kua ạnogho enyina, tọḅelemaan ni rōoy kịkarabh kịkarabh ilo eedi iḍighi bolobolo ịkpete, keḍio kōoy kōoy olo ạkpete mịkarabh aḍighanaan mẸmugh Iigbia bho ọḅelemaan olo. 
MAT.12.32	Kōoy kōoy olo ạkpete mịkarabh aḍighanaan mỌony Oōy obho totue ni ọḅelemaan, keḍio obo bho ạkpete aḍighanaan mẸmugh Iigbia bho, ọḅelemaan olo, esiibha nꞌoomo amen.”
MAT.12.33	“Oorẹeny mọloki iiḅi itu, tạmaar ni amute ạtol dumaduma. Oorẹeny mosi otẹn ẹkpagh, odi tạloki nạ mịbhuagh itu. Nolōghōm ghạ moḍigh oorẹeny obho mi toḍigh itu obho odi ạloki obho. 
MAT.12.34	Sọo, ịikpolodu! Ẹkaraan taḍighi kiiḅi ọkpo emute tọnu enyina iru mịkarabh arōoy? Ịmiin, ọnu obho nạkpeteey ghạ mibha imuzō tekpom obho. 
MAT.12.35	Ooḅi ōoy tapin tẹela iiḅi ọkpo bho idi tekpom odi obho podi oḍighiom iiḅi ọkpo amutiom, ọkarabh ōoy tamutiom mịkarabh ọkpo.
MAT.12.36	“Ạami nạgba kua ạnogho enyina, taḍuma ịiruan obho kōoy kōoy tạmaranuan ni mẸnaan ạgba mọnuekpete ạreḍeghe ole-ọnu ilo imute tọnu odi. 
MAT.12.37	Topin ibha imute tọnu onuma bho ọtu mịiruan obho ọnogho ạna, eru kạar olo ạna tapin akẹel bolobolo apum.”
MAT.12.38	Pẹde arōoy ịtughumiom araalōgh obho nꞌẹde arōoy aFarisi obho ịkpete kua imutiom, “Obo ịtughumiom, ezōor nọva mọmiin ọkpo ịiḍaany ilo ạna taḍighi.” 
MAT.12.39	PạJizos amulumian kua, “Sọo, pẹzo arōoy ọoke bhobho iḅẹebh isi, ilōghōm io nạ mẸnaan. Enyina negbẹel molo ạami kaḍighi mọkpo ịiḍaany. Ọnon olo enyina tẹmiin olo, tughuneen ibha taJona ozil obho ḍio. 
MAT.12.40	Onyiin ẹzo bho aJona ạrol ịraar aḍuma mi tọbaraka obꞌena bho, pẹzo Ọony Oōy obho tạtol nạ mịraar aḍuma mi tologhi ade bho. 
MAT.12.41	Taḍuma ịiruan obho, arōoy aNineve tẹmara ni ẹgbaaghian enyina, ebum obho eedi ighiraan ni tịkarabh eedi men obho eedi ịmoghon ịigbaay obho aJona ạgba bho, keḍio tesuo ạami nạgba ạnogho enyina, kir olo apu maJona. 
MAT.12.42	Taḍuma ịiruan obho, ạni obho ạda bọ maruubhugh Arebia bho taḅetunu ni ạmaranuan ạgbaaghian enyina, ebum obho odi ạḍua tegbeeny esi aru mọmoghon ịtughumiom olōghōm ạar tạSolomon obho. Keḍio tesuo, ạami nạgba ạnogho enyina, kir olo apu mạSolomon.”
MAT.12.43	“Kamen kamen olo ọkarabh ẹmugh amute tẹmu ōoy, odi nateleey ghạ tariisi olo ạmuum ilo, ạva mesi oḍigh obhooghia. Erumolo odi otue ḍio mọmiin esi obhooghia, 
MAT.12.44	podi ọkpete ekua ọnogho alōor odi, ‘Ạami tamula ni ạki tugbaany amarugh ạmi.’ Odi amula aru kạmiin mobho otu obho odi mozōol, nọomaar uḅẹer uukōbhōghi useeri, 
MAT.12.45	podi oghiil omula ọghi obhin ịnon oḍual ịkarabh ạruumugh ilo iḅẹebh ipu zodi oru ọloghom, molo aghuḍum ōoy obho taḅẹebh ni apu mịḅel. Pẹzo temutenaan marōoy ọoke bhobho.”
MAT.12.46	ẠJizos odi nini nạḍeghe men oniin nꞌaburumōr odi iru, ịmara tetẹrẹ bho nepuruan mọḍeghe ạreḍeghe ọnogho odi. 
MAT.12.47	Ponyiin ōoy ạkpete kua ạnogho odi, “Nonon, oniin nꞌaburumōr onuma idi tetẹrẹ bho nẹva mọḍeghe ạreḍeghe ọnogho onuma.” 
MAT.12.48	PạJizos ạbhagharana kua, “Okōr ōoy oniin ạmi? Ikōr arōoy aburumōr ạmi?” 
MAT.12.49	Keḍio odi aghiraan ạsughughuun mobo bho nẹtuonom odi obho ạkpete kua, “Nonon, iibha poniin nꞌaburumōr ạmi. 
MAT.12.50	Obo bho aḍighi bọ mibha iḍigh tologhi Ọde ạmi obho odi tạnyu obho, pumōr nꞌụmarani nꞌoniin ạmi.”
MAT.13.1	Tonyiin odi aḍuma bho ạJizos ạḍua totu obho podi atẹn ạghi tọtu ọbhiiny obho, ạrol delede ạke mọtughumiom. 
MAT.13.2	Ọlogh arōoy obho ikō zodi obho ipu ni molo odi aḍigh toghuugh ạrol delede, arōoy obho ịrol tegbolom. 
MAT.13.3	Odi abhin sidōgh ạgbaam ọlogh ọkpo ạnogho eedi. Onyiin obho odi ạgba kua,
MAT.13.3	“Onyiin amen keḍio onyiin ōoy ạghi moḅẹbh iḅẹbh. 
MAT.13.4	Odi aadu ni mikpo bho mi toḍighi obho, molo ẹtede imeleghu tebōom, ịnun iru ikpologh ile. 
MAT.13.5	Ẹde imeleghu tọbharakpar ade olo ịbam ọomi be mobho idi. Ibia ḍio pikpo bho ịke mosi. Ebum obho eḅum ọomi obho ịbugh io obho, 
MAT.13.6	amen aghōzōgh obho amute pạnuemi mikpo bho nẹekpur netu obho, ebum obho ịika bho ịteeny io mesi ọmaar oḍigh ọghi obho, molo eedi ịnyurughan ịikaraghan ịbhozu. 
MAT.13.7	Ẹde imeleghu tiiḅulom, ilo isi iru igimogh eedi. 
MAT.13.8	Keḍio ẹde imeleghu tooḅi ade, isi iru ịloki. Ẹtede ịzal ạraala nꞌaḍisibh itu, ẹde erubal nꞌaḍisibh itu, ịnon aḍisibh ḍiōbh itu. 
MAT.13.9	Obo ạteeny raḅeri mọmoghon ạmaar ạmoghon.”
MAT.13.10	Odi ạḍeghe ạḅele, pobo bho nẹtuonom odi obho iru ipuruan kua zodi, “Ebum eeghe kạna abhin sidōgh nạḍeghe ạnogho eedi?” 
MAT.13.11	PạJizos ạbhagharana kua, “Nọonogho enyina mịikpo molōghōm ẹmu ọkpo ẹḅokia ibhꞌAde-Ọolema bhꞌạnyu obho, ụnogho ạni ḍio eedi. 
MAT.13.12	Ebum obho obo bho aḍigh ạteeny mạar obho tomina ni ọnogho zodi ọḅaram, molo odi ạteeny apuom ịḅel obho. Keḍio ōoy obho ạar olo ạteeny olo bho, tịbam obho odi ạteeny obho ẹkona tọḅoor ni odi. 
MAT.13.13	Ạar obho aḍighi bọ kạami nadōgh sidōgh ạnogho eedi obho, ebum iibha eedi arōoy ilo neenon keḍio ịmiin io, eedi nẹmoghon keḍio ịmoghonyan io, araḅeri eedi ilo suo. 
MAT.13.14	Molo oḍighi omuzeni tạghiiny obho Ạizaya ozil obho ạmiin obho. Odi ạkpete kua,
MAT.13.14	‘Enyina tẹtol mọmoghon mọmoghon keḍio enyina ịmoghonyan io,
MAT.13.14	tẹtol moonon moonon
MAT.13.14	keḍio enyina ịmiin io,
MAT.13.15	ebum obho ịitua arōoy bhibha izuum ni ipu,
MAT.13.15	araḅeri obhꞌeedi ịimor ipu mọmoghon ạar,
MAT.13.15	ariḍien eedi iru mikpom.
MAT.13.15	Ekua ḍio bọ pariḍien eedi kịmiin,
MAT.13.15	araḅeri eedi ẹmoghon,
MAT.13.15	ịitua eedi ẹmoghonyan,
MAT.13.15	molo eedi keghiraan keru tạmi
MAT.13.15	molo ạami kaakō zeedi,
MAT.13.15	pẹzo Ẹnaan ạkpete.’
MAT.13.16	“Enyina ni dụgh, ibo, ebum obho ariḍien enyina nẹmiin, araḅeri enyina nẹmoghon obho. 
MAT.13.17	Ilōghōm kua mobho ọlogh arizil nꞌọlogh arōoy tẸnaan ịva magey mọmiin ạni ibha enyina nẹmiin obho, keḍio irue ḍio, nꞌọmoghon ibha enyina nẹmoghon obho, keḍio ịkpo.
MAT.13.18	“Ịmoghon siibha mẹmu asidōgh oḅẹbh miḅẹbh obho. 
MAT.13.19	Obo bho ịmoghon bọ mọnuekpete adōm Ade-Ọolema bhꞌạnyu obho, keḍio ịmoghonyan io bho, idi kikpo bho imeleghu bọ tebōom obho. Eru obho aru pạḅoorogh eedi mibha nooḅẹbh teedi obho. 
MAT.13.20	Ikpo bho imeleghu tade ọbharakpar obho parōoy ilo ibhinon dōm obho nꞌọḅaal ologhi mi tamen obho eedi ịmoghon obho. 
MAT.13.21	Keḍio ibha eedi ịmoghon obho iḍigh io esi tekpom obhꞌeedi molo ịtolan io eedi ebia molo, tamen olo ịiḅaghami bolobolo ọmiinom iru tebum adōm obho eedi ịmoghon obho, peedi ịkporion rạvo eedi tonyiin amen obho. 
MAT.13.22	Ikpo bho imeleghu tiiḅulom obho parōoy ilo ịmoghon dōm obho, keḍio ịiḅaghami aghuḍum obhobho nꞌẹḍogh ẹela ikpoki ịkom igimogh dōm obho, molo bọbon itu ilo eedi ịloki ilo. 
MAT.13.23	Keḍio ikpo bho uḅẹbh tooḅi ade parōoy ilo ịmoghon dōm obho ịmoghonyan nạ, ịloki mikpo, ẹde ilo tegbẹbh ni mịzal ạraala nꞌaḍisibh, ịnon erubal nꞌaḍisibh, imina ẹde aḍisibh ḍiōbh.”
MAT.13.24	Keḍio ạJizos amina adōgh ọnon asidōgh ạnogho eedi aghōl kua, “Ade-Ọolema bhꞌạnyu obho odi kōoy olo ạghi toḍighi odi aḅẹbh migey ịlel. 
MAT.13.25	Aḍio aghul, tamen olo oomo arōoy neeḍiku ịman, pobo ọlogh aḍien odi ạghi aḅẹbh mịkpuuny eḍum ạguonom nꞌịlel obho, atẹn ạḍua. 
MAT.13.26	Amen eedi isiiy, neḅom pịkpuuny eḍum obho imutiom lōor. 
MAT.13.27	Pạrubana odi ōoy obho iru todi ịkpete kua, ‘Uvotu, iiḅi eḍian io gạ mibha ạna uḅẹbh toḍighi obhꞌonuma, kịkarabh obho ịḍua teḍighen eru?’ 
MAT.13.28	Podi ạbhagharana kua, ‘Obo ọlogh aḍien ạmi aḍighi mipa bho.’ Pạrubana bho ipuruan kua zodi, ‘Ezōor ọghi orubhi mịkarabh obho?’ 
MAT.13.29	Podi ạbhagharana kua, ‘Eenyi, enyina ẹghi morubhi ịkarabh obho, penyina ọḅaraghiom nꞌiiḅi obho. 
MAT.13.30	Ịḅele oomꞌeedi esi eru eḅōrō ninii ạteeny maḍuma iiḅua bho, keḍio ạami tạgba ạnogho mobo bho tẹbu miiḅua bho eedi ebhira erubhi mịkarabh obho ẹghoroghi zeedi tarabol morōbh ọlogh tạnyan, keḍio eedi teekōbhōghi miiḅi obho ẹki ezu totu.’ ”
MAT.13.31	Keḍio ạJizos amina adōgh ọnon asidōgh ạnogho eedi aghōl kua, “Ade-Ọolema bhꞌạnyu obho odi kekpo oorẹeny olo odi kamiim ekẹr olo ōoy ạseghe aḅẹbh toḍighi odi. 
MAT.13.32	Odi akio apu mikpo ịnon iirẹeny, keḍio amen odi asi ạbugh, odi apu koorẹeny koorẹeny, aru agbẹbh moorẹeny molo ịnun iru iḅōghi rutu mi tịgha bhꞌodi.”
MAT.13.33	Keḍio ạJizos amina adōgh mọnon asidōgh aghōl kua, “Ade-Ọolema bhꞌạnyu obho odi kạar obho noḍighiom ghạ mạbred obho, obho ughōl bọ ayist obho. Onyiin ạni-ebhōbh ạseghe ạguonom ịraar ẹḅa ạfalawa molo ịrol suo iḍighi molo oomꞌeedi iibhuugh.”
MAT.13.34	ẠJizos adōgh sidōgh ạgba moomo ọkpo bhibha ạnogho meḅir arōoy obho. Odi ọḅele ḍio nọḅele modōgh asidōgh ọnogho eedi. 
MAT.13.35	Odi aḍighi kua moḍighi obhulughiom tibha ozil obho ạkpete aghōl,
MAT.13.35	“Ạami tapin sidōgh ạḍeghiom ạnogho eedi,
MAT.13.35	ạgba mọkpo ilo ulōghōm io kọḅel amen
MAT.13.35	obho ụlem bọ mẹmar-arōoy obho.”
MAT.13.36	Ipa iru itẹn pạJizos ạḅele mobꞌọlogh arōoy obho aḍigh totu. Piteledōm obhꞌodi iru todi ịkpete kua, “Gbạ mẹmu asidōgh ịkpuuny eḍum obho uḅẹbh toḍighi obho.” 
MAT.13.37	PạJizos ạbhagharana kua, “Oōy obho aḅẹbh bọ magey ịlel obho, pỌony Oōy obho. 
MAT.13.38	Eḍum oḍighi obho pẹmar-arōoy obho. Iiḅi eḍian obho parōoy obho iru milꞌAde-Ọolema bhꞌạnyu obho. Ịkarabh obho parōoy ibha iru milꞌeru obho. 
MAT.13.39	Obo ọlogh aḍien obho aḅẹbh mịkpuuny eḍum obho paSetan. Aḍuma iiḅua bho paḍuma ikunughi obho, keḍio obo bho teḅu meḍian obho pitelema bho. 
MAT.13.40	Ẹzo bho uukōbhōghi mịkarabh eḍian obho ụsu nyạn obho, pẹzo tẹtol nạ mi taḍuma ikunughi obho. 
MAT.13.41	Ọony Oōy obho tatōm mitelema odi etu eedi eekōbhōghi emutiom tAde-Ọolema bhꞌodi moomo obo bho iḍighi molo arōoy keḍighiiy mịkarabh obho, nꞌoomo ịnon arōoy iḍighi mịkarabh obho, 
MAT.13.42	etōḅōḍi eedi ẹlogh tobꞌegi ạnyan obho. Tepa pesi eedi tẹtol eleghe ịkiirogh rạlaay. 
MAT.13.43	Keḍio arōoy tẸnaan tẹke mọmua kaghōzōgh obho mi tAde-Ọolema bhꞌỌde bhꞌeedi. Obo bho ịteeny raḅeri mọmoghon obho ẹmaar ẹmoghon.
MAT.13.44	“Ade-Ọolema bhꞌạnyu obho odi kịga ilo ụḅoki toḍighi, keḍio ōoy ạghi ạva ạmiin, podi amina akpereghi aseeri. Ologhi odi ạḅaal magey molo odi ạghi aḅool kạar kạar olo odi ạteeny amula ạghi aghō de bho.
MAT.13.45	“Ade-Ọolema bhꞌạnyu obho odi nạ kōoy olo nạva mịdamini moghō. 
MAT.13.46	Amen odi ạmiin monyiin olo ạneghe magey podi ạghi aḅool kạar kạar olo odi ạteeny ạghi aghō mịdamini obho.
MAT.13.47	“Ade-Ọolema bhꞌạnyu obho odi nạ kọzuguru olo uzu tọbhiiny olo oḍigh kẹrekere ina iḍiku. 
MAT.13.48	Amen ina bho iḍiku igbẹbh, pịze mina bho oḍur obhune tegbolom, ọrol delede ọson iiḅi obho ọloki tạrukpaagh eedi ozu ibha ịneghe ḍio bho orōbh. 
MAT.13.49	Pẹzo tẹtol taḍuma ikunughi obho, itelema bho tẸnaan tetu ni eekōbhōghi mịkarabh arōoy obho ẹseghe tiiḅi obho, 
MAT.13.50	etōbh eedi ẹlogh tobꞌegi ạnyan obho. Tepa pesi eedi telegheey ẹkiirogh rạlaay.”
MAT.13.51	Ikunughi obho pạJizos apuruan kua zeedi, “Enyina ẹmoghonyan miibha bho?” Peedi imōrō mu, “Ii.” 
MAT.13.52	Podi ạkpete kua, “Iibha nemōrō ekōl kua mu kōoy kōoy obo ịtughumiom araalōgh obho olo aru moteledōm mi tAde-Ọolema bhꞌạnyu obho, odi odi kuvotu olo ạseghe mimoom nꞌigbaany ọkpo amutiom totu obhꞌodi.”
MAT.13.53	ẠJizos akunughiom modōgh asidōgh obho ọnogho eedi podi ạḍua tesi obho odi ạrol obho, 
MAT.13.54	amula ạghi tẹma odi. Podi ạghi ạtughumiom totu iikpulughu obhꞌeedi, molo obo bho ịmoghon ani obho iimōogh ni, keḍio ịkpete kua, “Odi kạteeny teḍighen moḍigh olōghōm ạar obhobho, nꞌịnyaam oḍighi ọkpo ibꞌaruugu obho? 
MAT.13.55	Odi ọony tọkasi mọkasi obho ḍio gạ? AMeri oniin odi ḍio gạ? AJems nꞌaJosef nꞌạSaimon nꞌaJudas aburumōr odi ḍio gạ? 
MAT.13.56	Oomo ạburumarani odi ḍio gạ mibha idi suo bho? Odi kạteeny teḍighen moomꞌiibha bho?” 
MAT.13.57	Tebum iibha bẹleni, peedi igin odi. PạJizos ạkpete kua ạnogho eedi, “Ozil tẸnaan aḍigh eghuan magey mi toomo ariisi, tughuneen tẹma nꞌeghun otu odi be ḍio.” 
MAT.13.58	Odi oḍighi ḍio magey mịkanya ọkpo ibꞌaruugu tebum obho eedi ịteeny io mologhi omōruōm obho.
MAT.14.1	Tamen opopo pamen ạHerod ọolema aGalili ạmoghon milo igboloman nꞌạJizos, 
MAT.14.2	ạgba ạnogho rōoy oḍighi odi aghōl kua, “Odi ạJon ozuughiom rụmuum obho mobho nạakar amula tọbho bho. Pạar obho odi ạteeny nạ mịnyaam ilo ileeny kua moḍighi ibꞌọkpo ilo ịbugh mẹzo bho.”
MAT.14.3	Odi ạHerod nạanogho mịikpo ọki oḅol mạJon ọloghom ikoli. Odi aḍighi miibha bho mebum ạHerodias, ạni taFilip umōr odi. 
MAT.14.4	Odi ạJon ozuughiom rụmuum obho ạkpete ghạ kua ạnogho zodi ạHerod, “Ịneghe ḍio molo ạna kabhin mạni tumōr onuma.” 
MAT.14.5	PạHerod ạrol ạva moghigh odi, keḍio tebum arōoy aJu obho odi one ḍio, ebum obho eedi ịseghe mạJon iseeri kozil tẸnaan obho.
MAT.14.6	Tonyiin aḍuma olo ạHerod nale mẹzaal mọotua aḍuma bho ụmar odi obho pọnyani tạHerodias aru ạgher ạnogho mẹku obhꞌeedi. Eḍigh tologhi tạHerod 
MAT.14.7	molo odi ạnogho mọnyani obho moguan obhobho, aghiran ịzo aghōl kua, “Kạar kạar olo ạna ugbẹel ạami, pạami ọnogho onuma.” 
MAT.14.8	Tẹzo bho oniin odi ạkpete ạnogho odi obho, podi ạghi ạkpete kua, “Nọgho ạami mẹmu tạJon ozuughiom rụmuum obho mi tologhi ẹkpepere.” 
MAT.14.9	Ọolema bho, ologhi obho ọneghe ḍio, keḍio tebum obho odi naaguan moguan obho mi taghisigh obo bho odi abheleghi tẹzaal obho, podi ạnogho mịikpo molo koḍighi kọnogho mọnyani obho tibha odi agbẹel obho. 
MAT.14.10	Tipa bẹleni podi arōm ụghi usōbh ẹmu tạJon mi totu ikoli obho, 
MAT.14.11	ịlogh nạ tẹkpepere iru ịnogho mọnyani obho, odi abhin ạghiom moniin odi. 
MAT.14.12	Keḍio iteledōm odi ạJon ịghi ibhin moḍim obhꞌodi ịghi iḍi, ịghi nạ ịgba ịnogho mạJizos.
MAT.14.13	Amen ạJizos ạmoghon mọbho bho tạJon, podi aḍigh toghuugh ạḍua tesi opopo ạghi tesi olo adeny, odi nꞌalōor odi be. Parōoy obho ịmoghon, ịḅeleey rạama eedi ịḅol tavel ịghi todi. 
MAT.14.14	ẠJizos abhun toghuugh obho, ạmiin mobꞌọlogh arōoy obho, pạghusan eedi isibh odi, odi aru aakōoy rōoy eedi ibha nẹnweey obho.
MAT.14.15	Udule aḍuma popo, piteledōm odi iru todi ịkpete kua, “Esiibha aḍio naalegheri nakpereghi, keḍio esi obhobho esi olo ịnon arōoy ilo. Kpẹte mạnogho rōoy obho eedi ẹghi tạraama bho ẹva meḍian eghō ele.” 
MAT.14.16	PạJizos ạbhagharana kua, “Ịgbaan io molo eedi kẹḍua; enyina ịnogho zeedi meḍian eedi ele.” 
MAT.14.17	Peedi ịbhagharana kua, “Oomo ibha ezōor ụteeny suo pōogh eḅol ạbred nꞌịzal ina.” 
MAT.14.18	PạJizos ạkpete kua, “Ipin eruom ạami.” 
MAT.14.19	Keḍio odi aru ạkpete ạnogho rōoy obho mọrologhu adelede mi tịigho bho, keḍio odi ạseghe mōogh eḅol ạbred obho nꞌịzal ina bho, aanon tạnyu obho ạnogho lịsebh mẸnaan, aḅigi ạnogho miteledōm obho, eedi iru ịnoghooy rōoy obho mole. 
MAT.14.20	Kōoy kōoy ạmaar ni ale ọbaraka amute. Iteledōm obho iikōbhōghi mibha isughō bho; aḍiōbh nꞌịzal ạrukpaagh mobho eedi ịteeny. 
MAT.14.21	Ọnu arōoy obho ile meḍian obho, utughuneen mạraani nꞌịbam ạnwuny tegbẹbh ni maḍiōbh nꞌịzal nꞌạmaḍian ọonir arōoy.
MAT.14.22	PạJizos ạkpete ạnogho miteledōm obhꞌodi moḍigh oghuugh obho ọghi ghạ tẹḅeenyom obꞌegha bho, odi ạrol tạman naḍighi ghạ molo arōoy obho kegheleghu. 
MAT.14.23	Arōoy obho igheleghu ịman podi ạsiin tạnyu eegum nꞌalōor odi be mookpulughu. Ạteeny mudule, odi be odi nini tepa. 
MAT.14.24	Tamen opopo oghuugh obho odi togbo egha bho, opōkō ạmuum obho nabōrōghōm, ebum obho ọpibha bho nạpibhom eedi obho. 
MAT.14.25	Obꞌẹtughuḅaal tamen olo ạsokiey odi teesoḍia ịraar nꞌodiin, pạJizos arele tạnyu ạmuum obho aru teedi. 
MAT.14.26	Amen iteledōm obho ịmiin odi natele tạnyu ạmuum obho, paruugu isibh eedi, keḍio eedi ịkpete kua, “Oḍim,” paruugu obho ilegheri ilegheri. 
MAT.14.27	PạJizos akẹm ạkpete ạnogho eedi aghōl kua, “Ịpam ologhi enyina, ạami, ighiil ghạ ruugu.”
MAT.14.28	PaPita akẹm ạkpete kua, “Obumọogh, eru kạar olo ạkar aru zịna, puḍighi ạami utele ạni tạnyu ạmuum obho utu tonuma.” 
MAT.14.29	PạJizos ạbhagharana kua, “Tue.” PaPita asōor tạnyu ạmuum obho ạke natele nạki tạJizos. 
MAT.14.30	Amen odi aghiraan aanon mopōkō ạmuum obho, paruugu ịke mosibh odi, odi ạke nạ moḍiin. Keḍio amulughu aghōl kua, “Pẹl ạami, Obumọogh.” 
MAT.14.31	Tonyiin amen obho pạJizos asele mạvo odi ạbham odi, ạkpete kua, “Pẹzo ologhi omōruōm onuma akio. Ebum eeghe kạna aru ạteeny ịzal ologhi?” 
MAT.14.32	Amen ịzal eedi iḍigh toghuugh obho pọpibha bho asōbhẹ. 
MAT.14.33	Piteledōm obho idi toghuugh obho igbuluman iikpulughu mạJizos, keḍio ịkpete kua, “Tạkar agey obho, ạna Ọony tẸnaan.”
MAT.14.34	Eedi ịḅeeny megha bho peedi ibhun tade arōoy ạGenesaret. 
MAT.14.35	Tesi opopo parōoy obho ịlogh mạJizos melẹgh. Peedi irōmōgh rōoy mọgba kobhinogh mobo bho nẹnweey toomo ebhugh obho keru tạJizos. 
MAT.14.36	Eedi iisen odi molo obo bho nẹnwe bho kekulaan mọdu ukpe bhꞌodi. Kōoy kōoy olo akulaan paḍum.
MAT.15.1	Pẹde arōoy aFarisi obho nꞌobo ịtughumiom araalōgh obho ịḍua taJerusạlẹm iru tạJizos ipuruan kua zodi, 
MAT.15.2	“Ebum eeghe kiteledōm onuma nepẹl ọnu ịtughumiom igbaany ạburude bhꞌezira? Eedi iitōla ghạ ḍio rạvo eedi mi tẹzo bho ụtughumiom obho kegbi mole eḍian.” 
MAT.15.3	PạJizos ạbhagharana kua, “Ebum eeghe kenyina ẹkona nepẹl ọnu ịtughumiom araalōgh obho tẸnaan nẹtuonom ịtughumiom ibhꞌenyina? 
MAT.15.4	Ẹnaan ạkpete kua, ‘Ikiilaan mọde nꞌoniin enyina,’ keḍio ‘Obo bho ạsua mọde bolobolo oniin odi olo oghigh.’ 
MAT.15.5	Keḍio enyina neenwe nẹtughumiom merumolo ōoy ạteeny mạar mọbhelom ọde bolobolo oniin odi, kodi ạkpete aghōl, ‘Iibha ilo tẸnaan,’ 
MAT.15.6	podi okiilaan mu mọde odi. Pẹzo enyina neenon etughuneen ḍien moghōrōkō bho tẸnaan ẹtuonom mịtughumiom ibhꞌenyina. 
MAT.15.7	Sọo obo ilōghōma lōor nelōghōm ghạ milꞌịnon, ạghiiny obho Ạizaya ạmiinom enyina ịkar ni eezuan. Odi ạkpete kua,
MAT.15.8	‘Pẹzo Ẹnaan ạkpete, arōoy bhibha ibhin ọnuekpete be neebhughumi ạami,
MAT.15.8	iloghi obhꞌeedi egbeenyan magey mi tạmi.
MAT.15.9	Iikpulughu obho eedi neekpulughu ạami obho, ạar oḍighiom olo,
MAT.15.9	ebum obho eedi nẹtughumiom maraalōgh arōoy kilo eedi araalōgh obho iru maraalōgh ilo Ẹnaan ạlokiiy.’ ”
MAT.15.10	Keḍio ạJizos abheleghi mobꞌọlogh arōoy obho iru todi keḍio odi ạkpete kua ạnogho eedi, “Ịde raḅeri enyina mẹmaar ẹmoghonyan. 
MAT.15.11	Ibha neḍigh tọnu ōoy obho ḍio mibha neḍighi mōoy moru ọkarabh ōoy, ibha ịḍua tọnu odi nemuteghu obho.”
MAT.15.12	Odi ạkpete ạḅele, piteledōm obho iru todi ịkpete kua ịnogho odi, “Ạna alōghōm aghōl iloghi arōoy aFarisi obho neḅẹebh tibha ạna ụkpete bho?” 
MAT.15.13	PạJizos ạbhagharana kua, “Koorẹeny koorẹeny olo Ọde ạmi obho odi tạnyu obho oḅẹbh io, totubh ni otōbh. 
MAT.15.14	Iínon ghạ zeedi. Eedi arōoy ikpom ariḍien ilo ikpo mịnon netenom taghisigh, keḍio kamen kamen olo ōoy ikpom ariḍien nateliom mọnon, ịzal eedi tesuman ni emeleghu toonu.” 
MAT.15.15	PaPita ạkpete kua amutiom, “Gbạ mẹmu asidōgh obhobho mạnogho ezōor” 
MAT.15.16	PạJizos ạkpete kua, “Olōghōm ạar obhꞌenyina idi nini nạ kibha ipedi obho. 
MAT.15.17	Senyina ịmoghonyan io? Kạar kạar olo aḍigh tọnu ōoy nạki ghạ asi tobꞌọla, ạḅol amute talōor ōoy obho. 
MAT.15.18	Keḍio ibha ịḍua tọnu obho imute bho ịḍua tekpom odi keru. Ipa pibha neḍighi ghạ mōoy atu mọkarabh. 
MAT.15.19	Ịkarabh ịitua nẹḍua ghạ tekpom obho ku netu moḍighi odi kaghigh mōoy, nꞌole ẹma, nꞌoḍighi ịnon ịkarabh ọkpo ạraani nꞌilobhir, nꞌomiigh aviigh, nꞌọgba iben, nꞌọgba ịnon ọpue. 
MAT.15.20	Iibha pibha neḍighi ghạ mōoy moru ọkarabh. Ole eḍian molo uutōla ḍio rạvo kẹzo bho eedi nẹkpete bho, iḍighi ḍio mōoy aru mọkarabh.”
MAT.15.21	ẠJizos ạḍua tesi opopo, podi ạghi tebhugh olo atuan rạama bhꞌaTaya nꞌaSaidon. 
MAT.15.22	Ponyiin ạni olꞌaKenan olo natugh tebhugh obho aru todi amulughu ạkpete kua, “Oōy, Ọony taDevid, sụanaan ạmi ghụsan. Ọkarabh ẹmugh nạaḅaghami mọnyani ạmi molo naaghigh odi kaseeri.” 
MAT.15.23	Keḍio ạJizos ọsir io mọghor ạnogho odi. Pobo bho nẹtuonom odi obho ịkpete kua ịnogho odi, “Kpẹte mạnogho mạni obho odi ạḍua. Odi nạtuonom ezira namulughu moḍigh kẹrekere imulughu.” 
MAT.15.24	PạJizos ạbhagharana kua, “Urōm ạami oru tarōoy Izirẹl ibha neebhẹ kạraana bho be.” 
MAT.15.25	Tamen opopo pạni obho aru agbuluman taghisigh odi ạkpete kua, “Oōy, lọgh ạvo mạnogho ạami.” 
MAT.15.26	PạJizos ạbhagharana kua, “Ịneghe ḍio mozu eḍian ạnwuny obho ọnogho asighōghō.” 
MAT.15.27	Pạni obho ạbhagharana kua, “Oōy, agey, keḍio asighōghō bho ẹkona, su nele ghạ nị nạ meḍian uvotu obho, ibha isughō imeleghu tizebele odi obho.” 
MAT.15.28	PạJizos ạbhagharana kua mạni obho, “Ạna ạni olo ạteeny magey mologhi omōruōm. Ibha ạna nagbẹel obho toḍighi ni ọnogho ạna.” Tạkar odi amen opopo pọnyani obhꞌodi aḍum.
MAT.15.29	ẠJizos ạḍua tesi opopo, podi ạghi tọtu obꞌegha bhꞌaGalili, ạsiin meegum ạrol delede. 
MAT.15.30	Pọlogh arōoy iru todi, ibhin nạ iru todi marukula, nꞌobo ikpom ariḍien, nꞌạsukugha, nꞌarukpom ụka nꞌọlogh ịnon arōoy ilo nẹnwe, keḍio odi ạJizos aakōoy eedi. 
MAT.15.31	Arōoy obho iimōogh ni mọmiin obho arukpom ụka bho nẹkpeteey mạar, obo bho itue ḍio morele bho neeḍumogh, arukula bho neteleey, arōoy ikpom ariḍien obho nẹmiin mạar, molo eedi ibuom Ẹnaan obhꞌIzirẹl.
MAT.15.32	Tesuo, PạJizos abheleghi miteledōm odi ạkpete kua, “Ạghusan arōoy bhibha nesibh ạami, ebum obho eedi nẹerolan ạami moomꞌịraar aḍuma keḍio eḍian olo eedi neele olo. Ạami ụva ḍio molo eedi keghẹel kua molo eedi ile ḍio meḍian. Eedi eghẹel kua, tetue ni ẹkorom tebōom obho kegbi mosi tarutu eedi.” 
MAT.15.33	Piteledōm obho ipuruan kua zodi, “Ezira tọmiin teḍighen mi tobꞌeekpu eḍum ọosaar obho meḍian mọbheriom obꞌọlogh arōoy bhibha?” 
MAT.15.34	PạJizos apuruan kua zeedi, “Ịni ạbred mobho enyina ịteeny?” Peedi ịbhagharana kua, “Oḍual eḅol ạbred nꞌịbam ịbam ina.” 
MAT.15.35	PạJizos ạkpete ạnogho rōoy obho mọrologhu adelede mi tade bho, 
MAT.15.36	keḍio odi ạseghe moḍual eḅol ạbred obho nꞌina bho ạnogho lịsebh mẸnaan, aḅigi ạnogho miteledōm obho, eedi ịnoghooy rōoy obho. 
MAT.15.37	Oomꞌeedi iru ile ạrubaraka imuteey, iteledōm obho iru iikōbhōghi moḍual ạrigiel ạrukpaagh ịpaḍi ạbred ilo isughō. 
MAT.15.38	Utughuneen rạani nꞌịbam ạnwuny, obo bho ile meḍian obho aḍiōbh ọonir arōoy.
MAT.15.39	Keḍio ạJizos ạkpete ạnogho rōoy obho mogheleghu, odi aḍigh toghuugh ạghi tebhugh obhꞌạMagadan.
MAT.16.1	Odi asi, pẹde arōoy aFarisi nꞌaSadusi obho iru todi ạJizos. Eedi nẹva mạar olo ubhin ọbhamam odi, peedi igbẹel odi moḍighi ọkpo ịiḍaany ọnogho eedi molo elōghōm mobho Ẹnaan arōm odi. 
MAT.16.2	PạJizos ạbhagharana kua, “Amen olo aghōzōgh obho naḍigh, penyina ughōl, ‘Aḍio bhꞌeḍie tạmu ni, ebum obho eḅōghōghaan obho akōgh ni obho.’ 
MAT.16.3	Keḍio obun-ụḍirogh penyina oghōl, ‘Aḍio bhꞌaadon tạlobh ni, ebum obho eḅōghōghaan obho akōgh aḅilom obho.’ Enyina neenon ghạ ni ekōl elōghōm ḍio bho, keḍio enyina irue ḍio molōghōm ọgba ẹmu araalōgh obho amen obhobho. 
MAT.16.4	Pẹzo ạnwuny ọoke bhobho iḅẹebh isi molo ilōghōm nạ ḍio mẸnaan. Enyina negbẹel molo ạami kaḍighi mọkpo ịiḍaany kạnogho enyina? Ịkpo, bọbon olo toḍighi ọnogho enyina olo, tughuneen ịiḍaany taJona ḍio.” Podi ạḅele eedi ạḍua.
MAT.16.5	Amen iteledōm obho isi tẹḅeenyom ọbhiiny egha bho peedi ịitua mobho eedi neebulo mọbhamam ạbred. 
MAT.16.6	Eedi isi pạJizos ạkpete kua ạnogho eedi, “Igona lōor enyina, mẹkporion rạvo enyina mi tayist arōoy aFarisi nꞌaSadusi obho.” 
MAT.16.7	Peedi ịke mọḍeghe nꞌalōor eedi oghōl ekua, “Odi nạḍeghe miibha bho mebum obho ezira ụpam io mạbred obho.” 
MAT.16.8	ẠJizos naalōghōm mibha eedi nẹḍeghe bho, podi apuruan kua zeedi, “Eeghe aḍighi kenyina nẹḍeghian nꞌalōor enyina mebum obho enyina ịpam io mạbred eru obho? Pẹzo ologhi omōruōm obhꞌenyina alegheri akio asi. 
MAT.16.9	Enyina derue nạ ḍio mọmoghonyan kesiibha? Enyina irue ḍio mọotua amen obho ạami uḅigi mōogh eḅol ạbred ụbheriom maḍiōbh nꞌịzal nꞌạmaḍian ọonir arōoy obho? Ạbred bho isughō, ịni ạrukpaagh bho imuza? 
MAT.16.10	Ẹko ạni mibha oḍual eḅol ạbred obho aḍiōbh ọonir arōoy obho ile bho, ịni ạrigiel ạrukpaagh mibha isughō? 
MAT.16.11	Eeghe aḍighi kenyina irue ḍio mọmoghonyan mobho ạami ụkpete ḍio ạnogho enyina milo igboloman nꞌạbred? Igona lōor enyina mi tayist arōoy aFarisi nꞌaSadusi obho.” 
MAT.16.12	Keḍio iteledōm obho tegbi mọmoghonyan mobho ạJizos ọkpete ḍio ạnogho eedi mogona alōor eedi mi tilo igboloman nꞌayist ibha noḍighiom ghạ mạbred obho, odi nạkpete ạnogho eedi mogona alōor eedi mi tịtughumiom arōoy aFarisi nꞌaSadusi obho.
MAT.16.13	ẠJizos aḅetunu suo pạghi tebhugh obho atuan bọ mẹma bho ughōl bọ aSizaria Filipai obho. Tepa podi apuruan kua miteledōm obhꞌodi, “Arōoy ku nekōl mạami Ọony Oōy obho kokōr ōoy?” 
MAT.16.14	Peedi ịbhagharana kua, “Ẹtede nekōl ghạ mạna ạJon ozuughiom rụmuum obho, ẹde nekōl mạna Ilaija, keḍio ịnon nekōl mạna aJerimaya ozil obho bolobolo ọnon onyiin ozil tẸnaan.” 
MAT.16.15	Keḍio odi aghiraan apuruan kua zeedi, “Tenyina, kenyina nekōl ạni mạami kokōr ōoy?” 
MAT.16.16	PạSaimon Pita ạbhagharana kua, “Ạna ạMesaya bho, Ọony tẸnaan obho aḍum ni ạrol kamen kamen obho.” 
MAT.16.17	PạJizos ạbhagharana kua zodi, “Ạlisebh tẹtol ni ẹnogho ạna ạSaimon, ọony obho taJona. Oōy olo esuo ẹmar-arōoy obho kọgba ḍio aḍeeriom ạna magey bhibha, Ọde ạmi obho odi tạnyu obho ạgba amutiom aḍeeriom ạna. 
MAT.16.18	Tebum iibha bẹleni, ạami nạgba kua ạnogho ạna, ạna aPita, ẹmu obho pọbharakpar, keḍio tạnyu odi ọbharakpar obhobho pesi ạami taḅōgh mạsosi ạmi, obho bọbon ọbho ẹkona nạ otue ḍio ạmaranuan apuom ḍien obho. 
MAT.16.19	Ạami tạnogho ạna mạrisabi Ade-Ọolema obhꞌạnyu obho. Kạar kạar olo ạna ugbi tade bho pogbi nạ tạnyu obho, kạar kạar olo ạna ụḅelemaan tade bho, pọḅelemaan nạ tạnyu obho.” 
MAT.16.20	Keḍio ạJizos aakiom eedi meedi ịgba ḍio ẹnogho mọnon ōoy mobho odi aru mạMesaya bho.
MAT.16.21	Ạseghe tamen opopo ạghi taghisigh, pạJizos ạke mọmaar ọgba omutiom ọnogho iteledōm odi oghōl ekua, “Ạami tạki ni taJerusạlẹm ạmiinom magey mi tạravo arukenya, nꞌaruvẹmụ iḅo miiḅua bho, nꞌobo ịtughumiom araalōgh obho. Tokigh ni ạami, keḍio ogbẹbhiōm ịraar aḍuma poḅẹtōn ạami tọbho bho.” 
MAT.16.22	PaPita abhin odi atẹnẹ tọtu ạrol asi odi aghōl kua, “Ẹnaan omōrō ḍio, Obumọogh. Iibha bho irue ḍio emute.” 
MAT.16.23	PạJizos aghiraan amulumian kua maPita, “Sọo, aSetan, tẹn tạman ạmi. Ạna ụumighian tebōom ạmi, ebum obho ibha ạna nạatua bho ịitua arōoy, ilo tẸnaan io.”
MAT.16.24	Keḍio ạJizos ạkpete kua ạnogho mobo bho nẹtuonom odi obho, “Kōoy kōoy olo nạva mọtuonom ạmi, odi taḅulo ni ghuḍum odi, aḅẹtōn atōol moorẹeny ẹmigheri obhꞌodi ạtuonom ạami. 
MAT.16.25	Kōoy kōoy olo nạva mookō alōor oḍume aghuḍum odi tapiẹmi ni, keḍio obo bho nạva mobhiẹmi aghuḍum odi mebum ạmi obho, odi pobo taḍume. 
MAT.16.26	Okōr oḍigh ạsuo mobho ōoy tạteeny erumolo odi agbo moomo ẹela ẹmar-arōoy obho keḍio abhiẹmi ghuḍum obho Ẹnaan ạnogho zodi obho? Ạsuo olo. Bẹlee, kẹkaraan mobho ōoy tapin anwiom ghuḍum odi? 
MAT.16.27	Ọony ōoy obho nạva moru nꞌitelema bho tẸnaan mi teghuan Ọde bhꞌodi, ọkpe omulumian kōoy kōoy mi tẹzo eḍighiom ạar ibhꞌodi. 
MAT.16.28	Agey nạ ni, ạami nạgba kua ạnogho enyina, kir ẹde enyina obo bho idi suo olo ịpo ḍio ninii eedi ẹmiin mỌony Oōy naamula natu kọolema.”
MAT.17.1	Odiin aḍuma itẹn pạJizos abhin maPita, nꞌaJems nꞌạJon, ịzal aburumōr obho, eedi be ịsiin tạnyu obꞌeegu. 
MAT.17.2	Ẹzo bho eedi neenon obho, palōor tạJizos anwian, aghisigh odi aru nạmu kaghōzōgh obho, ibura bhꞌodi nẹmu kẹḅaal obho. 
MAT.17.3	Keḍio ịraar iteledōm obho ịmiin maMozis nꞌIlaija nẹḍeghian nꞌạJizos. 
MAT.17.4	Tipa bho paPita akōbh ạkpete kua, “Obumọogh, ịkar ni ẹneghe magey mẹzo bho ezira idi suo bho. Eru kạar olo iḍigh tologhi onuma, pạami oḅōgh ịraar arutu eḍum mi tesuo, onyiin olꞌonuma, onyiin olo taMozis, onyiin olo tỊlaija.”
MAT.17.5	Odi odi nini nạḍeghe mipa bho, pọbhurubuur olo nạmu kẹḅaal obho ạḍua tạnyu obho akpiom eedi, keḍio eedi ịmoghon oghōrōkō tọbhurubuur obho ạkpete kua, “Oobho ogini Ọony ạmi, obho naḍighi milo iḍigh tologhi ạmi; ịmoghonyan odi.” 
MAT.17.6	Amen iteledōm obho ịmoghon moghōrōkō bho, paruugu isibh eedi magey molo eedi igbuluman iḍi sumusigh eedi mi tade bho. 
MAT.17.7	Keḍio ạJizos aru akulaan eedi ạkpete kua, “Iḅetunu, ighiil ghạ ruugu.” 
MAT.17.8	Peedi ikiton iinon ịmiin mạJizos be, ọnon ōoy olo odi olo mu.
MAT.17.9	Ẹzo bho eedi nesōor teegum obho pạJizos aakiom eedi aghōl kua, “Ị́gba ghạ nꞌạar nꞌạar ilo igboloman nꞌạghiiny obho enyina ịmiin obho ninii oḅẹtōn Ọony Oōy obho mi tọbho bho.” 
MAT.17.10	Keḍio iteledōm obho ipuruan kua mạJizos, “Eeghe aḍighi kobo ịtughumiom araalōgh obho nekōl mIlaija tapira atu?” 
MAT.17.11	PạJizos ạbhagharana kua, “Ilaija nạakar apira atu, molo odi aakōbhōghi kạar kạar aseeri. 
MAT.17.12	Keḍio ạami nạgba kua ạnogho enyina, Ilaija nạakar atu keḍio arōoy obho ịlogh io zodi elẹgh, molo eedi iḍighi zodi mẹzo olo ologhi eedi aḍigh aḍigh. Onyiin ẹzo bho pẹzo Ọony Oōy tạmiinom nạ mi tạravo eedi.” 
MAT.17.13	Keḍio iteledōm obho tegbi mọmoghonyan mobho odi nạḍeghe ạnogho eedi milo igboloman nꞌạJon ozuughiom rụmuum obho.
MAT.17.14	Amen eedi imula iru tesi obho ọlogh arōoy obho idi obho, ponyiin ōoy aru agbuluman taghisigh tạJizos ạkpete kua, 
MAT.17.15	“Oōy, sụanaan mọony ạmi ghụsan aḍien. Ọkarabh ẹmugh nạaḅaghami odi molo odi nạmiinom mịkanya. Otamen tạpam odi ạlogh tạnyan, otamen tạpam odi ạzubh tạmuum. 
MAT.17.16	Keḍio ạami ubhin odi uruom iteledōm onuma mookō keedi irue ḍio.” 
MAT.17.17	PạJizos ạbhagharana kua, “Enyina arōoy bhibha, pẹzo enyina iḅẹebh molo bọbon ologhi omōruōm olo enyina ịteeny olo. Ạami tạtolan enyina kokōr amen? Ipin mọony obho meruom ạami.” 
MAT.17.18	ẠJizos ạkpete ạnogho mọkarabh ẹmugh obho mọḍua, molo ọony obho aḍum tonyiin amen obho.
MAT.17.19	Piteledōm obho ịghi tạJizos ipuruan odi tẹḅokia ighōl kua, “Eeghe aḍighi kezōor urue ḍio mobhirighan ọkarabh ẹmugh obho?” 
MAT.17.20	PạJizos ạbhagharana kua, “Ebum obho ologhi omōruōm enyina igbẹbh io bho. Ilōghōm kua mobho, eru kạar olo enyina ịteeny mologhi omōruōm olo ạbugh aaleeny mekpo amiim-ẹker, enyina tetue ni ẹkpete ẹnogho meegum obhobho ekōl kua, ‘Ḍiirunu suo mạghi epa,’ pọghi nạ. Enyina tetue ni eḍighi kạar kạar. 
MAT.17.21	[Keḍio oḍigh ẹzegh obhobho, iikpulughu nꞌọrol ọkoony be mobho tatue apirighan, ọnon ạar olo.]”
MAT.17.22	Tamen olo iteledōm obho, oomꞌeedi neekōbhōghian monyiin esi mi taGalili, pạJizos ạkpete kua ạnogho eedi, “Natuan men tokuugh mỌony Oōy obho ọlogh tạravo ạnwuny arōoy. 
MAT.17.23	Eedi tekigh ni zodi, keḍio togbẹbhiōm ịraar aḍuma bho poḅẹtōn odi tọbho bho.” Pịitu isōorōm miteledōm obho magey.
MAT.17.24	Amen ạJizos nꞌiteledōm odi ịghi isi tạKapaniom, pigunogh raasōgh otu iikpulughu obho iru taPita ipuruan kua zodi, “Obo ịtughumiom enyina nasōgh ghạ ni mosōgh otu iikpulughu obho gạ?” 
MAT.17.25	PaPita ạbhagharana aghōl kua, “Ẹe.” Amen aPita aḍigh totu obho pạJizos abhira apuruan kua maPita, “ẠSaimon, tologhi onuma kẹko? Ikōr arōoy nesōgh ghạ mosōgh ẹnogho mạruulema ẹmar-arōoy obho? Ạnwuny ogbo-eghun obho bẹlee, kisoloman obho?” 
MAT.17.26	PaPita ạbhagharana aghōl kua, “Isoloman obho.” PạJizos amulumian kua zodi, “Eru kua, pịgbaan io nwụny ogbo-eghun obho mosōgh osōgh. 
MAT.17.27	Keḍio ạami ụva ḍio moḍighanaan arōoy bhibha. Tebum iibha bẹleni, sōor tegha bho mạtobhori mụkpabh, ọḅel ena bho ạna tapune bho, nonon tọnu obho pạna ọmiin okpoki olo tagbẹbhōm ni mosōghōm osōgh otu iikpulughu obho milꞌạmi nꞌilꞌonuma. Sẹghe mạghi mạkpiom osōgh ibhꞌezira.”
MAT.18.1	Tamen opopo, piteledōm obho iru tạJizos ipuruan kua zodi, “Okōr ōoy tạbugh apu mi tAde-Ọolema obhꞌạnyu obho?” 
MAT.18.2	PạJizos abheleghi monyiin ọbam ọony ạmarami taghisigh oomꞌeedi, 
MAT.18.3	ạkpete kua, “Ạami nạgba magey ạnogho enyina: tughuneen molo enyina inwian ịrol kọbam ọony obhobho ḍio, enyina irue ḍio eḍigh ani tAde-Ọolema obhꞌạnyu obho. 
MAT.18.4	Obo bho apu kōoy kōoy mi tAde-Ọolema bhꞌạnyu obho pobo bho asōoriōm lōor odi ạrol kọbam ọony obhobho bho. 
MAT.18.5	Keḍio kōoy kōoy olo abhin ạloghom monyiin ọbam ọony olo odi kua mi taḍien ạmi, naabhin nạ ạami ạloghom.”
MAT.18.6	“Kōoy kōoy olo aḍighi monyiin ọbam ọony abaabha bho arōbh ologhi omōruōm odi mi tạmi, ọkpo ooḍigh torum odi ọkpuom tobꞌọbharakpar otuḅeen togbo ọbhiiny ịneghe epu. 
MAT.18.7	Itōnyōgh tẹtol ni ẹnogho mẹmar-arōoy obho, suo ọdegh arōoy ọlogh toḍighi ịkarabh idi mịkanya obho. Iibha bho ikun io tẹmar-arōoy obho, keḍio itōnyōgh tẹtol ni ẹnogho mobo bho ọdegh oonon tẹḍua etu obho.
MAT.18.8	“Eru kạar olo ạvo bolobolo alẹkẹ onuma takireni mologhi onuma moḍighi ịkarabh, pusōbh arōbh. Ạna moḍighom eekpoogh ạvo nꞌeekpoogh alẹkẹ mi taghuḍum ịneghe ạni ni kua epu molo kọloghom ạna mi tobꞌegi ạnyan obho iḍim ghạ ḍio kamen kamen obho tilo ạravo nꞌasike onuma igbẹbh ni ịman. 
MAT.18.9	Keru kạar olo aḍien onuma nakireni mologhi onuma moḍighi ịkarabh, pụtoghoron arōbh. Ạna moḍighom onyiin ekpaḍien mi taghuḍum ịneghe ạni ni kua epu molo kọloghom ạna mi tobꞌegi ạnyan oonu obho ikunughi olo bho tilo ariḍien onuma igbẹbh ni ịman.”
MAT.18.10	“Kamen kamen, iínon ghạ mẹpue mịbam ạnwuny bhibha. Ạami nạgba kua ạnogho enyina, eedi ẹteeny itelema tẸnaan ilo idi tạnyu obho mi taghisigh tẸnaan. 
MAT.18.11	[Ọony Oōy obho aru mọbhel obo bho neebhẹ bho.]
MAT.18.12	“Enyina nẹetua ẹko? Oniin ōoy kạteeny mịzal ạraala nꞌaḍisibh ạraana konyiin abhẹ, enyina nẹetua odi taḍighi ẹko? Odi tạḅele ni monyiin olo mịzal ạraala nꞌaḍisibh ipedi obho nele mịigho mi tọtu eegum obho, ạki mọva onyiin obho abhẹ bho. 
MAT.18.13	Amen odi ạmiin, ạami nạgba kua ạnogho enyina, ilo ologhi odi tạḅaal mi tebum onyiin obho abhẹ bho tepu ni mibha onyiin olo mịzal ạraala nꞌaḍisibh ibha ipẹ ḍio bho. 
MAT.18.14	Onyiin ẹzo bho nạ, Ọde enyina obho odi tạnyu obho ọva ḍio molo onyiin ịbam ạnwuny bhibha kabhẹ.”
MAT.18.15	“Onyiin umōr onuma kaḍighi ạna mịkarabh, kịa todi mạgba mịkarabh bhꞌodi mamutiom. Ḍighi miibha bho mi tẹḅokia nꞌịzal enyina be. Eru kạar olo odi ạmoghonyan ạna, pạna nạaḅoorom amulumi mumōr onuma. 
MAT.18.16	Kodi ọmoghonyan io ạna, pupin ọnon ōoy, onyiin bolobolo ịzal, mẹghi todi, molo ‘kịigbaay kịigbaay ilo ụgba teḍigh taraḅeri ịzal nꞌịraar,’ kẹzo bho ẹegia bho ạkpete bho, 
MAT.18.17	kodi ọmoghonyan nạ ḍio zenyina, pụgba moomo ibha imute bho mạnogho mạsosi obho. Kodi ọmoghonyan nạ ḍio puseeri zodi kisoloman bolobolo kogunogh raasōgh.”
MAT.18.18	“Tebum iibha bẹleni, ạami nạgba kua ạnogho enyina, ibha enyina igin tade bho, pogin nạ tạnyu obho; ibha enyina ịḅelemaan tade bho, pọḅelemaan nạ mi tạnyu obho.
MAT.18.19	“Keḍio ạami kạgba digha ạnogho enyina nạḅaram, kamen kamen olo ịzal arōoy mi tenyina mi tade bho ịmoghonyan tonyiin ạar olo enyina iikpulughu igbẹel, Ọde ạmi obho odi tạnyu obho taḍighi ni ạnogho enyina. 
MAT.18.20	Ebum obho kesi kesi olo ịzal nꞌịraar ịrol monyiin esi mi taḍien ạmi, ạami odi nꞌeedi.”
MAT.18.21	PaPita aru apuruan kua mạJizos, “Obumọogh, ịni amen mobho umōr ạmi taḍighi ạami mịkarabh kạami agbi mọḅelemaan odi? Oḍual amen bẹle?” 
MAT.18.22	PạJizos ạbhagharana kua, “Ekua ḍio, oḍual amen be ḍio, ḅẹlemaan odi mạsumuunir amen. 
MAT.18.23	Ilōghōm mobho Ade-Ọolema bhꞌạnyu obho odi kọolema olo aru mọḅalan ikpoki nꞌobo oḍighi odi. 
MAT.18.24	Ụke kua be, pubhin uruom odi monyiin olo naale mạsumuunir asinaira. 
MAT.18.25	Odi ōoy bho ikpoki ilo odi ạteeny mọkpiom ọmugh obhꞌodi olo, pọola bho ạto aghōl moḅool odi kẹbana nꞌạni odi, nꞌạnwuny odi, nꞌoomo kạar kạar olo odi ạteeny, mọkpiom ọmugh obhꞌodi. 
MAT.18.26	Podi ōoy obho agbuluman taghisigh ọolema bho aasen odi aghōl kua, ‘Kpạram ạḅelemaan ạami, ạami tạva ni ạkpe amulumian ạna kạar kạar.’ 
MAT.18.27	Ọsu ạghusan aḍien esibh mọolema bho magey molo odi ạḅelemaan mōoy obho aghōl modi aghẹel.
MAT.18.28	“Odi ōoy obho apẹl amute podi ạmiin monyiin ōoy olo eedi neḍighi monyiin oḍighi obho olo ale mịbam asinaira mọmugh odi, podi akinighi mẹḍogh ōoy obho ạkpete kua, ‘Kpẹ mọmugh ạmi siibha siibha.’ 
MAT.18.29	Popedi obho agbuluman aasen odi aghōl kua, ‘Kpạram ạḅelemaan ạami siibha, ạami tạva ni ạkpe amulumian ạna.’ 
MAT.18.30	Keḍio ōoy obho omōrō ḍio nomōrō. Kpẹlen nꞌipa, podi aḅol mōoy obho ạloghom mikoli, mọkpe ḍio mọmugh obho momute ḍio. 
MAT.18.31	Amen ịnon ibha neḍighi nạ moḍighi obho ịmiin mẹzo bho, pologhi eedi aḅẹebh, eedi ịghi ịgba moomo ibha imute bho ịnogho mọolema bho. 
MAT.18.32	Pọolema bho abheleghi mōoy obho ạloghom, ạkpete kua, ‘Ạna ạar oḍighiom olo, ạami ụḅelemaan ạna moomo ọmugh obho ạna ule tạvo ạmi obho, tebum obho ạna uusen ạami obho. 
MAT.18.33	Ịgbaan nị molo ạna kạteeny mọsu ạghusan aḍien mi todi obo bho ale mọmugh onuma bho kẹzo bho ạami ụsuanaan ạna ghụsan obho?’ 
MAT.18.34	Ologhi ọolema bho aḅẹebh magey, podi ạloghom mōoy obho mikoli mọmiinom ninii odi atu ạkpe moomo ọmugh obho odi ale bho. 
MAT.18.35	Pẹzo Ọde ạmi obho odi tạnyu obho taḍighi nạ moomꞌenyina obo bho ịḅelemaan ghạ ḍio nꞌoomo ologhi enyina mịkarabh aburumōr enyina bho.”
MAT.19.1	Amen ạJizos ạḍeghe miibha bho ạḅele, podi ạḍua taGalili ạghi tebhugh obhꞌaJudia, mi tẹḅeenyom ọbhiiny obhꞌạJodan. 
MAT.19.2	Ọlogh arōoy ẹtuonom odi molo odi aakōoy nạ zeedi.
MAT.19.3	Pẹde arōoy aFarisi obho iru todi nẹva mạar olo obhin ọbhamam odi, keḍio ipuruan kua zodi, “Araalōgh obhꞌezira ẹnogho mịnyaam mōoy mogbo ạḅam omutiom ạni odi tebum ibha idi tologhi odi moḍighi obho gạ?” 
MAT.19.4	PạJizos ạbhagharana kua, “Enyina deghōl io ẹmiin tẹegia iigbia bho miibha bho gạ? ‘Tọḅel egbiom obho obo bho ạlem bọ mẹmar-arōoy obho, ạlem mọza nꞌolobhir,’ 
MAT.19.5	keḍio ạkpete kua, ‘Tebum iibha bẹleni, olobhir ọony tạḅele mọde nꞌoniin eedi, atul ọnu nꞌạni odi, keḍio ịzal eedi tetu monyiin.’ 
MAT.19.6	Tebum iibha bẹleni, eedi ịzal arōoy mu ḍio, eedi onyiin. Tebum iibha bẹleni, ōoy ọgbarion io mibha Ẹnaan naatul iru monyiin obho.”
MAT.19.7	Parōoy aFarisi obho ipuruan kua, “Eeghe aḍighi kaMozis ạto aghōl mōoy olo agbo mạḅam abhirighan mạni odi ạge mọbhereer ạnogho odi?” 
MAT.19.8	PạJizos ạbhagharana kua, “AMozis ạḅelemaan enyina mogbo ạraani enyina omutiom tebum obho enyina ịkpar ni magey mọtughumiom obho. Ịrol io kua mi tamen obho ụlem bọ mẹmar-arōoy obho. 
MAT.19.9	Ạami nạgba kua ạnogho enyina siibha, kōoy kōoy olo agbo mạni odi amutiom tilo odi kole ḍio ni mẹma kạghi abhin mọnon ạni, podi nale mẹma.”
MAT.19.10	Piteledōm obhꞌodi ịkpete kua ịnogho zodi, “Eru kua mi tilom, pōoy mọḅele obhin ạni ịneghe epu.” 
MAT.19.11	ẠJizos ạbhagharana kua, “Ịtughumiom obhobho ilꞌoomo arōoy io, ilꞌobo bho Ẹnaan nạanogho mịikpo bho. 
MAT.19.12	Oḍigh kẹrekere ọkpo idi mạar obho aḍighi bọ karōoy ipinogh io rạani obho; ẹde, ebum obho ụmar eedi mẹzo bho; ịnon, ebum obho arōoy iḍighi eedi mọrol ekua bho; imina ẹde, ebum Ade-Ọolema obhꞌạnyu obho. Kōoy kōoy olo tatue ni, ạtuonom mịtughumiom bhobho.”
MAT.19.13	Ẹtede arōoy ibhin nwụny eruom mạJizos molo odi kạnogho eedi lịsebh, pobo bho nẹtuonom zodi obho ịrol ịbhooruom rōoy obho. 
MAT.19.14	PạJizos ạkpete kua, “Ịḅelemaan ạnwuny obho eru tạmi, ị́puenaan ghạ zeedi. Ade-Ọolema bhꞌạnyu obho ilꞌarōoy ilo idi keedi.” 
MAT.19.15	Odi ạnogho eedi lịsebh obho, podi ạḍua.
MAT.19.16	Onyiin amen ponyiin ōoy aru tạJizos apuruan kua, “Obo ịtughumiom, ikōr oḍigh iiḅi oḍighi mobho ạami taḍighi mọteeny ạni aghuḍum olo ikunughi olo?” 
MAT.19.17	PạJizos ạbhagharana kua, “Ebum eeghe kạna napuruan ạami milo igboloman nꞌoḍighi iiḅi. Onyiin be mobho aru mooḅi. Kōkō raalōgh obho eru kạar olo ạna nạva mọteeny aghuḍum olo ikunughi olo.” 
MAT.19.18	Podi apuruan kua, “Iḍighen araalōgh?” PạJizos ạbhagharana kua, “Ughigh ghạ mōoy, ule ghạ mẹma, umiigh ghạ viigh, 
MAT.19.19	kiilaan ọde nꞌoniin onuma, matulan mobo bho atuan ạna bho kẹzo bho ạna utulan lōor onuma bho.” 
MAT.19.20	Podi ọola bho amulumian kua zodi, “Ạami naakō raalōgh bhibha, ẹkaraan asughō molo ạami kaḍighi?” 
MAT.19.21	PạJizos ạkpete kua ạnogho zodi, “Eru kạar olo ạna nạva mogbẹbh ọman, pụkia maḅool kạar kạar olo ạna ụteeny mạseghe mikpoki obho mạnogho ruvekulom obho, pạna ogbo ẹela mi tạnyu obho, ku maru mạtuonom ạami.” 
MAT.19.22	Amen ōoy obho ạmoghon mibha ạJizos ạkpete bho, podi atẹn ạḍua nꞌịitu, ebum obho odi agbo magey mẹela bho.
MAT.19.23	Keḍio ạJizos tạkpete ạnogho mobo bho nẹtuonom odi obho aghōl kua, “Ạami nạgba magey ạnogho enyina: ẹkar ẹkpar magey molo ọola kaḍigh ạni tAde-Ọolema obhꞌạnyu obho. 
MAT.19.24	Keḍio ạami kạgba digha ạnogho enyina uuva mọḅol oḍigh taḍien ạnuga ịkar idugh epu molo ọola kaḍigh tAde-Ọolema bho tẸnaan.” 
MAT.19.25	Amen obo bho nẹtuonom odi obho ịmoghon mẹzo bho peedi iimōogh, keḍio ịkpete kua, “Komina okōr ōoy mobo totue ni opẹl?” 
MAT.19.26	PạJizos agbiom eedi musigh odi keḍio ạbhagharana kua, “Iibha bho ẹkparanaan magey rōoy, keḍio tẸnaan kạar kạar idugh ni ẹman.”
MAT.19.27	PaPita akōbh ạkpete kua, “Nonon ni, ezōor nọoḅele kạar kạar otu nọtuonom ạna. Ezōor ku tọteeny mẹkaraan?” 
MAT.19.28	PạJizos ạkpete kua ạnogho zeedi, “Ạami nạgba kua ạnogho enyina, amen olo Ọony Oōy obho tạsiin tẹtolom ọdaam ẹma eghuan obho mi tomoom ẹmar-arōoy obho, enyina aḍiōbh nꞌịzal obo bho nẹtuonom ạami tẹtol ạni tẹtolom obho ẹtu mịiruan ẹnogho maḍiōbh nꞌịzal arughun-otu obhꞌIzirẹl. 
MAT.19.29	Keḍio kōoy kōoy olo ạḅele motu, nꞌaburumōr, nꞌạburumarani, nꞌọde nꞌoniin, nꞌạnwuny bolobolo ariḍighi odi mebum ạmi, ilo odi tapin tepu ni mịzal ạraala nꞌaḍisibh ipa bho, keḍio tọnogho nạ zodi maghuḍum olo ikunughi olo. 
MAT.19.30	Keḍio obo bho iru bọ mịḅel siibha bho, tẹtol tạman; obo bho idi tạman obho tetu mịḅel.”
MAT.20.1	“Ade-Ọolema obhꞌạnyu obho odi kōoy olo ạteeny mookua iirẹeny amiim. Odi aḅon obun ụḍirogh ạghi amuulan rōoy moḍighi oḍighi tookua bho. 
MAT.20.2	Odi amōrō mọkpe eedi mẹzo bho nọkpe ghạ maḍuma oḍighi obho, ọpaḍi asilva ḍuma. Eedi imōrōnuan, podi arōm rōoy obho mọghi oḍighi oḍighi obho. 
MAT.20.3	Asi tesughō asuo, podi amina amute ạghi taḍighi obho, ạmiin rōoy ilo ịmaraay kua be ạar olo neḍighi ilo, 
MAT.20.4	podi ạkpete ạnogho eedi aghōl kua, ‘Enyina ẹkona ịki tookua bhꞌạmi meḍighi moḍighi obho, ạami tạkpe ni enyina mibha iizuan obho.’ 
MAT.20.5	Peedi ịghi. Onyiin ẹzo bho mobho odi aḍighi mi tamen olo aḍio nạaḍi ịzal abin, nꞌịraar asuo. 
MAT.20.6	Natuan tōogh asuo mamen odi amina ạghi taḍighi obho ạmiin mịnon arōoy ilo ịmaraay kua be ạar olo neḍighi olo. Podi ạkpete kua ạnogho eedi, ‘Ebum eeghe kenyina natōbh men oomo aḍuma bho molo ạar olo enyina neḍighi ilo? 
MAT.20.7	Gụa, enyina ẹkona ikẹm mẹghi tookua bhꞌạmi meḍighi moḍighi.’
MAT.20.8	“Ạteeny mudule, pobo bho oḍighi obho arōm mōoy obho nạkpe ghạ mikpoki oḍighi obho ạkpete kua ạnogho odi, ‘Peleghi marōoy oḍighi obho mạkpe zeedi. Kẹ tobo bho ịrol tạman moru obho ninii ạghi asi tịḅel arōoy obho.’ 
MAT.20.9	Obo bho ịke tōogh asuo bho ụkpe ōoy ọpaḍi ọpaḍi asilva. 
MAT.20.10	Aru ạteeny mamen ọkpe obo bho ibhira iru obho; eedi nẹetua ghạ mobho tọlogh ni mikpoki tibhꞌeedi, keḍio eedi ẹkona ụkpe nạ monyiin odi ọpaḍi asilva bho. 
MAT.20.11	Eedi ibhin ikpoki obho peedi ịrol ịghunughun ịnogho mobo bho ạloghom eedi moḍighi obho, 
MAT.20.12	ịkpete kua, ‘Obo bho ịrol tạman moru obho, iḍighi moḍighi obho monyiin ạwa be, keḍio ezōor uḍighi moomo aḍuma bho mi teesu aghōzōgh obho, keḍio eedi nꞌezōor ạna ụkpe monyiin ẹzo bho.’ 
MAT.20.13	Pobo bho oḍighi obho ạbhagharana kua monyiin eedi, ‘Ọbulol, mọghon, ạami uuniom io ạna. Ezira umōrōnuan molo ạna kaḍighi moḍighi obho ạami kạkpe ạna mikpoki aḍuma oḍighi, ọpaḍi asilva. 
MAT.20.14	Pin mikpoki onuma maghẹel. Iḍigh tologhi ạmi mọkpe obo bho ịrol tạman moru obho kẹzo bho ạami ụkpe ạna bho. 
MAT.20.15	Ilo tịnyaam ạmi gạ, moliom ikpoki ạmi mẹzo olo ologhi ạmi aḍigh aḍigh? Bẹlee kạna nabōbhan ạami mobho ạami ukpobhōtiom io mạvo ạmi obho?’ 
MAT.20.16	Tebum iibha bẹleni, obo bho ịrol tạman obho tetu mịḅel, ịḅel obho ẹtol tạman.”
MAT.20.17	Ẹzo bho ạJizos nạki taJerusạlẹm obho, podi abhin maḍiōbh nꞌịzal iteledōm obho ạghi tọtu ạgba tẹḅokia mi tebōom obho aghōl kua, 
MAT.20.18	“Ịmoghon, ezira nọki taJerusạlẹm. Tepa pokuugh Ọony Oōy obho ọlogh tạravo aruvẹmụ arōoy iḅo miiḅua, nꞌobo ịtughumiom araalōgh obho. Eedi tẹtu ni mịiruan epumeni odi moghigh odi, 
MAT.20.19	keḍio eedi tekuugh odi ẹlogh tạravo obo bho ilōghōm io mẸnaan obho, ẹmologh odi, ẹgurogh odi, ẹkan odi toorẹeny ẹmigheri ekigh, keḍio ịraar aḍuma neetẹn, poḅẹtōn odi tọbho bho.”
MAT.20.20	Ipa iru itẹn, poniin ạnwuny taZebidi ạbham nwụny odi aru tạJizos agbuluman taghisigh odi agbẹel odi moḍighi ạar ọnogho odi. 
MAT.20.21	PạJizos apuruan odi, “Ạna nạva mẹkaraan?” Pạni obho ạbhagharana kua, “Tọ molo ịzal ạnwuny bhibha tạmi ẹtol tekẹeny nꞌoḍiom ạvo onuma men ạna uru mọolema bho.” 
MAT.20.22	PạJizos ạbhagharana kua zeedi, “Enyina ilōghōm io mạar olo enyina negbẹel. Enyina tetue ni ẹpogholom ạkopu ọmiinom obho ạami natu mọbhogholom obho?” Peedi ịbhagharana kua, “Ezōor totue ni.” 
MAT.20.23	PạJizos ạkpete kua ạnogho eedi, “Agey enyina tẹpoghol ni mi tạkopu obhꞌạmi, keḍio ạami ụteeny io mịikpo mọson obo bho tẹtol tekẹeny nꞌoḍiom ạvo ạmi. Ariisi bhibha ilꞌobo bho Ọde ạmi tapin aseeri obho.”
MAT.20.24	Amen aḍiōbh iteledōm ipedi obho ịmoghon miibha bho, peedi iḅẹebhẹni miloghi eedi ịnogho mịzal aburumōr obho. 
MAT.20.25	PạJizos abheleghi aakōbhōghi moomꞌeedi iru todi keḍio odi ạkpete kua, “Enyina neelōghōm mobho ạruula bho ịda rōoy obho, aruvẹmụ arōoy obhꞌeedi nẹto mịto ẹnogho rōoy obho. 
MAT.20.26	Teesoḍia enyina iibha bho ịtol io kua. Eru kạar olo onyiin enyina nạva moru ogbōgh, podi tatu mōoy olo takumuan ipedi obho, 
MAT.20.27	keru nạ kạar olo onyiin enyina nạva moru ọḅel, odi tatu ni mẹbana enyina, 
MAT.20.28	kẹzo bho idi tỌony Oōy obho, obho otu ḍio molo ịnon arōoy kekumuan odi obho, odi aru mokumuan ịnon, nꞌọnogho aghuḍum odi mọtaam ọlogh arōoy.”
MAT.20.29	Ẹzo bho eedi nẹḍua taJeriko bho, pobꞌọlogh arōoy ịtuonom ạJizos. 
MAT.20.30	Ịzal arōoy ikpom ariḍien ilo idi delede tọtu ebōom obho ịmoghon mobho ạJizos natẹn tebōom obho, peedi ịke momulughu ọkpete ekua, “Ọony taDevid, obo apu ezōor, sụanaan ezōor ghụsan aḍien.” 
MAT.20.31	Parōoy obho ịbhooruom eedi mọrol aḅirim. Keḍio ịrol kilo ụpue ni, imulughu ipu mịḅel, “Ọony taDevid, obo apu ezōor, sụanaan ezōor ghụsan aḍien.” 
MAT.20.32	PạJizos ạmara, abheleghi eedi, apuruan kua zeedi, “Enyina nẹva molo ạami kaḍighi mẹkaraan kạnogho enyina?” 
MAT.20.33	Peedi ịbhagharana kua, “Obumọogh, ezōor nogbẹel molo ạna kạkparion riḍien ezōor.” 
MAT.20.34	PạJizos ạsuanaan eedi ghụsan akulaan riḍien obhꞌeedi. Tonyiin amen obho peedi ịke mọmiin ạar, keḍio ịtuonom ạni odi.
MAT.21.1	Eedi netuan taJerusạlẹm peedi ịghi taBetfagi, mi tobꞌeegum obho ughōl bọ Ọlivs obho. Tesuo pạJizos arōm mịzal iteledōm odi motẹn ghạ ọghi taghisigh, 
MAT.21.2	ạkpete kua ạnogho zeedi, “Ịki tọbam ẹma bho odi taghisigh enyina bho, penyina ọmiin ẹnam olo nọokpo useeri nꞌọony odi. Ịkoton mebhin eedi meru. 
MAT.21.3	Eru kạar olo onyiin ōoy ạkpete mạar ạnogho enyina, pịgba kua mẹnogho odi, ‘Obạmọogh obho nagbẹel,’ podi okẹm ọḅelemaan enyina.”
MAT.21.4	Iibha bho imute kua moḍighi ogbẹbhẹghiōm tibha ozil obho ạkpete bọ aghōl,
MAT.21.5	“Gbạ mạnogho mẹma bhꞌạZayon,
MAT.21.5	esiibha ọolema bhꞌenyina natu tenyina.
MAT.21.5	Odi adeny ni, keḍio aghiilom nạ ẹnam nꞌọony odi natu,
MAT.21.5	ạkar ọony ẹnam obho.”
MAT.21.6	Piteledōm obho iḅetunu ịghi ịtuugh iḍighi mibha ạJizos ạkpete ạnogho eedi moḍighi obho, 
MAT.21.7	ibhin mẹnam obho nꞌọony obho iruom odi, ịseghe mibura bhꞌeedi iburom ẹnam obho, keḍio ạJizos aḍigh. 
MAT.21.8	Obꞌọlogh arōoy ịḅirogh mibura eedi ẹdeey tebōom obho, ịnon iigbooy masigo iirẹeny eru ẹde tebōom obho. 
MAT.21.9	ẠJizos ạrol togbo arōoy obho, keḍio arōoy obho nẹmoor ghạ kua ẹtuonom odi, “Ibuom mỌony obho taDevid; ạlisebh ẹrol ẹnogho zodi obo bho abhin taḍien tObạmọogh obho natu obho. Ibuom Ẹnaan.”
MAT.21.10	Amen ạJizos asi taJerusạlẹm, oomo ẹma bho naazighina keḍio nepuruan ghạ kua, “Odi oobho bho kokōr ōoy?” 
MAT.21.11	Keḍio obꞌọlogh arōoy obho nẹpagharana ghạ kua, “Odi ạJizos ozil obho tẸnaan. Odi olꞌạNazaret ebhugh obhꞌaGalili.”
MAT.21.12	PạJizos ạghi aḍigh totu iikpulughu obho, abhirighanogh moomo obo bho neḅo maḅo mi totu iikpulughu obho, anyuughi akpululeni marazebele obo bho nenweeghiiy mikpoki totu iikpulughu obho, nꞌạrikasi obo bho neḅoḍi maruukumude bho, 
MAT.21.13	ạkpete kua ạnogho eedi, “Ụge kua tẹegia iigbia bho oghōl mẸnaan ạkpete kua, ‘Otu ạmi tokōl otu iikpulughu.’ Keḍio enyina neeḍighi etẹnẹ motu ạruḅa.”
MAT.21.14	Arōoy ikpom ariḍien nꞌạsukugha eru todi mi totu iikpulughu obho, keḍio odi aakōoy eedi. 
MAT.21.15	Ologhi arōoy iḅo miiḅua bho nꞌobo ịtughumiom araalōgh obho aḅẹebh magey men eedi ịmiin mibꞌọkpo aruugu obho ạJizos naḍighi obho, nꞌẹzo bho ịbam ạnwuny obho nemulughu ẹmoor totu iikpulughu obho nekōl kua, “Ibuom mỌony obho taDevid.” 
MAT.21.16	Peedi ịkpete kua ịnogho mạJizos, “Ạna nạmoghon mibha eedi nẹkpete bho?” PạJizos ạbhagharana aghōl kua, “Ạami nạmoghon. Enyina dẹmoghon ghạ nạ ḍio gạ mibha ụge tẹegia iigbia bho ughōl mẸnaan ạkpete kua, ‘Ạami taḍighi ni ạrunwuny ibha nẹebugh nꞌibha nẹmaam ni obho ẹmaar ẹmoor iiḅi ạsōor ebuom ạami’?” 
MAT.21.17	PạJizos ạḅele eedi ạḍua ạghi tạBetani ạmanaghan tepa.
MAT.21.18	Ạḅaal odi ạJizos namula taJerusạlẹm mobun ụḍirogh obho, ọkoony nasibh odi. 
MAT.21.19	Tebōom obho podi ạmiin moorẹeny olo ughōl ạfig mi tọtu ebōom obho, podi ạghi teetu odi oorẹeny obho, keḍio bọbon otu olo odi ạmiin olo, asigo asigo be. Podi ạkpete kua ạnogho moorẹeny obho, “Ạna omuum mu mikpo kamen kamen.” Tonyiin odi amen opopo poorẹeny obho amuugh. 
MAT.21.20	Obo bho nẹtuonom odi obho ịmiin miibha bho peedi iimōogh magey keḍio nepuruan ghạ kua, “Imute ẹko kodi oorẹeny obho akẹm amuugh kua?” 
MAT.21.21	PạJizos ạbhagharana kua, “Ạami nạgba magey ạnogho enyina, eru kạar olo enyina imōruōm, molo enyina ịteeny io mịzal ologhi, penyina orue oḍighi ibha ạami uḍighi moorẹeny obho. Iibha nạ be ḍio, enyina tetue ni ẹkpete kua ẹnogho meegum obhobho, ‘Ḍiirunu mạghi mazuan tọbhiiny obho,’ pọtuugh nạ omute. 
MAT.21.22	Eru kạar olo enyina ịteeny ologhi omōruōm, kạar kạar olo enyina igbẹel tiikpulughu penyina obhin.”
MAT.21.23	PạJizos amula aru asi totu iikpulughu obho. Ẹzo bho odi nạtughumiom obho, paruvẹmụ arōoy iḅo miiḅua bho nꞌarukenya arōoy aJu obho iru todi ipuruan kua zodi, “Tịnyaam okōr ōoy mobho ạna ubhin naḍighiom mọkpo bhibha? Okōr ōoy ạnogho ạna mịikpo bhibha?” 
MAT.21.24	ẠJizos ạbhagharana kua zeedi, “Onyiin iipuruan be mobho ạami natu mopuruan omulumian enyina. Eru kạar olo enyina ịnogho ạami mọbhagharana, pạami ọbhagharana enyina nạ mịikpo bho ạami ubhin naḍighiom miibha bho. 
MAT.21.25	Ịnyaam ozu ạmuum obho ạJon ạteeny obho ịḍua teḍighen keru? Tịikpo tẸnaan bẹlee kịikpo arōoy?” Peedi ịke mọghana nꞌalōor eedi nẹkpete kua, “Ezira tọpagharana ẹko? Eru kạar olo ezira ụbhagharana ughōl ‘Ịḍua tẸnaan keru,’ podi omulumian ezira oghōl, ‘Keeghe aḍighi kenyina imōruōm io mạJon?’ 
MAT.21.26	Kezira oghōl kua, ‘Ịḍua tarōoy keru,’ aruugu tesibh ni ezira milo arōoy obho teḍighi ezira, ebum obho oomꞌeedi nẹekar imōruōm mobho ạJon aru mozil tẸnaan obho.” 
MAT.21.27	Peedi ịbhagharana kua mạJizos, “Ezōor ulōghōm io.” Podi amulumian ạni kua zeedi, “Ạami ẹkona ụgba ḍio nạ ạnogho enyina mesi ạami ụteeny mịnyaam obho ạami ubhin naḍighiom mọkpo bhibha bho.”
MAT.21.28	“Esiibha kenyina nẹetua ẹko? Onyiin amen kir onyiin ōoy olo ạteeny ịzal ạnwuny. Odi ạghi tọḅel obho ạkpete kua, ‘Ọony ạmi, kịa maḍighi moḍighi tookua bhꞌạmi dodon.’ 
MAT.21.29	Podi ạbhagharana kua, ‘Ạami ụki dio.’ Enyemen keḍio odi anwe mologhi odi ạghi aḍighi moḍighi obho. 
MAT.21.30	Keḍio ọde bho ạghi topedi obho ạkpete nạ monyiin ẹzo bho, podi amōrō aghōl kua, ‘Ạda, ạami tạki ni,’ keḍio ọghi ḍio aḍighi moḍighi obho. 
MAT.21.31	Oḍighen tịzal eedi mobho aḍighi mibhꞌologhi ọde bho?” Peedi ịbhagharana kua, “Ọḅel obho.” Keḍio ạJizos ạkpete kua ạnogho eedi, “Ạami nạgba kua ạnogho enyina, igunogh raasōgh obho nꞌile rạama bho tepir eḍigh enyina mi tAde-Ọolema bho tẸnaan. 
MAT.21.32	ẠJon ozuughiom rụmuum obho aru aḍeeriom enyina mebōom olo enyina kẹḅol keḍio enyina imōruōm io zodi, keḍio igunogh raasōgh obho nꞌile rạama bho emōruōm odi. Enyina ịmiin nạ mipa bho ẹkona, enyina inwe ḍio mịitua enyina emōruōm odi.”
MAT.21.33	Keḍio ạJizos ạkpete kua, “Ịmoghon ọnon asidōgh. Onyiin amen kir onyiin ōoy olo ạteeny mookua keḍio aru aḅẹbh miirẹeny amiim, akō akiton aru agbo mesi omiibh amiim obho, keḍio aru aḅōgh motu iḅōrō aseeri, keḍio aru ạloghom rōoy mọku ghạ itu obho eedi keḍian ghạ. Eedi ịmoghonyan ịḅele, podi ạghi merele. 
MAT.21.34	Aru ạteeny men ọkuuy ikpo iirẹeny obho, podi ōoy obho arōm ạrubana odi mọghi tarōoy obho mi tookua bho obhin abin odi. 
MAT.21.35	Arōoy obho ịmiin rụbana bhꞌodi peedi ịbhamagh eedi, iḍul monyiin, ighigh monyiin, irōḅōl mopedi obho. 
MAT.21.36	Oomo ipa ẹkona podi ōoy obho amina arōm mịnon ạrubana ilo ipu mịḅel obho, keḍio arōoy obho iḍighi nạ monyiin ẹzo bho eedi iḍighi mịḅel obho. 
MAT.21.37	Ikunughi obho podi arōm mọony odi ạghiom eedi, ạatua kua tologhi odi, ‘Eedi tẹmiin mọony ạmi tekiilaan ni.’ 
MAT.21.38	Keḍio amen eedi ịmiin mọony obho peedi ịkpete kua ịnogho lōor eedi, ‘Oobho ạkar ọony obho tale rutu mobo bhꞌookua bho. Itu oghigh odi, pezira ọteeny ẹmoogh oomo ọkpo bhꞌodi.’ 
MAT.21.39	Peedi ịbham odi, ibhin imutiom tookua bho ighigh odi.
MAT.21.40	“Esiibha, amen odi obo bho oḍighi obho tatu, odi taḍighi ẹko rōoy bhibha?” 
MAT.21.41	Parōoy obho ịbhagharana kua, “Odi tạze ni mịkarabh arōoy pipa, ạloghom ịnon arōoy mi toḍighi obho, arōoy ilo tẹnogho ni zodi mabin odi mi tạkar amen obho eedi ịḍeghe bho.” 
MAT.21.42	PạJizos ạkpete kua ạnogho eedi, “Enyina dẹkar io eghōl ẹmoghon mibha ụge bọ tẹegia bho gạ? Ụge kua,
MAT.21.42	‘Ạkar odi ạkpo otu obho iḅōghi rutu obho igin obho naaghiraan atu molo ạla mạar apu.
MAT.21.42	Obạmọogh obho aḍighi miibha bho.
MAT.21.42	Ẹzo ịmaar ịneghe.’ ”
MAT.21.43	Keḍio ạJizos amina ạkpete kua ạḅaram, “Tebum iibha bẹleni, ạami nạkar ạgba kua ạnogho enyina, Ade-Ọolema bho tẸnaan tọḅoor ni enyina ọnogho mịnon arōoy ilo temuum iiḅi iimuuma. 
MAT.21.44	[Kōoy kōoy olo ameelom ạkpo otu obhobho taḅigian ni, keru kạar olo odi ạkpo otu obho ameelom mōoy pọgbe odi otẹnẹ obhugh.]”
MAT.21.45	Aruvẹmụ arōoy iḅo miiḅua bho nꞌarōoy aFarisi obho ịmoghon sidōgh obho tạJizos, peedi ilōghōm mobho ạJizos nạkpete ạgbaaniom eedi, 
MAT.21.46	peedi ịva mebōom olo oḅol odi, keḍio aruugu arōoy obho ipu ni. Arōoy obho nẹeseghe eseeri mạJizos kozil tẸnaan.
MAT.22.1	Tesuo pạJizos ạke momina odōgh asidōgh ọnogho arōoy obho. 
MAT.22.2	“Ade-Ọolema bhꞌạnyu obho odi konyiin ọolema olo asōorẹ mẹzaal ipina mọnogho ọony odi. 
MAT.22.3	Podi arōm rụbana odi mọghi ọgba ọnogho obo bho ubheleghi moru ole ẹzaal obho eedi keru kele, keḍio arōoy obho ịva ḍio moru. 
MAT.22.4	Podi arōm ịnon ạrubana ạkpete kua ạnogho eedi, ‘Ịgba kua mẹnogho eedi: Ẹzaal obhꞌạmi nạateeny mole. Ịnam ẹzaal obho nọoze. Kạar kạar nookōbhōghi oseeri. Itu ole mẹzaal obho.’ 
MAT.22.5	Keḍio eedi obo bho ubheleghi obho ịtuom io mạar, ịghi neḍighiiy riḍighi eedi. Onyiin ạghi teḍum oḍighi odi, ọnon taḅo odi, 
MAT.22.6	keḍio ipedi obho ịbham rụbana bhꞌodi iḍul ịze. 
MAT.22.7	Pologhi ọolema bho aḅẹebh magey molo odi arōm rōoy ẹgham odi ịghi ịze rụukoma arōoy pipa, ịlogh nạ nyạn mẹma bhꞌeedi. 
MAT.22.8	Keḍio odi abheleghi rụbana bhꞌodi ạkpete kua ạnogho eedi, ‘Ẹzaal ipina bhꞌạmi nạateeny mole, keḍio arōoy obho ạami ubheleghi obho ịgbaan io moru ole. 
MAT.22.9	Ịki siibha mi taraabōom obho mebheleghi kọnu kọnu arōoy olo enyina irue eedi eru tẹzaal obho.’ 
MAT.22.10	Pạrubana bho ịghi taraabōom obho ibheleghi kōoy kōoy olo eedi ịmiin ịmiin, ịkarabh nꞌiiḅi arōoy, iikōbhōghi ịloghom, molo otu ẹzaal ipina bho nạarol kpibh rōoy obho.
MAT.22.11	“Ọolema bho ạghi mọmiin arōoy obho, podi ạmiin mōoy olo ọlogha ḍio mạsuoma ẹzaal ipina bho. 
MAT.22.12	Podi apuruan kua mōoy obho, ‘Ọbulol, ạna uḍighi ẹko kạna aḍigh suo molo ạna ọlogha ḍio mạsuoma ẹzaal ipina bho?’ Ạar olo ōoy obho ạteeny mọkpete olo. 
MAT.22.13	Pọolema bho ạkpete ạnogho rụbana bhꞌodi aghōl kua, ‘Ịpaḍi mōoy obhobho merōbh zodi mi tetẹrẹ ọkinim obho. Tepa pesi odi tạtol ạkiir rạlaay odi aleghe.’ ” 
MAT.22.14	Keḍio ạJizos ạkpete kua akunughiom, “Ọlogh mobho ubheleghi keḍio ịbam be mobho ụson ụseghe.”
MAT.22.15	Parōoy aFarisi obho ịḍua ịghi iḍikuan ruzue mobhin tiipuruan ọbhamam ạJizos. 
MAT.22.16	Peedi irōm ẹde ạrubana eedi nꞌarōoy ẹku tạHerod mọghi tạJizos. Eedi ịghi isi pipuruan kua, “Obo ịtughumiom, ezōor noolōghōm mobho ạna ọgba ghạ ḍio miben. Ạna nạtughumiom ghạ rōoy mebōom obho tẸnaan mi tagey obho molo ạna ọnagha ḍio milo arōoy nẹetua, ebum obho ạna oonon ghạ ḍio mạlibugh arōoy obho. 
MAT.22.17	Gbạ mạnogho ezōor tibhꞌịitua onuma, olōgh odi gạ mi taraalōgh obhꞌezira mosōgh osōgh ọnogho ọolema bhꞌaRom?” 
MAT.22.18	ẠJizos naalōghōm ạman mịkarabh ịitua ezue bhꞌeedi, podi ạkpete kua, “Sọo, arōoy obo neemia ghạ ẹtol kiiḅi arōoy, ebum eeghe kenyina nẹva mebōom ọbham ạmi? 
MAT.22.19	Iḍeeriom ạami mokpoki obho enyina nesōghōm ghạ mosōgh obho.” Peedi ịnogho zodi mokpoki. 
MAT.22.20	Keḍio odi apuruan kua zeedi, “Oobho kamusigh nꞌaḍien okōr ōoy?” 
MAT.22.21	Peedi ịbhagharana kua, “Olꞌobꞌọolema bhꞌaRom.” PạJizos ạkpete kua ạnogho eedi, “Isōgh mẹnogho mọolema bho mibha iru bọ milꞌodi obho, mẹnogho mẸnaan mibha tẸnaan.” 
MAT.22.22	Amen eedi ịmoghon miibha bho pasilōor eedi ịkpoghogho, eedi ịḅele odi ịḍua.
MAT.22.23	Tonyiin odi aḍuma popo pẹde arōoy ogbo arōoy aSadusi obho iru nạ tạJizos. (Eedi obo bho nẹgba ghạ ekōl oḅetunu tọbho bho olo bho.) 
MAT.22.24	Eedi iru pịkpete kua, “Obo ịtughumiom, aMozis ạtughumiom kua, ‘Eru kạar olo ōoy olo abhin mạni kọmar io mọony kạbho, pumōr odi ale rutu mạni obho ạmaraghi rụnwuny ạnogho mobo bho nạabho bho.’ 
MAT.22.25	Onyiin amen kir oḍual aburumōr ilo ịrol. Okenya bho abhin mạni, ọmar io nọmar mọony ạbho molo umōr odi ale rutu mạni obho. 
MAT.22.26	Onyiin ẹzo bho mobho imutenaan mogbẹbhiōm ịzal obho, nꞌogbẹbhiōm ịraar obho ninii oomꞌeedi oḍual obho iru ịbho ịman. 
MAT.22.27	Ikunughi obho, podi ạni obho aru nạ ạbho. 
MAT.22.28	Esiibha, taḍuma oḅerenu tọbho bho, kạni obho tatu mạni okōr ōoy? Oomꞌoḍual eedi irughom odi be.”
MAT.22.29	Keḍio ạJizos ạbhagharana kua zeedi, “Enyina neekōrōnuan magey, ebum obho enyina ilōghōm io mẹegia iigbia bho nꞌịnyaam obho tẸnaan. 
MAT.22.30	Amen obo bho nẹebho teḅerenu tọbho bho eedi tẹtol kitelema bho tẸnaan ibha idi tạnyu obho molo ạraani nꞌilobhir ịḅalan io milom. 
MAT.22.31	Tilo igboloman nꞌoḅerenu tọbho bho, enyina deghōl ghạ ḍio mibha Ẹnaan ạgba ạnogho enyina bho? 
MAT.22.32	Odi ạkpete kua, ‘Ạami pẸnaan tEbrạhạm nꞌẠizik nꞌạJekob.’ Iibha bho nemōrō mobho odi otu ḍio mẸnaan obo bho nẹebho bho, aru mẸnaan obo idi mimoom.” 
MAT.22.33	Amen egi arōoy obho ịmoghon miibha bho, peedi iimōogh tịtughumiom obhꞌodi.
MAT.22.34	Amen arōoy aFarisi obho ịmoghon mobho ạJizos naakpereghi mịnu arōoy aSadusi obho, peedi iikōbhōghian monyiin esi, 
MAT.22.35	keḍio onyiin eedi, obo ịtughumiom araalōgh obho abhin iipuruan aru mọbhamam ạJizos, 
MAT.22.36	keḍio apuruan kua, “Obo ịtughumiom, taraalōgh obho, oḍighen apu?” 
MAT.22.37	PạJizos ạbhagharana kua, “ ‘Tulan mẸnaan Obạmọogh ạna bho nꞌoomo ologhi onuma nꞌoomo aghuḍum onuma, nꞌoomo ịitua onuma.’ 
MAT.22.38	Olōgh obhobho pọḅel obho ạbugh ạla nạ mạar apu. 
MAT.22.39	Ogbẹbhiōm ịzal obho odi nạ kọḅel obho, ạkpete kua, ‘Tulan obo bho atuan ạna bho kẹzo bho ạna utulan lōor onuma bho.’ 
MAT.22.40	Oomo araalōgh obho taMozis nꞌịtughumiom arizil obho ịmara tịzal bhibha be.”
MAT.22.41	Amen arōoy aFarisi iikōbhōghian monyiin esi, pạJizos apuruan kua zeedi, 
MAT.22.42	“Enyina nẹetua ạMesaya bho kokōr ōoy? Odi kolo ọobhe okōr ōoy?” Peedi ịbhagharana kua, “Odi olo ọobhe taDevid.” 
MAT.22.43	Keḍio ạJizos apuruan kua, “Kebum eeghe kẸmugh Iigbia aḍigh talōor taDevid molo odi abheleghi zodi ‘Obumọogh’ ạkpete kua,
MAT.22.44	‘Ẹnaan Obạmọogh obho ạkpete kua ạnogho mObạmọogh ạami obho,
MAT.22.44	Tọl delede suo mi toḍiom ạvo ạmi
MAT.22.44	ninii ạami aḍighi
MAT.22.44	mobo ọlogh aḍien onuma etu
MAT.22.44	moḅeleriom asike onuma’?
MAT.22.45	“Eru kạar olo aDevid abheleghi zodi ‘Obumọogh,’ eeghe aḍighi molo odi ạMesaya bho tamina atu molꞌọobhe taDevid?” 
MAT.22.46	Bọbon ōoy olo arue mọkpaton ọnu ọbhagharana odi olo, molo ạseghe taḍuma popo ạghi taghisigh ōoy olo ane momina opuruan odi miipuruan olo.
MAT.23.1	Ipa iru itẹn, pạJizos ạkpete amutiom ạnogho mobꞌọlogh arōoy obho nꞌobo bho nẹtuonom odi obho aghōl kua, 
MAT.23.2	“Obo ịtughumiom araalōgh obho nꞌarōoy aFarisi obho pobo ịteeny ịikpo mọgba ẹmu araalōgh obho taMozis. 
MAT.23.3	Tebum ipa bẹleni, ikiilaan mẹtuonom kạar kạar olo eedi ịkpete ịnogho enyina moḍighi. Oomo ipa ẹkona, ị́tuonom ghạ meḍighiom ạar eedi, ebum obho eedi nẹtughumiom kẹre, eḍighi mịnon obho. 
MAT.23.4	Eedi ịghoroghi mibꞌadōol eeti mịnon keḍio ịlogh io bọbon ịbam ạvo ẹnogho eedi morōol ạni. 
MAT.23.5	Kạar kạar olo eedi neḍighi eedi neḍighi ghạ molo arōoy ẹmiin eedi ẹsebh. Ịmaar ẹmiin mẹzo eedi ịgeey mọlogh ọogo-oghōl ẹegia bho mi tizu ịnam ịkpuom taragbodo nꞌạravo bhꞌeedi, nꞌẹzo eedi nẹloghaay ghạ ịgodogodo ạrusuoma. 
MAT.23.6	Tẹzaal, ariisi obho ịneghe bọ ipu obho pariisi eedi negbẹel ghạ mọrologhu. Tarutu iikpulughu obho, ẹtolom ibha ịla mạar ipu obho pibha eedi negbẹel ghạ mọrolom. 
MAT.23.7	Eedi nẹva ghạ molo arōoy kebheleghian ghạ zeedi nꞌeghuan mi tariḍighi obho, nꞌolo arōoy kebheleghi ghạ zeedi ‘Obo ịtughumiom.’ 
MAT.23.8	Ímōrō ghạ arōoy ebheleghi enyina ‘Obo ịtughumiom,’ ebum obho oomo enyina iru burumōr, nꞌobho enyina ịteeny monyiin obo ịtughumiom be bho. 
MAT.23.9	Ibheleghi ghạ nạ ‘Ạda,’ monyiin ōoy tesuo ade bho, ebum obho enyina ịteeny monyiin Ọde be bho, odi obho odi tạnyu obho. 
MAT.23.10	Ímōrō ghạ nạ obheleghi enyina mOtẹnẹ meḍia, ebum obho Otẹnẹ meḍia enyina aru monyiin be bho, odi ạMesaya bho. 
MAT.23.11	Obo bho tapu moomo enyina bho akumuan mipedi obho. 
MAT.23.12	Obo bho ạbughe lōor odi obho toonon ni osōorẹ, keḍio obo bho asōoriōm lōor odi obho toonon ni ọbughe.”
MAT.23.13	“Itōnyōgh tẹtol ni ẹnogho enyina arōoy obo ịtughumiom araalōgh obho nꞌarōoy aFarisi obho, obo bho neemia ghạ ẹtol kiiḅi arōoy obho. Enyina ịdu meguugh Ade-Ọolema bhꞌạnyu obho ẹegighiman nẹpuenaan nạ mobo bho nẹva moḍigh obho, keḍio enyina nịvo nịvo ịḅol nạ ḍio eḍigh. 
MAT.23.14	[Itōnyōgh tẹtol ni ẹnogho enyina arōoy obo ịtughumiom araalōgh obho nꞌarōoy aFarisi obho, obo bho neemia ghạ ẹtol kiiḅi arōoy obho. Enyina neenioghom ghạ marukpukele ạraani mi tarutu eedi, keḍio tẹzo oobiōghōm arōoy nẹki ghạ eekpulughu mịidoony iikpulughu. Tebum iibha bẹleni ilo tọliom enyina teḅẹebh epu milo ịnon arōoy.]
MAT.23.15	“Itōnyōgh tẹtol ni ẹnogho enyina arōoy obo ịtughumiom araalōgh obho nꞌarōoy aFarisi obho, obo bho neemia ghạ ẹtol kiiḅi arōoy obho. Enyina nepẹl ghạ oḍual ighool nꞌoḍual ọbhiiny ẹki toomo aruubhugh obho moḍighi okiton onyiin ōoy olo tạtuonom enyina, keḍio amen enyina neekiton monyiin, enyina imina ku eḍighi eedi moḅẹebh opu ạkar enyina ịzal amen, molo ịgbaan ni monyuughi eedi ọloki toonu ọmiinom obho ikunughi olo bho.
MAT.23.16	“Itōnyōgh tẹtol ni ẹnogho enyina arōoy ikpom ariḍien obho neteliom ịnon obho. Enyina nẹtughumiom ghạ ekōl, ‘Oōy abhin otu iikpulughu obho aghirom ịzo, odi ọkpe ḍio ẹkona, ạar olo, kibha abhin agold obho odi totu iikpulughu obho aghirom ịzo, odi ọkpe ọkpe.’ 
MAT.23.17	Sọo araama arōoy ikpom ariḍien, tịzal obho oḍighen ạla mạar apu? Agold obho bẹlee kotu iikpulughu obho aḍighi bọ zodi agold obho moru ạar iigbia bho? 
MAT.23.18	Enyina nẹtughumiom nạ kua, ‘Oōy abhin ẹede iigbia bho aghirom ịzo, odi ọkpe ḍio ẹkona, ạar olo, kibha odi abhin ọkpo bho ụtunom mạar tẹede bho aghirom ịzo, odi ọkpe ọkpe.’ 
MAT.23.19	Enyina ạkar arōoy ikpom ariḍien. Tịzal obho, oḍighen ạla mạar apu, ọkpo bhꞌẹede bho bẹlee kodi ẹede bho aḍighi mọkpo bho moru ọkpo iigbia bho? 
MAT.23.20	Tebum iibha bẹleni, ōoy abhin ẹede iigbia bho aghirom ịzo, odi aghirom kạar kạar olo odi tẹede bho. 
MAT.23.21	Kōoy olo abhin otu iikpulughu obho aghirom ịzo, podi aghirom odi otu iikpulughu obho nꞌẸnaan, obo bho natugh totu obho. 
MAT.23.22	Amen olo ōoy abhin ạnyu obho aghirom ịzo, odi ạḅar ẹtolom obho tẸnaan nꞌodi obo bho odi tẹtolom obho aghirom.
MAT.23.23	“Itōnyōgh tẹtol ni ẹnogho enyina arōoy obo ịtughumiom araalōgh obho nꞌarōoy aFarisi obho, obo bho neemia ghạ ẹtol kiiḅi arōoy obho. Enyina nẹḍi ghạ ḍiōbh abin mịigho asumōbōbh, ẹseghe bin ẹnogho mẸnaan keḍio enyina negin mọtuonom ạkar ịtughumiom araalōgh obho osōbh agey ạraakpe, nꞌọsu ạghusan aḍien, nꞌiiḅi eḍighiom ạar ibha ịla mạar ipu obho. Iibha pibha ịkpe molo enyina keḍighi kẹḅaram mipedi obho. 
MAT.23.24	Sọo, araama arōoy ikpom ariḍien enyina nẹeḅa ghạ ezu mikpukuma ibha idi tamiim obho keḍio enyina nẹpogholom ẹmin ẹman mịpoghol-miim obho.
MAT.23.25	“Itōnyōgh tẹtol ni ẹnogho enyina arōoy obo ịtughumiom araalōgh obho nꞌarōoy aFarisi obho. Enyina neetōl ghạ mạman ọbhogholom ạmuum enyina nꞌạrakpere enyina ẹḅaaleni, keḍio odi ḍorōbh mịitua oḅumogh ọkpo arōoy nꞌọoku ạaku. 
MAT.23.26	Sọo, arōoy aFarisi ikpom ariḍien, ipira meetōl mibha idi ḍorōbh tologhi ọbhogholom ạmuum obho ku, pạman obho ọḅaal nạ.
MAT.23.27	“Itōnyōgh tẹtol ni ẹnogho enyina arōoy obo ịtughumiom araalōgh obho nꞌarōoy aFarisi obho. Enyina idi karuugu ilo ụmaar usigh ịḅaal ạgba, ịmaar ịneghe mọmiin tạman obho, keḍio tologhi obho ịikpo arōoy obo bho nẹebho bho nꞌịḅure ọkpo imuzō ni. 
MAT.23.28	Onyiin ẹzo bho nạ mobho enyina nẹneghe tasumusigh oomo arōoy kiiḅi arōoy mi tozu ạman obho, keḍio tiloghi enyina iben iimia nꞌoḍighi ịkarabh ạka ni.”
MAT.23.29	“Itōnyōgh tẹtol ni ẹnogho enyina arōoy obo ịtughumiom araalōgh obho nꞌarōoy aFarisi obo bho neemia ghạ ẹtol kiiḅi arōoy obho. Enyina iḅōghōm rutu eḍighi ẹneghemi maruugu arizil obho tẸnaan ibha ịbhozu obho ẹmaar nạ eburogh mibha obo bho iḍum ooḅi aghuḍum obho, 
MAT.23.30	keḍio enyina nẹkpete ghạ kua, ‘Ezōor umute tạmuum ạburude ezōor bọ, ezōor kuḍighi ḍio mibha eedi iḍighi obho mọze arizil obho tẸnaan.’ 
MAT.23.31	Suo enyina nẹekar eḍumom mobho enyina iru mạnwuny ọobhe obo bho ịze marizil obho. 
MAT.23.32	Iḍighi ni mẹghi taghisigh mẹman mibha ạburude enyina ịke kageedi moḍighi obho. 
MAT.23.33	Sọo ịikpolodu nꞌạnwuny ịikpolodu, eeghe taḍighi kenyina ẹḍuana tọmiinom oonu obho ikunughi olo bho? 
MAT.23.34	Tebum iibha bẹleni, ạami nạgba kua ạnogho enyina, ạami tatōm ni atuom enyina marizil, nꞌilōghōm mạar arōoy, nꞌobo ịtughumiom. Ẹde eedi enyina tẹze ni, ẹkan mẹde mi toorẹeny ẹmigheri, ẹgurogh ịnon mi tarutu iikpulughu obhꞌenyina, ẹḍua tẹma etẹn tẹma epirighanogh eedi. 
MAT.23.35	Iibha kiḍighi kạliliom obo bho ịze rōoy ilo ạar olo ịpiom olo bho tameelom enyina, ạḍua tamen obho ughigh bọ mEbẹl obho ninii aru asi tamen obho ughigh bọ mạZekaraya, ọony tạBarakaya obho enyina ighigh teesoḍia ẹkpe iigbia otu iikpulughu obho nꞌẹede iigbia bho. 
MAT.23.36	Ạami nạkar ạgba magey ạnogho enyina, ibha topin ọliom oomo arōoy bhibha bho temeelom arōoy ọoke bhobho.”
MAT.23.37	“Sey aJerusạlẹm aJerusạlẹm, ạna obo bho nạze ghạ marizil obho tẸnaan atoḅol miteledōm obho Ẹnaan arōm aruom enyina bho. Ịni amen mobho ạami nạava mọseghe ạravo ạmi oghuruom oomo arōoy onuma, kẹzo bho ạkenegh nakuruom ghạ mạnwuny odi obho, keḍio ạna omōrō ḍio nomōrō. 
MAT.23.38	Esiibha ẹma bhꞌonuma noogin ọman. 
MAT.23.39	Ạami nạgba kua ạnogho enyina, ạseghe dodon ạghi taghisigh, enyina ịmiin mụ ạami, ninii ạteeny tamen obho enyina tẹkpaton mọnu enyina ekōl kua, ‘Ẹnaan ạsebh ni zodi obo bho natu mi taḍien tObạmọogh obho.’ ”
MAT.24.1	ẠJizos aḅetunu atẹn nạḍua mi totu iikpulughu obho, pobo bho nẹtuonom odi obho iru iḍeeriom odi meḅōghōm otu iikpulughu obho. 
MAT.24.2	Podi ạkpete kua, “Enyina nẹmiin oomꞌiibha bho, ạami nạgba kua ạnogho enyina miibha bho, bọbon onyiin ọpaḍi ọbharakpar ibha enyina nẹmiin obho olo onyiin tạtol tạnyu onyiin olo. Oomꞌeedi tonyuughi ni otuḅeḍi.”
MAT.24.3	Ẹzo bho ạJizos odi delede tạnyu obꞌeegum obhꞌỌlivs, pobo bho nẹtuonom odi obho iru ipuruan kua zodi tẹḅokia, “Gbạ mạnogho ezōor mamen iibha bho temute, nꞌoḍigh elẹgh olo tamute mi tamen olo natuan molo ạna karu, nꞌikunughi ẹmar-arōoy obho.”
MAT.24.4	PạJizos ạbhagharana kua, “Ịmaar egona lōor enyina, ímōrō ghạ oobiōghōm onyiin enyina. 
MAT.24.5	Ọlogh arōoy tetu ni taḍien ạmi ẹkpete kua, ‘Ạami ạMesaya bho,’ eebiōghōm ọlogh arōoy. 
MAT.24.6	Enyina tẹmoghon ni mọdu oghur ạraagham mi tegbeeny nꞌetuan, keḍio ịíḅaghami ghạ lōor enyina. Ọkpo ilo idi kua temute ni, keḍio iibha bho ịgba ḍio mobho nạateeny mikunughi obho. 
MAT.24.7	Aruubhugh teḅezuan ni, ẹma tẹmaranuan ni mẹma. Oḅẹer, nꞌade bho moozighinian oḅomian tẹtol ni kesi kesi. 
MAT.24.8	Oomꞌabaabha bho idi kịḅel ẹegama ạni olo eghun negun.
MAT.24.9	“Tamen opopo poḅologh enyina ọnogho arōoy mọliom enyina, ọze nạ enyina. Kōoy kōoy tesuo ade bho tạlogh ni enyina ḍien mebum ạmi. 
MAT.24.10	Ọlogh arōoy tegin ni etōbh momōruōm obhꞌeedi. Onyiin taḅool ni monyiin, onyiin ạlogh ḍien monyiin. 
MAT.24.11	Keḍio ọlogh iben arizil temuteghu moobiōghōm ọlogh arōoy. 
MAT.24.12	Pẹzo oḍighi ịkarabh tepōbh elela molo etulan ọlogh arōoy tẹtol tọlolo. 
MAT.24.13	Keḍio obo tạkparam ạpam asi tikunughi obho, tọpel ni zodi. 
MAT.24.14	Keḍio ooḅi adōm obhobho, obho igboloman nꞌAde-Ọolema bho tẸnaan tọgba ni olelemi toomo ẹmar arōoy, mọgbaanaan ọnogho oomo arōoy ẹmar-arōoy obho, keḍio ikunughi obho tagbi mọteeny.”
MAT.24.15	“Amen olo enyina ịmiin mibꞌạmagh obho ạDaniel ozil obho ạgba bho, mobho neemute tesi iigbia bho, (ạna obo bho nakōl mọbhereer obho mọmoghonyan!) 
MAT.24.16	pobo bho idi taJudia bho eghilighu ẹghi taruugum obho! 
MAT.24.17	Odi obo bho odi tạnyu otu odi obho osōor io moḍigh ọḅirogh ọkpo odi mi totu obho. 
MAT.24.18	Obo bho odi teḍum obho omula ḍio mọseghe ạsuoma odi. 
MAT.24.19	Opo pọmiinom olo tẹtol ẹnogho mạraani ilo idi nꞌeghun, nꞌạraani ilo ạnwuny eedi nẹmaam ni mạmaam. 
MAT.24.20	Iikpulughu mẸnaan molo enyina ikilighu ḍio mamen uuta bolobolo aḍuma obhooghia bho. 
MAT.24.21	Ịiḅaghami amen opopo tepu ạni ni kua milꞌọnon amen ilo neemute ghạ, ạseghe kọḅel egbiom ẹmar-arōoy obho ninii aru asi tọoke bhobho. Ọnon olo taaleeny nạ moobho bho olo. 
MAT.24.22	Oomo ipa ẹkona, Ẹnaan naasōbh akpẹrẹmi ruḍuma bho. Odi oḍighi ḍio kua bọ, bọbon ōoy olo kụḅol atẹn olo. Tebum arōoy obho odi Ẹnaan nạason ạseghe moru arōoy odi obho kiḍighi kodi nasōbh ruḍuma bho.
MAT.24.23	“Tebum iibha bẹleni, eru kạar olo onyiin ōoy aru tenyina aghōl, ‘Iinon, oobho ạMesaya bho,’ bolobolo ‘Odi odi eebha,’ ímōruōm ghạ zodi. 
MAT.24.24	Iben ạraMesaya nꞌiben arizil tẸnaan temuteghu ni. Eru kạar olo eedi tetue ni, eedi tepin ni mọkpo ịiḍaany nꞌọkpo ibꞌaruugu moobiōghōm arōoy obho Ẹnaan nạason ạseghe bho. 
MAT.24.25	Iinon, demute ḍio ạami nạgba ạnogho enyina miibha bho.
MAT.24.26	“Keru nạ kạar olo arōoy iru ịkpete ịnogho enyina ighōl, ‘Iinon, odi naamute ạki tobꞌeekpu eḍum ọosaar obho,’ ímōruōm ghạ. 
MAT.24.27	Ọony ōoy obho tatu kẹḅaal obho naḍighi ghạ meghenem tạnyu obho alela moomo eḅōghōghaan obho ạḍua temutonom aghōzōgh obho asi teḍighom aghōzōgh obho.
MAT.24.28	“Kesi kesi olo ọḅure ẹnam odi, pesi ạsudele neekōbhōghian ghạ.”
MAT.24.29	“Tamen olo ịiḅaghami aruḍuma pipa neetẹn, paghōzōgh obho oḅil, ụvanyu obho ọmu mụ, ịinaany obho ọḍua tạnyu obho omeleghu, ịnyaam ọkpo bho idi tạnyu obho okunughiom. 
MAT.24.30	Pelẹgh obho Ọony Oōy obho tatu obho omute teḅōghōghaan obho, oomo arughun otu idi tade bho olegheey, keḍio eedi tẹmiin mỌony Oōy obho mobho nạaḍua teḅōghōghaan ạnyu obho natu nꞌịnyaam nꞌigbōgh eghuan. 
MAT.24.31	Eeḍue bho naasi puubh, podi orōm itelema odi ọghi tinya ạruukul ade bho, keḍio eedi teekōbhōghi monyiin esi marōoy ibha odi nạason ạseghe bho, ạḍua tonyiin ẹkul ẹmar-arōoy obho asi tọnon.”
MAT.24.32	“Ịḅele oorẹeny obho ughōl bọ ạfig obho ạtughumiom enyina. Kamen kamen olo orẹeny obhobho natughẹel migue, penyina olōghōm mobho unu natuan. 
MAT.24.33	Onyiin ẹzo bho nạ, amen olo enyina ịmiin moomo ọkpo bhibha, pilōghōm mobho amen obho naatuan, naḅurunu moru. 
MAT.24.34	Ạami nạgba magey ạnogho enyina, oomo ọkpo bhibha temute ni koomo arōoy obho idi tesuo nꞌaghuḍum obho tẹpo ẹman. 
MAT.24.35	Ạnyu obho nꞌade bho tepẹ ni keḍio ọnuekpete bhꞌạmi irue ḍio ebhẹ.”
MAT.24.36	“Oomo ipa ẹkona, ōoy olo alōghōm ḍuma bho nꞌamen obho olo. Itelema bho tẸnaan ẹko, nꞌạkar Ọony obho ẹkona olo alōghōm olo. Ọde bho be alōghōm. 
MAT.24.37	Ẹzo bho ịrol bọ tamen taNoa bho pẹzo tẹtol nạ tamen obho tatu obho. 
MAT.24.38	Ẹzo bho ịrol bọ kobꞌaḍigho bho aḍigh obho, pẹzo tẹtol nạ. Arōoy nẹemaar ele nẹpoghol, ạraani nꞌilobhir nẹḅalam ilom ninii ạteeny mạkar aḍuma bho aNoa aḍigh tobꞌoghuugh obho. 
MAT.24.39	Oomo ipa ẹkona, eedi ilōghōm io mạar ilo nemute ninii aḍigho bho akune moomꞌeedi. Pẹzo tẹtol men Ọony Oōy obho tatu. 
MAT.24.40	Tamen opopo ịzal arōoy tẹtol eḍighi moḍighi mi tonyiin eḍum obho, tọseghe monyiin ọḅele mopedi obho tạman. 
MAT.24.41	Ịzal ạraani idi monyiin otu nekum eḍian, tọseghe monyiin ọḅele mopedi obho tạman. 
MAT.24.42	Tebum iibha bẹleni, íkoḍi ghạ ebum obho enyina ilōghōm io maḍuma bho Obạmọogh enyina tatu obho. 
MAT.24.43	Ilōghōm mobho, ughōl obo bho otu obho alōghōm ni bọ mamen ọḅa bho tatu, odi kụmanaghan io akoḍi ạḅelemaan mọḅa bho moḅom oḍigh totu obhꞌodi omiinyogh. 
MAT.24.44	Tebum iibha bẹleni, enyina ẹkona íkoḍi ghạ, ebum obho Ọony Oōy obho tatu mamen olo enyina ịitua ḍio mọmiin odi obho.”
MAT.24.45	“Okōr ōoy siibha bho mẹbana olōghōm ạar olo ạteeny nạ mooḅi eḍighiom ạar? Odi pobo bho ọde otu obho nạalogh tạvo odi moonon ạrubana ipedi obho, mọnogho ghạ eedi mariḍian eedi tamen olo iizuan mọnogho. 
MAT.24.46	Ọḅaal ologhi tạtol ni ạnogho mẹbana bho ọde otu odi tatughẹel tạmiin ni zodi mobho odi ạtuugh naḍighi mibha ụkpete ụnogho odi obho. 
MAT.24.47	Ạami nạgba magey ạnogho enyina, ọde otu obhꞌodi tạlogh ni tạvo odi moomo ọkpo odi. 
MAT.24.48	Keru kạar olo odi aru mọkarabh ẹbana, podi ọotua ekua tologhi odi, ‘Ọde otu ạmi nabia morughẹel,’ 
MAT.24.49	podi ọrol oḍulogh ghạ ạrubana ipedi obho, ọrol adelede ole ọbhoghol nꞌịpoghol miim. 
MAT.24.50	Keḍio ọde otu ẹbana popo tatughẹel ḍuma olo odi ọotua ḍio nꞌamen olo odi olōghōm io. 
MAT.24.51	Ọde otu obhꞌodi taveleghi zodi mịpaḍi aḍighi odi apin ạni bin obo bho neemia ẹtol kiiḅi arōoy obho. Tepa pesi odi tạtol ạkiir rạlaay aleghe.”
MAT.25.1	“Taḍuma popo Ade-Ọolema bhꞌạnyu obho tạtol kaḍiōbh ạsunwunyaan ilo ịḅirogh mịtodi ịghi moḅōrō opina morughẹel. 
MAT.25.2	Oōgh aruḅua, ōogh ilōghōm ạar. 
MAT.25.3	Aruḅua bho ịḅirogh mịtodi obhꞌeedi pịḅele mọbhamam ạmunu ọtodi ilo ọḅaram ibha idi tọtodi obho. 
MAT.25.4	Ilōghōm mạar obho ịbhamagh nꞌarakōtō ilo ạmunu ọtodi obho imuzō ni ẹḅaram nꞌibhꞌịtodi obhꞌeedi. 
MAT.25.5	Ạteeny men obho opina bho kutu obho, oru ḍio, pạsunwunyaan obho iduḅa ikoḍiiy.
MAT.25.6	“Ogbo eeleeny mobho ụmoghon imulughu ughōl, ‘Opina bho naasi, itu mẹmiinan odi.’ 
MAT.25.7	Paḍiōbh ạsunwunyaan obho iḅerenu ịbugheeny mịtodi obhꞌeedi. 
MAT.25.8	Ịtodi obhꞌeedi neḍimogh, pōogh aruḅua bho igbẹel mipedi obho ighōl kua, ‘Ịnogho ạni ezōor mịbam mụnu ọtodi obhꞌenyina, ịtodi ezōor neḍimogh.’ 
MAT.25.9	Pilōghōm ạar obho imulumian kua zeedi, ‘Ịkpo-o, ibhꞌezōor igbẹbhan io enyina nꞌezōor. Ịki nạ ni tobo bho neḅool obho megho.’ 
MAT.25.10	Peedi ōogh aruḅua bho itẹn mọghi ogho ạmunu ọtodi obho. Eedi itẹn kua be popina bho aru asi. Oōgh obho idi neḅōrō bho ịtuonom odi iḍigh totu ẹzaal ipina bho, keḍio uru ughuughi meguugh obho.
MAT.25.11	“Ịbam amen itẹn, pōogh ipedi obho imula iru neleghe ekōl kua, ‘Ọde otu, ọde otu, kuuron ezōor oḍigh ạni.’ 
MAT.25.12	Popina bho amulumian kua zeedi, ‘Ạami ụkar io alōghōm enyina.’ 
MAT.25.13	Tebum iibha bẹleni, ịkpamaghia lōor enyina ebum obho enyina ilōghōm io maḍuma nꞌamen obho.”
MAT.25.14	“Tẹtol kōoy olo aḅetunu totu nạki merele. Natu mọghi pabheleghi rụbana odi, ạbham otu obho ạlogh tạravo eedi. 
MAT.25.15	Keḍio odi ạtuugh tẹzo ịnyaam ōoy esuo ạnoghooy eedi mikpoki. Onyiin odi ạnogho maḍiōbh ọonir anaira, ọnon inya ọonir anaira, omina ọnon ịzal ọonir anaira. Odi ạnoghooy ạḅele podi atẹn. 
MAT.25.16	Ọḅel obho abhin bọ maḍiōbh ọonir anaira bho aḅetunu be pakẹm ạghi aḅuom maḅo molo odi ạteeny mịnon ibha ụnogho odi obho ạḅaram. 
MAT.25.17	Onyiin ẹzo bho nạ mobo bho abhin minya ọonir obho, odi ạteeny mịnon ibha ụnogho odi obho ạḅaram. 
MAT.25.18	Keḍio ẹbana bho abhin bọ mịzal ọonir obho ạḍua ni ạghi abugha de bho aḍi ạḅoki mikpoki obho ọde otu odi ạnogho odi obho.
MAT.25.19	“Tamen olo naabia magey, pọde otu eedi ạrubana bho amula arughẹel mọḅalan nꞌeedi mikpoki obho. 
MAT.25.20	Ẹbana bho abhin maḍiōbh ọonir anaira bho aru pạnogho zodi mịnon itibha odi abhin obho, ạkpete kua, ‘Ọde otu, ạna ụnogho ạami maḍiōbh ọonir anaira, keḍio nonon, iibha ịnon aḍiōbh ọonir anaira ilo ạami nạateeny.’ 
MAT.25.21	Pọde otu obho ạkpete kua ạnogho odi, ‘Ạna naaḍighi. Ạna ooḅi ẹbana ọtuughom ologhi. Ẹzo bho ạna ụmaar uḍighiom oḍighi mịbam obho ụnogho ạna bho, ạami tạlogh ni tạvo onuma migbōgh. Tue maḍigh nꞌạami tọḅaal ologhi ạami.’ 
MAT.25.22	Ẹbana bho abhin minya ọonir anaira obho aru pạkpete kua, ‘Ọde otu ạami, ạna ụnogho ạami minya ọonir anaira, keḍio nonon, iibha ịnon inya ọonir anaira ilo ạami nạateeny.’ 
MAT.25.23	Pọde otu obhꞌodi ạkpete kua, ‘Ạna naaḍighi. Ạna ooḅi ẹbana ọtuughom ologhi. Ẹzo bho ạna ụmaar uḍighiom oḍighi mịbam obho ụnogho ạna bho, ạami tạlogh ni tạvo onuma migbōgh. Tue maḍigh nꞌạami mi tọḅaal ologhi ạmi.’ 
MAT.25.24	Keḍio ẹbana bho abhin mịzal ọonir anaira bho aru ạkpete kua, ‘Ọde otu, ạami naalōghōm mobho ạna uru mōoy olo ọsu ạghusan aḍien olo. Ạna nạseghe ghạ tesi olo ạna oseeri ḍio, aḅu nạ tesi olo ạna oḅẹbh io. 
MAT.25.25	Aruugu onuma esibh ạami molo ạami ụghi ubugha made bho uḍi ụḅoki mikpoki onuma. Iibha ikpoki onuma.’ 
MAT.25.26	Pọde otu obhꞌodi amulumian kua zodi, ‘Ạna ọkarabh ẹbana ẹgbuor mẹgbuor. Ạna naalōghōm mobho ạami naḅu ghạ tesi olo ạami uḅẹbh io, nạseghe tesi olo ạami useeri ḍio? 
MAT.25.27	Keeghe aḍighi kạna ọghi ḍio ạlogh mikpoki ạmi tesi obho nạlokiiy ghạ mikpoki obho? Kōl suo ạami urughẹel obho, kōl ạami naabhin mạsuo ikpoki obho. 
MAT.25.28	Esiibha, ịḅoor odi mikpoki obho mẹnogho mọḅel ẹbana bho. 
MAT.25.29	Ebum obho, kōoy kōoy olo ạteeny, tomina ni ọnogho zodi mịnon ọḅaram, molo odi ạteeny apuom moomo ibha odi nagbẹel obho. Keḍio odi obo bho ạar olo ạteeny olo bho, bọbon ịbam obho odi ạteeny obho, tomina ni ọḅoor zodi. 
MAT.25.30	Keḍio odi ọkarabh ẹbana bhobho ạar oḍighiom olo bho, itōbh zodi memutiom tetẹrẹ ọkinim obho. Tepa pesi odi tạtol ạkiir rạlaay aleghe.’ ”
MAT.25.31	“Amen Ọony Oōy obho tatu kọolema nꞌoomo itelema bho, odi tạtolom ẹtolom ọolema bho, 
MAT.25.32	keḍio tookōbhōghi moomo arōoy ade bho taghisigh odi. Eedi neekōbhōghian, podi odi eedi mịzal ạruku, kẹzo bho ookō rạana nạgbarion ghạ mivel obho mi tạraana bho. 
MAT.25.33	Odi taseeri rạana bho toḍiom ạvo odi aseeri mivel obho mi tekẹeny odi. 
MAT.25.34	Keḍio ọolema bho tạkpete kua ạnogho mibhꞌoḍiom odi, ‘Enyina obo bho Ọde ạmi nạasebh obho, iḍigh eru. Itu mebhin mAde-Ọolema bho nookōbhōghi useerian enyina kọḅel egbiom obho ụlem bọ mẹmar-arōoy obho. 
MAT.25.35	Ọkoony nasibh ạami, penyina ịnogho ạami meḍian, ạmuum ịral ạami penyina ịnogho ạami mụum. Ạami uru misoloman tenyina penyina ibhin ạami ịloghom tarutu enyina, 
MAT.25.36	ạami natele mẹduḅa penyina ịnogho ạami mukpe momina, ạami nạnwe penyina iikō ạami, ạami ụrol tikoli penyina iru ibheleghian ạami.’ 
MAT.25.37	Keḍio obo bho iru miiḅi arōoy obho tẹpagharana kua zodi, ‘Obumọogh, okōr amen mobho ạna odi mọkoony ezōor ụmiin ạna ụnogho ạna meḍian, bolobolo ụmiin mobho ạmuum nẹtal ạna, ụnogho ạna mụum mọbhoghol? 
MAT.25.38	Okōr amen mobho ezōor nọomiin ghạ nạ mobho ạna uru misoloman kezōor ubhin ạna ụloghom tarutu ezōor, bolobolo ụmiin ạna mobho ạna odi mẹduḅa ụnogho ạna rukpe momina? 
MAT.25.39	Ezōor ụmiin ạna mokōr amen mobho ạna nạnwe bolobolo odi mikoli kụghi ubheleghian ạna?’ 
MAT.25.40	Pọolema bho omulumian ekua, ‘Ạami nạgba magey ạnogho enyina, kamen kamen olo enyina iḍighi miibha bho ịnogho monyiin umōr ạmi abaabha bho, obho asōoriōm bọ apu obho, penyina iḍighi ịnogho ạami.’
MAT.25.41	“Keḍio odi tạkpete kua ạnogho mobo bho idi tekẹeny odi obho, ‘Ịḍua taghisigh ạmi, enyina obo bho neebhin mọghor tạvo tẸnaan obho. Ịḍua mẹghi meḍigh tạnyan obho iḍim ghạ ḍio kamen kamen obho, obho ugu useerian meru obho nꞌạnwuny adōm odi obho. 
MAT.25.42	Ọkoony asibh ạami enyina ịnogho ḍio ạami meḍian mole, ạmuum ịral ạami enyina ịnogho ạami mụum ọbhoghol. 
MAT.25.43	Ạami ụrol misoloman tenyina keḍio enyina ibhin io ạami ẹloghom tarutu enyina, ụrol nạ mẹduḅa enyina ịnogho ḍio ạami mukpe omina. Ạami nạnwe, uḍigh nạ mikoli, enyina iru ḍio ebhelegian ạami.’ 
MAT.25.44	Keḍio eedi tẹpagharana kua zodi, ‘Obumọogh, ezōor ụmiin ạna mokōr amen mobho ọkoony nasibh ạna, bolobolo ạmuum nẹtal ạna, bolobolo ạna uru misoloman tezōor, bolobolo odi mẹduḅa, bolobolo nạnwe, bolobolo odi mikoli kezōor ọḅele mọlogh ạvo ọnogho onuma?’ 
MAT.25.45	Pọolema bho omulumian ekua zeedi, ‘Ạami nạgba magey ạnogho enyina, kamen kamen olo enyina igin mọlogh ạvo ọnogho onyiin umōr ạmi abaabha bho, obho asōoriōm bọ apu obho, penyina igin mọlogh ạvo ọnogho ạmi.’ 
MAT.25.46	Tebum iibha bho bẹleni, abaabha bho teḍigh tọmiinom obho ikunughi olo bho, aruuḅi obho eḍigh taghuḍum olo ikunughi olo.”
MAT.26.1	Amen ạJizos ạtughumiom moomo iibha ạḅele, podi ạkpete kua ạnogho mobo bho nẹtuonom odi obho, 
MAT.26.2	“Enyina neelōghōm, ịzal aḍuma isughō pole ẹzaal Opẹl-Otẹn obho. Taḍuma popo pokuugh Ọony Oōy obho ọkan toorẹeny ẹmigheri.”
MAT.26.3	Ipa iru itẹn paruvẹmụ arōoy iḅo miiḅua bho nꞌarukenya arōoy aJu obho iikōbhōghian totu tạKayafas uvẹmụ ōoy iiḅua bho. 
MAT.26.4	Eedi iḍigh mezue eḅia mọghi oḅol ạJizos tẹḅokia oghigh odi, 
MAT.26.5	keḍio eedi ịkpete kua, “Ezira uḍighi ḍio miibha mi tẹzaal obho; ibha ezira uḍighi, parōoy obho orubhe ẹgham.”
MAT.26.6	Tamen olo ạJizos odi totu tạSaimon obho ạnwe mẹzegh ịpueghi riiḅi obho mi tạBetani, 
MAT.26.7	ponyiin ạni aru todi. Odi ạbham mobꞌokōtō elo olo nạkunu magey, ạla nạ mikpoki magey. Podi aḅuton melo bho azuom tẹmu tạJizos tamen olo odi nale meḍian. 
MAT.26.8	Obo bho nẹtuonom odi obho ịmiin mipa bho pologhi eedi ạrol aḅẹebh keḍio ịkpete kua, “Ebum eeghe ku nopiẹmi melo bhobho? 
MAT.26.9	Elo bhobho ạla kua bho, ịkpe molo koḅool, kọseghe mikpoki obho kọnogho maruvekulom obho.” 
MAT.26.10	ẠJizos naalōghōm mibha eedi nẹkpete bho podi ạkpete kua ạnogho eedi, “Eeghe kenyina nẹeḅaghami mạni obho? Ịneghe magey mibha odi aḍighi ạnogho ạami obho. 
MAT.26.11	Aruvekulom obho idi nꞌenyina moomo amen, keḍio ạami ụtolan io enyina moomo amen. 
MAT.26.12	Ibha odi naaḍighi obho, odi asighom melo bhobho lōor ạmi mi tiikōbhōghia amaḍi ạmi. 
MAT.26.13	Esiibha, ịitua ghạ miibha bho. Kesi kesi olo ụgba mọnuekpete ooḅi adōm obhobho mi toomo ẹmar-arōoy obho, ibha odi aḍighi obho tọgba ghạ ni mọotua ghạ odi.”
MAT.26.14	Tesuo ponyiin taḍiōbh nꞌịzal iteledōm obho, obho ughōl bọ Judas Ịskariot obho, amute ạghi taruvẹmụ arōoy iḅo miiḅua bho 
MAT.26.15	ạkpete kua, “Ạami abhin mạJizos aruom enyina kenyina tẹnogho ạami meeghe?” Peedi iru ịḅal maḍisibh ḍiōbh asilva ịnogho odi. 
MAT.26.16	Ạseghe tamen opopo ạghi taghisigh paJudas ạrol ạva ghạ meepōogh moḅool ạJizos.
MAT.26.17	Tọḅel aḍuma ẹzaal obho noliom ghạ mạbred obho ụlogh ghạ ḍio mạar obho ughōl bọ ayist obho, piteledōm obho iru tạJizos ipuruan kua zodi, “Ezōor ọghi teḍighen ookōbhōghia oseerian ạna mole ẹzaal Opẹl-Otẹn obho?” 
MAT.26.18	ẠJizos ạkpete kua ạnogho eedi, “Ịki mẹmiinan monyiin ōoy mi tẹma bho mẹkpete kua mẹnogho odi, mōoy obo ịtughumiom obho ạkpete kua, mamen odi nạateeny, iteledōm odi nꞌodi tele mẹzaal Opẹl-Otẹn totu onuma.” 
MAT.26.19	Piteledōm obho ịghi ịtuugh iḍighi mẹzo bho ạJizos ạto ạnogho eedi obho, iikōbhōghia meḍian ẹzaal Opẹl-Otẹn obho.
MAT.26.20	Ạteeny mudule pạJizos nꞌaḍiōbh nꞌịzal iteledōm obho ịghi ịrologhu delede mole eḍian ẹzaal obho. 
MAT.26.21	Eedi nele meḍian obho pạJizos ạkpete kua, “Ạami nạgba magey ạnogho enyina, onyiin enyina taḅool ni ạami.” 
MAT.26.22	Pasilōor iteledōm obho ịkpoghogho, ōoy amen amen ạke mopuruan odi kua, “Ạami bẹle, Obumọogh?” 
MAT.26.23	PạJizos ạbhagharana kua, “Odi obo bho natiom mạbred mi tonyiin esi obho ạami natiom obho taḅool ạami. 
MAT.26.24	Ẹzo bho nọoge tẹegia bho mobho Ọony Oōy obho tạpo bho pẹzo tẹtuugh nạ emutenaan odi, keḍio itōnyōgh tẹtol ni ẹnogho zodi obo bho taḅool bọ mỌony Oōy obho. Kịneghe ni epu ẹnogho zodi eru kạar olo ụmar io nꞌọmar zodi.” 
MAT.26.25	PaJudas, obo bho aḅool odi obho ạkpete kua amutiom apuruan odi, “Obo ịtughumiom, ạami ḍio mobo bho ạna nakōl obho, iben gạ?” PạJizos ạbhagharana kua, “Ạna nạkpete kua, ạami ḍio.”
MAT.26.26	Eedi nele meḍian obho, pạJizos ạseghe mạbred aakpulughu ạnogho lịsebh, aḅigi ạnogho miteledōm obhꞌodi, ạkpete kua, “Ịdo, ile, oobho piikpōogh obhꞌạmi.” 
MAT.26.27	Keḍio odi ạseghe mạḅugha amiim obho, aakpulughu ạnogho lịsebh mẸnaan, ạnogho eedi, ạkpete kua, “Ịdo, oomo enyina ịpoghol, 
MAT.26.28	iibha ịḅaal ạmi ibha Ẹnaan abhin aghirom ịzo bho, ibha uzu ụnogho mọlogh mọḅelemaan ịkarabh obho. 
MAT.26.29	Ạami nạgba magey ạnogho enyina, ạami ụpoghol mụ miim bhibha ninii ạteeny ḍuma bho ạami tatul nꞌenyina ạpoghol mi tAde-Ọolema tỌde ạmi obho.” 
MAT.26.30	Eedi ịmoor sọor ịḅele peedi imute ịghi tobꞌeegum obhꞌỌlivs.
MAT.26.31	Tebōom obho pạJizos ạkpete kua ạnogho eedi, “Ạkar uḍugul aadon poomo enyina oghiil ọḍua ọḅele ạmi, ebum obho ụkpete kua tẹegia bho, ‘Ẹnaan takigh mookō rạana bho keḍio ạraana bho tẹezaranu.’ 
MAT.26.32	Oomo ipa ẹkona, amen nooḅẹtōn ạami tọbho bho pạami ọghi ghạ taGalili oḅōrō enyina.” 
MAT.26.33	PaPita ạkpete kua amutiom ạnogho mạJizos, “Ạami ụḅele ḍio ạna bọbon amen ạḍua. Oomo ipedi obho ịḍuaghu nạ ni ẹkona ạami ụḍua ḍio.” 
MAT.26.34	PạJizos ạkpete kua ạnogho maPita, “Tụtua miibha bho ạami nạkpete ạnogho ạna bho. Keḍio ạkenegh tạlaal muḍugul aadon ạna nạabharanaan ạami ịraar amen.” 
MAT.26.35	PaPita ạbhagharana kua, “Ughōl nạ nokigh ạami ẹkona ạami ụparanaan io ạna.” Poomo iteledōm obho ịkpete nạ monyiin ẹzo bho.
MAT.26.36	Ipa iru itẹn pạJizos abhin miteledōm obhꞌodi nꞌodi ịghi tesi olo ughōl Getsemani, keḍio ạkpete kua ạnogho eedi, “Ịtologhu suo delede meḅōrō ạami, ạami ụki epa uukpulughu.” 
MAT.26.37	Podi ạbhamam nꞌaPita nꞌịzal ạnwuny obho taZebidi. Ịitu nꞌịiḅaghami neelegheri esōorōm odi, 
MAT.26.38	keḍio odi ạkpete kua ạnogho eedi, “Ịitu obhꞌekpom ạmi neepu molo idi kolo netu moḅiiḍi ạmi oghigh. Ịtol suo megon eḅōrō ạami.” 
MAT.26.39	Odi arele ạghi taghisigh mịbam, pagbuluman azumeni ghisigh odi tade bho, aakpulughu aghōl kua, “Ạda, eru kạar olo iḍigh tologhi onuma putughuneen mọmiinom obhobho mi tạmi. Oomo ipa ẹkona, ịtol io tibha ịto ạmi, ẹrol ni tịto onuma.” 
MAT.26.40	Odi aakpulughu kua ạḅele, podi amula ạghi tịraar iteledōm obho, eedi nekoḍiiy, podi ạkpete kua ạnogho maPita, “Eeghe aḍighi kịraar enyina irue ḍio mogon oḅōrō ạmi bọbon onyiin ạwa? 
MAT.26.41	Igon ghạ be meekpulughu molo enyina imeel eḍigh tọdegh oonon. Idi tologhi ẹmugh obho keḍio iikpōogh obho irue ḍio, idugh ni epu.” 
MAT.26.42	Podi amina amula mogbẹbhiōm ịzal amen ạghi aakpulughu aghōl kua, “Ạda, eru kạar olo tughuneen molo ạami ụmiinom mọmiinom obhobho nolo itue ḍio ẹneghe, pẹrol ni tibha ịto bhꞌonuma.” 
MAT.26.43	Odi amina amula ạghi iteledōm obho, nekoḍiiy ni, irue nạ ḍio norue momina ọkparion ariḍien obhꞌeedi.
MAT.26.44	PạJizos amina ạḅele eedi ạḍua, ạghi aakpulughu mogbẹbhiōm ịraar amen, ạkpete nạ monyiin odi ọnuekpete bho. 
MAT.26.45	Odi aakpulughu ạḅele, podi amula ạghi titeledōm obho ạkpete kua, “Enyina idi nini nekoḍi epooghia? Iinon, amen obho nạateeny mobho tokuugh mỌony Oōy obho ọlogh tạravo iḍighi mịkarabh arōoy. 
MAT.26.46	Iḅerenu, ọghi! Iinon, oobho odi ōoy obho, obo naḅool ạami obho.”
MAT.26.47	ẠJizos odi nini ạḍeghe men aJudas, onyiin taḍiōbh nꞌịzal obo bho nẹtuonom odi obho aru, odi nꞌobꞌọlogh arōoy ilo iroḍi mibꞌạsumugem ẹgham nꞌarugule. Aruvẹmụ arōoy iiḅua bho nꞌarukenya arōoy aJu obho irōm eedi. 
MAT.26.48	Odi obo bho aḅool odi obho, nạakpete ạnogho mobꞌọlogh arōoy obho, ạnogho eedi melẹgh, akōl kua, “Oōy olo ạami uḅolom podi ōoy obho, iḅol odi.” 
MAT.26.49	Amen aJudas aru asi podi akẹm ạghi tạJizos ạkpete kua, “Obo ịtughumiom, ekima ẹrol ẹnogho ạna!” Keḍio aru aḅolom odi. 
MAT.26.50	Keḍio ạJizos ạbhagharana kua zodi, “Ọbulol, kẹm aḍighi mibha ạna natu moḍighi obho.” Peedi arōoy obho iru iḅol odi, ịmaar ikinighi. 
MAT.26.51	Ponyiin obo bho idi nꞌạJizos obho ạnyagh mobꞌạmugem odi amutiom aben asōbh maḅeri ẹbana uvẹmụ ōoy oḅo iiḅua bho. 
MAT.26.52	PạJizos ạkpete kua ạnogho odi, “Kpọlori mobꞌạmugem onuma mamulumi maseeri, ebum obho oomo obo bho neḅiom obꞌạmugem obho tẹpo ḍuugh obꞌạmugem obho. 
MAT.26.53	Ạna olōghōm io gạ mobho, ạami aghōl mobheleghi Ọde ạmi karu kạlogh mạva kạnogho ạami, tonyiin odi amen opopo odi tatōm ni maḍiōbh nꞌịzal ọlogh itelema iḅe-rạagham moru? 
MAT.26.54	Iibha bho keru emute kua, toḍighi ẹko koḍighi opulughiom tibha ọnuekpete ẹegia bho, mẹetuugh imute?”
MAT.26.55	Keḍio odi ạJizos aghiraan ạkpete kua ạnogho mobꞌọlogh arōoy obho, “Enyina ịbhamagh mibꞌạsumugem ẹgham nꞌarugule eru moḅol ạmi kilo enyina iru moḅol ọḅa. Oomo aḍuma mobho ạami ụrol ghạ delede ụtughumiom mi totu iikpulughu obho, keḍio enyina iḅol io ạami. 
MAT.26.56	Keḍio oomo iibha bho ịtuugh ni nemute moḍighi obhulughiom tibha arizil obho ịge tẹegia bho.”
MAT.26.56	Tiibha bho poomo iteledōm obho ịḅele odi ighilighu ịḍua.
MAT.26.57	Obo bho iḅol bọ mạJizos obho ibhin odi ẹghi totu tạKayafas, uvẹmụ oḅo miiḅua bho. Arōoy obo ịtughumiom araalōgh obho nꞌarukenya bho neekōbhōghian todi otu obho. 
MAT.26.58	APita nạatuonom odi tegbeeny aḍigh ạni togigo otu osōbh ạraakpe uvẹmụ oḅo miiḅua bho. Odi aḍigh togigo bho, ạghi atul nꞌarōoy iḅōrō bho ạrol delede, mọmiin oomo ibha temute bho. 
MAT.26.59	Aruvẹmụ arōoy iiḅua bho nꞌoomo isōbh rạakpe bho ịva bọbon iben oḅologhiom ạJizos molo koghigh odi, 
MAT.26.60	keḍio bọbon ạar olo eedi ịteeny olo, toomo ibha ọlogh arōoy iru ịgba miben ịḅam tẹmu odi obho ẹkona. Ikunughi obho pịzal arōoy imute iru 
MAT.26.61	ịkpete kua, “Odi ōoy obhobho ạkpete kua, ‘Ạami tatue ni ạakpo motu iikpulughu obho tẸnaan amina aḅōgh ạmarami teesoḍia ịraar aḍuma.’ ”
MAT.26.62	Puvẹmụ oḅo miiḅua bho aḅetunu ạkpete kua ạnogho mạJizos, “Ọbhagharana olo ạna ụteeny mọbhagharana toomo ibha nọgba ọḅam tẹmu onuma bho olo?” 
MAT.26.63	Keḍio odi ạJizos ẹkona ọkpete nạ ḍio mạar. Puvẹmụ oḅo miiḅua bho amina ạkpete kua ạnogho odi, “Taḍien tẸnaan obho aḍum ni ạrol kamen kamen obho, mobho ạami ubhin nakirom mịzo bho, gbạ mạnogho ezōor eru kạar olo ạna uru maKraist Ọony obho tẸnaan obho.” 
MAT.26.64	PạJizos ạbhagharana zodi aghōl kua, “Ạna ku nạkpete mipa bho, keḍio ạami nạgba kua ạnogho moomo enyina, ạseghe siibha ạghi taghisigh enyina tẹmiin ni mỌony Oōy obho mobho odi delede mi toḍiom ạvo obo bho ạmoogh moomo ẹmiriikpo bho, amina nạ ạḍua teḅōghōghaan ạnyu obho natu.” 
MAT.26.65	Tiibha bho puvẹmụ oḅo miiḅua bho aruura mạsuoma odi ạkpete kua, “Odi nạakpete mịkarabh aḍighanaan mẸnaan. Ezira ụva mu mịnon ịigbaay. Esiibha ezira nọomiin mọnuekpete ịkarabh obhꞌodi. 
MAT.26.66	Enyina nẹetua ẹko?” Peedi ịbhagharana kua, “Neebhum odi, odi tạpo ni.”
MAT.26.67	Peedi ịsiroghom odi mịghor taghisigh odi, iḅōrōgh nạ zodi, keḍio eedi obo bho iḅōrōgh odi obho 
MAT.26.68	ịkpete kua, “Ạna aKraist obho, gbạ mạnogho ezōor mobo bho iḅōrōgh ạna bho.”
MAT.26.69	APita ạrol delede tetẹrẹ mi togigo bho, ponyiin ẹbana ọnyani uvẹmụ oḅo miiḅua bho aru todi ạkpete kua, “Ạna ụrolan ạni ghạ mạJizos obhꞌaGalili obho.” 
MAT.26.70	PaPita ạbharanaan taghisigh oomo eedi ạbhagharana kua, “Ạami ulōghōm io mibha ạna nạkpete bho.” 
MAT.26.71	Odi ạbhagharana ạḅele pạḍua ạghi ạrol tọnu-otu ogigo bho. Pọnon ẹbana ọnyani ạmiin odi ạkpete ạnogho mobo bho idi todi esi obho aghōl kua, “Odi ạrolan ạni ghạ nꞌạJizos obhꞌạNazaret obho.” 
MAT.26.72	PaPita amina ạbharanaan ạbhagharana kua, “Ịzo ẹko ạami takir ni, ạami ulōghōm io mōoy opopo.” 
MAT.26.73	Ịbam amen itẹn parōoy obho ịmaraay todi esi obho iru taPita ịkpete kua, “Agey, ọnuekpete onuma iizuan io.” 
MAT.26.74	PaPita aghir mịzo aghōl kua, “Ẹnaan ạrabh ạami eru kạar olo ạami nạgba miben. Ạami ulōghōm io mōoy opopo.” Ibia ḍio pạkenegh ạlaal, 
MAT.26.75	keḍio aPita ạatua mibha ạJizos ạkpete ạnogho odi obho, “Keḍio ạkenegh tạlaal, ạna nạabharanaan ạami ịraar amen.” Podi amute ạḍua ạghi aleghe magey.
MAT.27.1	Obun ụḍirogh poomo aruvẹmụ arōoy iḅo miiḅua bho nꞌarukenya arōoy aJu obho ikpi rụumu eedi ịmoghonyan mẹzo eedi tẹgba molo okigh mạJizos. 
MAT.27.2	Keḍio eedi iru ịkasi zodi ibhin odi ịghi ịlogh tạvo taPailet ạgovono bho.
MAT.27.3	Amen aJudas, obo bho aḅool bọ mạJizos, ạmiin mobho nọoru mịiruan ụnogho mạJizos moghigh odi obho, podi alōghōma mịkarabh odi aghiraan abhin amulumi maḍisibh ḍiōbh ịpaḍi asilva bho ạghiom mịvaruumu iḅo miiḅua nꞌarukenya bho, 
MAT.27.4	ạkpete kua, “Ạami naaḍighi mịkarabh, tẹzo bho ạami uḅool mōoy olo ạar olo ạpiom olo ụnogho ḍuugh obho.” Peedi ịbhagharana kua zodi, “Ipa bho nꞌezōor ạar olo ụmooghan olo, ọkpe onuma.” 
MAT.27.5	PaJudas arōbhōnaan eedi mikpoki obho mi totu iikpulughu obho, ạḍua ạghi ạkpo mooḍigh asina ạbho.
MAT.27.6	Paruvẹmụ arōoy iḅo miiḅua bho ịghi iḅẹtōn mikpoki obho ịkpete kua, “Iibha ikpoki ạzara ẹmu ōoy. Tẹzo araalōgh ezira ịgbaan io molo kọseghe kọlogh tẹḅa otu iikpulughu obho.” 
MAT.27.7	Amen eedi iru ịmoghonyan ịḅele milo igboloman nꞌikpoki obho, peedi ịseghe ịghi ighuōm ade ọlemogh suugh moḍi ghạ isoloman. 
MAT.27.8	Pạar obho kesiibha nokōl ni ade popo “Ade Ạzara” bho.
MAT.27.9	Piru iḍighi ibhulughiom tibha aJerimaya ozil obho ạge bho. Odi ạge kua, “Eedi ibhin maḍisibh ḍiōbh ịpaḍi asilva bho, ọnu ikpoki obho arōoy Izirẹl imōrōnuan mọkpe tẹmu odi obho, 
MAT.27.10	eghuōm Ade Ọlemogh Suugh kẹzo bho Obạmọogh obho ạto ạnogho ạami obho.”
MAT.27.11	Ubhin mạJizos uru ụmarami taghisigh ạgovono bho, podi apuruan kua mạJizos. “Ạna ọolema arōoy aJu obho?” PạJizos ạbhagharana kua zodi, “Ạna ku nạkpete kua.” 
MAT.27.12	Toomo iben obho aruvẹmụ arōoy iḅo miiḅua bho ịgba iḅologhiom odi obho, bọbon ạar olo odi ạkpaton mọnu olo. 
MAT.27.13	Tipa bẹleni, paPailet ạkpete kua ạnogho odi, “Ạna ọmoghon io moomo ibha eedi nẹgba eḅologhiom ạna bho bẹle?” 
MAT.27.14	Keḍio ạJizos omōrō nạ ḍio mọkpaton ọnu odi ọkpete ạar, molo ạgovono bho aamōogh magey.
MAT.27.15	Oomo aḍuma olo nale mẹzaal Opẹl-Otẹn obho, ạgovono bho namutiom ghạ monyiin ōoy ikoli olo arōoy obho igbẹel. 
MAT.27.16	Tamen opopo kir onyiin ōoy ikoli olo kōoy kōoy alōghōm ni zodi, olo ughōl ạJizos Bạrabas. 
MAT.27.17	Tamen olo obꞌọlogh arōoy obho iikōbhōghian, paPailet apuruan kua zeedi, “Oḍighen mobho enyina negbẹel molo ạami kamutiom kạnogho enyina, ạJizos Bạrabas bẹlee kạJizos obho ughōl bọ aKraist obho?” 
MAT.27.18	Odi nạakar alōghōm mobho eedi ịtuan tebum ibōbhan kibhin mạJizos iruom odi.
MAT.27.19	Tamen olo aPailet odi delede mi totu ạraakpe bho, pạni odi arōm dōm aruom odi ạkpete kua, “Ụlogh ghạ mạvo onuma mi tōoy opopo ạar olo aḍighi ạpiom olo. Uḍugul obho mi tạramala ạami ạmiinom mịkanya milo igboloman nꞌodi.”
MAT.27.20	Aruvẹmụ arōoy iḅo miiḅua bho nꞌarukenya bho itiki magey mobꞌọlogh arōoy obho mogbẹel aPailet kamutiom mạBarabas, oghigh ạJizos. 
MAT.27.21	Pạgovono bho apuruan kua zeedi, “Oḍighen tịzal bhibha mobho enyina negbẹel molo ạami kamutiom kạnogho enyina?” Peedi ịbhagharana kua, “ẠBarabas.” 
MAT.27.22	PaPailet apuruan kua zeedi, “Kenyina nẹva molo ạami kaḍighi ẹko mạJizos obho ughōl aKraist obho?” Poomo eedi ịbhagharana kua, “Kạn odi toorẹeny ẹmigheri obho.” 
MAT.27.23	PaPailet apuruan kua, “Iḍighen ịkarabh ibha odi aḍighi obho?” Peedi ịke momulughu ọḅaagheni araḅeri ighōl kua, “Kạn odi toorẹeny ẹmigheri obho.” 
MAT.27.24	Amen aPailet ạva ạmiin mobho ẹzo oḍighi olo mu obho, nꞌobho eedi nẹemara nạ morubhe ẹgham obho, podi ạseghe mụum aatōla rạvo odi mi taghisigh obꞌọlogh arōoy obho keḍio ạkpete kua, “Ạravo ạmi ilo mi tọbho ōoy obhobho. Kilo kilo imute imute idi tẹmu enyina.” 
MAT.27.25	Poomo eedi obꞌọlogh arōoy obho ịbhagharana imulumian kua zodi, “Ạzara ẹmu odi ọḅam ni tạruumu ezōor nꞌạnwuny ezōor.” 
MAT.27.26	PaPailet amutiom mạBarabas ạnogho eedi, abhin mạJizos ạghi ụgurogh amulumi ạnogho eedi mọghi ọkan odi mi toorẹeny ẹmigheri obho.
MAT.27.27	Ipa iru itẹn, piḅe rạagham taPailet ibhin mạJizos ịloghom totu ạgovono bho, keḍio oomo eedi iḅe rạagham obho iikōbhōghian ikō zodi ikiton, 
MAT.27.28	ịkporion mạsuoma obhꞌodi, ịloki odi mạdoni ọolema iḅe rạagham, 
MAT.27.29	keḍio iru ikpōgh meghōony ọolema iiḅulom izuom odi, ịseghe moorẹeny ịlogh toḍiom ạvo odi, keḍio igbuluman ghạ taghisigh odi ịrol ịiḅaghami odi ighōl kua, “Ọodoony aghuḍum ạrol ạnogho ạna ọolema aJu obho.” 
MAT.27.30	Keḍio eedi ịsiroghom odi mịghor, ịḅoor moorẹeny obhꞌạvo odi ịguroghom tẹmu obhꞌodi. 
MAT.27.31	Eedi ịiḅaghami odi ịḅele, peedi iru ịkporion mạdoni ọolema bho ịloki odi mạsuoma obhꞌodi, ibhin odi imutiom mọghi ọkan odi mi toorẹeny ẹmigheri obho.
MAT.27.32	Ẹzo bho eedi imute irele nẹki obho peedi ịmiinan mōoy olꞌaSairini olo ughōl ạSaimon, peedi ịbham odi ịnogho odi morōol oorẹeny ẹmigheri obho tạJizos. 
MAT.27.33	Eedi ịghi isi tesi olo ughōl Gọlgota, ẹmu obho “Esi ịikpo.” 
MAT.27.34	Peedi ịnogho odi miim ilo ụguonom nꞌạkata mọbhoghol. Odi ạanama ạmiin, podi agin mọbhoghol.
MAT.27.35	Eedi ịkan odi peedi iru ịkonyogh mạsuoma bhꞌodi ịsa mẹlel ibhinighan. 
MAT.27.36	Eedi ibhinighan ịḅele peedi ịrol delede negon ghạ zodi mọmiin ibha temute bho. 
MAT.27.37	Tạnyu ẹmu odi mi toorẹeny ẹmigheri obho nọogiom ọgba mịkarabh obho odi aḍighi obho. Ụge kua, “
MAT.27.38	Eedi ịkan odi ịḅele, peedi ịkanam nꞌịnon ịzal ạruḅa arōoy, onyiin toḍiom, onyiin tekẹeny odi.
MAT.27.39	Kōoy kōoy olo natẹn pozighe ẹmu ọoḅaghami odi ạJizos, oghōl ekua, 
MAT.27.40	“Ạna pobo bho tạakpo motu iikpulughu obho amina aḅōgh ạmarami teesoḍia ịraar aḍuma bho. Pẹla lōor onuma, eru kạar olo ạna uru mỌony tẸnaan! Sōor toorẹeny ẹmigheri obho!” 
MAT.27.41	Onyiin ẹzo bho nạ mobho aruvẹmụ arōoy iḅo miiḅua bho nꞌobo ịtughumiom araalōgh obho nꞌarukenya bho ịmologh ịiḅaghami nạ zodi, 
MAT.27.42	ighōl kua, “Odi nạpel ghạ mịnon keḍio odi orue ḍio mọbhela alōor odi. Odi ḍio gạ mọolema bhꞌIzirẹl? Odi ạkar asōor toorẹeny ẹmigheri obho aru pezōor omōruōm odi. 
MAT.27.43	Odi aseeriom moomo ologhi odi mẸnaan, aghōl kua modi Ọony tẸnaan. Gụa, ọmiin siibha eru kạar olo Ẹnaan tạpel ni zodi.” 
MAT.27.44	Bọbon ạruḅa bho utul nꞌodi ụkan obho ịiḅaghami nạ zodi monyiin ẹzo bho.
MAT.27.45	Aḍio ạḍi ịzal abin ḍuma popo pọkinim akpe moomo ẹma bho mịraar ạwa. 
MAT.27.46	Tesi olo ịraar asuo, pạJizos aleghe amulughu nꞌobꞌoghōrōkō aghōl kua, “Ẹloi, ẹloi, lẹma sạbaktani?” ẹmu obho ạkpete kua, “Ẹnaan ạmi, Ẹnaan ạmi, eeghe aḍighi kạna aanon ạami atughuneen ḍien?” 
MAT.27.47	Ẹde obo bho idi todi esi obho ịmoghon, pighōl kua, “Odi napeleghi mIlaija.” 
MAT.27.48	Ponyiin eedi aghiil tonyiin odi amen obho ạghi ạseghe mạar ạtobhori tamiim ilo neegboogh, ạbhaghari toorẹeny aḍighi molo ạJizos kạbhoghol. 
MAT.27.49	Ipedi obho nẹekpete kua, “Iḅōrō ọmiin eru kạar olo Ilaija natu mọbhel odi!” 
MAT.27.50	Podi ạJizos amina aleghe amulughu abhooghu asoroghi.
MAT.27.51	Tamen opopo pobꞌukpe olo odi totu iikpulughu obho ạbaan ạḍian ịzal abin ạseghe tẹmu obho asi teetu obho. Ade bho ẹkona aazighinian, ạrubharakpar obho iḅomian, 
MAT.27.52	aruugu obho iḅomian, molo ọlogh arōoy tẸnaan ibha nẹebhozu obho iḅerenu tọbho bho, 
MAT.27.53	ịḍuaghu tọkarabh eḍum obho. ẠJizos aḅetunu tọbho bho peedi iḍigh tẹma bhꞌaJerusạlẹm molo ọlogh arōoy ịmiin eedi.
MAT.27.54	Amen uvẹmụ arōoy iḅe rạagham obho nꞌeedi iḅe rạagham obo bho neḅōrō mạJizos obho ịmiin mẹzo bho ade bho aazighinian aḅomian obho nꞌoomo ọkpo bho imuteghu obho, paruugu isibh zeedi molo eedi ịkpete kua, “Ạkar agey, odi Ọony tẸnaan.” 
MAT.27.55	Ọlogh ạraani ịrol ạni todi esi obho kegbeeny neenon ghạ. Eedi ịtuonom mạJizos mi taGalili eru ẹlogh ạvo ẹnogho odi. 
MAT.27.56	AMeri obhꞌạMagdala, nꞌaMeri oniin taJems nꞌaJosef, nꞌoniin ạnwuny taZebidi ịrol ạni nạ.
MAT.27.57	Ạteeny mudule, ponyiin ōoy olꞌẠrimatia aru. Aḍien odi ughōl aJosef. Odi ọola. Odi ẹkona onyiin obo nẹtuonom mạJizos. 
MAT.27.58	Odi ạghi taPailet agbẹel moḍim obho tạJizos, keḍio aPailet ạnogho odi mịikpo mọseghe oḍim obho. 
MAT.27.59	Podi aJosef aru ạseghe abhurughiom mạbalala 
MAT.27.60	aḍi zodi toogu odi olo ugbo meede mi tạrubharakpar obho. Odi aḍi ạḅele podi aakilimi mọbharakpar akpeeghiom mọnu oogu obho atẹn aghẹel. 
MAT.27.61	AMeri obhꞌạMagdala nꞌaMeri opedi obho ịrol delede esōmōghan moogu obho.
MAT.27.62	Ạḅaal ḍuma obhooghia arōoy aJu obho, paruvẹmụ arōoy iḅo miiḅua nꞌarōoy aFarisi obho ịghi taPailet 
MAT.27.63	ịkpete kua, “Ọde otu, ezōor nọotua mọnuekpete olo odi ọgba miben obho ạkpete men obho odi dọbho ḍio bho. Odi ạkpete kua, ‘Ịraar aḍuma neetẹn pạami oḅetunu tọbho bho.’ 
MAT.27.64	Tọ rōoy ẹghi ẹrol toogu obho ninii ịraar aḍuma bho etẹn, molo obo bho nẹtuonom odi obho ịki emiigh odi ẹseghe, ẹghi ẹgba ẹnogho rōoy obho eghōl, ‘Odi naaḅetunu tọbho bho.’ Iben bhibha teḅẹebh ni epu mịḅel obho.” 
MAT.27.65	PaPailet ạkpete kua ạnogho eedi, “Ipin rōoy iḅōrō obho mẹghi, mẹḍin moogu obho mẹghuemi mẹzo olo ologhi enyina aḍigh aḍigh.” 
MAT.27.66	Peedi ịḍua, ịghi ịmaar ịḍin moogu obho ịghuemi, iseeri rōoy iḅōrō bho mogon oḅōrō.
MAT.28.1	Aḍuma obhooghia arōoy aJu obho aru atẹn, obun ụḍirogh ạSondi obho paMeri obhꞌạMagdala nꞌaMeri opedi obho ịghi moonon oogu obho. 
MAT.28.2	Tekperenom pade bho aazighinian molo ẹzo ọgba olo, aḅomian. Tamen opopo potelema tObạmọogh obho ạḍua tạnyu obho asōor aru aakilimi mọbharakpar obho atughuneen tọnu oogu obho ạrolom delede. 
MAT.28.3	Oomo alōor obhꞌodi odi kẹḅaal obho, keḍio abura mịḅaal ạbalala. 
MAT.28.4	Obo bho neḅōrō moogu obho aruugu ilo isibh eedi ẹzo ọgba olo, molo eedi ịrologhu karōoy ilo nẹebhozu.
MAT.28.5	Potelema bho ạkpete kua ạnogho rạani obho, “Ighiil ghạ ruugu. Ạami naalōghōm enyina nẹva mạJizos obho ụkan bọ toorẹeny ẹmigheri obho. 
MAT.28.6	Odi olo mu suo. Nooḅẹtōn odi tọbho bho kẹzo bho odi ạḍeghe bho. Itu mẹmiin mesi obho ụmuneen odi obho. 
MAT.28.7	Ikẹm siibha siibha mẹghi mẹgba mẹnogho miteledōm obhꞌodi meghōl kua, ‘Nooḅẹtōn odi tọbho bho. Esiibha odi naatẹn ghạ nạki taGalili. Tepa penyina ọmiin odi.’ Íḅulo ghạ mibha ạami nạkpete ạnogho enyina bho.” 
MAT.28.8	Peedi, taruugu nꞌọḅaal ologhi ighiil ịḍua toogu obho ịghi ịgba ịnogho miteledōm obho.
MAT.28.9	Tekperenom, pạJizos amutenaan eedi ạkpete kua, “Ekima ẹrolaan enyina.” Peedi ịghi todi igbuluman ịbham masike odi iikpulughu odi. 
MAT.28.10	PạJizos ạkpete kua ạnogho eedi, “Ighiil ghạ ruugu. Ịki mẹgba mẹnogho burumōr ạmi meedi ẹghi taGalili, tepa peedi ọmiin ạmi.”
MAT.28.11	Suo ạraani obho nẹḍua mọghi ọgba bho, ẹde arōoy ẹgham obo bho iḅōrō moogu obho nẹeghi tẹma bho ẹgba ẹnogho maruvẹmụ arōoy iḅo miiḅua bho moomo ibha imute bho. 
MAT.28.12	Paruvẹmụ arōoy iḅo miiḅua bho ịghi tarukenya bho iikōbhōghian monyiin esi iḍikuan ruzue, ịnogho mikpoki ilo ịbugh magey marōoy ạraagham obho 
MAT.28.13	ịkpete kua, “Ịgba meghōl kua, miteledōm odi imiigh odi ẹseghe tamen olo enyina nekoḍi. 
MAT.28.14	Keru kạar olo ạgovono bho ạmoghon pezōor ọgba opuom odi ḍien molo ịiḅaghami ḍio enyina.” 
MAT.28.15	Peedi obo bho iḅōrō moogu obho ibhin mikpoki obho ịtuugh iḍighi mibha ụkpete ụnogho eedi obho. Kaadon ipa pibha arōoy aJu obho nẹgba elelemi kesi kesi.
MAT.28.16	Aḍiōbh nꞌonyiin iteledōm obho ịghi teegum olo odi taGalili olo ạJizos aghōl ạnogho eedi mọghi. 
MAT.28.17	Amen eedi ịmiin odi peedi igbuluman iikpulughu odi, oomo ipa ẹkona ẹde eedi ibhinom io. 
MAT.28.18	PạJizos ạghi atuan eedi ạkpete kua ạnogho eedi, “Nọonogho ạami moomo ịikpo mi tạnyu obho nꞌade bho. 
MAT.28.19	Tebum ipa bẹleni, ịki toomo arōoy ilo idi toomo ariisi meḍighi eedi eru mobo tẹtuonom ạami, mezuom eedi mụum mi taḍien Ọde bho, nꞌỌony obho, nꞌẸmugh Iigbia bho, 
MAT.28.20	mẹtughumiom eedi moghiilaan oomo kạar kạar olo ạami ụto ụnogho enyina. Keḍio ilōghōm kua meghōl ạami odi nꞌenyina moomo amen ninii ạteeny tikunughi amen obho.”
MRK.1.1	Oobho ọḅel egbiom ooḅi adōm obho igboloman nꞌạJizos Kraist Ọony obho tẸnaan. 
MRK.1.2	Ụkiom kẹzo bho Ạizaya ozil obho ạge bho:
MRK.1.2	“Mịin ạami tatōm mọony adōm ạmi motẹnōm onuma taghisigh moselemi ebōom onuma.
MRK.1.3	Oōy odi tobꞌeekpu eḍum ọosaar obho namulughu akōl kua,
MRK.1.3	‘Iselemi mebōom tObạmọogh obho meseerian odi.
MRK.1.3	Iseleghi mebōom obhꞌodi mẹnogho odi morele.’ ”
MRK.1.4	Ẹzo bho mobho ạJon amute tobꞌeekpu eḍum ọosaar obho ạrol azuughiom rụmuum rōoy ạgba ghạ nạ dōm obhꞌodi aghōl kua, “Ikiraan tịkarabh enyina meru mezua mụum, pẸnaan ọḅelemaan enyina mịkarabh enyina.” 
MRK.1.5	Ọlogh arōoy ịḍua tebhugh obhꞌaJudia nꞌẹma bhꞌaJerusạlẹm eru mọmoghon ạni ịigbaay obho tạJon. Eedi eetuma mịkarabh eedi ẹnogho zodi keḍio odi azuughiom eedi mụum mi tọbhiiny obhꞌạJodan.
MRK.1.6	Odi ạJon amina ghạ marukpe ilo ụlemom masubhuubh uuva, nꞌọnu ukpe ozu ẹnam mi tegum obhꞌodi. Odi ạḅa ghạ migurubia ạlaay ghạ mạmem. 
MRK.1.7	Odi ạgba ghạ kua ạnogho marōoy obho, “Oōy obho natu tạman ạmi obho apu zạmi. Ạami ugbẹbhan io todi mozuman ọkporion arakōrō asike odi. 
MRK.1.8	Ạami ubhin mụum nazuughiom enyina keḍio odi tapin Ẹmugh Iigbia bho azuughiom enyina mụum.”
MRK.1.9	Ipa iru itẹn ibia ḍio pạJizos ạḍua tạNazaret aru tebhugh obhꞌaGalili, ạJon azuom odi mụum mi tọbhiiny obhꞌạJodan. 
MRK.1.10	Odi ạJizos namute kua be tạmuum obho podi ạmiin mobho ạnyu obho nakuurunu. Ẹmugh obho ạbheebh keekumude aru asōorōm odi, 
MRK.1.11	oghōrōkō ạḍua nạ tạnyu obho aru ạkpete kua, “Ạna pogini Ọony oḍigh ologhi ạmi. Eḍighiom ạar onuma eḍigh tologhi ạmi.”
MRK.1.12	Tonyiin odi amen opopo pẸmugh obho abhin odi aḍighom tobꞌeekpu eḍum ọosaar obho. 
MRK.1.13	Odi ạrol epa merubal aḍuma, aSetan ạnogho odi mọdegh oonon. Ịnam ẹbhooru ẹrol nạ teḍum obho, molo itelema bho tẸnaan iru ghạ ịlogh ạvo ịnogho zodi.
MRK.1.14	Uḅol mạJon ọloghom mikoli, pạJizos ạghi taGalili ạke mọgba ooḅi adōm obho tẸnaan. 
MRK.1.15	Odi ạgba aghōl ghạ kua, “Amen obho naagbẹbh ạman, Ade-Ọolema bho tẸnaan naaru atuan. Ikiraan tịkarabh enyina memōruōm adōm obho.”
MRK.1.16	Ẹzo bho ạJizos natele tọtu obꞌegha ọbhiiny obhꞌaGalili obho, podi ạmiin mịzal arōoy ịze mina. Ariḍien eedi ughōl ạSaimon nꞌẠndru. Eedi aburumōr. Eedi ibhin ọzuguru nẹziom ina mi tegha bho. 
MRK.1.17	PạJizos ạkpete kua ạnogho eedi, “Ịtuonom ạami pạami oḍighi enyina keru marōoy ilo tepin rōoy etu kịze mina.” 
MRK.1.18	Tonyiin odi amen opopo peedi ịḅele mọzuguru obhꞌeedi ịtuonom odi.
MRK.1.19	Odi arele ạghi taghisigh mịbam podi ạmiin mịnon ịzal aburumōr. Ariḍien eedi ughōl aJems nꞌạJon. Eedi ạnwuny taZebidi. Eedi idi tologhi oghuugh eedi nẹkooḍi rụzuguru eedi. 
MRK.1.20	ẠJizos ạmiin eedi be podi abheleghi eedi, peedi ịḅele nạ maZebidi ọde bhꞌeedi nꞌarōoy oḍighi obhꞌeedi mi toghuugh obho, ịghi ịtuonom mạJizos.
MRK.1.21	Eedi ịghi isi tẹma bho ughōl bọ ạKapaniom obho, ạteeny ḍuma obhooghia bho podi ạJizos ạghi totu ịtughumiom obho ạke mọtughumiom. 
MRK.1.22	Obo bho ịmoghon ịtughumiom obhꞌodi obho iimōogh ni magey mebum ẹzo bho odi nạtughumiom obho. Odi olo kobo ịtughumiom araalōgh obho. Odi abhin toghōrōkō ẹmu ịto ạrol ạtughumiom.
MRK.1.23	Ibia ḍio ponyiin ōoy olo ạteeny ọkarabh ẹmugh mi tẹmu odi aru aḍigh totu ịtughumiom obho namulughu akōl kua, 
MRK.1.24	“Ạna ạJizos obhꞌạNazaret, ạna ụkar nạva ezōor mẹkaraan? Ạna naaru mobhiẹmi ezōor bẹle? Ạami naalōghōm ạna. Ạna ōoy olo ạḍua tẸnaan aru olo ịkarabh ilo.” 
MRK.1.25	PạJizos ạbhooruom odi ạkpete kua, “Kpereghi mọnu onuma, mamute tẹmu ōoy obho.” 
MRK.1.26	Podi ọkarabh ẹmugh obho azighe mōoy obho magey, amulughu migbōgh imulughu keḍio amute tẹmu odi ōoy obho. 
MRK.1.27	Poomo arōoy obho iimōogh, molo onyiin ạkpete kua ạnogho monyiin, “Iibha keeghe? Iibha ponyiin oḍigh imoom ịtughumiom? Odi ōoy obhobho abhin toghōrōkō ịnyaam nꞌịto ạkpete ạnogho mịkarabh ạruumugh obho, peedi ighiilaan nạ odi nẹḍuaghu.” 
MRK.1.28	Tiibha bho pọdu odi ạJizos alela kesi kesi mi tebhugh obhꞌaGalili.
MRK.1.29	Eedi ịḍua totu ịtughumiom obho peedi itẹn onyen ịghi totu tạSaimon nꞌẠndru. AJems nꞌạJon ịghi ạni. 
MRK.1.30	Eedi isi totu obho, oniin ạni tạSaimon ọole naaḍigh ạmanaghan tẹmuna. ẠJizos aḍigh kua be totu obho pụgba ụnogho zodi malōor ạni obho. 
MRK.1.31	Podi ạghi todi ạni obho ạlogh ạvo ạbham odi aḅẹtōn. Pọole bho ạḍua odi ạke nạ ni mọkiom eedi.
MRK.1.32	Udule, tamen olo aghōzōgh obho naaḍigh, parōoy ibhin iruom mạJizos moomo obo bho asilōor neḍighi obho nꞌobo bho nẹtaalogh obho. 
MRK.1.33	Oomo arōoy ẹma bho iikōbhōghian taghisigh otu obho. 
MRK.1.34	Keḍio ạJizos aakō mọlogh obo bho nẹnwe moḍigh kẹrekere ạrazegh, abhirighanogh nạ mọlogh ịkarabh ạruumugh. Odi omōrō ḍio nomōrō molo ịkarabh ạruumugh obho kẹkpete mạar, ebum obho eedi neelōghōm odi obho.
MRK.1.35	Ạḅaal, obun ụḍirogh be, pạJizos aḅon aḅetunu totu obho ạḍua, ạghi tesi olo adeny aakpulughu. 
MRK.1.36	PạSaimon nꞌobo bho nꞌodi netelian obho ịghi nẹva zodi. 
MRK.1.37	Amen eedi ịmiin odi peedi ịkpete kua, “Oomo arōoy obho nẹva mọmiin onuma.” 
MRK.1.38	PạJizos ạbhagharana kua, “Ezira tọki ạni ni tạraama ipedi obho ituan suo bho. Ạami tạgba ạni ni tạraama pipa, ebum obho ạami ụtuan miibha bho kuru obho.” 
MRK.1.39	Podi akiton toomo aGalili ạgba dōm obho mi tarutu ịtughumiom obho ibhirighanogh nạ mịkarabh ạruumugh.
MRK.1.40	Oōy olo nạnwe mẹzegh ịpueghi riiḅi aru tạJizos agbuluman tasike odi aasen mạJizos mọlogh ạvo ọnogho odi aghōl kua, “Eru kạar olo iḍigh tologhi onuma ạna tatue ni aakō ạami.” 
MRK.1.41	PạJizos ạsuanaan odi ghụsan, ạghi akulaan odi ạbhagharana kua, “Eḍigh tologhi ạmi, ḍum.” 
MRK.1.42	Tonyiin odi amen opopo pẹzegh ịpueghi riiḅi obho ịḍua talōor odi, odi aru aḍum. 
MRK.1.43	PạJizos aḍuur raḅeri odi ạkpete ạnogho odi moghẹel 
MRK.1.44	aghōl kua, “Mạar ạmoghon, ụgba ghạ mạnogho nꞌōoy nꞌōoy. Tẹn onyen mạghi tōoy oḅo miiḅua bho odi aanon ạna, kụ mạghi mạtun mạar mạnogho mẸnaan kẹzo bho aMozis ạto bho, mọgba omutiom mobho ạna naaḍum.” 
MRK.1.45	Odi ōoy obho ạḍua, pạghi kesi kesi ạgba miiḅi obho uḍighi ụnogho odi obho. Odi ạgba molo ạJizos omina ḍio arue momute tẹma bho mi tesi ogbo arōoy. Kpẹlen nꞌipa odi ạrol kụ tariisi ilo ideny keḍio arōoy ịḍua ghạ kesi kesi iru todi.
MRK.2.1	Ịbam aruḍuma iru itẹn pạJizos amula aru tạKapaniom, molo ọdu odi alela mobho odi naaru asi totu. 
MRK.2.2	Obꞌọlogh arōoy mobho iru iikōbhōghian imuzō totu obho molo bọbon ẹzo ọḅol tọnu-otu obho oḍigh nạ olo. ẠJizos nạgba ghạ dōm obho ạnogho eedi. 
MRK.2.3	Eedi idi suo pinya arōoy irōol tẹmuna mōoy olo alōor obho nạabho ạman iruom odi. 
MRK.2.4	Ebum obꞌọlogh arōoy obho eedi irue ḍio mobhin ōoy obho ọghiom odi, peedi irubhe mepogh tạnyu otu obho mi tesi obho ạJizos odi obho, ide lōor isoorẹ mōoy obho mẹzo bho odi tẹmuna bho mi taghisigh tạJizos. 
MRK.2.5	Amen ạJizos ạmiin ologhi omōruōm obho arōoy obho ịteeny obho podi ạkpete kua ạnogho mōoy obho alōor obho nạabho aghōl kua, “Ọony ạmi, ịkarabh obhꞌonuma nọoḅelemaan ạna.” 
MRK.2.6	Pẹde arōoy obo ịtughumiom araalōgh obho ịrol ịitua nẹkpete kua tiloghi obhꞌeedi, 
MRK.2.7	“Eeghe aḍighi kodi nạkpete kua miibha bho aḍighanaan mẸnaan? Ọnon ōoy olo tatue ạḅelemaan mịkarabh olo tughuneen mẸnaan io.” 
MRK.2.8	Tonyiin odi amen opopo pạJizos alōghōm ịitua iloghi obhꞌeedi ạkpete kua ạnogho eedi, “Ebum eeghe kenyina nẹetua mipa bho tiloghi obhꞌenyina? 
MRK.2.9	Iḍighen idugh epu mọkpete ọnogho odi ōoy obho alōor obho nạabho bho? Oghōl ekua, ‘Ịkarabh onuma nọoḅelemaan ạna,’ bẹlee kọkpete oghōl, ‘Ḅetunu mạseghe mẹmuna onuma maghẹel’? 
MRK.2.10	Ạami taḍighi ni aḍeeriom enyina mobho Ọony Oōy obho ạteeny ni mịnyaam tade bho mọḅelemaan ịkarabh.” Podi ạkpete kua ạnogho mōoy obho alōor obho nạabho bho, 
MRK.2.11	“Ạami ụkpete ạnogho ạna, ḅetunu mạseghe mẹmuna onuma maghẹel.” 
MRK.2.12	Taghisigh eedi, podi ōoy obho aḅetunu ạseghe mẹmuna bhꞌodi aghiil aghẹel. Oomo eedi iimōogh ni ẹman keḍio ịrol ibuom Ẹnaan ighōl kua, “Ọkpo bhibha ezōor dọmiin ghạ ḍio.”
MRK.2.13	Ipa iru itẹn, podi ạJizos amina amula ạghi tọtu ọbhiiny obꞌegha bhꞌaGalili, molo obꞌọlogh arōoy iru todi, odi ạrol ạtughumiom eedi. 
MRK.2.14	Ẹzo bho odi natele bho podi ạmiin mogunogh raasōgh ōoy olo ughōl aLivai, ọony tẠlifios. Odi odi delede tesi oḍighi odi. PạJizos ạkpete kua ạnogho zodi, “Tụonom ạami.” Podi aLivai aḅetunu ạtuonom odi.
MRK.2.15	Ịbam amen itẹn podi ạJizos ạghi aḍigh nꞌodi aLivai nale meḍian totu odi. Ọlogh arōoy igunogh raasōgh nꞌarōoy ilo nọologh mụum eru nạ nẹtuonom odi ạJizos molo ọlogh eedi itul nꞌodi nꞌiteledōm obhꞌodi nele meḍian. 
MRK.2.16	Ẹde arōoy aFarisi obho nẹtughumiom raalōgh obho ịmiin mobho ạJizos atul marōoy ilo nọologh mụum nꞌigunogh raasōgh nale meḍian obho, peedi ipuruan kua miteledōm obhꞌodi ighōl kua, “Ebum eeghe kodi atul nꞌarōoy ilo idi kua nale meḍian?” 
MRK.2.17	ẠJizos nạamoghon keḍio ạbhagharana kua zeedi. “Obo bho asilōor obho ịghuaay obho ịva ghạ ḍio mozil, obo bho nẹnweey obho be. Ạami uru mobheleghi ạsukarabh obho, aruuḅi obho ḍio.”
MRK.2.18	Onyiin amen olo iteledōm tạJon nꞌarōoy aFarisi obho ịrol mọkoony mebum iikpulughu, pẹde arōoy iru tạJizos ipuruan kua zodi, “Ebum eeghe kiteledōm tạJon nꞌibha arōoy aFarisi obho nẹtologhu ghạ mọkoony mebum iikpulughu keḍio ibhꞌonuma ịkpo?” 
MRK.2.19	PạJizos ạbhagharana kua, “Obo bho iru mipina bho tẹtologhu ni mọkoony gạ tamen olo opina bho odi nꞌeedi? Ịkpo. Tamen obho odi odi nꞌeedi obho, eedi irue ḍio ẹrologhu mọkoony. 
MRK.2.20	Aḍuma natu molo tọseghe mopina bho mi teedi, keḍio eedi tegbi mọrologhu ọkoony.
MRK.2.21	“Bọbon ōoy olo tạseghe momoom ukpe mopuom ugbaany ạsuoma olo. Ibha odi aḍighi kua pomoom ukpe bho ọba ugbaany obho molo epōgh obho tạbugh ni apu mọḅel obho. 
MRK.2.22	Oōy olo tạseghe nạ mimoom amiim ạloki tigbaany izu ịnam ạsikarama amiim olo. Ibha odi ạloki pimoom amiim obho orubhughi igbaany izu ạsikarama bho, amiim obho kezuughian, izu ạsikarama bho ẹkona kerubhughu keḅẹebh. Imoom amiim nọloki ghạ timoom izu ạsikarama.”
MRK.2.23	Tonyiin aḍuma obhooghia bho olo ạJizos arele natẹn tookua ịbiakpa, pobo bho nẹtuonom odi obho iḅuni mịbiakpa bho. 
MRK.2.24	Pẹtede arōoy aFarisi obho ịkpete kua ịnogho mạJizos, “Nonon, obo bho nẹtuonom ạna bho neesōor molōgh moḍighi ipa bho mi taḍuma obhooghia bho.” 
MRK.2.25	ẠJizos ạbhagharana kua, “Enyina deghōl ghạ ḍio ẹmoghon mibha aDevid aḍighi tamen obho odi nꞌarōoy odi ọkoony nasibh mi taḍuma obhooghia bho gạ? 
MRK.2.26	Odi aḍigh totu iikpulughu obho tẸnaan ạseghe mạbred obho ụtunom mạar ụnogho mẸnaan obho ale. Iibha bho imute tamen olo Ạbayata aru muvẹmụ ōoy iiḅua bho. Tẹzo ịto araalōgh obho ọnon ōoy ole ghạ ḍio, keḍio aDevid ale ni amina ạseghe ạnogho ạni rōoy odi.” 
MRK.2.27	Keḍio ạJizos ạkpete kua akunughiom, “Useeri maḍuma obhooghia bho ọnogho mōoy, ōoy io mobho ụnogho maḍuma obhooghia bho. 
MRK.2.28	Ebum obho Ọony Oōy obho aru mObạmọogh aḍuma obhooghia bho.”
MRK.3.1	Keḍio ạJizos amula ạghi totu ịtughumiom obho. Tesuo kir ōoy olo ạvo bho naamugh. 
MRK.3.2	Kir ẹde arōoy ilo idi ạni ilo nẹva mạar olo obhin ọgbaam ọbhamam ạJizos, peedi ịke mogon eru kạar olo odi taakō ni mōoy obho mi taḍuma obhooghia bho. 
MRK.3.3	PạJizos ạkpete kua ạnogho mōoy obho ạvo bho naamugh obho, “Tele maru eebha taghisigh ogbo arōoy obho.” 
MRK.3.4	Keḍio ạJizos apuruan kua rōoy obho, “Iḍighen mibha iizuan moḍighi tẹzo araalōgh obhꞌezira mi taḍuma obhooghia bho? Ọlogh ạvo ọnogho ōoy nꞌoḍighi odi mịkarabh? Ọbhel aghuḍum ōoy nꞌobhiẹmi aghuḍum obhꞌodi?” Oomꞌeedi iḅa ni be ịrol bịrim. 
MRK.3.5	Ẹzo bho ạJizos naanon eedi obho ariḍien obhꞌodi neeghiraan. Tonyiin odi amen opopo pạghusan eedi isibh odi mebum ọḅaar ẹmu obhꞌeedi nꞌobho eedi neekōrōnuan obho. Keḍio odi ạkpete kua ạnogho mōoy obho, “Sele mạvo onuma.” Odi asele pạvo bhꞌodi aru ạneghe. 
MRK.3.6	Parōoy aFarisi obho ịḍua totu ịtughumiom obho iikōbhōghian tonyiin esi nꞌarōoy iḅōrō tạHerod, eedi iḍikuan ruzue mẹzo oghigh odi ạJizos.
MRK.3.7	Tipa bho pạJizos nꞌobo bho nẹtuonom odi obho ịḍua ịghi tobꞌegha bhꞌaGalili. Tesuo pobꞌọlogh arōoy iru todi. Eedi ịḍua taGalili nꞌaJudia, 
MRK.3.8	nꞌaJerusạlẹm, nꞌebhugh obhꞌIdumia, nꞌebhugh obho odi tẹḅeenyom ọbhiiny obhꞌạJodan, nꞌạraama ebhugh aTaya nꞌaSaidon ibha ituan obho keru. Eedi obꞌọlogh arōoy obho iru tạJizos tebum obho eedi nẹemoghon mọkpo bho ạJizos naḍighi obho. 
MRK.3.9	Arōoy obho ịbugh ni epu molo ạJizos ạkpete ạnogho mobo bho nẹtuonom odi obho mọva oghuugh oseerian odi, molo arōoy obho ịizeghi odi. 
MRK.3.10	Odi naakō mobꞌọlogh arōoy molo oomo obo bho nẹnweey obho nenyuughian moḍigh ọghi okulaan odi. 
MRK.3.11	Kamen kamen olo obo bho ịkarabh ạruumugh nẹeḅaghami obho ịmiin odi peedi ogbuluman omulughu oghōl ekua, “Ạna Ọony obho tẸnaan.” 
MRK.3.12	PạJizos ạbhooruom magey mịkarabh ạruumugh obho mọḅele ọgba odi omutiom.
MRK.3.13	Ipa iru itẹn, pạJizos ạsiin tạnyu eegum abheleghi marōoy obho iḍigh tologhi odi obho iru todi. Eedi iru todi, 
MRK.3.14	podi ạson maḍiōbh nꞌịzal ibha odi aghōl ḍien aghōl iteledōm obho. Keḍio odi ạkpete kua ạnogho eedi, “Ạami nạason enyina mọrolan ạmi. Ạami tatōm ni enyina amutiom mọghi ọgba adōm obho, 
MRK.3.15	obhin nạ ịnyaam obhirighanogh ịkarabh ạruumugh.”
MRK.3.16	Iibha eedi aḍiōbh nꞌịzal obho odi ạson ạseghe bho: ạSaimon (obho ạJizos ạnogho mọnon aḍien aghōl aPita bho); 
MRK.3.17	aJems nꞌạJon umōr odi, (eedi ạnwuny taZebidi, ibha ạJizos aghōl ḍien eedi aghōl araBoanaag, ẹmu obho “arōoy aḍio olo nagumughu”); 
MRK.3.18	nꞌẠndru, nꞌaFilip, nꞌaBatolomiu, nꞌaMatiu, nꞌạTomos, nꞌaJems ọony tẠlifios, nꞌạTadios, nꞌạSaimon ẹku arōoy ibha ughōl bọ aZelot obho, 
MRK.3.19	nꞌaJudas Ịskariot obho aḅool mạJizos obho.
MRK.3.20	Ipa iru itẹn pạJizos atẹn aghẹel. Onyiin ẹzo bho nạ obꞌọlogh arōoy iru iikōbhōghian molo ạJizos nꞌiteledōm odi ịteeny io nọteeny men ole eḍian. 
MRK.3.21	Amen aburumōr odi ịmoghon mipa bho peedi ịghi mobhin odi, ebum obho arōoy nẹkpete ekōl kua, “Odi nạtaal.”
MRK.3.22	Ẹde arōoy obo ịtughumiom araalōgh obho, ilo ịḍua taJerusạlẹm iru ịrol ịkpete kua, “ABielzebul ọkarabh ẹmugh obho odi todi.” Ịnon ịkpete kua, “Uvẹmụ aruru obho ạnogho odi mịnyaam obhirighanogh eedi.” 
MRK.3.23	PạJizos abheleghi rōoy obho iru todi keḍio odi adōgh mẹde asidōgh bhibha ạnogho eedi aghōl kua, “Imute ẹko molo aSetan tapirighan maSetan? 
MRK.3.24	Eru kạar olo onyiin ebhugh ịḍianogh rụuku onyiin naḅe monyiin, ebhugh opopo orue ḍio ạmara, tameel ni. 
MRK.3.25	Eru kạar olo onyiin eghun otu ịḍianogh rụuku onyiin naḅe monyiin, eghun otu opopo orue ḍio ạmara, tameel ni. 
MRK.3.26	Tebum iibha bẹleni, eru kạar olo ade-ọolema taSetan nẹeḍianogh rụuku, odi ọrolom mu mẹtolom obho, ikunughi odi naatuan.
MRK.3.27	“Oōy olo tatue aḅom aḍigh totu ōoy olo ạghua magey aminyogh mọkpo odi ạḍuonom olo, tughuneen molo odi abhira abhum mọoghuanaan ōoy obho ạbhaḍi ḍio, keḍio odi tagbi mookōbhōghi ọkpo ōoy obho ọḍuonom.
MRK.3.28	“Ịitua miibha bho. Totue ni ọḅelemaan kịkarabh kịkarabh ilo arōoy iḍighi nꞌoomo ịkarabh ọnuekpete ilo eedi ịkpeteey. 
MRK.3.29	Keḍio kōoy kōoy olo ạkpete mịkarabh aḍighanaan mẸmugh Iigbia bho ọḅelemaan olo, ebum obho odi naaḍighi mịkarabh olo ikunughi olo bho.” 
MRK.3.30	(ẠJizos ạkpete miibha bho tebum obho ẹde arōoy ịkpete ighōl kua, “Ọkarabh ẹmugh odi todi.”)
MRK.3.31	Eedi idi suo, poniin nꞌaburumōr tạJizos iru. Eedi ịmara tetẹrẹ erōm dōm ịghi nepuruan ghạ zodi. 
MRK.3.32	Obꞌọlogh arōoy ịrologhu delede ekō mạJizos ẹlogh togbo. Eedi pobo ịgba ịnogho mạJizos ighōl kua, “Nonon ni, oniin onuma nꞌaburumōr onuma idi tetẹrẹ nepuruan ạna.” 
MRK.3.33	PạJizos ạbhagharana kua, “Okōr ōoy oniin ạmi? Ikōr arōoy aburumōr ạmi?” 
MRK.3.34	Podi akiton aanon mobo bho ịrol delede ikō zodi ikiton obho aghōl kua, “Iinon, iibha poniin nꞌaburumōr ạmi. 
MRK.3.35	Kōoy kōoy olo aḍighi mibha Ẹnaan nạva molo odi kaḍighi obho, odi pumōr nꞌụmarani nꞌoniin ạmi.”
MRK.4.1	Iibha iru itẹn pạJizos amina ạke mọtughumiom mi tọtu obꞌegha ọbhiiny obhꞌaGalili. Arōoy obho isōor ikō zodi ikiton obho ipu ni molo odi aḍigh toghuugh ạrol delede, amutiom moghuugh obho; arōoy obho ịrol tegbolom obho mi tọtu ạmuum obho. 
MRK.4.2	Odi abhin tasidōgh ạtughumiom eedi mịkanya ọkpo, molo tịtughumiom obhꞌodi odi adōgh sidōgh obhobho ạnogho zeedi aghōl kua, 
MRK.4.3	“Ịmoghon. Onyiin amen keḍio onyiin ōoy ạghi moḅẹbh iḅẹbh. 
MRK.4.4	Ẹzo bho odi aḅẹbh naadu mikpo bho mi toḍighi obho, ẹde imeleghu tebōom obho. Odi ạḍua kua be pịnun iru ikpologh ile. 
MRK.4.5	Ẹde imeleghu tạnyu ọbharakpar ade olo ịbam ịimi be idi. Ikpo bho ịke mosi omute ebum obho eḅum ọomi obho ịbugh io obho, 
MRK.4.6	amen aghōzōgh obho amute pạnuemi mibha ipologhu obho. Ebum obho ịika bho iḍigh io tade bho, peḍian obho ipologhu obho inyoroghon ịbhozu. 
MRK.4.7	Ẹde ikpo bho imeleghu tade iiḅulom molo iiḅulom obho igimogh mibha nesi obho molo eedi ịloki ḍio mikpo. 
MRK.4.8	Ẹde ikpo bho imeleghu tooḅi ade, ẹde ẹmaar epologhu esi ẹbugh ẹloki, molo ịloki maḍisibh ḍiōbh itu, ẹde erubal nꞌaḍisibh itu, ịnon ịloki mịzal ạraala nꞌaḍisibh itu.” 
MRK.4.9	Keḍio ạJizos ạkpete akunughiom aghōl kua, “Kōoy kōoy olo ạteeny raḅeri mọmoghon ạmoghon!”
MRK.4.10	Tamen olo odi ạJizos odi mesi be, pẹde obo bho ịmoghon mibha odi adōgh obho nꞌaḍiōbh nꞌịzal iteledōm obho iru todi ịkpete ịnogho odi mọgba ẹmu asidōgh obho ọnogho eedi. 
MRK.4.11	PạJizos ạkpete kua, “Nọonogho enyina molōghōm ọkpo ẹḅokia Ade-Ọolema bho tẸnaan, keḍio ipedi obho iḍigh ạni ḍio bho todōgh sidōgh kọnogho eedi molo,
MRK.4.12	‘Eedi tẹtol ghạ moonon moonon keḍio ịmiin io,
MRK.4.12	ẹtol mọmoghon mọmoghon keḍio ịmoghonyan io.
MRK.4.12	Ilōghōm mobho, eru kạar olo eedi ịmiin ịmoghonyan,
MRK.4.12	peedi oghiraan oru tẸnaan odi kạḅelemaan eedi.’”
MRK.4.13	Keḍio ạJizos apuruan kua zeedi, “Enyina ịmoghonyan io sidōgh obhobho? Penyina tetue ni ẹmoghonyan moomo asidōgh obho? 
MRK.4.14	Oḅẹbh miḅẹbh obho aḅẹbh mọnuekpete tẸnaan. 
MRK.4.15	Ẹtede amen ọnuekpete bho ameel tebōom. Arōoy bhibha ẹmoghon mọnuekpete bho keḍio obia ḍio nobia pEru obho aru ạḅirogh mọnuekpete bho mi tiloghi obhꞌeedi. 
MRK.4.16	Ịnon arōoy idi kikpo bho imeel tạnyu ọbharakpar ade bho. Eedi ịmoghon mọnuekpete bho be peedi ibhinom nꞌọḅaal ologhi. 
MRK.4.17	Keḍio ibha eedi ịmoghon obho iḍigh io egbeeny tiloghi obhꞌeedi molo eedi ịrol io ebia. Amen ịiḅaghami nꞌọmiinom iru mebum ọnuekpete bho peedi igorona. 
MRK.4.18	Imina ịnon arōoy idi kikpo bho imeel togbo iiḅulom obho. Iibha pobo bho ịmoghon mọnuekpete 
MRK.4.19	keḍio ịiḅaghami ọkpo aghuḍum obhobho, nꞌẹzo olo ogbo ẹela nꞌẹmel oomo oḍigh kẹrekere bho ikuōm igimogh mọnuekpete bho molo eedi ịloki ḍio mikpo. 
MRK.4.20	Keḍio imina ịnon arōoy idi kikpo bho uḅẹbh tooḅi ade bho. Eedi ịmoghon mọnuekpete bho, ebhinom, ẹloki mitu, ẹde aḍisibh ḍiōbh itu, ẹde erubal nꞌaḍisibh itu, ẹde ịzal ạraala nꞌaḍisibh itu.”
MRK.4.21	Keḍio ạJizos amina ạkpete kua ạḅaram, “Kir ōoy olo tạsu mọtodi ạlogh tạgbugba akpereghi bolobolo ạlogh tẹeḍian ẹmuna aseeri gạ? Odi ọḅam io ni tạnyu ạbebe kaseeri gạ? 
MRK.4.22	Kạar kạar olo ụḅoki, nꞌaḍuma nꞌaḍuma tomutiom togbo etẹrẹ. Ibha ukpereghi obho tokpẹerōn ni omutiom tẹḅaal. 
MRK.4.23	Kōoy kōoy olo ạteeny raḅeri mọmoghon ạmoghon!”
MRK.4.24	Odi amina nạ ạkpete kua ạnogho eedi, “Ịtuom mạar mibha enyina nẹmoghon obho. Inyiin araalōgh obho enyina ibhin nẹtu mịiruan ẹnogho mịnon obho pibha Ẹnaan tapin ạtu mịiruan ạnogho enyina, keḍio ibha todi tẹenyuom ni epu. 
MRK.4.25	Obo bho ạteeny obho, tibha odi ạteeny obho digha tọlogh ni ọḅaram, keḍio obo bho ọteeny io obho, ịbam obho odi ạteeny obho tọḅoor ni zodi.”
MRK.4.26	Keḍio ạJizos amina adōgh sidōgh obhobho aghōl kua, “Ade-Ọolema bho tẸnaan odi kōoy olo aadu mikpo oorẹeny iḅẹbh mi toḍighi. 
MRK.4.27	Aghul ạḅaal odi aḅetunu keḍio ibha odi aḅẹbh obho nesiiy ẹbughogh, keḍio odi olōghōm io mẹzo imute ku nesiiy. 
MRK.4.28	Ade bho aḍighi kiḅẹbh obho nesi ẹloki mitu. Ọmiibh obho tapira amute, keḍio ạkar odi oorẹeny obho tamute. Itu obho odi tạloki obho tekunughiom. 
MRK.4.29	Itu obho nẹeḅaar keḍio nạateeny mobho odi ōoy obho taḍighiom moḍighi melōor odi, ebum obho nạateeny mamen iiḅua bho.”
MRK.4.30	Keḍio ạJizos apuruan kua, “Ezira topin ọtuom ẹkaraan mAde-Ọolema bho tẸnaan? Ezira topin okōr oḍigh asidōgh ọgbaam mẹzo odi? 
MRK.4.31	Odi kekpo amiim ẹker. Odi akio apu moomo iirẹeny ẹmar-arōoy obho, keḍio ōoy ạseghe aḅẹbh tade bho. 
MRK.4.32	Ọbam amen aru atẹn pasi ạbugh aru apuoghom moomo iirẹeny obho, ạteeny mọlogh ịgha olo ịnun ạnyu obho iru iḅōghi rutu.”
MRK.4.33	ẠJizos abhin oḍigh asidōgh ilo idi kua ạgba dōm odi ạnogho rōoy obho. Odi adōgh sidōgh ilo eedi tetue ni ẹmoghonyan. 
MRK.4.34	Odi ọḅele ḍio nọḅele mobhin asidōgh odōgh ọnogho eedi, keḍio amen olo odi be odi mesi nꞌobo bho nẹtuonom odi obho podi ọgba ẹmu asidōgh obho omutiom ọnogho eedi.
MRK.4.35	Udule odi aḍuma popo, pạJizos ạkpete kua ạnogho mobo bho nẹtuonom odi obho, “Itu ọḅeeny ọghi tẹḅeenyom obꞌegha bho.” 
MRK.4.36	Peedi ịḅele mobꞌọlogh arōoy obho, iteledōm obho iḍigh toghuugh obho ạJizos odi obho imutiom. Ịnon arughuugh idi nạ todi esi obho. 
MRK.4.37	Eedi imutiom pobꞌogim asōor abhōbhẹ mopōkō ạmuum obho molo ạmuum neḍigh toghuugh obho momuzō. 
MRK.4.38	ẠJizos odi tọpaḍi eti oghuugh obho nạamanaghan aḅeleriom mẹmu odi masiḅisạkị nakoḍi. Piteledōm obho ịsumeen odi ịkpete kua, “Obo ịtughumiom, ạna ọtuom io mạar maghuḍum ezira mobho ezira notu mọbhozu obho?” 
MRK.4.39	PạJizos aḅetunu aze mogim obho, ạkpete kua ạnogho mụum obho, “Deny.” Pogim obho nꞌạmuum obho iru ideny magey. 
MRK.4.40	Keḍio ạJizos ạkpete kua ạnogho miteledōm obhꞌodi, “Eeghe kenyina nekiil ruugu? Enyina bọbon ịbam ologhi omōruōm ilo?” 
MRK.4.41	Keḍio aruugu ilegheri ịrol isibh eedi, onyiin ạkpete kua ạnogho monyiin, “Odi oobho bho kokōr oḍigh ōoy olo ogim nꞌopōkō ạmuum obho nẹmoghonyan ekiilaan moghōrōkō odi.”
MRK.5.1	Eedi ibhun tẹḅeenyom obꞌegha bhꞌaGalili, peedi isi tebhugh obhꞌaGerasin. 
MRK.5.2	ẠJizos abhun kua be mi toghuugh obho ponyiin ōoy ạḍua tarōopōgh aruugu obho aru ạmiinan mạJizos. 
MRK.5.3	Odi ōoy obhobho ạteeny mọkarabh ẹmugh tẹmu odi aḍighi odi arugh ghạ taruugu obho. Bọbon ōoy olo arue momina ọseghe agbirigbiri ọkpuom odi olo. 
MRK.5.4	Ọlogh amen mobho ụseghe magbirigbiri ụkpuom rạvo nꞌasike odi keḍio odi taagbo ni magbirigbiri obho aḅuni rukurōgh obho asike odi. Ịnyaam odi neepu molo ōoy kạmarami odi. 
MRK.5.5	Uḍugul nꞌootaany odi nạla ghạ akiton taruugu obho nꞌaruugum obho amulughu ạḅirogh mịpaḍi ạrubharakpar obho ạmeghia lōor odi.
MRK.5.6	Odi odi ni kegbeeny men odi ạmiin mạJizos, podi aghiil ạghi agbuluman taghisigh tạJizos 
MRK.5.7	amulughu nꞌobꞌoghōrōkō ạkpete kua, “ẠJizos Ọony tẸnaan obho ạbugh bọ apu obho, ạna nạva moḍighi ẹko zạmi? Ạami naasen ni zịna mi taḍien tẸnaan, ụliom ghạ zạmi.” 
MRK.5.8	(Odi ạkpete miibha bho tebum obho ạJizos ạkpete kua ạnogho zodi, “Ạna ọkarabh ẹmugh obho mute talōor ōoy obhobho.”) 
MRK.5.9	PạJizos apuruan kua zodi, “Aḍien onuma kughōl ẹko?” Podi ōoy obho ạbhagharana kua, “Aḍien ạmi ughōl ‘Ọlogh,’ ebum obho ezōor uru mịkanya bho.” 
MRK.5.10	Keḍio odi naasen ghạ ni be mạJizos molo odi opirighan mịkarabh ạruumugh obho ẹḍua tebhugh opopo.
MRK.5.11	Todi esi obho kir ọlogh arabhōrōpō ilo ituan nẹḅal mịḅal mi tọtu eegum obho. 
MRK.5.12	Peedi ịkarabh ạruumugh obho iisen mạJizos ighōl kua, “Tōm ezōor ọghi oḍigh tarabhōrōpō bho.” 
MRK.5.13	PạJizos ạḅelemaan eedi, eedi ịḍua tẹmu ōoy obho ịghi iḍiku tarabhōrōpō bho. Poomo eedi arabhōrōpō bho iikilaay tọtu eegum obho ịghi imeleghu tobꞌegha bho ịguḅaay. Arabhōrōpō ilo tegbẹbh ni mōogh ọonir.
MRK.5.14	Arōoy obho neteliom marabhōrōpō bho ịmiin miibha bho, peedi ighiil ịghi tẹma bho nꞌoomo obo bho idiighu taruuḍum obho ịgba ilelemi mibha imute bho. Parōoy obho iruughu mọmiin ạni ibha imute bho. 
MRK.5.15	Eedi iru peedi ịmiin mạJizos nꞌodi ōoy obho ọlogh ịkarabh ạruumugh ịiḅaghami ghạ bho odi nꞌodi ạJizos, nạarol delede amina mukpe, nạmoghonyan nạ rōoy, molo aruugu isibh moomo eedi. 
MRK.5.16	Keḍio obo bho ịmiin ạni obho ịgba ịnogho rōoy obho mibha imutenaan mōoy obho ịkarabh ạruumugh obho nꞌarabhōrōpō bho. 
MRK.5.17	Peedi iisen mạJizos mọḅele ebhugh eedi ọḍua.
MRK.5.18	Ẹzo bho ạJizos naḍigh toghuugh obho, pōoy obho ịkarabh ạruumugh obho ịrol ịiḅaghami obho aasen odi aghōl kua, “Sesen ni, ạami ụtuonom ạni zịna.” 
MRK.5.19	Keḍio ạJizos omōrō ḍio. Kpẹlen nꞌipa odi ạkpete kua ạnogho zodi, “Mula maghẹel totu enyina mạgba miiḅi ọkpo bho Ẹnaan naaḍighi ạnogho ạna nꞌẹzo odi ạsuanaan ạna ghụsan aḍien.” 
MRK.5.20	Podi aghẹel ạgba moomo ibha ạJizos aḍighi ạnogho odi obho alelemi toomo aḍiōbh ạraama bho, molo kōoy kōoy olo ạmoghon naamōogh ghạ ni be.
MRK.5.21	Amen ạJizos amula ạḅeeny mobꞌegha bho, pobꞌọlogh arōoy iru ikō zodi ikiton mi tọtu ạmuum obho. 
MRK.5.22	Tesuo poniin ōoy olo ughōl aJairos, odi uvẹmụ onyiin otu iikpulughu obho, aru ạni. Amen odi ạmiin mạJizos podi aru agbuluman tasike odi 
MRK.5.23	abhin nꞌoomo ologhi odi aasen mạJizos aghōl kua, “Ọbam ọnyani ạmi nạnwe magey. Sesen ni, tue mạḅamaghi rạvo onuma tẹmu odi maakō zodi molo odi aḍum.” 
MRK.5.24	PạJizos ạtuonom odi. Obꞌọlogh arōoy obho nẹtuonom odi obho neepu molo nẹeninighian tekẹeny nꞌoḍiom odi.
MRK.5.25	Tọlogh arōoy bhibha kir onyiin ạni olo nạnwe ạmiinom magey mẹzegh ạraani moomo aḍiōbh nꞌịzal ạsia. 
MRK.5.26	Toomo ibha odi nạaghi toḍigh kẹrekere arizil, arōḅōḍi mịkanya ikpoki obho, kpẹlen nꞌolo odi kaḍum nelōghōm moḅẹebh ghạ be. 
MRK.5.27	Odi nạamoghon milo igboloman nꞌạJizos, podi ạniiran togbo arōoy obho ạghi tạman tạJizos. 
MRK.5.28	Odi nạatua tologhi odi akōl kua, “Eru kạar olo ạami urue ukulaan ukpe bhꞌodi pạami oḍum.” 
MRK.5.29	Odi ạni obho akulaan mọdu ukpe bhꞌodi be, tonyiin odi amen obho, pạni obho aru aḍum, odi alōghōma talōor odi mobho ịiḅaghami odi ilo mu. 
MRK.5.30	Tonyiin odi amen obho nạ pạJizos alōghōma nạ talōor odi mobho ịnyaam odi nẹeḍua talōor odi. Podi aghiraan tobꞌọlogh arōoy obho apuruan kua, “Okōr ōoy akulaan mukpe ạmi?” 
MRK.5.31	Pobo bho nẹtuonom odi obho ịbhagharana kua, “Ạna nạmiin mẹzo arōoy obho nẹninighian ạna bho. Eeghe kạna napuruan mobo akulaan ạna?” 
MRK.5.32	Oomo ipa ẹkona ạJizos naanon ni mọmiin obo bho akulaan odi obho. 
MRK.5.33	Odi ạni obho naalōghōma mibha neemutenaan odi obho, podi aru, napiigha nꞌibꞌaruugu, agbuluman tasike odi, ạgba ạnogho zodi moomo agey obho. 
MRK.5.34	PạJizos ạkpete kua ạnogho zodi, “Ọnyani ạmi, ologhi omōruōm onuma naakō ạna, kẹel nꞌekima, ẹzegh obho ẹkona ọoḅaghami mu ạna.”
MRK.5.35	Tamen obho ạJizos odi nạḍeghe mipa bho, pạnwuny adōm ịḍua totu taJairos iru ịgba kua ịnogho zodi, “Ọnyani onuma nạabho. Ụga ghạ mamina mạaḅaghami mōoy obo ịtughumiom obho.” 
MRK.5.36	ẠJizos obhin io ạtuom mạar mibha eedi nẹkpete bho keḍio odi ạkpete kua ạnogho zodi aJairos, “Ụutu ghạ, mōruōm be.” 
MRK.5.37	Tamen obho odi omina ḍio ạva molo ọnon ōoy kạtuonom odi tughuneen maPita nꞌaJems nꞌạJon umōr odi aJems ḍio. 
MRK.5.38	Eedi isi totu odi onyiin ọola otu iikpulughu obho, pạJizos ạmiin mẹmoghonyan, ạmoghon moomo ibꞌeḍi nꞌipumughu ibhꞌeedi. 
MRK.5.39	Podi aḍigh ạghi ạkpete kua ạnogho eedi, “Eeghe kẹmoghonyan obho emute? Eeghe kenyina neleghe? Ọnyani obhobho dọbho ḍio, odi nakoḍi ni be.” 
MRK.5.40	Peedi ịrol ịiḅaghami zodi, molo odi abhirighanogh eedi amutiom tetẹrẹ, abhin mọde nꞌoniin obho nꞌịraar iteledōm obho, eedi iḍigh tẹkpe bho ụmuneen odi ọnyani obho. 
MRK.5.41+MRK.5.42	Odi ạbham ạvo ọnyani obho podi ạkpete kua ạnogho zodi, “Talita kumi.” Ẹmu obho ụkpete kua, “Ọbam ọnyani, ạami ụkpete kua nạnogho ạna, ḅetunu.” Tonyiin odi amen obho, pọnyani obho aḅetunu natele. Odi ọnyani obho naagbẹbh maḍiōbh nꞌịzal ạsia. Amen iibha bho iru imute poomo eedi iimōogh magey. 
MRK.5.43	Keḍio ạJizos aḍuur raḅeri eedi meedi ịgba ḍio ẹnogho bọbon nꞌonyiin ōoy, keḍio ạkpete ạnogho eedi aghōl kua, “Ịnogho mọnyani obho meḍian odi ale.”
MRK.6.1	ẠJizos ạḍua tesi obhobho podi ạghi tẹma bho uukō bọ zodi obho, iteledōm todi ẹkona ịghi ạni nạ. 
MRK.6.2	Taḍuma obhooghia bho podi ạghi nạtughumiom mi totu ịtughumiom obho. Ọlogh arōoy mobho ịrol. Amen eedi ịmoghon mịtughumiom obhꞌodi poomo eedi ịrol iimōogh ipuruan ghạ kua, “Odi abhin moomo iibha bho teḍighen? Iibha poḍigh olōghōm ạar ilo odi nạateeny? 
MRK.6.3	Odi ọkasi mịkasi obho ḍio gạ, ọony obho taMeri, umōr taJems nꞌaJosis nꞌaJudas nꞌạSaimon? Ạburumurani odi ḍio mibha netughogh suo bho?” Peedi igin, iinon odi ịpue. 
MRK.6.4	PạJizos ạkpete kua ạnogho eedi, “Ozil aḍigh eghuan kesi kesi tughuneen tẹma odi nꞌotu odi ḍio.” 
MRK.6.5	Odi omina ḍio arue moḍighi ọkpo ibꞌaruugu mi tesuo tughuneen ịbam arōoy ilo nẹnwe ilo odi ạḅamaghi rạvo odi aakō be. 
MRK.6.6	Odi aamōogh magey tebum obho eedi ịteeny io mologhi omōruōm obho.
MRK.6.6	Ipa iru itẹn pạJizos ạghi tạraama bho ituan obho ạrol ạtughumiom rōoy obho. 
MRK.6.7	Odi abheleghi maḍiōbh nꞌịzal iteledōm obho arōm amutiom zạzal zạzal. Odi ạnogho eedi mịikpo mopuom ạvo mịkarabh ạruumugh 
MRK.6.8	keḍio ạnogho eedi liiki obhobho, “Terele bhꞌenyina, ịbham ghạ nꞌạar nꞌạar tughuneen mẹḅu be ḍio, ịbham ghạ meḍian nꞌẹḅa iigbẹel miigbẹel, okpoki ọtol nạ ḍio nꞌenyina. 
MRK.6.9	Ịlokia rakōrō keḍio ịbham ghạ mịzal ạrusuoma.” 
MRK.6.10	Odi amina nạ ạkpete kua ạnogho eedi, “Kesi kesi olo ubhin enyina ụloghom ịtol totu opopo ninii enyina ẹḍua tẹma popo. 
MRK.6.11	Eru kạar olo enyina ịghi tesi olo arōoy obho ipin io enyina ẹloghom bolobolo imōrō ḍio mọmoghonyan enyina, pịḍua megun mobhugh ibhꞌasike enyina. Ipa bho tẹnogho eedi liiki.” 
MRK.6.12	Peedi ịghi ịgba ghạ kua marōoy eghiraan tịkarabh eedi. 
MRK.6.13	Eedi ebhirighanogh mọlogh ịkarabh ạruumugh esighogh rụmunu mi tọlogh arōoy ilo nẹnweey eekōoy eedi.
MRK.6.14	Tamen obho pạHerod ọolema bho ạmoghon milo igboloman nꞌoomo iibha bho, ebum obho ọdu tạJizos naalela kesi kesi obho. Ẹde ịrol ịkpete kua, “ẠJon ozuughiom rụmuum obho naaḅetunu tọbho bho. Ipa kiḍighi kodi ạteeny mịnyaam aḍighiiy iibha bho.” 
MRK.6.15	Ịnon ighōl ghạ kua, “Odi Ilaija.” Imina ịnon ighōl ghạ kua, “Odi ozil olo odi konyiin ozil ageedi obho.”
MRK.6.16	Amen ạHerod ạmoghon podi ạkpete kua, “Odi ạJon ozuughiom rụmuum obho, obho ạami usōbh ẹmu obho ughigh obho, nạakar aḅetunu tọbho bho.” 
MRK.6.17	Odi ạHerod nịvo nịvo arōm rōoy ẹghi eḅol mạJon ẹbhaḍi zodi ẹloghom ikoli, mebum ạHerodias ạni tumōr odi aFilip obho odi ạHerod ạakpa bho. 
MRK.6.18	PạJon ạrol ạkpete ghạ kua ạnogho zodi ạHerod, “Ạna mọokpa ạni tumōr onuma ịneghe ḍio.” 
MRK.6.19	Tebum iibha bho pạHerodias ạlogh ḍien mạJon ạva ghạ mebōom olo oghigh odi keḍio odi orue ḍio mebum ạHerod. 
MRK.6.20	ẠHerod aghiil ghạ ruugu mạJon ebum obho odi naalōghōm mobho ạJon aru mooḅi ōoy nꞌōoy tẸnaan obho. Tebum ipa bẹleni odi ọva ḍio molo koghigh odi. Eḍigh tologhi odi magey mọmoghon ibha ạJon nạgba ghạ bho toomo ibha kamen kamen olo odi ạmoghon nẹgam ghạ ni tologhi odi obho.
MRK.6.21	Ikunughi obho ạHerodias ạteeny nạ mibha odi nạva bọ bho. Imute taḍuma olo ạHerod nale mẹzaal mọotua aḍuma bho ụmar odi obho. Odi aḍuma popo odi ạsa meḍian abheleghi migbōgh arōoy ibha idi tẹeḍian odi obho nꞌaruvẹmụ iḅe rạagham obho nꞌigbōgh arōoy aGalili. 
MRK.6.22	Ọnyani tạHerodias aru ạgher mịḅa ilo iḍigh magey tologhi tạHerod nꞌobo bho odi abheleghi bọ bho, molo ạHerod ạkpete kua ạnogho mọnyani obho, “Ẹkaraan mobho aḍigh tologhi onuma? Kạar kạar olo ạna ugbẹel pạami ọnogho onuma.” 
MRK.6.23	Odi aghir nạ mọlogh ịzo ạkpete kua ạnogho mọnyani obho, “Ạami naaguanaan ạna, kạar kạar olo ạna ugbẹel zạmi pạami ọnogho onuma, eru kạar olo iru nạ mạmaḍian ade ọolema bhꞌạmi.” 
MRK.6.24	Pọnyani obho amute ạghi apuruan moniin odi aghōl kua, “Ạami ugbẹel mẹkaraan?” Poniin odi ạbhagharana kua, “Gbẹel mẹmu tạJon ozuughiom rụmuum obho.” 
MRK.6.25	Pọnyani obho arubh meghiil ạghi tọolema bho agbẹel odi aghōl kua, “Ạami nagbẹel molo ạna kạnogho ạami siibha siibha mẹmu tạJon ozuughiom rụmuum obho mi tologhi ẹkpepere.” 
MRK.6.26	Iibha bho iḍighi molo ịitu isōorōm mọolema bho, keḍio ẹzo olo odi kagin olo, ebum obho odi naaguanaan odi moguan mi taghisigh oomo obo bho odi abheleghi obho. 
MRK.6.27	Podi, tonyiin odi amen opopo, arōm mōoy iḅōrō mọghi obhin ẹmu tạJon obhin oru. Pōoy iḅōrō bho ạḍua ạghi totu ikoli obho asōbh orum tạJon abhin aru, 
MRK.6.28	keḍio odi ạlogh tẹkpepere ạnogho mọnyani obho abhin ạghiom moniin odi. 
MRK.6.29	Amen iteledōm odi ạJon ịmoghon peedi iru ịseghe moḍim obho tạJon ịghi iḍi.
MRK.6.30	Iteledōm obho imula irughẹel, peedi ịghi tạJizos ịgba kạar kạar ilo eedi iḍighi nꞌilo eedi ịtughumiom ịnogho odi. 
MRK.6.31	Ọlogh arōoy mobho neḍigh emute molo ạJizos nꞌiteledōm odi bọbon amen olo ịteeny mole eḍian olo. PạJizos ạkpete kua ạnogho eedi, “Itu ezira be ọghi tesi olo adeny molo ịiḅaghami ilo molo enyina epooghia mịbam.” 
MRK.6.32	Peedi be iḍigh oghuugh ịḍua ịghi tesi olo adeny.
MRK.6.33	Oomo ipa ẹkona ọlogh arōoy ẹmiin eedi ẹlogh elẹgh men obho eedi nẹḍua bho molo eedi ịḍua toomo ạraama bho iigo tavel ibhira ịghi isi mạJizos nꞌiteledōm odi mi tesi obho. 
MRK.6.34	Amen ạJizos abhun toghuugh obho podi ạmiin mobꞌọlogh arōoy bhibha molo ạghusan eedi isibh odi magey ebum obho eedi nẹerol kạraana ilo obo ookō olo bho. Podi ạke mọtughumiom eedi mọlogh ọkpo. 
MRK.6.35	Tamen olo natuan mudule piteledōm obhꞌodi iru todi ịkpete kua, “Aḍio nakul, keḍio esi obhobho esi olo ịnon arōoy ilo. 
MRK.6.36	Kpẹte mạnogho rōoy obho eedi ẹghi tariḍighi obho nꞌạraama bho ituan obho ẹva mọkpo ilo eedi tele eghō.” 
MRK.6.37	PạJizos ạbhagharana kua. “Enyina ịnogho zeedi mạar olo eedi tele.” Peedi ipuruan kua zodi, “Ạna nạva molo ezōor kọghi koghō mạbred ọonir anaira koru kookuōm eedi bẹle?” 
MRK.6.38	PạJizos apuruan kua zeedi, “Ịni eḅol ạbred mibha enyina ịteeny? Ịki meenon.” Amen eedi ịghi ịva ịmiin peedi iru ịgba kua ịnogho zodi, “Oōgh eḅol nꞌịzal ina mibha idi.”
MRK.6.39	PạJizos ạkpete ạnogho miteledōm obhꞌodi moḍighi arōoy obho kẹḍianogh rụuku kẹrologhu delede mi tịigho bho. 
MRK.6.40	Parōoy obho ịgoor ịrologhu delede mi tạruuku ịzal ạraala nꞌaḍisibh esi, erubal ḍiōbh esi. 
MRK.6.41	Keḍio odi ạJizos ạseghe mōogh eḅol ạbred obho nꞌịzal ina bho ạnogho lịsebh mẸnaan, aḅigi ạnogho miteledōm obhꞌodi mọḍi arōoy obho. 
MRK.6.42	Kōoy kōoy ale ni ọbaraka ạmaar amute. 
MRK.6.43	Keḍio iteledōm obho iru iikōbhōghi mạbred nꞌina ibha isughō bho milo imuzō maḍiōbh nꞌịzal ạrukpaagh. 
MRK.6.44	Ọnu arōoy obo bho ile bho aḍiōbh nꞌịzal nꞌạmaḍian ọonir arōoy.
MRK.6.45	Obia ḍio pạJizos ạkpete ạnogho miteledōm odi moḍigh toghuugh oḍia ghạ taghisigh ọghi taBetsaida mi tẹḅeenyom obꞌegha bho, odi naḍighi molo arōoy obho kegheleghu. 
MRK.6.46	Odi ạmiin eedi iteledōm obho akunughiom podi ạghi ạsiin tạnyu eegum mookpulughu. 
MRK.6.47	Aḍio nakul, oghuugh obho odi togbo obꞌegha bho, asughōnōm mạJizos be mi tegbolom obho. 
MRK.6.48	Odi nạamiin mobho iteledōm obhꞌodi idi tọmiinom ọzoghi ebum obho ọpibha bho nạpibhom eedi obho, molo tamen olo aḍio bho naasi teesoḍia ịraar nꞌodiin asuo obꞌẹtughuḅaal, podi arele tạmuum obho ạghi teedi, aḍighi kilo odi natu motẹn eedi. 
MRK.6.49	Peedi ịmiin odi natele tạnyu ạmuum obho peedi ịitua ighōl kua, “Oḍim.” 
MRK.6.50	Amen oomo eedi ịmiin odi paruugu isibh eedi, keḍio ạJizos akẹm ạkpete kua ạnogho eedi, “Ịpam mologhi enyina, ighiil ghạ ruugu, ạami.” 
MRK.6.51	Podi aru aḍigh toghuugh obho, ọpibha bho ẹkona adeny nạ. Iteledōm obho iimōogh magey, 
MRK.6.52	ebum obho eedi derue ḍio mọmoghonyan ẹmu araḅol ạbred obho, deḍiku ḍio tekpom obhꞌeedi.
MRK.6.53	Eedi ịḅeeny mobꞌegha bho peedi ibhun tebhugh obhꞌạGenesaret keḍio eedi iru ịkpo moghuugh obho. 
MRK.6.54	Eedi ibhun parōoy obho ịlogh mạJizos melẹgh monyiin amen obho. 
MRK.6.55	Peedi ighilighu ịghi toomo ebhugh obho ibhinogh mobo bho idiighu tạrumuna ạrazegh obho iruom odi kesi kesi olo eedi ịmoghon mobho odi odi, 
MRK.6.56	molo kesi kesi olo ạJizos ạghi, tịbam ạraama bho nꞌigbōgh ạraama bho nꞌaruuḍum ariḍighi, arōoy obho ibhinogh mobo bho nẹnweey obho ibhin ịghi taḍighi obho iisen odi moru molo obo bho nẹnweey obho keḍigha kekulaan bọbon ọdu ukpe bhꞌodi. Oomo obo bho ikulaan obho iḍumogh ni ẹman.
MRK.7.1	Arōoy aFarisi nꞌẹde arōoy obo ịtughumiom araalōgh obho, ibha ịḍua taJerusạlẹm iru obho iru iikōbhōghian ikō mạJizos ikiton. 
MRK.7.2	Eedi idi suo bho peedi ịmiin mẹzo ẹde iteledōm obhꞌodi ibhin rạvo ilo ịḅaal io neliom eḍian. Eedi ịmaar io mootōla kẹzo bho arōoy aFarisi obho negbẹel ghạ molo arōoy keetōla bho.
MRK.7.3	Eedi arōoy aFarisi obho nꞌarōoy aJu ipedi obho, nẹtuonuman ghạ mịtughumion obho igbaany ạburude bho ịtughumiom eedi obho. Eedi ịmaar io eetōla mạravo eedi kẹzo bho ụtughumiom eedi obho eedi ile ḍio meḍian. 
MRK.7.4	Ạar olo ughō taḍighi ubhin uru, uutōl io, eedi ile nạ ḍio. Ọlogh ịnon ịtughumiom ilo idi kua mobho eedi nẹtuonuman ghạ, nꞌẹzo ọmaar ootōlōgh ọkpo ọbhogholom ạmuum, nꞌasuugh, nꞌọkpo oliom eḍian, nꞌạrumuna.
MRK.7.5	Peedi arōoy aFarisi obho nꞌobo ịtughumiom araalōgh obho ipuruan mạJizos, “Ebum eeghe kiteledōm onuma ịtuonuman ạni ḍio mịtughumiom obho igbaany ạburude ezira ịtughumiom ezira bho, ekiton ebhin rạvo ilo ịḅaal io neliom eḍian?” 
MRK.7.6	PạJizos ạbhagharana kua zeedi, “Iizuan ni mẹzo bho Ạizaya ozil obho ạgba milo igboloman nꞌenyina bho. Enyina arōoy ilo neemia ghạ ẹtol kiiḅi arōoy kẹzo bho odi ạge aghōl,
MRK.7.6	‘Ẹnaan ạkpete kua: arōoy bhibha ibhin ọnuekpete be nẹnogho ạami meghuan,
MRK.7.6	iloghi obhꞌeedi ituan io notuan zạmi.
MRK.7.7	Iikpulughu eedi mi tạmi ạar oḍighiom olo,
MRK.7.7	ebum obho eedi nẹtughumiom raalōgh ilo arōoy ịloki kilo Ẹnaan ạloki obho.’ ”
MRK.7.8	“Enyina ibhin araalōgh obho tẸnaan eseeri tọtu nekiilaan mịtughumiom arōoy.”
MRK.7.9	Keḍio odi ạJizos amina ạkpete kua, “Enyina nẹemaar elōghōm maraabōom ẹzo ogin araalōgh tẸnaan molo enyina eekō mịtughumiom obhꞌenyina. 
MRK.7.10	AMozis ạlogh aghōl kua, ‘Ikiilaan mọde nꞌoniin enyina. Kōoy kōoy olo ạkpete mịkarabh mọde nꞌoniin odi pikigh.’ 
MRK.7.11	Keḍio enyina ikiton ịtughumiom nekōl kua, meru kạar olo ōoy ạteeny mạar ọloghom ạvo ọnogho ọde bolobolo oniin odi, kodi ạkpete aghōl kua, ‘Iibha bho ilo tẸnaan,’ 
MRK.7.12	podi naamuzōnaan mọlogh ạvo ọnogho ọde bolobolo oniin odi. 
MRK.7.13	Tiibha bho penyina ibhin ịtughumiom obho enyina ibhin tạvo netẹnẹ tạvo neenon ekiemi mọnuekpete bho tẸnaan. Iibha nꞌịnon ilo idi kua mobho enyina neḍighiiy ghạ.”
MRK.7.14	Keḍio ạJizos abheleghi mobꞌọlogh arōoy obho ạkpete kua ạnogho eedi, “Oomo enyina ịmaar mẹmoghon mẹmoghonyan ạami. 
MRK.7.15	Bọbon ạar olo ạḍua tozu alōor aḍigh tologhi olo taḍighi zodi ạḅele mọḅaal olo. Kpẹlen nꞌipa, ibha ịḍua kụ tologhi odi ku nemute bho pibha teḍighi zodi odi ạḅele mọḅaal. 
MRK.7.16	[Oōy olo ạteeny raḅeri mọmoghon ạmaar ạmoghon!]”
MRK.7.17	Amen odi ạḅele mobꞌọlogh arōoy obho ạḍua ạghi totu, piteledōm odi iru ipuruan odi milo igboloman nꞌasidōgh obho. 
MRK.7.18	PạJizos ạkpete kua ạnogho eedi, “Olōghōm ạar enyina ipu ḍio mibhꞌipedi obho. Senyina ịmoghonyan io? Bọbon ạar olo tạḍua tozu ạnyu alōor ōoy aḍigh tologhi obho olo taḍighi odi ạḅele mọḅaal olo, 
MRK.7.19	ebum obho ibha ịḍua tọnu iḍigh obho nẹki ghạ eḍigh tobꞌọla bho, iḍigh io tekpom obhꞌodi, keḍio tẹḍua tobꞌọla bho odi ạni atōbh.” (Tọnuekpete bhobho tạJizos podi namutiom mobho eḍian ilo iḅẹebh molo ōoy ole ḍio ilo.) 
MRK.7.20	Keḍio odi amina ạkpete kua, “Ibha ịḍua tekpom ōoy nemute bho pibha neḍighi odi ạḅele mọḅaal. 
MRK.7.21	Ịḍua tekpom ōoy emute kōoy nale ghạ mẹma, amiigh viigh, 
MRK.7.22	ạko menu, ạki mạni ọnon ōoy, ạḍogh mẹḍogh okpoki, nꞌoḍighi oḍigh kẹrekere ịkarabh ọkpo, ọgba iben, ọbasi ọkpo, obōbhan ibōbhan, ọgba ōoy ọpue, ọbughia alōor, nꞌoḍigh evel. 
MRK.7.23	Oomo ịkpo bhibha ịḍua tekpom ōoy nemute eḍighi odi mọḅele ọḅaal.”
MRK.7.24	Ipa iru itẹn pạJizos ạḍua ạghi tebhugh obho atuan bọ mẹma bho aTaya bho. Podi ạghi aḍigh tonyiin otu. Odi ọva ḍio molo nꞌōoy nꞌōoy kalōghōm mobho odi odi suo, keḍio odi orue ḍio mọḅokia molo arōoy ịmiin io odi. 
MRK.7.25	Onyiin ạni olo ọnyani odi ọkarabh ẹmugh nạaḅaghami, ạmoghon milo igboloman nꞌodi ạJizos, podi aru todi agbuluman tasike odi. 
MRK.7.26	Odi ạni obho isoloman. Ụmar odi mi tẹma olo ughōl Fonisia mi tebhugh obhꞌaSiria. Podi ạni obho aasen mạJizos mobhirighan ọkarabh ẹmugh obho mi tẹmu ọnyani obhꞌodi. 
MRK.7.27	PạJizos ạkpete kua ạnogho zodi, “Ḅele ạnwuny obho ele ạrubaraka eedi emute ku. Iizuan io mọseghe eḍian ịbam ạnwuny obho ozu ọnogho asighōghō.” 
MRK.7.28	Pạni obho ạbhagharana kua, “Ọde-otu, ạami naalōghōm keḍio asighōghō bho idi tẹeḍian izebele bho ẹkona nele ghạ ni mịpaḍi eḍian obho isughō bho.” 
MRK.7.29	Tipa bho pạJizos ạkpete kua ạnogho zodi, “Tebum ọbhagharana bhobho tonuma, kẹel, ọkarabh ẹmugh obho nạaḍua talōor ọnyani obhꞌonuma.” 
MRK.7.30	Ạni obho aghẹel, ọnyani odi odi tẹmuna, ọkarabh ẹmugh obho nạaḅele nạ mọnyani obho mạvo.
MRK.7.31	Keḍio ạJizos ạḍua tebhugh obhꞌaTaya. Odi ạḅol tebhugh obhꞌaSaidon ạghi tobꞌegha bhꞌaGalili atẹn tebhugh obhꞌaḍiōbh ạraama bho. 
MRK.7.32	Pẹde arōoy ibhin mōoy olo ọmoghon ghạ ḍio mạar, nẹkparanaan nạ magey mọkpete ạar iruom odi ạJizos iisen odi mọḅam ạvo odi mi tẹmu ōoy obho. 
MRK.7.33	PạJizos abhin mōoy obho be eedi ịḍua tobꞌọlogh arōoy obho keḍio odi ạseghe mạghunu ạvo odi ạlogh taḅeri ōoy obho, ạsir ịghor, akulenom manem ōoy obho. 
MRK.7.34	PạJizos aanon tạnyu obho, ạfibhaan, keḍio ạkpete kua ạnogho mōoy obho, “Ẹfata.” Ẹmu obho ụkpete kua, “Kpạrion.” 
MRK.7.35	Tonyiin odi amen obho, paraḅeri odi ōoy obho iḅurunu, anem obhꞌodi aru ạneghe odi ạke nạ mọkpete ạar molo ịiḅaghami ilo. 
MRK.7.36	Keḍio ạJizos ạkpete ạnogho moomꞌeedi meedi ịgba ḍio miibha bho ẹnogho nꞌōoy nꞌōoy, keḍio ịkpo be, ibha odi ạkpete bho keḍio ụpue ni be. 
MRK.7.37	Oomo obo bho ịmoghon obho iimōogh ni be ẹrol ẹkpete kua, “Kạar kạar olo odi aḍighi iiḅi iiḅi. Odi naḍighi nạ obo bho ịmoghon io bho nẹmoghon, arukpom-ụka nẹkpete nạ mạar.”
MRK.8.1	Ibia ḍio pọnon obꞌeghu arōoy imina iru iikōbhōghian. Tamen olo eedi ạar ole ilo mu pạJizos abheleghi miteledōm obhꞌodi ạkpete kua ạnogho eedi, 
MRK.8.2	“Ạghusan arōoy bhibha nesibh ạami mobho eedi nẹerolan ạami moomo ịraar aḍuma tesuo, keḍio esiibha eedi ạar ole ilo mu. 
MRK.8.3	Ạami ụnogho ḍio eedi meḍian eedi ele, kạami ạkpete ạnogho eedi mogheleghu ẹde eedi tẹkorom ni tebōom obho men eedi nekẹel, ebum obho ẹde eedi ịḍua tegbeeny esi kiru obho.” 
MRK.8.4	Piteledōm obhꞌodi ipuruan kua zodi, “Tologhi obꞌeekpu eḍum ọosaar obho kōoy tạmiin teḍighen mạbred ilo tegbẹbhan moomo arōoy bhibha?” 
MRK.8.5	PạJizos apuruan kua zeedi, “Ịni eḅol ạbred mibha enyina ịteeny?” Peedi ịbhagharana ighōl kua, “Oḍual eḅol.”
MRK.8.6	Podi ạto ạnogho rōoy obho mọrologhu adelede tade bho, keḍio odi aru abhin moḍual eḅol ạbred obho, ạnogho lịsebh mẸnaan, aru aḅigi mạbred obho ạnogho miteledōm obhꞌodi mọḍi ọnogho arōoy obho. Keḍio iteledōm obho iru ịtuugh iḍighi mẹzo bho. 
MRK.8.7	Eedi ẹteeny nạ mịbam ina. Podi ạJizos abhin nạ mipa ạnogho lịsebh, ạkpete ạnogho miteledōm obho mọḅaram ọḍiom. 
MRK.8.8	Kōoy kōoy ạmaar ni ale ọbaraka amute. Obo bho ile bho tegbẹbh ni maḍiōbh ọonir arōoy. 
MRK.8.9	Keḍio iteledōm obho imina nạ iikōbhōghi mịpaḍi ạbred ilo imuzō moḍual ạrukpaagh. Eedi ile ịḅele pạJizos ạkpete ạnogho rōoy obho mogheleghu. 
MRK.8.10	Tonyiin odi amen obho podi aḍigh toghuugh, odi nꞌiteledōm odi ịghi tebhugh obhꞌaDalmanuta.
MRK.8.11	Ẹde arōoy aFarisi obho ibhin ịkanan eru tạJizos mọghanan odi. Eedi nẹva ghạ mebōom obhin ọbhamam odi, peedi igbẹel odi moḍighi ọkpo ịiḍaany mọgba omutiom mobho Ẹnaan ạkar arōm odi. 
MRK.8.12	PạJizos alegheri ạfibhaan keḍio ạkpete kua, “Eeghe kạnwuny ọoke bhobho negbẹel ghạ mọmiin ọkpo ịiḍaany? Ịkpo, ạami nạgba ạnogho enyina, ọkpo ịiḍaany ilo toḍighi moḍeeriom ạnwuny ọoke bhobho ilo.” 
MRK.8.13	Podi ạḅele eedi ạḍua, amula ạghi aḍigh toghuugh obho ạghi ạḅeeny tẹḅeenyom obꞌegha bho.
MRK.8.14	Eedi imutiom mobho eede bho, iteledōm obho neeḅulo mọbham ạbred keḍio onyiin eḅol be mobho eedi ịteeny toghuugh obho. 
MRK.8.15	Tamen olo ạJizos aakiom ạkpete ạnogho eedi aghōl kua, “Igona lōor enyina mi taghuḍum arōoy aFarisi obho nꞌạHerod ibha idi kạar obho neebhuughumeni ghạ mạbred obho, obho ughōl bọ ayist obho.” 
MRK.8.16	Peedi ịke mọrol ọḍeghian nꞌalōor eedi oghōl ekua, “Odi nạkpete miibha bho ebum obho ezira ụpam io mạbred obho.” 
MRK.8.17	ẠJizos naalōghōm mibha eedi nẹḍeghe bho, podi apuruan kua zeedi, “Ebum eeghe kenyina nẹḍeghe mobho enyina ịpam io mạbred obho? Kesiibha bho ẹkona enyina derue ḍio molōghōm bolobolo ọmoghonyan? Pẹzo iloghi obhꞌenyina ilegheri idugh? 
MRK.8.18	Ariḍien obho enyina ịteeny obho enyina ịmiinom ghạ ḍio mạar? Araḅeri obhꞌenyina enyina ịmoghonom ghạ ḍio mạar? Enyina irue ḍio mọotua 
MRK.8.19	amen obho ạami uḅigi mōogh eḅol ạbred uukuōm aḍiōbh nꞌạmaḍian ọonir arōoy obho, ịni ạrukpaagh ịpaḍi ạbred mobho enyina iikōbhōghi?” Peedi ịbhagharana ighōl kua, “Aḍiōbh nꞌịzal.” 
MRK.8.20	Keḍio odi amina apuruan kua, “Ẹko mibha amen obho ạami ubhin oḍual eḅol uukuōm maḍiōbh ọonir arōoy obho, ịni ạrukpaagh ịpaḍi ạbred mobho enyina ịteeny?” Peedi ịbhagharana ighōl kua, “Oḍual.” 
MRK.8.21	Podi apuruan kua zeedi, “Oomo ipa bho keḍio enyina irue ḍio nạ mọmoghonyan?”
MRK.8.22	Eedi isi taBetsaida, pẹde arōoy ibhin mōoy ikpom ariḍien iruom mạJizos iisen odi mokulaan odi. 
MRK.8.23	PạJizos ạḅam mōoy ikpom ariḍien obho mi tạvo areliom odi amutonom tẹma bho. Odi ạsirom ịghor mi tariḍien ōoy obho, podi ạseghe rạvo odi apuom riḍien ōoy obho keḍio apuruan kua zodi, “Ạna nạmiin mạar?” 
MRK.8.24	Oōy obho aanon tạnyu pamōrō keḍio aghōl kua, “Ạami nạmiin rōoy keḍio eedi idi kiirẹeny ilo netele.” 
MRK.8.25	Keḍio ạJizos amina apuom rạvo odi mi tariḍien ōoy obho. Obheede bho podi ōoy obho ạmaar aanon, ariḍien obhꞌodi nẹekparanu, odi ạmaar nạmiin kạar kạar. 
MRK.8.26	Keḍio ạJizos aakiom odi ạkpete kua ạnogho odi, “Mula maghẹel keḍio ụghi ghạ tẹma bho.”
MRK.8.27	Ipa iru itẹn, pạJizos nꞌiteledōm odi ịḍua ịghi tạraama bho ughōl bọ Sizaria Filipai obho. Tebōom obho odi apuruan kua zeedi, “Ịgba mẹnogho ạami, arōoy ku nekōl ghạ ạami kokōr ōoy?” 
MRK.8.28	Peedi ịbhagharana kua, “Ẹde nekōl ghạ kua mạna ạJon ozuughiom rụmuum obho, ịnon mạna Ilaija, keḍio ẹtede mạna onyiin ozil obho.” 
MRK.8.29	Keḍio ạJizos amina apuruan kua zeedi, “Enyina ạni kẹko? Enyina nekōl ạami kokōr ōoy?” PaPita ạbhagharana kua, “Ạna ạMesaya bho.” 
MRK.8.30	PạJizos aakiom eedi aghōl kua, “Ị́gbạ ghạ milo igboloman nꞌạami mẹnogho nꞌōoy nꞌōoy.”
MRK.8.31	PạJizos ạke mọtughumiom eedi oghōl ekua, “Ọony Oōy obho tạmiinom ni magey, arukenya bho nꞌaruvẹmụ iḅo miiḅua bho nꞌobo ịtughumiom araalōgh obho tegin odi. Tokigh ni zodi, keḍio ịraar aḍuma neetẹn podi oḅetunu tọbho bho.” 
MRK.8.32	Odi ạmaar ni ạḍeghe ạgba amutiom ạnogho eedi, paPita abhin mọnu odi ạrol asi odi. 
MRK.8.33	PạJizos aghiraan aanon miteledōm obhꞌodi keḍio asi maPita aghōl kua, “Ạna aSetan, tẹn tạman ạmi. Ịitua onuma ịitua arōoy, ịitua tẸnaan io.”
MRK.8.34	Keḍio ạJizos abheleghi meghu arōoy obho nꞌiteledōm obhꞌodi iru todi keḍio odi ạkpete kua ạnogho eedi, “Kōoy kōoy olo natu mọtuonuman ạmi, taḅulo ni lōor odi aḅẹtōn atōol moorẹeny ẹmigheri obhꞌodi, kạtuonuman ạami. 
MRK.8.35	Kōoy kōoy olo nạva moḍume aghuḍum odi tapiẹmi ni, keḍio odi obo bho napiẹmi ghuḍum odi mebum ạmi nꞌebum ooḅi adōm obho taḍume ni. 
MRK.8.36	Okōr oḍigh ạsuo mobho ōoy tạteeny erumolo odi agbo mẹela oomo ẹmar-arōoy obho, keḍio abhiẹmi ghuḍum obho Ẹnaan ạnogho odi obho? Ạsuo olo. 
MRK.8.37	Bọbon ạar tạnogho monweom aghuḍum odi olo. 
MRK.8.38	Tipa bẹleni, kōoy kōoy olo nakiil ạami nꞌịtughumiom ạmi rẹgheer mi taruḍuma bhibha ọḅaar ẹmu, olōghōm Ẹnaan ẹko olo bho, Ọony Oōy obho takiil nạ ni odi rẹgheer tamen obho odi tatu mi teghuan Ọde bhꞌodi ạpam nꞌiiḅi itelema bho tẸnaan obho.”
MRK.9.1	Keḍio odi amina ạkpete kua, “Ạami nạgba magey ạnogho enyina, ẹde obo bho idi suo bho ịbho ḍio ninii eedi ẹmiin mAde-Ọolema bho tẸnaan abhin nꞌịnyaam natu.”
MRK.9.2	Odiin aḍuma iru itẹn, pạJizos abhin maPita nꞌaJems nꞌạJon eedi be ịghi ịsiin tạnyu obꞌeegum. Ẹzo bho eedi idi suo neenon obho, palōor odi anwean taghisigh eedi, 
MRK.9.3	molo ibura bhꞌodi ịḅaal molo bọbon ōoy tesuo ẹmar-arōoy obho olo arue ghạ aatōl ghạ ạḅaaleni kua olo. 
MRK.9.4	Peedi ịraar iteledōm obho ịmiin mIlaija nꞌaMozis bho iru nẹḍeghian nꞌạJizos. 
MRK.9.5	PaPita akẹm ạkpete kua ạnogho mạJizos, “Obo ịtughumiom, esi obhobho ezira idi obho ạneghe magey. Ezōor togim ịraar arutu suo, onyiin olꞌonuma, onyiin olo taMozis, onyiin olo tIlaija.” 
MRK.9.6	Odi nꞌipedi obho aruugu neesibh molo eedi ilōghōm io mạar ọkpete. 
MRK.9.7	Ẹzo bho eedi idi nini todi esi obho, pọbhurubuur asōor akpiom eedi, keḍio eedi ịmoghon moghōrōkō tologhi ọbhurubuur obho ạkpete kua, “Oobho Ọony ạmi obho ạami nạason ụseghe bho, ịmoghonyan odi.” 
MRK.9.8	Eedi imina ikiton mobho eede bho eedi imina ḍio ẹmiin mọnon ōoy, ạJizos be mobho asughōnōm nꞌeedi.
MRK.9.9	Ẹzo bho eedi nesōor tạnyu obꞌeegum obho, pạJizos aakiom eedi ạkpete kua, “Ị́gba ghạ mẹnogho nꞌōoy nꞌōoy mibha enyina ịmiin obho ninii Ọony Oōy obho aḅetunu tọbho bho.” 
MRK.9.10	Peedi imōrō mọtuugh oḍighi ibha odi ạkpete bho, keḍio eedi be nẹḍeghe ghạ nꞌalōor eedi ekōl kua, “Ẹmu odi ‘oḅetunu tọbho’ bho keeghe?” 
MRK.9.11	Keḍio eedi ipuruan kua mạJizos, “Eeghe aḍighi kobo ịtughumiom araalōgh obho ẹgba eghōl mIlaija tapira atu?” 
MRK.9.12	Odi ạbhagharana kua, “Ilaija nạakar apira atu moḍighi kạar kạar oseeri. Oomo ipa ẹkona, ebum eeghe kẹegia bho aghōl mỌony Oōy obho tạmiinom ni, ogin nạ zodi? 
MRK.9.13	Oomo ipa ẹkona, ạami nạgba ạnogho enyina, Ilaija naaru atẹnẹ, keḍio arōoy iḍighi nạ zodi mẹzo olo iloghi eedi iḍigh iḍigh, kẹzo bho ụge tẹegia bho milo igboloman odi obho.”
MRK.9.14	Amen eedi iru titeledōm ipedi obho, peedi ịmiin mobꞌọlogh arōoy. Ẹde arōoy obo ịtughumiom araalōgh obho nẹkanan ghạ nꞌeedi iteledōm obho. 
MRK.9.15	Amen arōoy obho ịmiin kua be mạJizos peedi iimōogh magey keḍio ighiil ịghi todi ibheleghian odi. 
MRK.9.16	Podi ạJizos apuruan kua miteledōm obhꞌodi, “Enyina nẹkanan mẹkaraan?” 
MRK.9.17	Ponyiin ōoy ạḍua amute tobꞌọlogh arōoy obho ạbhagharana kua, “Obo ịtughumiom, ạami ubhin mọony ạmi aruom ạna ebum obho ọkarabh ẹmugh odi todi aḍighi molo odi otue ḍio mọkpete ạar. 
MRK.9.18	Kamen kamen olo odi ọkarabh ẹmugh obho aru abhum odi, pokuugh odi ọgurom tade bho, keḍio oobha tẹtol emute tọnu obhꞌodi, odi ạtol ạkiir nạ rạlaay odi, molo oomo alōor obhꞌodi tạgbegheghe ạkparagh. Ạami uru ạna olo, keḍio ạami ụkpete ụnogho miteledōm onuma mobhirighan ọkarabh ẹmugh obho keḍio eedi irue ḍio.” 
MRK.9.19	PạJizos ạkpete kua ạnogho eedi, “Bọbon ologhi omōruōm olo enyina arōoy bhibha ịteeny olo nolo? Ịni aḍuma mobho ạami tạtolan enyina? Ịni aḍuma mobho ạami tapin ạkparaghiom enyina? Ipin mọony obho meruom ạami.” 
MRK.9.20	Peedi ibhin mọony obho iruom mạJizos. Ọkarabh ẹmugh obho ạmiin kua be mạJizos, pabhum mọony obho azighe molo ọony obho ameel tade bho naakila, nafugh nạ moobha tọnu obho. 
MRK.9.21	Keḍio ạJizos apuruan kua mọde bho, “Kokōr amen mobho ạke moḍighi ekua zodi?” Podi ạbhagharana kua, “Kamen ịbam odi. 
MRK.9.22	Ọlogh amen mobho nạava moghigh odi, akuugh odi ạlogh tạnyan nꞌọzubh odi tạmuum. Sụanaan ezōor ghụsan aḍien mạlogh ạvo mạnogho ezōor, eru kạar olo ạna tatue ni.” 
MRK.9.23	PạJizos ạbhagharana kua, “Eru kạar olo ạna ku tatue ni. Bọbon ạar olo tẹkparanaan mobo bho ạteeny mologhi omōruōm obho olo.” 
MRK.9.24	Tonyiin odi amen obho pọde bho aleghe amutiom aghōl kua, “Ạami ạteeny mologhi omōruōm keḍio ogbẹbhan io. Lọgh ạvo mạnogho ạami ạami ụteeny upuom suo.”
MRK.9.25	ẠJizos ạmiin mẹzo obꞌọlogh arōoy obho neeḍuraan netu mọpighiti odi obho, podi ạkpete kua ạnogho mọkarabh ẹmugh obho, “Ạna okpom-ụka ọkarabh ẹmugh obho, ạami ụkpete kua nạnogho ạna, mute talōor ọony obhobho. Umina ghạ nạ maḍigh talōor odi.” 
MRK.9.26	Podi ọkarabh ẹmugh obho amulughu, akuugh mọony obho ạgurom, keḍio amute talōor ọony obho. Pọony obho ạrol kōoy olo nạabho molo kōoy kōoy aghōl kua, “Odi nạabho.” 
MRK.9.27	PạJizos ạbham ạvo ọony obho ạlogh ạvo ạnogho odi moḅetunu, podi ọony obho aru aḅetunu.
MRK.9.28	ẠJizos aḍigh totu piteledōm obhꞌodi iru ipuruan odi tẹḅokia ighōl kua, “Eeghe aḍighi kezōor urue ḍio mobhirighan odi ọkarabh ẹmugh obho omutiom?” 
MRK.9.29	Odi ạbhagharana kua, “Iikpulughu be mobho tetue epirighan moḍigh obhobho, ọnon ạar olo tatue olo.”
MRK.9.30	Eedi ịḍua suo peedi ịḅol ịghi tọpaḍi aGalili. ẠJizos ọva ḍio molo nꞌōoy nꞌōoy kalōghōm mesi obho odi odi, 
MRK.9.31	ebum obho odi nạtughumiom miteledōm odi nakōl kua, “Tokuugh ni mỌony Oōy obho ọlogh tạravo arōoy; eedi ekigh odi. Nooghigh odi ịraar aḍuma etẹn podi oḅetunu tọbho bho.” 
MRK.9.32	Eedi ịmoghonyan io mẹmu ịtughumiom obhobho, keḍio eedi nekiil nạ ruugu mopuruan odi.
MRK.9.33	Eedi iru isi tạKapaniom, iḍigh totu, pạJizos apuruan kua miteledōm obhꞌodi. “Tebōom obho kenyina ịḍeghe meeghe?” 
MRK.9.34	Eedi irue ḍio mọbhagharana odi ebum obho eedi ịrol ịḍeghe ịghanan tebōom obho milo igboloman nꞌobo tapu moomo eedi. 
MRK.9.35	ẠJizos ạrol delede, podi abheleghi maḍiōbh nꞌịzal iteledōm obho keḍio ạkpete kua ạnogho eedi, “Kōoy kōoy olo nạva motẹn ọḅel, odi taseeri ni lōor odi kobo bho odi tikunughi obho atu nạ mẹbana oomꞌenyina.” 
MRK.9.36	Keḍio odi abhin mọony ạmarami taghisigh oomꞌeedi, aghuruom odi keḍio ạkpete kua ạnogho eedi, 
MRK.9.37	“Kōoy kōoy olo abhin taḍien ạmi abhin moḍigh ọony olo odi kua ạloghom, podi abhin ạami ạloghom, keḍio kōoy kōoy olo abhin ạami ạloghom obhin io zạmi be ạloghom, abhin nạ ạloghom zodi obo bho arōm ạami moru obho.”
MRK.9.38	PạJon ạkpete kua ạnogho odi, “Ọde otu, ụmiin monyiin ōoy olo abhin taḍien onuma napirighanogh mịkarabh ạruumugh, keḍio ezōor ụpuenaan odi ebum obho odi olo ạni tẹku ezōor obho.” 
MRK.9.39	PạJizos ạkpete kua ạnogho eedi, “Ị́puenaan ghạ zodi, ebum obho bọbon ōoy olo taḍighi mọkpo ibꞌaruugu mi taḍien ạmi, olo tonyiin odi amen obho ạkpete ạami mịkarabh olo. 
MRK.9.40	Kōoy kōoy olo ọgbaghan io ezira aḍigh nꞌezira. 
MRK.9.41	Ilōghōm mobho kōoy kōoy olo ạnogho enyina mụum ọbhoghol mebum obho enyina iru milꞌạmi obho, odi tapin ni luunwo odi.”
MRK.9.42	“Oōy olo taḍighi monyiin ịbam ạnwuny bhibha, obo bho imōruōm ạami obho, moḍighi ịkarabh, ịkpe mọseghe obꞌọbharakpar ọkpuom tẹḍogh odi ōoy opopo korōbh otuḅeen odi tobꞌọbhiiny. 
MRK.9.43	Eru kạar olo ạvo onuma naḍighi molo ạna kaḍighi mịkarabh, pusōbh arōbh. Ạna moḍighom eekpōogh ạvo taghuḍum ịneghe ạni ni kua epu, kpẹlen nꞌolo ạna kaḍighom ịzal ạravo mi toonu ạnyan obho iḍim ghạ ḍio kamen obho. 
MRK.9.44	[Toonu opopo, ikpukuma ịbho ghạ ḍio, ạnyan obho iḍim ghạ ḍio kamen kamen.] 
MRK.9.45	Keru nạ kạar olo alẹkẹ onuma naḍighi molo ạna kaḍighi mịkarabh, pusōbh arōbh. Ạna moḍighom eekpōogh alẹkẹ mi taghuḍum ịneghe ạni ni kua epu, kpẹlen nꞌolo ạna kaḍighom ịzal asike onuma mi toonu obho ikunughi olo obho. 
MRK.9.46	[Toonu opopo, ikpukuma ịbho ghạ ḍio, ạnyan obho ẹkona iḍim ghạ ḍio kamen kamen.] 
MRK.9.47	Keru nạ kạar olo ekpaḍien onuma naḍighi molo ạna kaḍighi mịkarabh, pụtoghorona marōbh. Ạna moḍighom onyiin ekpaḍien mi tAde-Ọolema tẸnaan ịneghe ạni ni kua epu, kpẹlen nꞌolo ạna kaḍighom mịzal ikpo ariḍien mi toonu obho ikunughi olo bho. 
MRK.9.48	Toonu opopo, ‘ikpukuma ịbho ghạ ḍio, ạnyan obho ẹkona iḍim ghạ ḍio kamen kamen.’
MRK.9.49	“Kōoy kōoy tọḍa ni oonon tạnyan obho. 
MRK.9.50	Abōbh ẹneghe, keḍio eru kạar olo abōbh obho ikiḍimu mu, ạna taḍighi ẹko kabōbh obho emina ekiḍimuom? Ịteeny bōbh talōor enyina, mẹrologhuan tekima.”
MRK.10.1	Ipa iru itẹn, pạJizos ạḍua tesi opopo ạghi tebhugh obhꞌaJudia, ạghi tẹḅeenyom ọbhiiny obhꞌạJodan. Tesuo nạ pobꞌọlogh arōoy iru imina iikōbhōghian ịninighian odi, keḍio odi aru ạrol ạtughumiom eedi kẹzo bho odi naḍighi ghạ bho.
MRK.10.2	Pẹde arōoy aFarisi obho iru todi nẹva mebōom ọdegh odi, peedi ipuruan kua zodi, “Gbạ mạnogho ezōor, araalōgh obho ẹnogho mịnyaam mōoy mogbo ạni odi mạḅam omutiom gạ?” 
MRK.10.3	PạJizos abhin mọnon iipuruan mọbhagharana keḍio odi apuruan kua zeedi, “AMozis kạlogh ẹko molōgh obho, ạnogho enyina?” 
MRK.10.4	Peedi ịbhagharana kua, “AMozis ạnogho mịikpo mōoy mọge ọbhereer ạḅam ọnogho ạni obho obhirighan odi.” 
MRK.10.5	PạJizos ạkpete kua ạnogho eedi, “AMozis ạlogh molōgh obhobho ạnogho enyina ebum obho ịkpar lẹpuuny zenyina mọmoghonyan obho. 
MRK.10.6	Kọḅel egbiom obho, tamen obho nọlem bọ mẹmar-arōoy obho, ụgba kua, ‘Ẹnaan ạlem eedi mọza nꞌolobhir. 
MRK.10.7	Tebum iibha bẹleni kōoy tạḅele mọde nꞌoniin odi ạki aḍigh nꞌạni odi, 
MRK.10.8	keḍio ịzal eedi tetu monyiin.’ Tiibha bho eedi ilo mu mịzal arōoy, eedi neeru monyiin be. 
MRK.10.9	Tebum ipa bẹleni, ibha Ẹnaan naaḍighi iru monyiin obho, ōoy ọgbarion io.”
MRK.10.10	Amen eedi imula ịghi isi totu, piteledōm obho ipuruan mạJizos milo igboloman nꞌibha odi ạḍeghe bho. 
MRK.10.11	Podi ạkpete kua ạnogho eedi, “Oōy olo agbo mạni odi amutiom kạghi abhin mọnon ạni, odi nale mẹma nꞌodi ạni opopo; 
MRK.10.12	keru kạar olo odi ạni obho agbo mạḅam ạḍua tạvo olom odi, kạghi ạḅal mọnon ōoy, odi ẹkona nale nạ mẹma.”
MRK.10.13	Ẹtede arōoy ibhin nwụny eedi eruom mạJizos molo odi kakulaan eedi, pobo bho nẹtuonom odi obho ịrol isi rōoy obho. 
MRK.10.14	Amen odi ạJizos ạmiin mibha eedi neḍighi obho pịikaany odi keḍio odi ạkpete kua ạnogho mobo bho nẹtuonom odi obho. “Ịḅele ạnwuny obho eru tạmi, ị́puenaan ghạ zeedi, ebum obho Ade-Ọolema bho tẸnaan aru milꞌarōoy ilo idi keedi obho. 
MRK.10.15	Ilōghōm kua: ōoy olo opin io mAde-Ọolema bho tẸnaan kọbumoony orue ḍio aḍigh ạni.” 
MRK.10.16	Keḍio odi aru abhin nwụny obho men onyiin onyiin amegheri tạrugbo odi, ạḅamaghi rạvo odi mi tạruumu eedi lịsebh.
MRK.10.17	Ẹzo bho ạJizos amina ạke merele odi obho, ponyiin ōoy aghiil aru agbuluman taghisigh odi, keḍio apuruan kua zodi, “Obꞌooḅi ōoy ịtughumiom, ạami taḍighi meeghe kạami ạteeny ạni maghuḍum olo ikunughi olo?” 
MRK.10.18	PạJizos apuruan kua zodi, “Ebum eeghe kạna abheleghi ạami mooḅi ōoy? Tughuneen mẸnaan io ọnon ooḅi ōoy olo. 
MRK.10.19	Sạna naalōghōm raalōgh obho: ‘Ughigh ghạ mōoy, ule ghạ mẹma, umiigh ghạ viigh, ụgba ghạ miben, uuniom ghạ miiniom, kiilaan ọde nꞌoniin onuma.’” 
MRK.10.20	Podi ōoy obho ạbhagharana kua, “Ạami naakō raalōgh bhibha kamen ịbam ạmi.” 
MRK.10.21	PạJizos abhin tetulan keḍio aanon taghisigh odi ạkpete kua, “Kir ạar olo asughō molo ạna kaḍighi, kịa maḅool kạar kạar olo ạna ụteeny, mạseghe mikpoki obho mạnogho maruvekulom obho, pạna ogbo ẹela tẸnaan, maru mạtuonom ạami.” 
MRK.10.22	Amen ōoy obho ạmoghon miibha bho palōor odi ạkpoghogho, odi atẹn ạḍua nꞌịitu, ebum obho odi aru mobꞌọola bho.
MRK.10.23	PạJizos aghiraan aanon miteledōm obhꞌodi keḍio ạkpete kua ạnogho eedi, “Tẹkar ni ẹkpar magey molo ạruula keḍigh tAde-Ọolema bho tẸnaan.” 
MRK.10.24	Iteledōm obho ekperenom mọmoghon ọnuekpete bhobho, keḍio odi ạJizos amina ạkpete kua, “Ạnwuny ạmi, pẹzo ịkpar mọḅol oḍigh tAde-Ọolema bho tẸnaan! 
MRK.10.25	Uuva mọḅol otẹn taḍien ạnuga idugh epu molo ọola kaḍigh tAde-Ọolema bho tẸnaan.” 
MRK.10.26	Tiibha bho piteledōm obho ịrol iimōogh, keḍio onyiin ạrol apuruan kua monyiin, “Eru kua, okōr ōoy mobo totue ni ọpel?” 
MRK.10.27	PạJizos aanon tasumusigh eedi keḍio ạbhagharana kua, “Tarōoy ipa bho ẹkpar magey, keḍio tẸnaan io; bọbon ạar olo ạkpar apu molo Ẹnaan kaḍighi olo.”
MRK.10.28	PaPita akōbh mọnu odi ạkpete kua, “Nonon ni, ezōor nọoḅele kạar kạar otu nọtuonom ạna.” 
MRK.10.29	PạJizos ạkpete kua ạnogho eedi, “Ẹzo bho, keḍio ạami nạgba kua ạnogho enyina, kōoy kōoy olo ạḅele meghun otu nꞌaburumōr nꞌạburumarani, nꞌọde nꞌoniin, nꞌạnwuny nꞌoḍighi odi mebum ạmi nꞌooḅi adōm obho, 
MRK.10.30	tapin ni milo ipuom suo mi taghuḍum obhobho. Odi tapin ni apuoghom mạsumuunir arughun otu, nꞌaburumōr nꞌạburumarani, nꞌaburuniin nꞌạnwuny, nꞌarade oḍighi, nꞌọmiinom tạravo ịnon nạ; keḍio taghuḍum obho natu obho odi tạteeny aghuḍum olo ikunughi olo. 
MRK.10.31	Keḍio ọlogh obo bho idi taghisigh siibha bho tẹtol tạman, ọlogh obo bho idi tạman siibha bho tẹtol taghisigh.”
MRK.10.32	Eedi iḍigh tebōom nẹki taJerusạlẹm, pạJizos atẹnōm miteledōm obho taghisigh molo eedi neemōogh, arōoy obho nẹtuonom odi tạman obho ẹkona aruugu nesibh. Podi ạJizos amina abhin maḍiōbh nꞌịzal iteledōm obho be atẹnẹ tọtu ạgba mọkpo ilo temutenaan odi ạnogho eedi. 
MRK.10.33	Odi ạkpete kua ạnogho eedi, “Ịmoghon, ezira nọki taJerusạlẹm. Tepa pokuugh Ọony Oōy ọlogh tạravo aruvẹmụ arōoy iḅo miiḅua bho nꞌobo ịtughumiom araalōgh obho. Eedi tẹgba epumeni odi moghigh odi, ekuugh odi ẹlogh tạravo arōoy ịnon aruubhugh obho. 
MRK.10.34	Eedi tẹeḅaghami ni odi, ẹsiroghom odi mịghor, ẹgurogh odi, ekigh odi, keḍio ịraar aḍuma neetẹn podi oḅetunu tọbho bho.”
MRK.10.35	Ipa iru itẹn, paJems nꞌạJon ạnwuny taZebidi iru tạJizos ịkpete kua, “Obo ịtughumiom, kir ạar olo ezōor nọva molo ạna kaḍighi kạnogho ezōor.” 
MRK.10.36	PạJizos apuruan kua zeedi, “Enyina nẹva molo ạami kaḍighi meeghe kạnogho enyina?” 
MRK.10.37	Peedi ịbhagharana kua, “Amen ạna tạtol delede mi tẹtolom eghuan obhꞌonuma, ḍighi ezōor ọrol ạni onyiin toḍiom onuma opedi obho tekẹeny onuma.” 
MRK.10.38	PạJizos ạkpete kua ạnogho eedi, “Ạar olo enyina negbẹel enyina ilōghōm io. Enyina tetue ni ẹpogholom mọbhogholom ạmuum obho ạami tạpogholom obho, ezua moḍigh ozua ạmuum obho ạami tazua bho?” 
MRK.10.39	Peedi ịbhagharana kua, “Ezōor totue ni.” PạJizos ạkpete kua ạnogho eedi, “Tagey obho, enyina tetue ni ẹpogholom mọbhogholom ạmuum obho ạami tạpogholom obho, ezua moḍigh ozua ạmuum obho ạami tazua bho, 
MRK.10.40	keḍio ilo tịnyaam ạmi mọto obo tạtol toḍiom nꞌekẹeny ạvo ạmi. Ẹnaan pobo tạto, ạnogho mobo bho odi naakōbhōghi aseerian obho.”
MRK.10.41	Amen aḍiōbh iteledōm ipedi obho ịmoghon mipa bho peedi ịrol iḅẹebheni miloghi ịnogho maJems nꞌạJon. 
MRK.10.42	PạJizos abheleghi moomꞌeedi aakōbhōghi monyiin esi ạkpete kua ạnogho eedi, “Enyina neelōghōm mobho obo bho iru rụula bho ibhin ịnyaam nẹdaam rōoy obho, nꞌobho aruvẹmụ eedi nẹto mịto ẹnogho eedi. 
MRK.10.43	Ẹzo bho ḍio mobho tẹtol togbo enyina. Onyiin enyina olo nagbẹel moru ogbōgh mi tenyina, odi tatu mẹbana ipedi obho. 
MRK.10.44	Obo bho nạva moru ọḅel tenyina bho, odi takumuan moomꞌenyina. 
MRK.10.45	Ẹzo bho nạ pẹzo Ọony Oōy obho ạtuan aru, odi oru ḍio molo ịnon kekumuan odi, odi aru mokumuan nꞌọnogho aghuḍum odi ọtaam ọlogh arōoy.”
MRK.10.46	Eedi iru isi taJeriko, odi nꞌiteledōm odi nꞌobꞌọlogh arōoy iḅetunu nẹḍua, pōoy ikpom ariḍien olo ughōl Bạtimios, ọony tạTimios, olo odi ghạ tebōom obho nagbẹel ghạ miigbẹel, 
MRK.10.47	ạmoghon mạJizos obhꞌạNazaret natẹn, podi ạke momulughu oghōl ekua, “ẠJizos, ọony taDevid, sụanaan ạami ghụsan aḍien!” 
MRK.10.48	Pọlogh arōoy ịrol isi odi ịkpete ịnogho odi mokpereghi ọnu odi, keḍio odi alegheri amulughu apu mịḅel obho aghōl kua, “Ọony taDevid, sụanaan ạami ghụsan!” 
MRK.10.49	PạJizos ạmara ạkpete kua, “Ipeleghi odi aru.” Peedi ibheleghi mōoy ikpom ariḍien ịkpete kua ịnogho odi, “Ḅạal ologhi, ḅetunu, odi napeleghi ạna.” 
MRK.10.50	Podi arōbh mạsuoma obhꞌodi, aḅetunu, apel aghiil ạghi tạJizos. 
MRK.10.51	PạJizos apuruan kua zodi, “Ạna nạva molo ạami kaḍighi meeghe kạnogho ạna?” Odi ōoy ikpom ariḍien obho ạbhagharana kua, “Obo ịtughumiom, ạami nagbẹel, molo ạami ạmiin ạni mạar.” 
MRK.10.52	PạJizos ạkpete kua ạnogho zodi, “Kịa, ologhi omōruōm onuma naakō ạna.” Tonyiin odi amen obho podi ạke mọmiin ạar, keḍio ạrol ạtuonuman odi ạJizos tebōom obho.
MRK.11.1	Ẹzo bho eedi netuan taJerusạlẹm obho mi tẹma olo ughōl Betfagi nꞌạBetani, peedi ịghi isi tobꞌeegum obhꞌỌlivs. PạJizos arōm ịzal iteledōm odi mọghi taghisigh, 
MRK.11.2	keḍio ạkpete kua ạnogho eedi, “Ịki tọbam ẹma bho odi taghisigh enyina bho, enyina neḍigh kua be penyina ọmiin ọony ạnam olo ọnon ōoy doḍigh ghạ ḍio. Ịkoton meruom ạami. 
MRK.11.3	Eru kạar olo onyiin ōoy apuruan enyina aghōl kua, ‘Ebum eeghe kenyina nẹkoton?’ ịkpete kua mẹnogho odi, ‘Uvotu obho nagbẹel, odi tamulumi ni siibha siibha.’ ” 
MRK.11.4	Peedi itẹn ịghi ịmiin nạ mọony ạnam mi tebōom obho nọokpo tạpe onyiin otu. Ẹzo bho eedi nẹkoton obho be 
MRK.11.5	pẹde arōoy obo bho ịmara tebōom obho ipuruan kua zeedi, “Enyina neḍighi meeghe, enyina nẹkoton mọony ạnam obho?” 
MRK.11.6	Peedi ịkpete mẹzo bho ạJizos ạkpete ạnogho eedi obho, parōoy obho ịḅelemaan eedi, eedi ibhin ịḍuonom. 
MRK.11.7	Eedi ibhin ọony ạnam obho iruom mạJizos peedi ịkporona mạrusuoma eedi ịde tạnyu ẹnam obho keḍio odi ạJizos aru aḍigh. 
MRK.11.8	Ọlogh arōoy ẹdeey nạ rukpe eedi mi tebōom obho, keḍio ẹtede iigbooy masigo iirẹeny iru ịde tebōom obho. 
MRK.11.9	Keḍio arōoy obo bho idi taghisigh obho nꞌobo bho nẹtuonom tạman obho ịrol nẹmoor emulughu ekōl kua, “Ibuom mẸnaan. Ẹnaan ạsebh zodi obo bho abhin taḍien tObạmọogh obho natu obho. 
MRK.11.10	Ẹnaan ạnogho lịsebh mọdaam ẹma bho taDevid ọde ezira obho natu obho. Iibhughumi ẹrol ẹnogho mẸnaan!”
MRK.11.11	Odi ạJizos aḍigh taJerusạlẹm, podi ạghi aḍigh tobꞌotu iikpulughu obho, arele ạmaar aanon kạar kạar. Tebum ẹzo bho aḍio bho nakpereghi obho podi ạḍua ạghi tạBetani, odi nꞌaḍiōbh nꞌịzal iteledōm obho.
MRK.11.12	Ạḅaal, eedi ịḍua tạBetani nemula, pọkoony nasibh mạJizos. 
MRK.11.13	Tegbeeny, podi ạmiin moorẹeny obho ughōl bọ ạfig obho. Oomo odi asigo asigo. Podi ạghi moonon eru kạar olo odi tạmiin ni mitu ọku ole. Amen odi ạghi asi bọbon otu olo odi ạmiin olo, asigo asigo be, ebum obho dọteeny io men eedi nẹloki ghạ bho. 
MRK.11.14	PạJizos ạkpete kua ạnogho moorẹeny obho, “Oōy ọku mu mikpo onuma amina ale!” Iteledōm obhꞌodi nẹemoghon mipa bho.
MRK.11.15	Amen eedi isi taJerusạlẹm, pạJizos ạghi aḍigh tobꞌotu iikpulughu obho, ạke mobhirighanogh arōoy obo bho neḅo raaḅo mi totu iikpulughu obho akpuleniiy razebele obo bho nenweeghi mikpoki obho, arōḅōḍi mạretolom obo bho neḅoḍi mịnun ạbadi obho. 
MRK.11.16	Odi ọva ḍio nọva molo onyiin ōoy kaḅo maḅo mi totu iikpulughu obho. 
MRK.11.17	Keḍio odi ạtughumiom rōoy obho aghōl kua, “Nọoge tẹegia bho okōl kua, mẸnaan ạkpete kua, ‘Otu ạmi tatu motu iikpulughu ạnogho moomo arōoy aruubhugh obho,’ keḍio enyina neeghireni etẹn motu ạruḅa.”
MRK.11.18	Arukenya iḅo miiḅua bho nꞌobo ịtughumiom araalōgh obho nẹemoghon, peedi ịrol ịva mebōom olo oghigh odi ạJizos, keḍio aruugu odi nesibh eedi ebum obho oomo obꞌọlogh arōoy obho neemōogh magey mi tịtughumiom obhꞌodi.
MRK.11.19	Ạteeny mudule, podi ạJizos nꞌiteledōm obhꞌodi ịḍua tẹma bho.
MRK.11.20	Ẹzo bho eedi netele tebōom obho mobun ụḍirogh obho peedi ịmiin mobho ạfig obho nạabho, ạseghe tịgha bho ninii asi tịika bho. 
MRK.11.21	PaPita ạatua mẹzo bho imute, keḍio odi ạkpete kua ạnogho mạJizos, “Obo ịtughumiom, nonon, ạfig obho ạna ụghor obho nạabho.” 
MRK.11.22	PạJizos ạbhagharana kua, “Ịteeny ologhi omōruōm mi tẸnaan. 
MRK.11.23	Ạami nạgba magey ạnogho enyina, enyina tetue ni ẹkpete kua ẹnogho meegum obhobho, ‘Ḍiirunu suo mạghi mameel tobꞌọbhiiny.’ Eru kạar olo enyina ịteeny io mịzal ologhi, kenyina ẹkar emōruōm mobho ibha enyina ịkpete bho tẹtuugh ni emute mẹzo bho enyina ịkpete bho, pomute nạ ọnogho enyina. 
MRK.11.24	Tebum iibha bho kạami nạgba kua ạnogho enyina, kamen kamen olo enyina iikpulughu igbẹel mạar, imōruōm mobho enyina neebhin zodi ạar obho, pọnogho nạ enyina kạar kạar olo enyina igbẹel. 
MRK.11.25	Keḍio kamen kamen olo enyina ịmara neekpulughu, ịḅelemaan kịkarabh kịkarabh ilo ōoy aḍighi enyina, molo Ọde enyina obho odi tạnyu obho ạḅelemaan ạni enyina mịkarabh enyina. 
MRK.11.26	[Eru kạar olo enyina ịḅelemaan io mịnon, Ọde enyina obho odi tạnyu obho ẹkona ọḅelemaan nạ ḍio zenyina mịkarabh enyina.]”
MRK.11.27	Eedi imula iru isi taJerusạlẹm, odi ạJizos ạghi aḍigh tobꞌotu iikpulughu obho natele parukenya iḅo miiḅua bho nꞌobo ịtughumiom araalōgh nꞌarukenya otu iikpulughu obho iru todi 
MRK.11.28	ipuruan kua zodi, “Okōr oḍigh ịnyaam mobho ạna ụteeny moḍighi iibha bho? Okōr ōoy ạnogho ạna mịikpo oḍighiiy ipa bho?” 
MRK.11.29	PạJizos ạbhagharana kua zeedi, “Ạami tapuruan enyina monyiin iipuruan be, eru kạar olo enyina ịbhagharana zạmi pạami ọgba ọnogho enyina mịikpo bho ạami ụteeny moḍighiiy iibha bho. 
MRK.11.30	Ịgba mẹnogho ạami, ịnyaam ozu ạmuum tạJon kịḍua teḍighen keru, tẸnaan bẹlee ku tarōoy?” 
MRK.11.31	Peedi ịke mọghanan nꞌalōor eedi oghōl ekua, “Ezira tọpagharana ẹko? Eru kạar olo ezira ughōl, ‘TẸnaan,’ podi oghōl ekua, ‘Keeghe kenyina imōruōm io zodi ạJon?’ 
MRK.11.32	Kibha ezira ughōl, ‘tArōoy...’ ” (Aruugu arōoy obho nesibh eedi, ebum obho kōoy kōoy nạakar amōruōm mobho ạJon aru mozil tẸnaan.) 
MRK.11.33	Peedi ịbhagharana kua mạJizos, “Ezōor ulōghōm io.” PạJizos ạbhagharana nạ kua zeedi, “Ạami ẹkona ụgba ḍio ạnogho enyina mịikpo bho ạami ụteeny moḍighiiy ọkpo bhibha bho.”
MRK.12.1	Keḍio ạJizos adōgh sidōgh ạnogho eedi aghōl kua, “Onyiin amen keḍio onyiin ōoy aḅẹbh mookua iirẹeny amiim, akō mikō akitonom, aḍighi mesi omiibh ghạ amiim obho oseeri, aḅōgh motu iḅōrō aseeri, ạseghe ạnogho mịnon arōoy mogu ghạ eedi kẹḍian, keḍio odi atẹn ạghi merele. 
MRK.12.2	Amen iirẹeny obho iru ịneghe mogu ookōbhōghi podi arōm mẹbana odi mọghi obhin abin odi mi tarōoy obho. 
MRK.12.3	Parōoy obho ikuugh mẹbana bho iḍul ibhirighan odi imulumi moobho ạvo. 
MRK.12.4	Keḍio odi ōoy obho amina arōm mọnon ẹbana ạghi, peedi imina iḍul odi ịgurogh tẹmu obho ịloki zodi mibꞌạregheer. 
MRK.12.5	Odi ōoy obho amina nạ arōm mọnon ẹbana, opo bho eedi ighigh ni. Ọlogh ịnon ilo odi arōm abhin ạghi, eedi iḍighi nạ monyiin ẹzo bho, eḍul mẹde, ẹze mẹde. 
MRK.12.6	Obho asughōnōm morōm pogini ọony oḍigh ologhi odi ōoy obho. Ikunughi obho podi arōm mọony obhꞌodi ạghiom rōoy obho, ạatua kua tologhi odi, ‘Ạami naalōghōm eedi tekiilaan ni mọony obhꞌạmi.’ 
MRK.12.7	Amen arōoy obho ịmiin mọony obho ponyiin ạkpete kua ạnogho monyiin, ‘Oobho ọony obhꞌodi obo bho ookua bho, itu oghigh odi, poomo kạar kạar odi oru ilꞌezira.’ 
MRK.12.8	Peedi ikuugh mọony obho ighigh, irōbh odi imutiom tookua bho.”
MRK.12.9	Odi adōgh ạḅele, podi apuruan kua, “Enyina nẹetua, ẹkaraan amina asughō molo odi obo bho ạteeny mookua bho kaḍighi. Odi nịvo nịvo tatu ni ạze rōoy bhibha ạseghe mookua bho ạlogh tạravo ịnon arōoy. 
MRK.12.10	Ạami nakōl enyina neeghōl ghạ miibha bho ụge bọ tẹegia bho? Ụge kua,
MRK.12.10	‘Ạkar odi ọbharakpar obho iḅōghi rutu obho igin obho naakiton atu mobho ạla bọ mạar apu obho.
MRK.12.11	Obạmọogh obho aḍighi miibha bho.
MRK.12.11	Ẹzo ịmaar ịneghe.’ ”
MRK.12.12	Parukenya aJu obho ịrol ịva mebōom oḅol odi ạJizos, ebum obho eedi neelōghōma mobho ạJizos adōghōm zeedi sidōgh obhobho, keḍio eedi ine ḍio mebum aruugu obꞌọlogh arōoy obho, peedi ịḅelemaan odi ịḍua.
MRK.12.13	Ẹde arōoy aFarisi obho nꞌẹde arōoy ẹku tạHerod ilo urōm mobhin iipuruan oru ọdeghom ạJizos 
MRK.12.14	iru ipuruan kua zodi, “Obo ịtughumiom, ezōor noolōghōm mobho ạna ọgba ghạ ḍio miben, ọnagha ghạ nạ ḍio milo arōoy nẹkpete, ạna ọtuom ghạ ḍio mạar mōoy, keḍio ạna nạtughumiom rōoy magey obho milo igboloman nꞌẸnaan. Gbạ mạnogho ezōor, kir olōgh gạ mi taraalōgh obhꞌezira mogun osōgh ọnogho ọolema bhꞌaRom bẹlee kolōgh olo? Ezōor osōgh ọnogho bẹlee kezōor usōgh io?” 
MRK.12.15	Tipa bho ạJizos naalōghōm mịitua bhꞌeedi keḍio odi ạbhagharana kua, “Ebum eeghe kenyina eru mọdegh ạmi? Ipin mokpoki meruom ạami ạami uunon.” 
MRK.12.16	Eedi ibhin iru podi apuruan kua zeedi, “Amusigh nꞌaḍien okōr ōoy mobho idi bọ suo bho?” Peedi ịbhagharana ighōl kua, “Ọolema bhꞌaRom.” 
MRK.12.17	PạJizos ạkpete kua, “Ịnogho mọolema bho mibha iru bọ milꞌodi obho, mẹnogho mẸnaan mibha tẸnaan.” Peedi ighiilaan odi.
MRK.12.18	Ẹde arōoy ogbo arōoy aSadusi obho iru tạJizos. (Eedi obo bho imōruōm io mobho oḅetunu tọbho bho odi obho.) 
MRK.12.19	Eedi ịkpete kua ẹnogho zodi, “Obo ịtughumiom, aMozis ạge kua taraalōgh obho aseerian ezira,
MRK.12.19	‘Oōy kabhin mạni kạbho, eru kạar olo odi ạnwuny ilo,
MRK.12.19	pumōr odi abhin mạni obho molo odi ạmaraghi rụnwuny ạnogho zodi obo bho nạabho bho!’
MRK.12.20	“Onyiin amen keḍio oḍual aburumōr iru imute. Okenya bho aru abhin mạni, ọmar io mọony ạbho. 
MRK.12.21	Keḍio ogbẹbhiōm ịzal obho aru abhin mạni obho, ọmar nạ ḍio mọony aru ạbho. Onyiin ẹzo bho nạ mobho imutenaan mogbẹbhiōm ịraar umōr obho, 
MRK.12.22	nꞌoomo aburumōr ipedi obho. Oomo eedi oḍual aburumōr obho ibhin ni zodi ạni obho ẹman keḍio bọbon olo ạmar mọony olo. Ikunughi obho, podi ạni obho aru ạbho. 
MRK.12.23	Esiibha, taḍuma oḅetunu tọbho bho, ọteeny omoom aghuḍum obho, kodi ạni obho tatu mạni okōr ōoy, ẹzo bho oomo oḍual eedi neebhin mạni obho?”
MRK.12.24	ẠJizos ạbhagharana kua zeedi, “Enyina nẹepionuman magey. Enyina elōghōm mạar obho? Bọbon ạar olo enyina ilōghōm milo igboloman nꞌaraalōgh obho bolobolo ịnyaam obho tẸnaan olo nolo. 
MRK.12.25	Amen olo obo bho nẹebho teḅerenu tọbho bho, ạraani nꞌilobhir ịḅalan mu milom. Eedi tẹtol kitelema bho tẸnaan ibha idi tạnyu obho. 
MRK.12.26	Tilo igboloman nꞌoḅẹriōn obo bho nẹebho mi tọbho bho, enyina deghōl ghạ ḍio tọbhereer obho taMozis tibha odi ạgba milo igboloman nꞌeekpu eḍum obho ạrol ale nyạn obho? Todi esi obho ụge ughōl mẸnaan ạkpete kua ạnogho maMozis, ‘Ạami Ẹnaan tEbrạhạm nꞌẸnaan tẠizik nꞌẸnaan tạJekob.’ 
MRK.12.27	Iibha bho nemōrō mobho odi aru mẸnaan obo bho idi nꞌaghuḍum obho, Ẹnaan obo bho nẹebho bho ḍio. Enyina nẹekar kua ekōrōnuan.”
MRK.12.28	Kir onyiin ōoy obo ịtughumiom araalōgh obho olo ạrol suo ạmoghon mibha ạJizos ạḍeghe bho. Odi nạamoghon mobho ạJizos ạmaar ạbhagharana ạseghe ạnogho marōoy aSadusi obho, podi aru tạJizos nꞌiipuruan apuruan kua zodi, “Oomo araalōgh obho, oḍighen ạla mạar apu?” 
MRK.12.29	PạJizos ạbhagharana kua, “Oobho pobho ạla bọ mạar apu obho, ‘Arōoy Izirẹl, ịmoghon, Ẹnaan Obạmọogh obho odi be mObạmọogh. 
MRK.12.30	Itulan Ẹnaan Obạmọogh enyina bho nꞌoomo ologhi enyina nꞌoomo aghuḍum enyina nꞌoomo ịitua enyina nꞌoomo ịnyaam enyina.’ 
MRK.12.31	Ogbẹbhiōm ịzal obho ạla mạar obho, poobho bho, ‘Tulan obo bho atuan ạna bho kẹzo bho ạna utulan lōor onuma bho.’ Ọnon olōgh olo ạla mạar apu mịzal bhibha olo.” 
MRK.12.32	Podi ōoy obo ịtughumiom araalōgh obho ạkpete kua ạnogho mạJizos, “Ạlua, obo ịtughumiom. Agey mẹzo bho ạna ụḍeghe bho, mobho Obạmọogh obho be aru mẸnaan, nꞌobho tughuneen zodi be ḍio ọnon Ẹnaan olo, 
MRK.12.33	nꞌobho ōoy tatulan mẸnaan nꞌoomo ologhi odi nꞌoomo ịitua odi nꞌoomo ịnyaam odi, nꞌotulan obo bho atuan odi obho kẹzo bho odi atulan lōor odi obho. Ookō ịzal araalōgh bhibha ịla mạar epu mọze ịnam nꞌịlel ọtunom ạar ọnogho Ẹnaan mi tẹede iigbia bho.” 
MRK.12.34	ẠJizos ạmaar ạnagha mẹzo bho odi nạpagharana bho pạkpete kua ạnogho zodi, “Ạna dogbeenyan io mi tAde-Ọolema bho tẸnaan.” Iibha bho itẹn, ọnon ōoy omina ḍio ane mopuruan odi miipuruan.
MRK.12.35	Ẹzo bho odi ạJizos nạtughumiom totu iikpulughu obho podi apuruan kua rōoy obho, “Ịkar imute ẹko kobo ịtughumiom araalōgh obho nekōl maMesaya obho tatu mọony ọobhe taDevid? 
MRK.12.36	Ẹmugh Iigbia bho ạnogho mịnyaam maDevid molo odi ạkpete kua,
MRK.12.36	‘Obạmọogh obho ạkpete kua ạnogho mObạmọogh ạami obho:
MRK.12.36	tọl delede suo toḍiom ạvo ạmi ninii ạami uḍighi ạna maḅeleriom sike mobo ọlogh aḍien onuma.’
MRK.12.37	“Ạkar odi aDevid nịvo nịvo abheleghi aghōl ‘Obạmọogh,’ imute ẹko kodi aKraist obho amina atu mọony ọobhe todi aDevid?”
MRK.12.37	Obꞌọlogh arōoy obho ibhin nꞌọḅaal ologhi ẹmoghon mịtughumiom obho tạJizos. 
MRK.12.38	Ẹzo bho odi nạtughumiom eedi obho podi ạkpete kua ạnogho eedi, “Igona lōor enyina mi tarōoy obo bho nẹtughumiom raalōgh obho, obho negbẹel ghạ mọlokia ibꞌạradoni ọrol orele gọlom gọlom kesi kesi obho, nꞌolo kobheleghian eedi mipeleghi eghuan mi tariḍighi obho, 
MRK.12.39	obo bho negbẹel ghạ molo kosereghian eedi mạretolom mi tarutu iikpulughu obho, nꞌọrologhom ạretolom ilo ịla mạar mi tariisi ilo nole mẹzaal obho. 
MRK.12.40	Eedi neenioghom ghạ nạ rukpukele ạraani mi tarutu eedi, keḍio tẹzo olo oobiōghōm arōoy nẹki ghạ eekpulughu mịidoony iikpulughu. Ạliliom ibhꞌeedi tepu mibhꞌịnon.”
MRK.12.41	Ẹzo bho ạJizos ạrol delede atuan tẹḅa ikpoki otu iikpulughu obho, podi ạmaar naanon mẹzo arōoy nẹlokiiy mikpoki eedi. Ọlogh ạruula iru ịloki mịkanya ikpoki ịḍua, 
MRK.12.42	keḍio uvekulom ekpukele ạni aru ạlogh mịzal ịbam ikpoki ilo tegbẹbh ni mạkobo. 
MRK.12.43	PạJizos abheleghi mobo bho nẹtuonuman odi obho ạkpete kua ạnogho eedi, “Ạami nạgba ạnogho enyina, uvekulom ekpukele ạni obhobho ạlogh mi tẹḅa otu iikpulughu obho apu moomo arōoy ipedi obho. 
MRK.12.44	Ebum obho ipedi obho ịseghe mịbam tobꞌọlogh ikpoki obho eedi ịteeny obho eru ẹlogh, keḍio odi ạni obho, toomo ekulom obhꞌodi, odi aru ạlogh moomo ibha odi ạteeny obho, ipa bho nạ ni be poomo aghuḍum odi.”
MRK.13.1	Ẹzo bho ạJizos namute totu iikpulughu obho ponyiin oteledōm obhꞌodi ạkpete kua, “Obo ịtughumiom, mịin ẹzo ạrubharakpar otu obho nꞌodi otu obho ịneghe.” 
MRK.13.2	PạJizos ạbhagharana kua, “Ạna nạmiin zodi obꞌotu obhobho? Bọbon ọpaḍi ọbharakpar ibha idi obho olo tọḅelemaan ạtol ẹzo obho odi odi obho olo, oomo eedi tonyuughi ni otōḅōḍi ạar esi esi.”
MRK.13.3	Ẹzo bho ạJizos ạrol delede mi tạnyu obꞌeegum obhꞌỌlivs asōmōghan mobꞌotu iikpulughu obho, paPita nꞌaJems nꞌạJon nꞌẠndru iru todi mi tẹḅokia, 
MRK.13.4	keḍio ịkpete kua ịnogho zodi, “Gbạ mạnogho ezōor mamen iibha bho temute, nꞌaraalẹgh ilo temute moḍeeriom obho naatuan men ọkpo bhibha temute.” 
MRK.13.5	PạJizos ạkpete kua ạnogho zeedi, “Igona lōor enyina. Ímōrō ghạ onyiin ōoy aabiōghōm enyina. 
MRK.13.6	Ọlogh arōoy tetu ni taḍien ạmi ekōl kua, ‘Ạami podi,’ moobiōghōm ọlogh arōoy. 
MRK.13.7	Ịíḅaghami ghạ nạ lōor enyina kamen kamen olo enyina nẹmoghon moghur ạraagham tetuan, nꞌọdu ạraagham tegbeeny. Ọkpo ilo idi kua temuteghu ni keḍio iibha bho ịgba ḍio mobho nạateeny mikunughi aghuḍum obho. 
MRK.13.8	Aruubhugh obho, onyiin taḅetunu ni aḅe monyiin, ạruula ạraama bho onyiin taḅetunu ni ạmaranuan monyiin. Ade bho taḅomian ni kesi kesi. Oḅẹer ẹkona tasōor nạ ni. Ọkpo bhibha tẹtol kịḅel ẹegama igun eghun ạni-ebhōbh.
MRK.13.9	“Enyina ẹkona igona nạ lōor enyina. Toḅologh ni enyina opin ọki totu ạraakpe. Toḍulogh ni enyina nạ mi tarutu iikpulughu obho. Tọmarami ni zenyina tasumusigh arukenya nꞌạruula ẹma mebum aḍien ạmi, molo enyina ẹgba ẹnogho zeedi mooḅi adōm obho. 
MRK.13.10	Tọgba ni mooḅi adōm obho ọnogho rōoy oomo aruubhugh obho. 
MRK.13.11	Keḍio, tamen olo eedi iḅol enyina ibhin ịghi tarutu ạraakpe bho, ịítua ghạ mepughuḍi tẹmu enyina milo enyina tekōl ẹgba. Tamen opopo, ịkpete kilo ụnogho enyina mọkpete. Ibha enyina tẹkpete tamen opopo bho, ọnuekpete enyina ḍio, Ẹmugh Iigbia bho tatōmōghiōm enyina. 
MRK.13.12	Arōoy tẹkar ekuugh kua burumōr eedi ẹnogho molo kọze, ạburude eḍighi nạ monyiin ẹzo bho nwụny eedi. Ạnwuny tekiraan ni ẹmaranuan bụrude nꞌaburuniin eedi molo kọze zeedi. 
MRK.13.13	Kōoy kōoy tạlogh ni enyina ḍien mebum ạmi, keḍio kōoy kōoy olo ạkparam asi tikunughi obho tọpel ni.”
MRK.13.14	“Amen olo enyina ịmiin mibꞌạmagh obho neemute tesi olo ịgbaan io momute, pobo bho idi taJudia bho eghilighu ẹghi taruugum obho! 
MRK.13.15	Obo bho odi tạnyu otu obho, ọoḅaghami ḍio lōor odi mosōor ọghi oḍigh totu ọseghe ọkpo ilo odi kạbhamam kạghi taruugum obho. 
MRK.13.16	Obo bho odi teḍum oḍighi obho omula mu ạghi totu mọseghe ukpe odi. 
MRK.13.17	Opo pọmiinom ilo tẹtol ẹnogho rạani ilo idi nꞌạrubaraka nꞌilo nekpōghi ni rụnwuny mi taruḍuma pipa. 
MRK.13.18	Iikpulughu mẹnogho mẸnaan molo ọkpo bhibha imute ḍio tamen uuta. 
MRK.13.19	Ebum obho ọmiinom obho odi taruḍuma pipa teḅẹebh ni epu milo neemute ghạ ilo ẹmar arōoy obho neelōghōm, ạseghe tamen obho Ẹnaan ạlem ẹmar-arōoy obho ninii ạteeny siibha. Ọnon olo tamina aaleeny nạ mipa bho olo. 
MRK.13.20	Ạar obho ạneghe bho, Obạmọogh obho naakiemi ruḍuma bho. Ipa ilo bọ, bọbon ōoy kumuzaan olo. Tebum obo bho odi naabheleghi ạson ạseghe bho kiḍighi kodi akiemi ruḍuma bho.
MRK.13.21	“Tamen opopo, ōoy aru nạ ni ạkpete kua ạnogho enyina, ‘Mịin, aKraist obho odi eebha,’ bolobolo, ‘Mịin, odi odi epa,’ ímōruōm ghạ zodi. 
MRK.13.22	Iben araKraist nꞌiben arizil temuteghu ni. Eedi teḍighiiy ni mọkpo ibꞌaruugu nꞌọkpo ịiḍaany moobiōghōm obo bho Ẹnaan naabheleghi ạson ạseghe bho, eru kạar olo eedi tetue ni. 
MRK.13.23	Igona lōor enyina. Ạami nạagba kạar kạar ạnogho enyina tamen olo ọkpo bho demuteghu ḍio.”
MRK.13.24	“Taruḍuma ilo aruḍuma ọmiinom obho neetẹn paghōzōgh obho oḅil, ụvanyu obho ọmu mu, 
MRK.13.25	ịinaany obho ọgharaghu tade bho, ịnyaam ọkpo bho idi teḅōghōghaan obho ọḍuaghu tariisi obho eedi idiighu obho. 
MRK.13.26	PỌony Oōy obho oḍeeriom alōor odi, ọḍua tạnyu obho osōor oru nꞌigbōgh ịnyaam nꞌeghuan. 
MRK.13.27	Odi tatōm ni mitelema tẸnaan ibha idi tạnyu obho ẹki tinya ạruukul obhꞌade bho mookōbhōghi arōoy obho Ẹnaan naabheleghi ạson ạseghe bho, ạḍua tonyiin ẹkul ẹmar-arōoy obho asi tọnon.”
MRK.13.28	“Ịtuugha mạar mi toorẹeny obho ughōl bọ ạfig obho. Amen olo odi nạaghi migue natughẹel, penyina olōghōm mobho unu naatuan. 
MRK.13.29	Onyiin ẹzo bho nạ, amen enyina ịmiin ọkpo bhibha nemuteghu penyina olōghōm mobho amen obho naatuan, natu mọke. 
MRK.13.30	Ilōghōm mobho oomo ọkpo bhibha temuteghu ni keḍio oomo arōoy obho idi bọ suo tegbi mọbhozu ọman. 
MRK.13.31	Ạnyu obho nꞌade bho tepẹ ni ẹman keḍio ọnuekpete bhꞌạmi obhẹ ḍio.”
MRK.13.32	“Oomo ipa ẹkona, bọbon ōoy olo alōghōm ḍuma bho bolobolo amen obho olo. Itelema bho tẸnaan ibha idi tạnyu obho nꞌỌony obho olo alōghōm olo, Ọde bho be alōghōm. 
MRK.13.33	Ịmaar ẹmara megon eḅōrō, ebum obho enyina ilōghōm io mamen obho. 
MRK.13.34	Tẹtol kōoy olo ạḍua totu nạki merele keḍio ạnoghooy riḍighi mạrubana odi, keḍio ạkpete ạnogho moḅōrō motu obho mọmaar oonon. 
MRK.13.35	Tebum iibha bẹleni, ịmaar ẹmara meḅōrō, ebum obho enyina ilōghōm io mamen ọde otu obho tatughẹel obho. Odi tatue ni atu mudule, bolobolo ogbo eeleeny, bolobolo obꞌẹtughuḅaal, bolobolo ụḍirogh. 
MRK.13.36	Odi aru tekperenom, odi ọmiin io ạna mobho ạna odi tạrala! 
MRK.13.37	Iibha bho ạami nạkpete ạnogho enyina bho, ạami ụkpete nạnogho kōoy kōoy: ịmara meḅōrō.”
MRK.14.1	Ịzal aḍuma isughō siibha mọteeny aḍuma ẹzaal Opẹl-Otẹn obho, nꞌaḍuma ẹzaal obho noliom ghạ mạbred olo ụlogh io mạar obho ughōl bọ ayist obho. Tamem opopo paruvẹmụ iḅo miiḅua bho nꞌobo ịtughumiom araalōgh obho ịrol ịva mebōom olo oḅol ạJizos tẹḅokia oghigh odi. 
MRK.14.2	Eedi ịkpete kua, “Uḍighi ḍio miibha bho taḍuma ẹzaal obho, milo arōoy obho itubhe mẹgham.”
MRK.14.3	ẠJizos odi tạBetani mi totu tạSaimon obho ạnwe mẹzegh ọpueghi riiḅi obho, eedi nele meḍian ponyiin ạni aru aḍigh totu obho. Odi ạbham nꞌobꞌokōtō elo olo ạla mạar magey, ạla nạ mịkanya ikpoki abhin aru, aḅuton mokōtō bho azuom elo bho tẹmu tạJizos kạtubh tụbh tụbh. 
MRK.14.4	Pẹde obo bho idi ạni obho ịrol ịle, onyiin ạkpete kua ạnogho monyiin, “Ebum eeghe ku nọbasi melo bhobho? 
MRK.14.5	Oḅool, kipu ni mịzal ọonir anaira. Ịkpe moḅool ọseghe ikpoki obho ọnogho aruvekulom obho!” Peedi ịrol ịnwiom mạni obho. 
MRK.14.6	PạJizos ạkpete kua, “Ịḅelemaan zodi. Ebum eeghe kenyina nẹeḅaghami zodi? Odi naaḍighi mooḅi ạar ạnogho ạami. 
MRK.14.7	Enyina idi nꞌaruvekulom obho kamen kamen olo ologhi enyina aḍigh aḍigh enyina tetue ni ẹlogh ạvo ẹnogho zeedi. 
MRK.14.8	Odi naaḍighi mibha alōor odi. Odi naasigh lōor ạmi melo naḅōruōm mamen toḍi ạami. 
MRK.14.9	Ilōghōm kua mobho kesi kesi olo tọgba mooḅi adōm obhobho, mi toomo ẹmar-arōoy obho, olo tọḅele mọgbaam ghạ ọotua ibha odi aḍighi obho olo.”
MRK.14.10	Tesuo paJudas Ịskariot, onyiin taḍiōbh nꞌịzal obo nẹtuonom mạJizos, ạḍua ạghi taruvẹmụ arōoy iḅo miiḅua bho ạḍeghe nꞌeedi moḅool ạJizos ọnogho eedi. 
MRK.14.11	Ologhi eedi ạḅaal magey mọmoghon ibha odi ạḍeghe ạnogho eedi obho, molo eedi iguan mọnogho odi mikpoki. Ạseghe tamen opopo ạghi taghisigh, paJudas ạrol ạva meepōogh olo oḅool ạJizos.
MRK.14.12	Tọḅel aḍuma bho tole mẹzaal obho noliom ghạ mạbred olo ayist ilo bho, aḍuma bho nọze ghạ mạnwuny ạraana oliom ẹzaal Opẹl-Otẹn obho, piteledōm tạJizos ipuruan kua zodi, “Ezōor ọghi teḍighen ookōbhōghia oseerian ạna mole ẹzaal Opẹl-Otẹn obho?” 
MRK.14.13	PạJizos arōm ịzal obo bho nẹtuonom, odi obho ạkpete kua ạnogho eedi, “Iḍigh tẹma bho penyina ọmiin ōoy olo arōol mạfa ạmuum. Ịtuonom odi 
MRK.14.14	mẹghi totu obho odi taḍigh obho, mẹkpete kua mẹnogho mobo bho otu obho, ‘Oōy obo ịtughumiom obho ạkpete kua: oḍighen ẹkpe bho iteledōm ạmi nꞌạami tole mẹzaal Opẹl-Otẹn obho?’ 
MRK.14.15	Podi oḍeeriom enyina mobꞌẹkpe mi totu ạnyu olo nọomaar ubur useeri. Todi esi opopo, pesi enyina teekōbhōghia eseerian ezira mole ẹzaal obho.” 
MRK.14.16	Iteledōm obho ịḍua ịghi tẹma bho peedi ịmiin kạar kạar kẹzo bho ạJizos ạkpete ạnogho zeedi obho, keḍio eedi iru iikōbhōghi iseeri molo eedi kele mẹzaal Opẹl-Otẹn obho.
MRK.14.17	Ạteeny mudule podi ạJizos nꞌiteledōm obho iru. 
MRK.14.18	Eedi idi tizebele nele meḍian obho pạJizos ạkpete kua ạnogho zeedi, “Ạami ụgba kua nạnogho enyina, onyiin enyina bho atul nꞌạami nale meḍian obho taḅool ni ạami.” 
MRK.14.19	Pasilōor iteledōm obho ịkpoghogho, ōoy amen amen ạke mopuruan odi kua, “Ạami gạ? Ạami gạ?” 
MRK.14.20	PạJizos ạbhagharana kua, “Onyiin enyina aḍiōbh nꞌịzal obho, onyiin obo bho atul nꞌạami natiom mạbred monyiin esi obho. 
MRK.14.21	Ọony Oōy obho tạpo nạ mẹzo bho ẹegia iigbia bho ạgba aghōl odi tạpo bho, keḍio itōnyōgh tẹtol ni ẹnogho mobo bho taḅool mỌony Oōy obho. Odi ōoy obho taḍighi miibha bho, ụmar io nọmar zodi kịneghe ni ẹnogho zodi epu.”
MRK.14.22	Eedi nele meḍian obho, pạJizos ạseghe mạbred, aakpulughu ạnogho lịsebh, aḅigi ạnogho miteledōm odi ạkpete kua, “Ịdo, oobho piikpōogh alōor obhꞌạmi.” 
MRK.14.23	Keḍio odi aru ạseghe mạḅugha amiim, ạnogho lịsebh mẸnaan, keḍio odi aru ạnogho zeedi, keḍio oomo eedi iru ịbhogholom. 
MRK.14.24	Keḍio ạJizos ạkpete kua, “Iibha pịḅaal obhꞌạmi obho uzu ụnogho mọlogh arōoy obho, ịḅaal ạmi ibha Ẹnaan aghirom ịzo bho. 
MRK.14.25	Ạami nạgba kua ạnogho enyina, ạami ụpoghol mu miim bhibha ninii ạteeny aḍuma bho ạami tạpoghol imoom amiim obho mi tAde-Ọolema bho tẸnaan.” 
MRK.14.26	Eedi ịmoor sọor ịḅele, peedi imute ịghi tobꞌeegum obhꞌỌlivs.
MRK.14.27	PạJizos ạkpete kua ạnogho zeedi, “Oomo enyina tẹḅele ni ạami ekiil ẹḍua, kẹzo bho ụge tẹegia bho ughōl, ‘Ạami Ẹnaan takigh ni mookō rạana bho keḍio oomo ạraana bho tẹezaranu.’ 
MRK.14.28	Oomo ipa ẹkona, amen ạami naaḅetunu tọbho bho pạami ọghi taGalili oḅōrō enyina.” 
MRK.14.29	PaPita ạbhagharana kua, “Oomo ipedi obho ịḅele nạ ni ạna ẹḍua ẹkona ạami ụḅele ḍio ạna ạḍua.” 
MRK.14.30	PạJizos ạkpete kua ạnogho maPita, “Tụtua mibha ạami tạkpete ạnogho ạna bho, keḍio ạkenegh tạlaal ịzal amen muḍugul aadon, ạna nạabharanaan ạami ịraar amen.” 
MRK.14.31	PaPita akpola meeku odi ạbhagharana kua, “Ạar olo aḍighi ghạ ạami ụbharanaan ạna olo; ughōl nạ tọbho ẹkona pạami ọbho nạ.” Poomo iteledōm ipedi obho ịkpete nạ monyiin ẹzo bho.
MRK.14.32	Eedi iru isi tesi olo ughōl Getsemani, pạJizos ạkpete kua ạnogho miteledōm obhꞌodi, “Ịtol suo ạami ụki uukpulughu.” 
MRK.14.33	Podi ạbham maPita nꞌaJems nꞌạJon nẹki molo odi aḍigh tịitu nꞌegbika, 
MRK.14.34	molo odi ạkpete kua ạnogho zeedi, “Ịitu ibhꞌekpom ạmi neepu molo ạami nạpo mebum ipa. Ịtol suo meenon ghạ meḅōrō ạami.” 
MRK.14.35	Odi ạghi taghisigh mịbam podi abhumaan tade bho aakpulughu molo eru kạar olo totue ni odi ạḅele moḍigh tamen ọmiinom obho. 
MRK.14.36	Keḍio odi aakpulughu kua, “Ọde ạmi, Ọde ạmi, bọbon ạar olo ịkparanaan ạna moḍighi olo. Tughuneen ạami tọmiinom obhobho. Oomo ipa ẹkona, ḍighi mibha idi tologhi onuma bho, ibha ologhi ạmi ḍio.”
MRK.14.37	Odi amula aru tịraar iteledōm obho, ịraar eedi nekoḍiiy, pạJizos ạkpete kua ạnogho maPita, “Sạimon, ạna nakoḍi? Onyiin ạwa be ạna orue ḍio mọmara oḅōrō ạmi?” 
MRK.14.38	Keḍio ạkpete kua ạnogho mịraar eedi, “Ịmara meekpulughu meḅōrō molo enyina imeel eḍigh tọdegh oonon. Idi tologhi obho keḍio iikpōogh obho ịnyaam ilo.” 
MRK.14.39	Podi amina amula ạghi aakpulughu ạkpete monyiin ọnuekpete bho. 
MRK.14.40	Odi amina amula aru iteledōm obho digha ekoḍiiy, irue ḍio mọkparion ariḍien eedi. Eedi ilōghōm nạ ḍio mạar ọkpete ọnogho odi.
MRK.14.41	Amen odi amula aru mogbẹbhiōm ịraar amen obho podi ạkpete kua ạnogho zeedi, “Enyina idi nini tạrala nepooghia? Nẹeneghiom. Nạateeny men obho. Iinon, nookuugh mỌony Oōy obho siibha bho ọlogh tịnyaam ạravo iḍighi mịkarabh arōoy. 
MRK.14.42	Iḅerenu ọghi. Iinon, oobho odi ōoy obho naḅool ạami obho.”
MRK.14.43	ẠJizos odi nini nạḍeghe men aJudas, onyiin taḍiōbh nꞌịzal obo bho nẹtuonom odi obho ạḍua aru. Odi abhin obꞌọlogh arōoy ilo iroḍi mibꞌạsumugem ẹgham nꞌarugule eru. Aruvẹmụ arōoy iḅo miiḅua bho nꞌobo ịtughumiom araalōgh obho nꞌarukenya bho irōm zeedi moru oḅol ạJizos. 
MRK.14.44	Odi obo bho aḅool odi obho nạakpete ạnogho rōoy obho akōl kua, “Obo bho ạami taḅolom obho podi ōoy obho. Iḅol odi, mebhin mẹḍuonom.”
MRK.14.45	Odi aJudas asi kua be pạghi tạJizos ạkpete kua, “Obo ịtughumiom,” Keḍio aḅolom odi. 
MRK.14.46	Peedi iru iḅol mạJizos ịmaar ikinighi. 
MRK.14.47	Tesuo ponyiin obo bho ịmaraay obho ạnyagh mobꞌạmugem odi aben asōbh maḅeri ẹbana onyiin uvẹmụ ōoy oḅo miiḅua bho. 
MRK.14.48	Keḍio ạJizos ạkpete amutiom ạnogho zodi aghōl kua. “Enyina ibhin ibꞌạsumugem ẹgham nꞌarugule eru moḅolom ạmi kilo enyina netu moḅol ọḅa? 
MRK.14.49	Oomo aḍuma mobho ạami odi nꞌenyina totu iikpulughu obho nạtughumiom, keḍio enyina iḅol ghạ ḍio ạami. Toḍighi opulughi mibhꞌẹegia bho.” 
MRK.14.50	Tipa bho poomo iteledōm obho ịḅele odi be ighilighu ịḍua.
MRK.14.51	Onyiin onyughẹel ọony olo abura mịnyeghenyeghe arukpe be mobo ạrol ạtuonom mạJizos. Eedi iru moḅol odi, 
MRK.14.52	ịbham mukpe bhꞌodi, podi ạḅelemaan zeedi mukpe bho, aghiil mẹduḅa ạḍua.
MRK.14.53	Peedi ibhin mạJizos ịghi totu uvẹmụ ōoy oḅo miiḅua bho. Oomo aruvẹmụ arōoy iḅo miiḅua bho nꞌarukenya bho nꞌobo ịtughumiom araalōgh obho neekōbhōghian todi otu obho. 
MRK.14.54	APita ạrol ạtuonom kegbeeny kegbeeny ạghi aḍigh ạni togigo otu uvẹmụ ōoy iiḅua bho, atul nꞌobo iḅōrō bho ạrol delede nạanwa nyạn. 
MRK.14.55	Keḍio aruvẹmụ arōoy iiḅua bho nꞌoomo obo bho ịrolom delede mọkpe bho ịrol ịva mịigbaay ilo obhin osōbhōm obhumeni ạJizos moghigh odi, keḍio bọbon ạar olo eedi irue mọva olo. 
MRK.14.56	Ọlogh arōoy mobho iru ịgbaay miben iḅologhiom mạJizos keḍio ịigbaay bhꞌeedi iizuan io.
MRK.14.57	Pẹde arōoy iḅetunu ịgba miben obhobho iḅologhiom mạJizos ighōl kua, 
MRK.14.58	“Ezōor ọmoghon mobho odi ạkpete kua, ‘Ạami tạakpo ni azu motu obhobho uḅōghōm rạvo bho, keḍio ịraar aḍuma neetẹn pạami ọmarami ọnon olo arōoy iḅōghōm io rạvo.’ ” 
MRK.14.59	Ịigbaay eedi arōoy bhibha ẹkona iizuan nạ ḍio.
MRK.14.60	Puvẹmụ ōoy iḅo miiḅua bho aḅetunu ạmara togbo oomꞌeedi keḍio apuruan kua mạJizos, “Bọbon ọbhagharana olo ạna ụteeny mọbhagharana iibha bho nọgbaaghiom ạna bho olo?” 
MRK.14.61	Ẹzo bho odi ạJizos odi bịrim obho pẹzo odi ạrol, bọbon ọghor ọsir io. Podi uvẹmụ obho amina apuruan kua, “Ạna aKraist obho, Ọony obho tẸnaan eghuan obho?” 
MRK.14.62	PạJizos ạbhagharana kua, “Ạami odi, keḍio enyina tẹmiin ni mỌony Oōy obho mobho odi delede mi toḍiom ạvo obo bho ạmoogh bọ moomo ẹmiriikpo bho, ạḍua teḅōghōghaan obhꞌạnyu obho natu.” 
MRK.14.63	Puvẹmụ ōoy iiḅua bho ạnyagha mạsuoma bhꞌodi ạḅa ạkpete kua, “Ụva mu mịnon ịigbaay. 
MRK.14.64	Enyina nẹemoghon mọnuekpete ịkarabh obhꞌodi. Enyina nẹetua ạni ẹko?” Poomo eedi iḍumom ighōl mu neebhum odi, odi olo oghigh.
MRK.14.65	Pẹde eedi ịke mọsiroghom ịghor mạJizos, keḍio tetu epu maghisigh obhꞌodi, ẹkpol odi, keḍio tẹkpete kua, “Kōl obo bho ạkpol ạna bho.” Obo iḅōrō bho ẹkona iru ibhin odi ịrol iḅōrōgh nạ zodi.
MRK.14.66	Toomo ipa bho aPita odi nini delede togigo bho, ponyiin ẹbana-ọnyani uvẹmụ ōoy oḅo miiḅua bho aru natẹn tạman odi. 
MRK.14.67	Amen odi ọnyani obho ạmiin maPita nạanwa nyạn obho, podi ọnyani obho ạmaar aanon maPita taghisigh obhꞌodi keḍio ạkpete kua, “Ạna ẹkona ụrolan ạni ghạ mạJizos obhꞌạNazaret.” 
MRK.14.68	PaPita ạbharanaan ạkpete kua, “Ạami ulōghōm io zodi. Ạami ụmoghonyan io ạna mibha ạna nạkpete bho.” 
MRK.14.69	Ẹbana-onyani obho amina ạmiin odi pamina ạrol ạkpete nạ monyiin ẹzo bho ạnogho mobo bho ịmaraay obho aghōl kua, “Odi onyiin eedi arōoy obho.” 
MRK.14.70	PaPita amina nạ ạbharanaan. Ọbam amen atẹn pobo bho ịmaraay obho ịrol isi maPita ighōl kua. “Ạna orue ḍio ạbharanaan mobho ạna otu ḍio monyiin eedi, ebum obho ạna uru molꞌaGalili obho.” 
MRK.14.71	PaPita ạghorogha aghir ịzo aghōl kua. “Ẹnaan ạrabh ạami eru kạar olo ạami nạgba miben. Ạami ulōghōm io mōoy obho enyina nekōl obho.” 
MRK.14.72	Todi amen opopo, pạkenegh ạlaal agbẹbhiōm ịzal ọnu, keḍio aPita ạatua mibha ạJizos ạkpete ạnogho odi, aghōl, “Keḍio ạkenegh tạlaal ịzal ọnu ạna nạabharanaan ịraar amen mobho ạna olōghōm io ạami.” Podi aleghe magey.
MRK.15.1	Obun ụḍirogh paruvẹmụ arōoy iḅo miiḅua bho nꞌarukenya bho nꞌobo ịtughumiom araalōgh obho nꞌobo bho ịrolom delede mọkpe bho iikōbhōghian iḍikuan ruzue eedi, ịduughi mạJizos ibhin odi ịghiom maPailet. 
MRK.15.2	PaPailet apuruan kua zodi, “Ạna ọolema arōoy aJu obho?” PạJizos ạbhagharana kua, “Ạna ku nakōl kua.” 
MRK.15.3	Aruvẹmụ arōoy iḅo miiḅua bho ịgbaaghiom mạJizos mịkanya ọkpo, 
MRK.15.4	molo aPailet amina apuruan kua zodi, “Bọbon ạar olo ạna nạpagharana olo? Ạna nạmiin oomo ọkpo bho eedi nẹgba ẹḅam tẹmu onuma bho.” 
MRK.15.5	Keḍio ạJizos ọkpete nạ ḍio mạar, molo aPailet ạrol aamōogh.
MRK.15.6	Kaḍuma kaḍuma olo nole mẹzaal Opẹl-Otẹn obho, paPailet omutiom ghạ onyiin ōoy ikoli olo arōoy obho igbẹel. 
MRK.15.7	Tamen opopo kir ōoy olo ughōl ạBarabas olo odi mikoli. Odi nꞌịnon arōoy irubhe mẹgham eḅe molo odi aghigh mōoy. 
MRK.15.8	Amen obꞌọlogh arōoy obho iikōbhōghian negbẹel maPailet moḍighi ẹzo bho odi naḍighi ghạ bho, 
MRK.15.9	podi apuruan kua zeedi, “Enyina negbẹel molo ạami kamutiom kạnogho enyina mọolema arōoy aJu obho bẹle?” 
MRK.15.10	Odi naalōghōm mobho aruvẹmụ arōoy iḅo miiḅua bho ibhin mạJizos iruom odi mebum obho eedi nebōbhan odi obho be. 
MRK.15.11	Paruvẹmụ arōoy iḅo miiḅua bho itiki mobꞌọlogh arōoy obho mogbẹel olo aPailet kamutiom kạnogho zeedi mạBarabas kạḅele mạJizos. 
MRK.15.12	PaPailet amina ạkpete kua ạnogho mobꞌọlogh arōoy obho, “Enyina nẹva molo ạami kaḍighi ẹko kạnogho enyina zodi obo bho enyina ighōl ọolema arōoy aJu obho?” 
MRK.15.13	Peedi imulughu imulumian kua zodi, “Kạn zodi toorẹeny ẹmigheri obho.” 
MRK.15.14	PaPailet apuruan kua zeedi, “Ikōr oḍigh ịkarabh mibha odi aḍighi?” Peedi imulughu ịḅaagheni raḅeri odi ighōl kua, “Kạn odi toorẹeny ẹmigheri obho.” 
MRK.15.15	APailet ạrol ạva molo odi oḅẹebh tiloghi obꞌọlogh arōoy obho, podi amutiom mạBarabas ạnogho zeedi, keḍio odi arōm ụgurogh mạJizos ạnogho zeedi mọghi ọkan odi mi toorẹeny ẹmigheri obho.
MRK.15.16	Piḅe rạagham obho ibhin mạJizos iḍighom togigo ạraakpe bho (obho aru bọ mogigo otu ạgovono bho), keḍio ibheleghi moomo ipedi obho iru iikōbhōghian. 
MRK.15.17	Keḍio eedi iru ịseghe mọnyeghenyeghe ạdoni ọolema iru ịloki mạJizos, ikpogh eghōony iiḅulom ọolema izu zodi, 
MRK.15.18	keḍio ịrol ibheleghian odi nekōl kua, “Ọodoony aghuḍum ẹrol ẹnogho ạna ọolema aJu obho!” 
MRK.15.19	Keḍio eedi ịseghe mẹkolom ịguroghom ẹmu obhꞌodi, ịsiroghom odi mịghor, etu nạ ezuman egbuluman taghisigh odi. 
MRK.15.20	Eedi ịiḅaghami zodi igbẹbhẹ mibhꞌologhi eedi, peedi ịkporion ạdoni obho eedi ịloki odi obho, iru ịloki odi mạsuoma obhꞌodi, keḍio eedi ibhin odi ịḍuonom mọghi ọkan odi mi toorẹeny ẹmigheri obho.
MRK.15.21	Tebōom obho peedi ịmiinan mōoy olo ughōl ạSaimon ạḍua teḍum natughẹel, peedi ipuom odi mạvo ịnogho odi moorẹeny ẹmigheri tạJizos morōol. (Odi ạSaimon obhobho olꞌẹma olo ughōl Sairini. Odi ọde tẠleksanda nꞌaRufos.) 
MRK.15.22	Peedi ibhin mạJizos iru isi tesi olo ughōl Gọlgota, ẹmu obho. “Esi ịikpo arōoy.” 
MRK.15.23	Eedi iru ịnogho odi miim olo ụguonom mọogho olo ughōl amaa, ạJizos omōrō ḍio mọbhoghol. 
MRK.15.24	Peedi iru ịkan odi toorẹeny ẹmigheri obho, ịkonyogh mạsuoma bhꞌodi ịsa mẹlel ịḍianogh. 
MRK.15.25	Asokiẹy odi tesughō asuo ụḍirogh men eedi ịkan odi toorẹeny ẹmigheri obho. 
MRK.15.26	Nọogiom ọgba mịkarabh obho odi aḍighi obho. Ụge kua. “
MRK.15.27	Eedi ẹkan nạ mịnon ịzal ạruḅa arōoy mi tiirẹeny ẹmigheri, onyiin toḍiom odi, opedi obho tekẹeny odi. 
MRK.15.28	[Tiibha bho puḍighi ubhulughiom tibhꞌẹegia bho, obho ụge ughōl kua, “Ụloghom odi tẹku ạruukoma.”]
MRK.15.29	Arōoy ilo irele netẹn, ịmiin odi pozighe ạruumu eedi ọmologh ọoḅaghami odi oghōl ekua, “Oobho sạna, ạna obo bho ughōl mạna tạakpo mobꞌotu iikpulughu obho, amina aḅōgh teesoḍia ịraar aḍuma be bho. 
MRK.15.30	Esiibha sōor toorẹeny ẹmigheri obho mạbhela lōor obhꞌonuma.” 
MRK.15.31	Onyiin ẹzo bho nạ mobho aruvẹmụ arōoy iḅo miiḅua bho nꞌobo ịtughumiom araalōgh obho ịrol ịiḅaghami nạ zodi ạJizos onyiin ạkpete ạnogho monyiin aghōl kua, “Odi nạpel ghạ mịnon keḍio alōor odi odi orue ḍio mọbhel. 
MRK.15.32	Ọḍa ọmiin zodi obo bho aghōl modi aKraist obho, ọolema Izirẹl, molo tasōor toorẹeny ẹmigheri obho atu siibha, pezōor omōruōm odi.” Ẹzo bho nạ mobho ịzal obo bho ụkanaghi ạni nạ bho ịiḅaghami nạ zodi.
MRK.15.33	Aḍio bho ạḍi ịzal abin pọkinim akpe moomo ebhugh obho ạrol milo tegbẹbh ni mịraar ạwa. 
MRK.15.34	Tịraar asuo pạJizos amulughu mimulughu aghōl kua, “Ẹloi, ẹloi, lẹma sạbaktani?” Ẹmu obho ụkpete kua, “Ẹnaan ạmi. Ẹnaan ạmi, eeghe aḍighi kạna aanon ạami atughuneen ḍien?”
MRK.15.35	Ẹde arōoy obo bho idi ạni todi esi obho ịmoghon mibha odi ạkpete bho pighōl kua, “Enyina mẹmoghon, odi napeleghi mIlaija.” 
MRK.15.36	Ponyiin eedi aghiil ạghi ạseghe mạar olo nạmoobh ghạ ni mụum ạtobhori tamiim ilo neegbōogh ạbhaghari toorẹeny, aabhoghomi aseeriom tọodoronu tạJizos keḍio ạkpete kua, “Iḅōrō ọḍa ọmiin, eru kạar olo Ilaija natu mosōorẹ odi toorẹeny ẹmigheri obho.”
MRK.15.37	Odi ạJizos aleghe amutiom pạbho.
MRK.15.38	Obꞌukpe olo ụkpo tobꞌotu iikpulughu ạbaan nạ tạnyu obho asi teetu obho ạḍian ịzal abin. 
MRK.15.39	Uvẹmụ oḅe rạagham obho olo ạmara taghisigh oorẹeny ẹmigheri obho, ạmiin mẹzo ạJizos aleghe ạbho bho, pạkpete kua, “Oōy obhobho ạkar Ọony tẸnaan magey.” 
MRK.15.40	Kir ẹde ạraani ilo ịrol kegbeeny neenon ghạ mibha memutenaan mạJizos obho. Teedi ạraani bhibha paMeri obhꞌạMagdala, nꞌaMeri oniin tọbam aJems nꞌaJosis, nꞌaSalomi. 
MRK.15.41	Eedi nẹetuonom mạJizos kamen obho odi taGalili obho ẹlogh ạvo ẹnogho odi. Ọlogh ịnon ạraani ẹrol ạni nạ, eedi ịtuonom odi eru taJerusạlẹm.
MRK.15.42+MRK.15.43	Natuan mudule men aJosef obhꞌẠrimatia aru. Odi ōoy olo aḍigh eghuan mi togbo arōoy osōbh ạraakpe bho, olo nạva mebōom olo oḍigh ạni tAde-Ọolema bho tẸnaan obho natu obho. Aḍuma popo paḍuma iikōbhōghia (ạḅaal paḍuma obhooghia bho). Tebum, ipa bẹleni, paJosef ạkpo mologhi ạghi taghisigh taPailet agbẹel odi moḍim obho tạJizos. 
MRK.15.44	APailet aamōogh mọmoghon mobho ạJizos nạabho kọkanya amen, podi abheleghi muvẹmụ iḅe rạagham obho apuruan odi meru kạar olo ạJizos nạabho kọkanya amen. 
MRK.15.45	Amen aPailet ạmoghon mibhꞌọnu odi oḅe rạagham ōoy obho podi ạkpete ạnogho maJosef mọghi ọseghe oḍim obho. 
MRK.15.46	AJosef ạghi paghō mạbalala ukpe, ạghi asōorẹ mạJizos, ạseghe mạbalala bho abhurughiom, ạlogh aḍi toogu olo ugbo tạrubharakpar, keḍio aakilimi mọbharakpar akpereghiom mọnu oogu obho. 
MRK.15.47	AMeri obhꞌạMagdala nꞌaMeri oniin taJosis ịrol ạni ẹmiin mesi obho uḍi mạJizos obho.
MRK.16.1	Aḍuma obhooghia bho aru atẹn paMeri obhꞌạMagdala nꞌaMeri oniin taJems nꞌaSalomi ighōoy ralo ịghi mosigh oḍim obho tạJizos. 
MRK.16.2	Obun ụḍirogh ạSondi, nakpōorōn kua be, peedi ịghi toogu obho. 
MRK.16.3+MRK.16.4	Tebōom obho, peedi nẹḍeghe ghạ ekōl kua, “Okōr ōoy taakilimi mọbharakpar obho atughuneen tọnu oogu obho ạnogho ezira?” (Odi ọbharakpar obho ạbugh magey.) Eedi isi ịmiin, nookilimi mọbharakpar obho ọseghe kọkanya amen. 
MRK.16.5	Peedi iḍigh toogu obho. Eedi iḍigh peedi ịmiin monyughẹel ọony odi delede toḍiom ạvo bho. Odi ōoy obho ạlokia mọḅaal ạdoni. Eedi ịmiin odi peedi ikperenom magey. 
MRK.16.6	Podi ōoy obho ạkpete kua ạnogho zeedi, “Íkperenom ghạ. Ạami naalōghōm mobho enyina nẹva mạJizos obhꞌạNazaret, obho ụkan bọ toorẹeny ẹmigheri obho. Odi olo suo. Odi naaḅetunu tọbho bho. Iinon, obho esi obho ụmuneen odi obho. 
MRK.16.7	Esiibha, ịki mẹgba miibha bho mẹnogho miteledōm obhꞌodi nꞌaPita meghōl kua, ‘Odi naatẹn ghạ nạki taGalili. Tepa penyina ọmiin odi kẹzo bho odi ạkpete bho.’ ” 
MRK.16.8	Peedi imute toogu obho ịke moghiil mebum aruugu obho nesibh zeedi obho. Aruugu obho ipu ni molo eedi ịgba nạ ḍio mạar ẹnogho mōoy.
MRK.16.8	[
MRK.16.9	ẠJizos aḅetunu tọbho bho, obun ụḍirogh ạSondi, podi amutenaan maMeri obhꞌạMagdala, obho odi abhirighan moḍual ịkarabh ạruumugh tẹmu obho. 
MRK.16.10	Podi ạghi ạgba ạnogho mobo bho nꞌodi iru monyiin ẹku obho. Eedi nẹetu nelegheey. 
MRK.16.11	Amen eedi ịmoghon mobho ạJizos odi nini nꞌaghuḍum obho, nꞌobho odi aMeri nạamiin odi obho, eedi imōruōm io.
MRK.16.12	Ipa bho iru itẹn pạJizos anwia lōor odi amutenaan mịzal arōoy ilo ịḍua tobꞌẹma bho nẹki tọbam ẹma. 
MRK.16.13	Peedi imula iru ịgba ịnogho mipedi obho, keḍio eedi irue ḍio momōruōm.
MRK.16.14	Ikunughi obho podi amutenaan maḍiōbh nꞌonyiin obo bho ịtuonom ghạ zodi obho mi tamen olo eedi nele meḍian, keḍio odi aru asi zeedi mebum obho eedi ịteeny io mologhi omōruōm obho nꞌebum obho eedi ịḅaar ẹmu imōruōm io mobo bho ịmiin odi taghuḍum obho. 
MRK.16.15	Keḍio odi ạkpete kua ạnogho zeedi, “Ịki toomo ẹmar-arōoy obho mẹgba mooḅi adōm obho mẹnogho kōoy kōoy. 
MRK.16.16	Kōoy kōoy olo amōruōm kazua mụum tọpel ni, obo bho imōruōm io bho tọtu ni mịiruan apum ọnogho zeedi. 
MRK.16.17	Iibha pelẹgh ịnyaam ilo tẹtol ẹnogho mobo bho imōruōm obho; eedi tepirighan ni mịkarabh ạruumugh taḍien ạmi; eedi tẹkpaay ni mọnu ạraama ilo eedi dẹtuugha ghạ ḍio; 
MRK.16.18	eedi ẹbham ooḍigh bolobolo ẹbhoghol ọdiḅo, ọfu be, ạar olo teḍighi zeedi olo; eedi ẹḅamaghi rạvo eedi tobo bho nạnwe bho, podi oḍum.”
MRK.16.19	ẠJizos ạḍeghe mipa bho ạnogho zeedi ạḅele pụseghe zodi ụsiinom tạnyu obho odi ạrol delede mi toḍiom ạvo tẸnaan. 
MRK.16.20	Peedi iteledōm obho ịghi kesi kesi ịgba mooḅi adōm obho, molo Obạmọogh obho ạnogho zeedi melẹgh ịnyaam aḍighi aḍeeriom rōoy mobho ibha eedi ịgba bho iru magey.]
MRK.16.9	[Pạraani obho ịghi taPita nꞌạburubulol odi ịgba ịnogho zeedi meekpōogh oomo ibha ụgba ụkpete ụnogho zeedi obho. 
MRK.16.10	Iibha iru itẹn, pạJizos nịvo nịvo arōm miteledōm obhꞌodi amutiom mọḍua temutonom ọghi teḍighom aghōzōgh obho, mọgba adōm iigbia bho nꞌadōm obho aḍum ni ạrol kamen kamen obho, obho nạnogho mịbhelegha olo kamen kamen obho.]
LUK.1.1	Ooḅi ạTiofilos, ọlogh arōoy nẹelogh mẹmu mọge omutiom ọkpo ibha imute bọ teesoḍia ezira bho.
LUK.1.2	Eedi ịge mibha obo bho ịmiin ạni bọ mọkpo bhibha kọḅel egbiom obho ịgba ịnogho ezōor ibhin nạ nẹgba eelelemi toomo ẹmar-arōoy obho. 
LUK.1.3	Tebum iibha bẹleni, ooḅi ạTiofilos, ōoy oḍigh eghuan, imina ni ẹneghe nạ tạmi, tibha ạami nạamaar ạtuugha ạmoghonyan moomo ọkpo bho imute bọ kọḅel egbiom obho, mọge ọnogho onuma men onyiin onyiin mẹzo ọkpo bho imute. 
LUK.1.4	Ạami nạge miibha bho molo ạna ạmaar alōghōm tagey obho tilo igboloman nꞌoomo ibha nọotughumiom ạna bho.
LUK.1.5	Taruḍuma tạHerod ọolema bhꞌaJudia, kir onyiin ōoy oḅu miiḅua olo ughōl ạZekaraya. Odi olo ẹku tAbaija. Ạni odi, Ẹlizabet, olo eghun otu tEron. 
LUK.1.6	Ịzal eedi iiḅi arōoy mi taghisigh tẸnaan, olo neerele izueni toomo iilōgh obho nꞌoomo ịto tObạmọogh obho mi tẹzo olo ịghor ạman ilo nolo. 
LUK.1.7	Eedi ịteeny io mọony, tebum obho Ẹlizabet aru mẹmar ạni obho. Ịzal eedi ẹkona nẹemar ẹkpo nạ magey.
LUK.1.8	Ạteeny monyiin aḍuma, podi ạZekaraya naḍighi moḍighi oḅu iiḅua bho mi taghisigh tẸnaan tebum obho nạateeny maruḍuma oḍighi ẹku obhꞌodi obho. 
LUK.1.9	Tẹzo eḍighiom ạar arōoy iḅu miiḅua bho, peedi ịsa mẹlel keḍio ẹlel obho ameelom odi mọsu ạnyan mọkpo ooḅi eḍu alōor tẹede iiḅua bho. 
LUK.1.10	Ạteeny mamen ọsu ọkpo bho, podi ạZekaraya aḍigh tẹkpe iigbia bho, obꞌọlogh arōoy ipedi obho ịrol totu iikpulughu obho neekpulughu ghạ. 
LUK.1.11	Potelema tObạmọogh obho aru amutenaan zodi ạmara toḍiom ạvo ẹede iiḅua bho. 
LUK.1.12	Tamen obho ạZekaraya ạmiin bọ zodi obho, palōor obhꞌodi amuugh, aruugu imina nạ isibh zodi. 
LUK.1.13	Keḍio otelema bho ạkpete ạnogho zodi aghōl kua, “Ughiil ghạ ruugu. Nọomoghon miikpulughu obhꞌonuma. Ẹlizabet ạni obhꞌonuma tạmaranaan ạna monyiin olobhir-ọony. ẠJon paḍien obho ạna takōl zodi ọony obho. 
LUK.1.14	Ạna tabo ni nꞌọḅaal ologhi. Eruom arōoy tẹḅaal nạ ni mologhi tebum ẹmara ọony obhobho. 
LUK.1.15	Odi tatu mobꞌogbōgh ōoy mi taghisigh tObạmọogh obho. Odi ọbhoghol io miim bolobolo ịighuanaan amiim ilo tekigh odi. Ẹmugh Iigbia bho tamuzō ni talōor odi ạseghe zodi tamen olo odi odi ni tọbaraka oniin odi. 
LUK.1.16	Eruom arōoy Izirẹl mobho odi takireni atuom mObạmọogh obho, Ẹnaan obhꞌeedi. 
LUK.1.17	Odi tapin tịnyaam ẹmugh tIlaija atẹnōm taghisigh Obạmọogh obho, aḍighi miloghi eedi obo bho iru bụrude bho mokiton tạrunwuny obho, akireni mobo bho neḅom ghạ mẹmu obho ạnogho molōghōm ạar oḍighi iiḅi arōoy. Odi tạpam miloghi arōoy tObạmọogh obho aseerian zodi.”
LUK.1.18	PạZekaraya ạkpete kua ạnogho motelema bho, “Toḍighi ẹko kạami alōghōm miibha bho? Ạami sōoy olo mạakpo, ạni ạmi ẹkona nạakpo nạ.” 
LUK.1.19	Potelema bho ạḅooranaan kua zodi, “Ạami paGebriel obo bho nạmara ghạ bọ taghisigh tẸnaan obho. Urōm ạami moru ọgba ọnogho onuma nꞌoḍeeriom onuma mooḅi adōm obhobho. 
LUK.1.20	Tebum obho ạna omōruōm io bho bẹleni, ạna tatẹn mokpom ụka ninii abaabha bho tetu emute.”
LUK.1.21	Tamen obhobho, arōoy obho neḅōrō ghạ mạZekaraya, keḍio neemōogh tibha iḍighi bọ kodi nabia mẹzo bho mi tologhi ẹkpe iigbia bho. 
LUK.1.22	Tamen obho odi amute aru bọ bho, odi orue mu mọkpete ạar, peedi ilōghōm mobho odi nạamiin ghịiny tologhi ẹkpe iigbia bho. Odi ạnwaaghi rạvo bhꞌodi be, ọkpete ḍio mạar.
LUK.1.23	Ipa iru itẹn tamen obho aruḍuma ibhꞌiiḅua bhꞌodi neegbẹbh obho, podi atẹn aghẹel totu odi. 
LUK.1.24	Ịbam aruḍuma itẹn pẸlizabet ạni obhꞌodi aamōr ạḅoki meghun aḍien obhꞌodi moomo ōogh ụvanyu, 
LUK.1.25	keḍio aghōl kua, “Iibha pẹzo Obạmọogh obho naaḍighi ạami taruḍuma bho odi aanon bọ zạmi obho, mọseghe otughuneen ạregheer alōor obhꞌạmi teesoḍia arōoy.”
LUK.1.26	Togbẹbhiōm odiin ụvanyu teghun obhꞌodi, pẸnaan arōm motelema bhꞌodi aGebriel mọghi tonyiin obꞌẹma mi taGalili olo ughōl ạNazaret, 
LUK.1.27	mọghi tonyiin ọkpur ọnyani olo ōoy olo ughōl aJosef olo eghun otu taDevid naatuḅeen mọkala. Aḍien odi ọnyani obho ughōl aMeri. 
LUK.1.28	Keḍio otelema bho ạghi aḍighanaan zodi ọnyani obho aghōl kua, “Ologhi onuma ạḅaal! Ạna nạateeny mẹneghe ẹmugh, Obạmọogh obho odi nꞌạna.” 
LUK.1.29	Tamen obho odi ọnyani obho ạmiin zodi obho, pologhi obhꞌodi agu mi tebum ọnuekpete bho, podi ạlogh aseeri tologhi odi mẹmu oḍigh ipeleghian bhibha. 
LUK.1.30	Keḍio otelema bho ạkpete kua ạnogho zodi ọnyani obho, “AMeri, ughiil gha ruugu. Ạna nạateeny mẹneghe ẹmugh tạvo tẸnaan. 
LUK.1.31	Keḍio nonon ni, ạna taamōr tọbaraka onuma, ạmar molobhir ọony, keḍio ạna takōl ḍien obhꞌodi ạJizos. 
LUK.1.32	Tọbughe ni zodi. Ighōlaan aḍien odi, Ọony tẸnaan obho ạbugh bọ apu obho, keḍio Ẹnaan Obạmọogh obho tạnogho zodi mẹtolom emuna ẹma bho taDevid ọde bhꞌodi. 
LUK.1.33	Odi tạda motu tạJekob kamen kamen. Ẹdaam ẹma bhꞌodi ikunughi olo.”
LUK.1.34	Keḍio aMeri ạkpete kua ạnogho motelema bho, “Iibha bho teḍighi ẹko kemute tamen olo ạami dolōghōm io molobhir ọony?” 
LUK.1.35	Potelema bho ạbhagharana kua zodi, “Ẹmugh Iigbia bho tatuanaan ạna keḍio ịnyaam tẸnaan obho ạbugh bọ apu obho tasōorōm ạna, molo odi Ọony obho ạna tạmar bọ bho tokōl zodi Ọony Iigbia nꞌỌony tẸnaan. 
LUK.1.36	Nonon ni, Ẹlizabet ọzaamani obhꞌonuma obho ughōl bọ mẹmar obho, toomo iibha odi nạakpo bho ẹkona naamōr monyiin olobhir ọony. Oobho pogbẹbhiōm odiin ụvanyu mi teghun obhꞌodi. 
LUK.1.37	Tịto tẸnaan bọbon ạar olo tạkparanaan zodi moḍighi olo.” 
LUK.1.38	Keḍio aMeri ạkpete kua, “Emutenaan ni zạmi, ọnyani ẹbana tObạmọogh obho, kẹzo ọnuekpete bhꞌonuma.” Podi otelema bho ạḅele zodi ạḍua.
LUK.1.39	PaMeri aḅetunu taruuḍuma bhibha abhin nꞌeghiil ạghi tẹma olo odi taruugum obho mi tebhugh obhꞌaJuda, 
LUK.1.40	ạghi aḍigh totu tạZekaraya abheleghian mẸlizabet. 
LUK.1.41	Tamen obho Ẹlizabet ạmoghon oghōrōkō ipeleghian obho taMeri obho, pọony obho apẹl tologhi ọbaraka bhꞌodi, keḍio Ẹmugh Iigbia bho aru amuzō talōor tẸlizabet. 
LUK.1.42	Keḍio odi Ẹlizabet abhin nꞌogbōgh oghōrōkō ạkpete kua amutiom, “Ạlisebh ẹrolan ạna tesooḍia ạraani, ạlisebh ẹrolan nạ mọony obho ọbaraka onuma. 
LUK.1.43	Eeghe kiibha bho nemutenaan ạmi molo ạna oniin tObạmọogh ạami obho ku tamina atu mọmiinan ạmi? 
LUK.1.44	Mịin, onyiin amen obho oghōrōkō ipeleghian obhꞌonuma iru iḍigh taraḅeri ạmi obho, pọony obho abhin tọḅaal ologhi ạrol tọbaraka bhꞌạmi apẹl. 
LUK.1.45	Ạlisebh ẹrolan ạna obo bho umōruōm mobho ibha Obạmọogh obho abhin tọnu odi ạkpete amutiom ạnogho ạna bho tẹtuugh ni nạ mẹzo bho emutenaan ạna bho.”
LUK.1.46	Keḍio aMeri ạkpete kua,
LUK.1.46	“Ẹmugh obhꞌạmi nakueni mObạmọogh obho,
LUK.1.47	Ologhi ạmi nạḅaal nạ magey tebum Ẹnaan Ọpela bhꞌạmi.
LUK.1.48	Odi nạasuanaan zạmi, ọnyani ẹbana bhꞌodi, ghụsan aḍien, molo ạseghe dodon ạghi taghisigh oomo arōoy tẹnogho ni zạmi lịsebh,
LUK.1.49	tebum ibꞌọkpo bho Ẹnaan oomo ẹmiriikpo bho naaḍighi ạnogho ạami obho. Iigbia paḍien obhꞌodi.
LUK.1.50	Odi nạsuanaan ghạ ghụsan aḍien moomo obo bho ighiilaan odi obho ạseghe tọoke asi tọoke.
LUK.1.51	Odi naabhaghami mạvo ịnyaam obhꞌodi, ạazaramiom mịbughia lōor arōoy obho nꞌoomo ịitua bhꞌeedi.
LUK.1.52	Odi naasōrōghi moomo ibꞌạruula bho mi tẹtolom ọda ẹma bhꞌeedi, apōbhe mobo bho isōoriōm lōor obho.
LUK.1.53	Odi nạaḅirogh miiḅi ọkpo ạperiom mobo bho nẹpozu mọkoony obho, apirighanogh mạruula bho moobho ạravo.
LUK.1.54	Odi nạalogh mạvo ạpel marōoy Izirẹl ạnwuny obhꞌodi, ạpam oguan obhꞌodi kẹzo bho odi aguanaan bọ mạburude bhꞌezira obho.
LUK.1.55	Odi nạatua ạsuanaan mEbrạhạm nꞌoomo ạnwuny ọobhe bhꞌodi ghụsan aḍien kamen kamen.”
LUK.1.56	AMeri ạrolan mẸlizabet milo tegbẹbh ni ịraar ụvanyu keḍio agbi moghẹel.
LUK.1.57	Iru igbẹbh men obho Ẹlizabet tạmar obho, podi aru ạmar molobhir ọony. 
LUK.1.58	Arōoy okōol odi nꞌaburumōr odi iru ịmoghon mobꞌọsu ạghusan aḍien obho Obạmọogh obho nạasuanaan zodi obho, peedi iru itul nꞌodi nẹḅaal mologhi.
LUK.1.59	Ọony obho agbẹbh mạbhenya aḍuma, peedi iru iḍun mọony bho, nẹva ghạ maḍien olo oghōl odi, keḍio iru moghōlōm odi maḍien ọde odi, ạZekaraya, 
LUK.1.60	poniin obhꞌodi agin aghōl maḍien odi tokōl mạJon. 
LUK.1.61	Keḍio eedi ịkpete kua ịnogho zodi, “Toomo eghun enyina bọbon onyiin ōoy olo ughōl ạJon olo.” 
LUK.1.62	Peedi ịtuoghom rạvo ịnogho mọde bho ipuruan maḍien obho tokōl mọony obho, 
LUK.1.63	podi ạnwaaghi rạvo agbẹel moobolom, ụnogho zodi, podi ạge aghōl maḍien ọony obho ughōl ạJon. 
LUK.1.64	Tamen opopo, pọnu obhꞌodi ạkpatanu, keḍio odi ạke mọkpete ạar nꞌobuom Ẹnaan. 
LUK.1.65	Keḍio aruugu isibh moomo obo bho ịrol bọ ikuōm zeedi obho, molo oomo ọnuekpete bhibha ilela ni toomo ebhugh obhꞌaJudia. 
LUK.1.66	Oomo obo bho ịmoghon bọ miibha bho ibhin ịlogh tiloghi eedi ighōl kua, “Okōr oḍigh ōoy mobho odi ọony obhobho tamute atu ạtol?”, ebum obho ạvo tObạmọogh obho odi nꞌodi obho.
LUK.1.67	PẸmugh Iigbia bho aru amuzō talōor tạZekaraya ọde bhꞌodi, molo odi ạmiin mạghiiny bhibha ạkpete kua,
LUK.1.68	“Ạlisebh ẹrol ẹnogho mẸnaan, obo bho ạmoogh bọ mIzirẹl obho. Odi naaru apeleghian ạta marōoy odi.
LUK.1.69	Odi naamutiom mi totu taDevid oteledōm obhꞌodi ạnogho zezira mọoghuanaan ọpela,
LUK.1.70	kẹzo bho arizil iigbia bho ibhin tọnu obhꞌodi ịkpete imutiom kooḍuul ageedi obho,
LUK.1.71	modi tạpel ni zezira atughuneen tobo ọlogh aḍien ezira, ạlogh ạvo ạnogho ezira mi toomo obo bho nẹlogh ezira ḍien obho.
LUK.1.72	Odi tạsuanaan ni ghụsan aḍien kẹzo bho odi aguanaan migbaany ạburude bhꞌezira bho, ạatua nạ mịzo iigbia bhꞌodi.
LUK.1.73+LUK.1.74	Ịzo bho odi aghiran bọ ạnogho mEbrạhạm ọde bhꞌezira, ạmara bọ mọbhel ezira otẹnẹ mi tạravo obo ọlogh aḍien ezira bho molo ezira olōghōm odi tẹzo olo aruugu ilo,
LUK.1.75	molo ezira otu miiḅi arōoy ilo ịkarabh ilo taghisigh odi mi toomo aghuḍum ezira.
LUK.1.76	Keḍio ạna, ọony obhꞌạmi, Ẹnaan takōl ạna ozil tẸnaan obho ạbugh bọ apu obho. Ạna pobo taḍionom taghisigh mObạmọogh obho moselemi ebōom obhꞌodi,
LUK.1.77	nꞌọgba ọnogho arōoy obhꞌodi mobho tọpel ni zeedi mi tọḅelemaan ịkarabh obhꞌeedi,
LUK.1.78	ebum obho Ẹnaan obhꞌezira ạteeny magey mọsu ạghusan aḍien. Amen odi Obạmọogh obho tatu, podi oḍighi ẹḅaal obhꞌodi kasōorōm ezira kaghōzōgh obun ụḍirogh obho
LUK.1.79	mọnogho ẹḅaal mobo bho ọkinim ọbho naakpiom obho nꞌoreliom ọlogh ezira taraabōom ekima.”
LUK.1.80	Keḍio ọony obho abhōbh ạbugh molo ẹmugh obhꞌodi ạghua nạ magey, keḍio odi arugh ghạ tobꞌeekpu eḍum ọosaar obho ninii aru ạteeny ḍuma bho odi tamutiom lōor odi ạnogho marōoy Izirẹl obho.
LUK.2.1	Taruḍuma bhibha, aSiza Ọgostos mạlogh molōgh, molo oomo arōoy obho odi ạda bọ bho kẹghi kẹgian riḍien eedi molōghōm ọnu arōoy obho. 
LUK.2.2	Ọḅel ọḅalagh arōoy obho, ụke tamen obho aKuirinios ạda bọ maruubhugh aSiria bho. 
LUK.2.3	Tebum ipa bẹleni, pu kōoy kōoy aghẹel tẹma eedi. 
LUK.2.4	Keḍio aJosef ạḍua tạNazaret obhꞌaGalili aghẹel tạBetilihem ẹma bho ụmar bọ maDevid obho, tebhugh obhꞌaJudia, ebum obho odi aru molo eghun otu taDevid. 
LUK.2.5	Keḍio odi ạbhamam aMeri, obho odi atuḅeen bọ mọkala bho, ạghi mọgian ariḍien obho. Amen opopo aMeri odi nꞌeghun. 
LUK.2.6+LUK.2.7	Eedi isi tạBetilihem otu olo eedi keḍigh ạni mi tarutu isoloman obho olo mu. Keḍio nạateeny migun eghun obhꞌodi, podi aru ạmar mọḅel ọony obhꞌodi ạseghe marukpe abhurughiom mọony obho ạmuneen tesi olo nookō ghạ mịnam.
LUK.2.8	Tebughotu ẹma bho, kir iikō rạana ilo neekō rạana eedi muḍughul obho, mi tọtu aruugum. 
LUK.2.9	Keḍio otelema tObạmọogh obho aru ạteeny miikō rạana bho. Molo ẹḅaal eghuan tObạmọogh obho asōorōm zeedi akō akitonom. Aruugu esibh zeedi magey, 
LUK.2.10	keḍio otelema bho ạkpete kua ạnogho zeedi, “Ighiil ghạ ruugu. Ạami uru mọgba ọnogho enyina mooḅi adōm olo tạnogho moomo arōoy mọḅaal ologhi. 
LUK.2.11	Uḍugul obho aadon, nọomar ọnogho zenyina mi tẹma bho taDevid mọony olo tatu mỌpela bhꞌenyina, aKraist Obạmọogh obho. 
LUK.2.12	Ẹzo olo oḍighi oḍeeriom enyina, enyina tẹmiin ni mọbumoony olo ubhurughiom ukpe uuta, ụmuneen tesi olo nookō ghạ mịnam.”
LUK.2.13	Tonyiin amen obho, pọlogh itelema tẸnaan iru ikō ikitonom mọḅel otelema bho nebuom Ẹnaan, nekōl kua,
LUK.2.14	“Eghuan ẹrol ẹnogho mẸnaan tạnyu obho.
LUK.2.14	Ekima ẹrol ẹnogho marōoy ibhꞌade bho, obo bho iḍigh tologhi odi obho.”
LUK.2.15	Amen itelema bho ịḅele eedi ịḍua ịsiin tạnyu obho, piikō rạana bho, onyiin ạkpete kua ạnogho monyiin, “Itu ọghi tạBetilihem ọmiin ạni mibha neemute bho, ibha Obạmọogh obho nạagba ạnogho ezira bho.” 
LUK.2.16	Peedi ibhin nꞌeghiil ịghi ịmiin maMeri nꞌaJosef nꞌọony obho nọomuneen tesi obho nookō ghạ mịnam obho. 
LUK.2.17	Amen eedi ịmiin mọony obho, peedi ibhin mọnuekpete bho ụgba bọ ụnogho zeedi obho milo igboloman nꞌodi ọony obho ilelemi toomo ariisi. 
LUK.2.18	Ọnuekpete iikō rạana bho ịnogho ni mobꞌeemōogh moomo obo bho ịmoghon obho. 
LUK.2.19	Keḍio aMeri abhin moomo iibha bho aseeri tologhi odi nạatua ghạ. 
LUK.2.20	Keḍio iikō rạana bho imula nẹnogho meghuan nꞌiibhughumi mẸnaan nebuom zodi mi toomo ibha eedi nẹemoghon ịmiin nạ kẹzo bho itelema bhꞌodi ịgba ịnogho zeedi obho.
LUK.2.21	Igbẹbh mạbhenya aḍuma, puru uḍun mọony obho keḍio ughōl ḍien obhꞌodi ạJizos, aḍien obho otelema bho tẸnaan ạnogho bọ zodi kamen obho domōr io zodi obho.
LUK.2.22	Ạteeny mamen oḍighi ạar ẹmu aghuḍum ọony obho kẹzo bho iilōgh obho taMozis ịtughumiom bho, paJosef nꞌaMeri ibhin mạJizos ịghi taJerusạlẹm ịlogh zodi tạvo tObạmọogh obho, 
LUK.2.23	kẹzo bho nọoge bọ tiilōgh obho tObạmọogh ughōl mu, “Kọkpana kọkpana ọony obhin ghạ oru mọkool ụkool Obạmọogh obho.” 
LUK.2.24	Eedi ịghi nạ mọtunom ạar “mịzal aruukumude bolobolo ịzal aruukumude ạbadi,” ọnogho Ẹnaan kẹzo bho ịto bhꞌodi.
LUK.2.25	Tamen opopo kir ōoy olo odi taJerusạlẹm olo ughōl ạSimion. Odi ooḅi ōoy olo eḍighiom ạar odi isel ni taghisigh tObạmọogh obho keḍio naḅōrō nạ mamen tọta mIzirẹl. 
LUK.2.26	Ẹmugh Iigbia bho odi nꞌodi molo aguanaan zodi modi ọmiin io mọbho ninii odi ạmiin maKraist obho Obạmọogh obho aguan mIzirẹl obho. 
LUK.2.27	Ẹmugh Iigbia bho areliom ni zodi ạghi tobꞌotu iikpulughu obho tamen obho ọde nꞌoniin tạJizos ibhin zodi iru ịloghom moḍighinaan odi kẹzo bho iilōgh obho ịtughumiom obho, 
LUK.2.28	podi abhin zodi ạlogh tạravo odi nạsebh mẸnaan nakōl kua,
LUK.2.29	“Esiibha bho, Obumọogh, ibha ạna uguan obho nẹetuugh emute.
LUK.2.29	Ḅẹlemaan ọony ẹbana bhꞌonuma aghẹel nꞌekima,
LUK.2.30	ebum obho ạami nạamiinom nꞌikpo ariḍien ạmi mịbhelegha bhꞌonuma,
LUK.2.31	ibha ạna naaḍighi umutiom taghisigh arōoy oomo aruubhugh obho.
LUK.2.32	Odi pẹḅaal obho tasōorōm moomo arōoy ịnon aruubhugh obho,
LUK.2.32	obho tạnogho meghuan marōoy obhꞌonuma Izirẹl.”
LUK.2.33	Ọnuekpete bhibha tạSimion, ibha igboloman nꞌọony obho, ẹnogho meemōogh magey mọde nꞌoniin obho. 
LUK.2.34	Keḍio ạSimion aru ạnogho zeedi lịsebh ạkpete kua ạnogho maMeri oniin obhꞌodi, “Mọghon. Ọony obhobho Ẹnaan ạson ạseghe mọbhel nꞌobhiẹmi ọlogh arōoy mi tIzirẹl. Odi tatu mạmagh olo ạḍua tẸnaan aru olo ọlogh arōoy tẹkpete ni zodi ẹpue, 
LUK.2.35	keḍio odi tatubhughiom miloghi arōoy aseeri mozōol. Ịitu tegimogh ni nạ mekpom onuma eveleghi kilo ụseghe mobꞌạmugem ẹgham ịzal ạman nogimoghom.”
LUK.2.36	Onyiin ozil-ạni olo ughōl Ạna ạrol nạ suo. Odi ọnyani tạFanuel obho eghun otu obho tẠsa. Odi ạḅal ilom moḍual ạsia be, polom odi ạbho, 
LUK.2.37	keḍio odi aḍum aghuḍum ekpukele ạraani mịzal ạraala nꞌinya ạsia ạkpo. Odi omute ghạ ḍio totu iikpulughu obho, naakpulughu ghạ mẸnaan suo muḍugul nꞌootaany ạtol ghạ nạ mọkoony mebum iikpulughu. 
LUK.2.38	Tonyiin odi amen obho aMeri nꞌaJosef ibhin mọony obho iru obho, podi aru nạ nạnogho lịsebh mẸnaan keḍio nạgbaay mọkpo ilo igboloman nꞌọony obho nạnogho moomo obo bho neḅōrō mamen Ẹnaan tatu ạta maJerusạlẹm obho.
LUK.2.39	Eedi iḍighi ịḅele moomo ibha Obạmọogh obho ạto ạnogho eedi moḍighi obho, peedi imula irughẹel tạNazaret ẹma bhꞌeedi mi tebhugh obhꞌaGalili. 
LUK.2.40	Keḍio ọony obho abhōbh ạghua magey, ạteeny nạ magey molōghōm ạar, tebum obho ạlisebh tẸnaan idi nꞌodi obho.
LUK.2.41	Ạla ạgba atẹn mạla, ọde nꞌoniin tạJizos ịḅele ghạ ḍio mọghi taJerusạlẹm ole ẹzaal Opẹl-Otẹn obho. 
LUK.2.42	ẠJizos aru agbẹbh maḍiōbh nꞌịzal ạsia peedi ịbhamam odi ịghi tẹzaal obho kẹzo bho eedi nẹki ghạ bho. 
LUK.2.43	Aruḍuma ẹzaal obho iru igbẹbh, peedi itẹn nekẹel, ạJizos ạrol tạman mi taJerusạlẹm, ọde nꞌoniin odi ilōghōm io mobho odi odi tạman. 
LUK.2.44	Eedi nẹetua ghạ ekōl modi odi ạni togbo arōoy obho. Eedi neerele moomo okpom aḍuma keḍio eedi igbi mọotua ọva odi mi taburumōr nꞌạburubulol eedi. 
LUK.2.45	Eedi ịva eedi ịmiin io, peedi imula taJerusạlẹm mọva odi. 
LUK.2.46	Ịraar aḍuma itẹn, peedi iru ịmiin odi tobꞌotu iikpulughu obho mạarol delede nꞌobo ịtughumiom arōoy aJu obho nạmoghonyan apuruanagh eedi miipuruan. 
LUK.2.47	Molo oomo obo bho nẹnaghanyan zodi obho iimōogh ni mi tẹzo bho odi ạmaar nạmoghonyan ạpagharanaay miipuruan arōoy obho. 
LUK.2.48	Amen ọde nꞌoniin odi iru ịmiin odi peedi iimōogh keḍio oniin odi ạkpete kua ạnogho zodi, “Ọony, ebum eeghe kạna aḍighi kua zezōor? Ọde onuma nꞌạami nọova ạna ninii nꞌịitu.” 
LUK.2.49	Keḍio odi ạbhagharana kua “Ebum eeghe kenyina nẹva zạmi, enyina ilōghōm io mobho ạami tạtol ni totu Ọde bhꞌạmi gạ?” 
LUK.2.50	Eedi ịmoghonyan io mọnuekpete bho odi ạkpete ạnogho zeedi obho. 
LUK.2.51	Podi ạJizos ạtuonuman zeedi aghẹel tạNazaret ẹma bhꞌeedi, aghiilaan ghạ nạ zeedi magey, keḍio oniin odi ạminogh aseeri moomo ọkpo bhibha mi tekpom obhꞌodi. 
LUK.2.52	Keḍio ạJizos abhōbh ạbugh magey mi tozu alōor obho nꞌolōghōm ạar ẹmu, molo odi aru aḍigh tologhi tẸnaan nꞌarōoy magey.
LUK.3.1	Tạla bho agbẹbhiōm bọ ḍiōbh nꞌōogh ạsia, obho aTaibirios ạda bọ maRom obho, ạPontios Pailet nạda nạ maJudia, ạHerod nạda maGalili, aFilip umōr odi ạHerod nạda mebhugh Ituria nꞌaTrakonitis, aLisanias nạda mebhugh Abilini, 
LUK.3.2	keḍio Ạnas nꞌạKayafas paruvẹmụ arōoy iiḅua bho; tamen obhobho pamen ọnuekpete bho tẸnaan aru tạJon ọony obho tạZekaraya mi tobꞌeekpu eḍum ọosaar obho. 
LUK.3.3	Odi ạJon akiton ghạ toomo aruubhugh obho idi bọ tọbhiiny obhꞌạJodan nạkpete ghạ kua, “Ikiraan toḍighi ịkarabh enyina meru mezua mụum molo Ẹnaan ạḅelemaan enyina mịkarabh enyina.” 
LUK.3.4	Iibha bho iḍighi imuzeni tọnuekpete tẠizaya ozil obho, ibha odi ạge bọ tọbhereer obhꞌodi aghōl kua,
LUK.3.4	“Oōy odi tobꞌeekpu eḍum ọosaar obho namulughu akōl kua,
LUK.3.4	‘Iselemi mebōom obho tObạmọogh obho meseerian zodi.
LUK.3.4	Iḍighi ebōom obhꞌodi ạmaar asel.
LUK.3.5	Iḅologh moomo ariisi ilo isōor megbo meelelemi mibꞌaruugum nꞌaruuḅum obho,
LUK.3.5	meseleey moomo ạrugul obho,
LUK.3.5	meelelemi moomo ariisi olo idi tạghala tạghala,
LUK.3.6	molo oomo arōoy ẹmar-arōoy obho ẹmiin mịbhelegha bho tẸnaan.’ ”
LUK.3.7	Pọlogh arōoy iru tạJon molo odi kazuughiom eedi mụum, podi ạkpete kua ạnogho zeedi, “Sọo, ịikpolodu, okōr ōoy ạkpete ạnogho enyina moru molo enyina emuzōnaan mi tạlile bho tẸnaan obho natu obho. 
LUK.3.8	Iḍighi mọkpo lo tẹgba emutiom mobho enyina neeghiraan tịkarabh araabōom enyina. Íbo ghạ mebum obho Ebrạhạm aru mobꞌọde ezira. Ạami nạgba kua ạnogho enyina, Ẹnaan tatue ni aḅẹriōn rụbharakpar bhibha aḍighi atẹnẹ nwụny tEbrạhạm. 
LUK.3.9	Nooseeri makubu tamen obhobho molo olẹrẹghiom iirẹeny obho ki taruutu obhꞌeedi. Koorẹeny koorẹeny olo ọloki ḍio miiḅi itu tolẹr ni otōbh ọlogh nyạn.”
LUK.3.10	Parōoy obho ipuruan kua zodi, “Ezōor oḍighi ẹko siibha bho?” 
LUK.3.11	Podi ạbhagharana aghōl kua, “Kōoy kōoy olo ạteeny ịzal ạrusuoma ạseghe monyiin ạnogho mọnon ōoy olo ọteeny io mạsuoma. Kōoy kōoy olo ạteeny eḍien ole ạḍian mịnon arōoy.” 
LUK.3.12	Pẹtede igunogh raasōgh arōoy ilo iru nạ todi mozua ạmuum ipuruan kua zodi, “Obo ịtughumiom, ezōor oḍighi ạni ẹko?” 
LUK.3.13	Podi ạbhagharana kua, “Ígun ghạ mepuom mibha urōm enyina mogun obho.” 
LUK.3.14	Ẹde iḅe rạagham obho ipuruan nạ kua zodi, “Ezōor ạni kẹko?” Podi ạkpete kua ạnogho zeedi, “Íḅum ghạ mẹḅoor ikpoki arōoy, bolobolo mẹgbaam rōoy miben ọkpe. Ibha nọkpe enyina bho ẹgbeghan talōor enyina.”
LUK.3.15	Parōoy ịrol iḍuom ologhi. Eedi nẹetua ghạ ekōl mụmaar suo odi ạJon paKraist obho, 
LUK.3.16	podi ạJon ạkpete ạnogho oomo eedi aghōl kua, “Ạami ubhin mụum nazuughiom zenyina keḍio kir ōoy olo natu olo apu ạami, ạami ugbẹbhan io todi mozuman ọkporion arōkōrō odi. Odi tapin mẸmugh Iigbia bho nꞌạnyan azuughiom enyina mụum. 
LUK.3.17	Ọosuom ale odi odi tạvo odi mọosuom ale bho. Odi taḅunyogh ni aakōbhōghi moomo ikpo ale bho akubh totu ighuale odi, azu mirumutum ale bho ạsu tạnyan olo neemōr kamen kamen.”
LUK.3.18	Odi ạJon abhin oḍigh kẹrekere ẹzo ạgbaam mọnuekpete ooḅi adōm obho ạnogho liiki marōoy aJu obho, 
LUK.3.19	keḍio odi ạgba ghạ nạ amutiom mịkarabh tạHerod, ebum obho odi ạghi abhin mạHerodias, ạni umōr odi, nꞌịnon ịkarabh ilo odi naḍighiiy. 
LUK.3.20	Tilo ipuom suo, odi ạHerod aḅol mạJon ạloghom mikoli.
LUK.3.21	Oomo arōoy obho iru izua mụum ịḅele, pạJizos aru ạni azua mụum. 
LUK.3.22	Odi naakpulughu, pạnyu obho akpẹerunu keḍio Ẹmugh Iigbia bho ạbheebh keekumude asōorōm odi. Keḍio oghōrōkō ạḍua nạ tạnyu obho aru ạkpete kua, “Ạna pogini Ọony oḍigh ologhi ạmi. Eḍighiom ạar onuma eḍigh tologhi ạmi.”
LUK.3.23	ẠJizos ạke moḍighi odi tamen olo odi naagbẹbh maḍisibh ḍiōbh ạsia. Odi ọony taJosef, kẹzo bho arōoy negbiom ghạ mologhi obho. Odi aJosef, ọony taHilai, 
LUK.3.24	ọony tạMatat, ọony taLivai, ọony taMelki, ọony taJanai, ọony taJosef, 
LUK.3.25	ọony tạMatatias, ọony tẸmos, ọony tạNehum, ọony tẸsili, ọony taNagai, 
LUK.3.26	ọony tạMaat, ọony tạMatatias, ọony taSemein, ọony tạJosek, ọony tạJoda, 
LUK.3.27	ọony tạJoanan, ọony taRisa, ọony tạZerubabel, ọony tạSealtiel, ọony taNeri, 
LUK.3.28	ọony taMelki, ọony tẠdi, ọony tạKosam, ọony tẸlmadan, ọony tẸr, 
LUK.3.29	ọony taJosua, ọony tEliezer, ọony taJorim, ọony tạMatat, ọony taLivai, 
LUK.3.30	ọony tạSimion, ọony taJuda, ọony taJosef, ọony tạJonam, ọony tẸliakim, 
LUK.3.31	ọony taMelea, ọony tạMena, ọony tạMatata, ọony taNetan, ọony taDevid, 
LUK.3.32	ọony tạJesi, ọony tObed, ọony tạBoaz, ọony tạSalmon, ọony taNason, 
LUK.3.33	ọony tẠminadab, ọony tẠdmin, ọony tAni, ọony tạHezron, ọony tạPerez, ọony taJuda, 
LUK.3.34	ọony tạJekob, ọony tẠizik, ọony tEbrạhạm, ọony taTera, ọony taNahor, 
LUK.3.35	ọony taSerug, ọony taRiu, ọony tạPeleg, ọony tEber, ọony tạSala, 
LUK.3.36	ọony tạKainan, ọony tẠrfaksad, ọony taSem, ọony taNoa, ọony tạLamek, 
LUK.3.37	ọony taMetusela, ọony tỊnok, ọony tạJared, ọony taMahalaleel, ọony tạKainan, 
LUK.3.38	ọony tẸnos, ọony taSet, ọony tẠdam, ọony tẸnaan.
LUK.4.1	Keḍio ạJizos ạḍua tạJodan natughẹel, Ẹmugh Iigbia bho naamuzō agbẹbh talōor odi, keḍio odi Ẹmugh Iigbia bho areliom odi ạloghom tobꞌeekpu eḍum ọosaar. 
LUK.4.2	Odi ạrol merubal aḍuma, molo Eru obho ạdegh nạ zodi. Oomo aruḍuma bhibha odi ole ḍio meḍian, molo tikunughi obho ọkoony asibh odi magey.
LUK.4.3	PEru obho aru ạkpete kua ạnogho zodi, “Erumolo ạna uru mỌony tẸnaan, puḍighi mọpaḍi ọbharakpar bhobho matẹnẹ mạbred.” 
LUK.4.4	PạJizos ạbhagharana kua zodi, “Ẹegia bho ạkpete kua, ‘Eḍian be ḍio mobho ōoy taḍumom.’ ”
LUK.4.5	PEru obho abhin zodi ạsiinom tạnyu. Nꞌokpereghi ọkpaton be, odi naaḍeriom zodi moomo aruubhugh ẹmar-arōoy obho. 
LUK.4.6	Keḍio ạkpete kua ạnogho zodi, “Ạami tạnogho ạna mịnyaam mọda oomo iibha bho, nꞌoomo ẹela bhꞌeedi. Nọologh tạvo ạmi moomo iibha bho molo kōoy kōoy olo ologhi ạmi aḍigh pobo ạami tạnogho. 
LUK.4.7	Oomo iibha bho tetu milꞌonuma siibha, erumolo ạna ugbuluman uukpulughu ạami.” 
LUK.4.8	Keḍio ạJizos ạbhagharana kua zodi, “Ẹegia iigbia bho ạkpete kua, ‘Kpukpulughu mẸnaan Obạmọogh ạna bho be, odi nạ be mobho ạna taḍighian moḍighi.’ ”
LUK.4.9	Podi Eru obho abhin zodi ạghi taJerusạlẹm, ạsiine zodi mi tesi obho ạsiinom bọ apu mi tobꞌotu iikpulughu obho ạkpete kua ạnogho zodi, “Erumolo ạna uru mọony tẸnaan, pụpel suo masōor. 
LUK.4.10	Mịin, nọoge kua tẹegia bho, ‘Ẹnaan tạnogho ni mịnyaam mitelema bhꞌodi moru okōbh onuma.’ 
LUK.4.11	Keḍio amina ạkpete nạ kua, ‘Eedi tekōbh ẹpam ạna tạravo eedi molo ạna oḍighia malẹkẹ onuma tạrubharakpar obho.’ ” 
LUK.4.12	Keḍio ạJizos ạbhagharana kua zodi, “Ẹegia bho ạkpete kua, ‘Ụdegh ghạ mẸnaan Obạmọogh ạna bho.’ ” 
LUK.4.13	Amen Eru obho akunughiom moḍigh kẹrekere ọdegh oonon obhꞌodi, podi ạḅele zodi ạḍua mọbam amen.
LUK.4.14	Keḍio ạJizos amula taGalili nꞌịnyaam Ẹmugh Iigbia bho, molo ọdu odi ilela ni mi toomo ebhugh obhobho. 
LUK.4.15	Odi ạrol ạtughumiom ghạ nạ mi tarutu iikpulughu obhꞌeedi molo oomo arōoy obho ibuom ni zodi magey.
LUK.4.16	Keḍio ạJizos ạghi tạNazaret ẹma bho uukō bọ zodi obho. Taḍuma obhooghia bho podi ạghi totu iikpulughu obho kẹzo bho odi naḍighi ghạ bho. Odi aḅetunu moghōl ọbhereer iigbia bho, 
LUK.4.17	pụnogho zodi mọbhereer tẠizaya ozil obho. Odi aabhurion podi ạmiin mesi olo ụge kua,
LUK.4.18	“Ẹmugh obho tObạmọogh obho odi nꞌạami.
LUK.4.18	Odi nạanogho ạami mịikpo mọgba ọnuekpete ooḅi adōm obho ọnogho aruvekulom obho,
LUK.4.18	nꞌobho obo bho idiighu mikoli obho tomutioghom ni,
LUK.4.18	nꞌọkparion ariḍien obo ikpom ariḍien obho,
LUK.4.18	nꞌọnogho omuzōnaan mobo bho idi tọoḅaghami obho,
LUK.4.19	nꞌọgba oolelemi aḍuma bho Obạmọogh obho tatu mọbhel arōoy odi obho.”
LUK.4.20	PạJizos abhurughi mọbhereer obho amulumi ạnogho mobo bho naakō miikpulughu otu iikpulughu obho, keḍio ạghi ạrol delede. Oomo arōoy otu iikpulughu obho igbiom riḍien eedi zodi. 
LUK.4.21	Keḍio odi ạke mọḍeghe ọnogho eedi oghōl ekua, “Moḍighi opulughi taraḅeri enyina dodon mọnuekpete ẹegia bho enyina ịmoghon obho.” 
LUK.4.22	Oomo eedi ịgba zodi miiḅi, keḍio eedi iimōogh nạ magey mi tobꞌooḅi ọnuekpete bho odi ạkpete bho. Keḍio eedi ịkpete kua, “Odi ḍio mọony obho taJosef gạ?” 
LUK.4.23	Keḍio odi ạkpete kua ạnogho zeedi, “Ạami naalōghōm mobho enyina netu modōgh asidōgh obhobho ọnogho ạmi, oghōl, ‘Ạna ozil obho pira maakua lōor onuma ku,’ nꞌọkpete ekua, ‘Ḍighi ạni tesuo ẹma bhꞌonuma mibha ezōor ụmoghon bhꞌạna uḍighi tạKapaniom obho.’ 
LUK.4.24	Ạami nạgba kua ạnogho enyina: ozil oḍigh ghạ ḍio meghuan mi tarōoy ẹma odi. 
LUK.4.25	Ịmaar ẹmiin, tọkar ọgba agey obho, tIzirẹl ọlogh arukpukele ạraani ẹrologhu mi tamen tIlaija obho ẹlebhe ọlobh io moomo ịraar nꞌạmaḍian ạsia bho, molo obꞌoḅẹer asōor toomo ade bho. 
LUK.4.26	Toomo ipa ẹko nạ, urōm io zodi Ilaija mọghi tonyiin eedi. Urōm ku zodi ọghiom mekpukele ạni obhꞌạZarefat obhꞌebhugh obhꞌaSaidon. 
LUK.4.27	Ọlogh arōoy olo nẹnwe mẹzegh ịpueghi riiḅi ẹrol nạ mi tIzirẹl mi tamen obho tIlaisa ozil obho, keḍio bọbon onyiin eedi olo uukō olo. Ukiton ku ookō mạNaaman obhꞌaSiria be.” 
LUK.4.28	Oomo arōoy obho idi bọ totu iikpulughu obho ịmoghon miibha bho pologhi eedi aḅẹebh. 
LUK.4.29	Peedi iḅerenu, ịghogh mạJizos imutiom tẹma bho, ibhin zodi ịsiinom tạnyu obꞌeegum obho uḅōgh bọ mẹma bhꞌeedi obho morōbh odi odi kaakila kameel. 
LUK.4.30	Idi tipa bho, podi arele togbo oomo eedi ạḍua.
LUK.4.31	Keḍio odi ạghi tạKapaniom onyiin ogbōgh ẹma mi tebhugh obhꞌaGalili, ạrol ạtughumiom rōoy obho mi taḍuma obhooghia obho. 
LUK.4.32	Oomo arōoy obho iimōogh ni mi tẹzo bho odi abhin nạtughumiom obho, ebum obho odi abhin toghōrōkō ẹmu ịto nạtughumiom rōoy obho. 
LUK.4.33	Totu iikpulughu obho kir onyiin ōoy olo ạteeny mọkarabh ẹmugh eru obho, namulughu tạruumu arōoy obho nạkpete kua, 
LUK.4.34	“Ạna ạJizos obhꞌạNazaret, ạna ụkar nạva zezōor mẹkaraan? Ạna naaru mobhiẹmi ezōor bẹle? Ạami naalōghōm ạna. Ạna ōoy olo ạḍua tẸnaan aru olo ịkarabh ilo.” 
LUK.4.35	PạJizos ạbhooruom odi aghōl kua, “Kpereghi mọnu onuma, mamute tẹmu ōoy obho.” Podi ọkarabh ẹmugh obho ạgurom mōoy obho tade mi taghisigh oomo eedi, keḍio ạḍua tẹmu ōoy obho molo bọbon esi alōor odi ōoy obho olo aḅẹebh olo. 
LUK.4.36	Poomo arōoy obho iimōogh, molo onyiin ạkpete kua ạnogho monyiin, “Iibha kikōr oḍigh ọnuekpete? Odi abhin toghōrōkō ịnyaam nꞌịto ạkpetiom ạnogho mịkarabh ạruumugh obho, peedi nẹḍuaghu nạ.” 
LUK.4.37	Pọdu odi ạJizos alela toomo ebhugh obho.
LUK.4.38	ẠJizos ạḍua totu iikpulughu obho, pạghi aḍigh totu tạSaimon. Oniin ọnyani tạSaimon ạkom naakuugh. Peedi iru ịgba ịnogho mạJizos. 
LUK.4.39	Podi ạghi ạmara tọtu ạni obho, ạbhooruom mạkom obho, pạkom obho ạḍua, odi ạke tonyiin amen obho mọkiom eedi.
LUK.4.40	Udule, poomo obo bho ịteeny mạburubulol olo nẹnweeny moḍigh kẹrekere ạrazegh ibhin eedi iruom mạJizos, keḍio odi ạḅamaghi rạvo odi toomo eedi, aakō moomo eedi. 
LUK.4.41	Ịkarabh ạruumugh ẹḍuaghu nạ tạruumu ọlogh arōoy, molo nemulughuuy ekōl kua, “Ạna Ọony tẸnaan.” PạJizos ạbham mịnu obhꞌeedi. Omōrō ḍio nꞌomōrō molo eedi kẹkpete mạar, ebum obho eedi neelōghōm mobho odi aru maKraist obho.
LUK.4.42	Aḍio ạḅaal pạJizos aḅetunu ạḍua tẹma bho ạghi tesi olo ẹḅokia ạrol. Parōoy obho ịke mọva odi. Eedi iru ịmiin odi peedi ịva mọpuenaan odi mọḅele ọḍua. 
LUK.4.43	Podi ạkpete kua ạnogho zeedi, “Ạami tạki nị ạgba ạni tịnon ạraama mọnuekpete ooḅi adōm obho Ade-Ọolema bho tẸnaan. Oobho poḍighi obho Ẹnaan arōm ạami moru oḍighi obho.” 
LUK.4.44	Podi ạghi taJudia ạgba dōm obho mi tarutu iikpulughu obho.
LUK.5.1	Onyiin amen olo ạJizos ạmara tọtu obꞌegha ọbhiiny obhꞌạGenesaret parōoy iru nenyuughian mọmoghon ọnuekpete bho tẸnaan. 
LUK.5.2	Podi ạmiin mịzal arughuugh ilo usuloghom. Ịze mina bho neebhun tegbolom neetōlōgh mịzuguru obhꞌeedi. 
LUK.5.3	Podi aḍigh monyiin obho. Odi opo bho, olo tạSaimon. Keḍio ạkpete ạnogho zodi monyu omutiom ịbam. Keḍio odi ạrol toghuugh obho nạtughumiom mobꞌọlogh arōoy obho.
LUK.5.4	Odi ạtughumiom ạḅele, podi ạkpete kua ạnogho mạSaimon, “Nyu moghuugh obho mamutiom togbo bho mazu mọzuguru obhꞌenyina.” 
LUK.5.5	PạSaimon ạbhagharana kua zodi, “Obo ịtughumiom, nonon nini, oomo uḍugul obho ezōor ụrol ukumuan suo, keḍio bọbon ena olo ezōor ughigh olo. Tebum oghōrōkō bhꞌonuma, ạami tạki nị azu kẹzo bho ạna ụkpete bho.” 
LUK.5.6	Eedi ịghi izu mọzuguru obho peedi iru ịze mobꞌọlogh ina olo ịto nị mọbaay ọzuguru obho. 
LUK.5.7	Peedi ịnwaaghi rạvo ibheleghi mạburude eedi mi toghuugh opedi obho moru ọlogh ạni ạvo. Peedi iru ibhulughi mịzal arughuugh obho mina mina molo eedi ịva ni moḅi. 
LUK.5.8	Amen ạSaimon Pita ạmiin miibha bho, podi ạghi agbuluman taghisigh tạJizos ạkpete kua, “Eey Obumọogh, ḍụa talōor ạmi. Ạami obꞌoḍighi mịkarabh ōoy.” 
LUK.5.9	Odi nꞌoomo arōoy ipedi obho ịmara kua be neemōogh tebum ina bho eedi ịze bho. 
LUK.5.10	Onyiin ẹzo bho nạ pẹzo ịrol mi taJems nꞌạJon ạnwuny obho taZebidi obo bho nꞌaPita neḍighi monyiin oḍighi obho. Keḍio ạJizos ạkpete kua ạnogho mạSaimon, “Ughiil ghạ ruugu. Ạseghe dodon ạghi taghisigh, ạami taḍighi ạna akughi ghạ rōoy, ina ḍio.” 
LUK.5.11	Peedi iḍurogh marughuugh obhꞌeedi ibhune tegbolom, ịḅeleey kạar kạar ịghi ịtuonom mạJizos.
LUK.5.12	Onyiin amen olo ạJizos odi tonyiin ẹma ponyiin ōoy olo nạnwe magey mẹzegh ịpueghi riiḅi aru todi aasen odi ạkpete kua ạnogho zodi, “Oōy, eḍigh tologhi onuma, ạna tatue ni aakō ạami.” 
LUK.5.13	PạJizos asele mạvo odi akulaan odi keḍio ạkpete kua, “Eḍigh tologhi ạmi, ḍum.” Tonyiin odi amen opopo pẹzegh ịpueghi riiḅi obho ạḍua talōor ōoy obho. 
LUK.5.14	PạJizos aakiom odi aghōl kua. “Ụgba ghạ miibha mạnogho bọbon onyiin ōoy, keḍio tẹn monyen onyen mạghi toḅo iiḅua bho odi aanon lōor onuma, kụ mạghi mạtun mạar mạnogho mẸnaan kẹzo bho aMozis ạto bho, molo kōoy kōoy alōghōm mobho ạna naaḍum.” 
LUK.5.15	Keḍio ọdu obho tạJizos alōghōm molela olela opu ịḅel, molo obꞌọlogh arōoy iru ghạ mọmoghon ịtughumiom odi nꞌookua asilōor eedi. 
LUK.5.16	Keḍio odi ọgba ghạ ḍio nọgba men mọḍua ghạ ọghi tobꞌeekpu eḍum ọosaar obho nꞌalōor odi be mookpulughu ghạ.
LUK.5.17	Tonyiin aḍuma olo ạJizos nạtughumiom, pẹde arōoy aFarisi obho nꞌobo ịtughumiom iilōgh obho iru ịrol delede. Eedi ịḍuaghu taJerusạlẹm nꞌoomo ạraama ebhugh aGalili nꞌaJudia eruughu. Ịnyaam tObạmọogh obho idi nꞌodi ạJizos mookō ạrazegh. 
LUK.5.18	Tesi opopo parōoy irōol tẹmuna mōoy olo oomo alōor obho nạabho ạman ibhin iru, nẹva ghạ mebōom olo ọḅolom ọghiom ạJizos. 
LUK.5.19	Tebum obꞌọlogh arōoy obho eedi irue ḍio mọḅolom odi oḍighom totu obho. Peedi irōol odi ịsiinom tạnyu otu obho, ikpẹerōn, ịloghom odi, isōorẹ zodi togbo arōoy obho mi taghisigh tạJizos. 
LUK.5.20	Amen ạJizos ạmiin mologhi omōruōm obho eedi ịteeny obho, podi ạkpete kua ạnogho zodi ōoy obho, “Oōy, nọoḅelemaan ạna mịkarabh onuma.” 
LUK.5.21	Pobo ịtughumiom iilōgh obho nꞌarōoy aFarisi obho ịke mọghunughun tiloghi eedi oghōl ekua, “Odi oobho bho kokōr oḍigh ōoy olo nạkpete kua aḍighanaan mẸnaan. Tughuneen Ẹnaan be ḍio, okōr ōoy mobo tatue ạḅelemaan mịkarabh ōoy?” 
LUK.5.22	ẠJizos naalōghōm mịitua eedi, podi apuruan kua zeedi, “Eeghe aḍighi kenyina nẹetua mịitua ilo idi kua? 
LUK.5.23	Iḍighen idugh epu mọkpete, oghōl ekua ‘Nọoḅelemaan ạna mịkarabh onuma,’ nꞌoghōl ekua, ‘Ḅetunu marele.’ 
LUK.5.24	Ạami naḍighi moḍeeriom enyina mobho Ọony Oōy obho ạteeny ni mịikpo tade bho mọḅelemaan ịkarabh.” Podi amula ạkpete kua ạnogho mōoy obho, “Ạami nạkpete ạnogho ạna, ḅetunu makpōr mẹmuna onuma, maghẹel.” 
LUK.5.25	Onyiin amen obho pōoy obho aḅetunu teesoḍia bhꞌeedi, aḅẹtōn mẹmuna bho odi ạmunuom ghạ bho, atẹn aghẹel, nabuom Ẹnaan. 
LUK.5.26	Oomo arōoy obho iimōogh ni ẹman. Keḍio eedi ịrol nebuom Ẹnaan, ibhin nꞌibꞌaruugu nẹkpete kua, “Sọo! Iibha ọkpo ibꞌaruugu ilo ezōor nọmiinogh dodon.”
LUK.5.27	Iibha iru itẹn, ạJizos amute tetẹrẹ, podi ạmiin mogunogh raasōgh ōoy olo ughōl aLivai, odi delede tesi oḍighi odi. PạJizos ạkpete kua ạnogho zodi, “Tụonom ạami.” 
LUK.5.28	Podi aLivai aḅetunu, ạḅele kạar kạar, ạtuonuman zodi.
LUK.5.29	Podi aLivai asōorẹ mẹzaal ạnogho mạJizos totu odi. Eḅunyom igunogh raasōgh obho nꞌịnon arōoy ịrol ạni delede nꞌeedi. 
LUK.5.30	Parōoy aFarisi nꞌobo ịtughumiom iilōgh ibha ogbo eedi iru nẹgozaay ẹnogho miteledōm obhꞌodi nepuruan kua, “Ebum eeghe kenyina etul migunogh raasōgh obho nꞌiḍighi mịkarabh obho nele ẹpoghol nꞌeedi?” 
LUK.5.31	PạJizos ạbhagharana kua zeedi, “Obo bho asilōor obho ịghuay obho ịva ghạ ḍio mozil, obo bho nẹnweey obho be. 
LUK.5.32	Ạami uru mobheleghi ạsukarabh obho, aruuḅi obho ḍio.”
LUK.5.33	Pẹtede arōoy iru ịkpete kua ịnogho mạJizos, “Iteledōm tạJon aḍuugh ịtol mọkoony, eekpulughu ghạ moomo amen. Onyiin ẹzo bho nạ miteledōm arōoy aFarisi obho, keḍio iteledōm onuma nẹemaar nele nẹpoghol,” 
LUK.5.34	PạJizos ạbhagharana kua zeedi, “Enyina tetue ni gạ, mi tipina, eseeri mọkoony mobo bho ipina bho tamen olo opina bho odi nꞌeedi? 
LUK.5.35	Aḍuma natu molo tọseghe mopina bho mi teedi, keḍio eedi tegbi mọrologhu ọkoony.”
LUK.5.36	Keḍio ạJizos amina nạ adōgh sidōgh obhobho ạnogho zeedi. “Bọbon ōoy olo tạkooron momoom ukpe mopuom ugbaany olo. Odi aḍighi nạ kua, podi tạbaay ni momoom ukpe bho, keḍio omoom obho orue ḍio ạneghiom tugbaany obho. 
LUK.5.37	Oōy olo tạseghe nạ mimoom amiim ạloki tigbaany izu ịnam ạsikarama amiim olo. Ibha odi ạloki pimoom amiim obho orubhughi igbaany izu ạsikarama obho, amiim obho kezuughian, izu ạsikarama bho ẹkona kerubhughu keḅẹebh. 
LUK.5.38	Imoom amiim nọloki ghạ timoom izu ạsikarama. 
LUK.5.39	Bọbon ōoy olo nạva ghạ nạ momina ọbhoghol imoom amiim tamen olo odi nạabhoghol migbaany obho olo. Eedi nekōl ghạ kua, ‘Igbaany obho ịneghe epu.’ ”
LUK.6.1	Tonyiin aḍuma obhooghia bho olo ạJizos arele natẹn tookua ịbiakpa, pobo bho nẹtuonom odi obho iḅuni mẹde ịbiakpa, ịbholobhool tạravo eedi, ile. 
LUK.6.2	Pẹtede arōoy aFarisi obho ịkpete kua, “Enyina neesōor molōgh. Ebum eeghe kenyina neḍighi mọkpo olōgh taḍuma obhooghia bho?” 
LUK.6.3	Keḍio ạJizos aru ạbhagharana kua zeedi, “Enyina deghōl ghạ ḍio ẹmiin mibha aDevid aḍighi tamen obho odi nꞌarōoy odi ọkoony nesibhogh mi taḍuma obhooghia bho gạ? 
LUK.6.4	Odi ạghi aḍigh totu obho tẸnaan ạseghe mạbred obho ụtunom mạar ụnogho mẸnaan obho, ale ạnogho ạni rōoy odi, obho tughuneen arōoy iiḅua bho ḍio ọnon ōoy ole ghạ ḍio kẹzo bho iilōgh obhꞌezira ịto bho.” 
LUK.6.5	Keḍio odi ạJizos amina ạkpete kua ạḅaram, “Ọony Oōy obho pObạmọogh maḍuma obhooghia bho.”
LUK.6.6	Tọnon aḍuma obhooghia bho, pạJizos ạghi totu iikpulughu obho nạtughumiom. Tesuo, kir ōoy olo oḍiom ạvo bho naamuugh. 
LUK.6.7	Ẹde obo ịtughumiom iilōgh obho nꞌarōoy aFarisi obho nẹva ghạ mịkarabh olo ọbhamam ạJizos, peedi ịmaar negon odi mọmiin erumolo odi taakō ni mōoy taḍuma obhooghia bho. 
LUK.6.8	ẠJizos maalōghōm mịitua eedi, podi ạkpete kua ạnogho mōoy obho, “Ḅetunu maru mạmara teebha ogbo bho.” Podi ōoy obho aḅetunu ạghi ạmara togbo bho. 
LUK.6.9	Keḍio ạJizos apuruan kua zeedi, “Iḍighen mibha iizuan, olo olōgh olo, moḍighi taḍuma obhooghia bho? Oḍighi iiḅi ọlogh ạvo ọnogho ōoy nꞌoḍighi odi mịkarabh? Ọbhel ookō aghuḍum ōoy nꞌotẹnẹmi aghuḍum odi?” 
LUK.6.10	Keḍio odi aanon moomo eedi akin akiton, keḍio ạkpete kua ạnogho mōoy obho, “Sele mạvo onuma.” Keḍio odi aru asele mạvo bhꞌodi, pạvo bhꞌodi aru ạneghe. 
LUK.6.11	Pologhi oomo eedi napul kaguugh, molo eedi ịrol ịḍeghian nꞌalōor eedi mẹzo eedi tekōl eḍighi zodi.
LUK.6.12	Togbo amen opopo, pạJizos ạsiin tạnyu eegum mookpulughu, molo odi ạrol suo aakpulughu mẸnaan moomo uḍugul obho. 
LUK.6.13	Aḍio aru ạḅaal, podi abheleghi mobo bho nẹtuonom zodi obho iru talōor odi, keḍio odi aru ạson maḍiōbh nꞌịzal ibha ughōl bọ iteledōm obho. 
LUK.6.14	Eedi, ạSaimon (obho aḍien odi ughōl nạ aPita bho), nꞌẠndru umōr odi, nꞌaJems, nꞌạJon, aFilip nꞌaBatolomiu, 
LUK.6.15	aMatiu nꞌạTomos, aJems ọony tẠlifios, nꞌạSaimon obho ughōl bọ aZelot obho, 
LUK.6.16	nꞌaJudas ọony taJems, nꞌaJudas Ịskariot obho atẹn moḅoḍi rōoy obho.
LUK.6.17	ẠJizos asōor nꞌoomo eedi mi teegum obho, podi aru ạmaranuan nꞌọlogh obo bho nẹtuonom odi obho mi tạḅarabh eegum obho. Eruom arōoy nẹeḍua taJerusạlẹm, nꞌoomo ebhugh aJudia, nꞌạraama aTaya nꞌaSaidon ibha idi tọtu ọbhiiny obho, etu todi. 
LUK.6.18	Eedi iru mọmoghon ịtughumiom odi nꞌookuaay asilōor eedi. Oomo obo bho ịkarabh ạruumugh nẹeḅaghami obho ẹkona eru nạ eekuaay nạ. 
LUK.6.19	Kōoy kōoy aḅe ghạ mokulaan odi be, ebum obho ịnyaam aluukua bho nẹeḍua todi neekōoy oomo eedi.
LUK.6.20	Keḍio ạJizos akiton tobo bho nẹtuonom odi obho ạkpete kua,
LUK.6.20	“Ọḅaal ologhi ilꞌenyina aruvekulom obho, ebum obho Ade-Ọolema bho tẸnaan aru milꞌenyina bho.
LUK.6.21	Ọḅaal ologhi ilꞌenyina obo bho idi mọkoony siibha bho, ebum obho tọpere ni zenyina.
LUK.6.21	Ọḅaal ologhi ilꞌenyina obo bho nelegheey siibha bho, enyina tẹmologh ni.
LUK.6.22	“Ọḅaal ologhi ilꞌenyina, tamen olo arōoy ịlogh enyina ḍien, igin enyina, irōnyōgh nạ enyina, ịkpeteey nạ enyina moḍigh kẹrekere ịkarabh tebum Ọony Oōy obho. 
LUK.6.23	Amen iibha bho nemutenaan enyina, pibo, mẹgher, mẹḅaal ologhi. Ibꞌigbōgh inwo mibha nookōbhōghi useerian enyina mi tạnyu obho. Pẹzo nạ ạburude eedi iḍighi nạ marizil obho tẸnaan.
LUK.6.24	“Itōnyōgh ilꞌenyina obo bho iru rụula siibha bho, ebum obho enyina neele mẹela ibhꞌenyina bho.
LUK.6.25	Itōnyōgh ilꞌenyina obo bho ạrubaraka enyina neemuzō siibha bho, ọkoony tạgurogh ni enyina.
LUK.6.25	Itōnyōgh ilꞌenyina obo bho nẹmologh siibha bho, ebum obho enyina nẹemologh ịman. Enyina teḍigh tịitu nꞌeḍi.
LUK.6.26	Itōnyōgh ilꞌenyina tamen olo oomo arōoy tẹgba zenyina miiḅi, ebum obho ạburude eedi ịgba nạ miiḅi miben arizil obho.
LUK.6.27	“Keḍio ạami nạgba kua ạnogho zenyina obo bho nẹmoghon obho, itulan mobo ọlogh ḍien enyina, memulumian ghạ miiḅi mobo bho ịlogh enyina ḍien obho. 
LUK.6.28	Ịnogho ghạ lịsebh mobo bho nẹkorogh enyina bho, meekpulughu ghạ mẹnogho mobo bho nẹgba ghạ zenyina mịkarabh obho. 
LUK.6.29	Oōy kaḅōr ạna tạgba onuma, pukiraan mạnogho zodi mopedi obho odi aḅōr nạ. Erumolo onyiin ōoy aru ạkporion mạsuoma onuma ạseghe, pụḅelemaan odi ạkporion nạ ạseghe mạforoko onuma. 
LUK.6.30	Kōoy kōoy olo agbẹel ạna mạar pụnogho. Kamen kamen olo ōoy ạseghe mạar onuma, ugbẹel ghạ mamina mabhin. 
LUK.6.31	Ḍighi mạnogho mịnon kẹzo bho ạna nạva molo eedi keḍighi kẹnogho ạna bho.
LUK.6.32	“Okōr oḍigh ạlisebh mobho enyina tepin, erumolo enyina itulan mobo bho itulan enyina bho be. Mịin, pẹzo iḍighi mịkarabh obho neḍighi ghạ nạ. 
LUK.6.33	Okōr oḍigh ạlisebh nạ mibha enyina tepin, erumolo enyina iḍighi miiḅi ịnogho mobo bho iḍighi enyina miiḅi obho be. Iibha bho pibha iḍigh mịkarabh obho neḍighi ghạ nạ. 
LUK.6.34	Okōr oḍigh ạlisebh mobho enyina tepin, erumolo enyina ịnogho mạḅoole mobo bho enyina neḍuom ologhi momulumian enyina bho be. Pẹzo iḍighi mịkarabh obho neelian ghạ mobhin ibꞌạsuo. 
LUK.6.35	Íḍighi ghạ kua, itulan obꞌọlogh aḍien enyina, meḍighi ghạ miiḅi, mẹnogho ghạ mạḅoole tesi olo enyina ịteeny io mịitua olo omina omulumian enyina. Igbōgh ạlisebh tẹtol ni ẹnogho enyina molo enyina tetu mạnwuny tẸnaan obho ạbugh bọ apu obho. Odi omulumian ghạ ḍio mịkarabh mobo bho ilōghōm io moghōl ạlua bho nꞌobo bho ịteeny mọkarabh ẹmu obho. 
LUK.6.36	Ịsu ghụsan aḍien kẹzo bho Ọde enyina nạsu ghạ ghụsan aḍien obho.
LUK.6.37	“Ị́ru ghạ mịiruan mẹnogho mịnon molo Ẹnaan ọtu mịiruan ạnogho enyina. Ị́nogho ghạ mapum mịnon molo Ẹnaan ọnogho enyina mapum. Ịḅelemaan mịkarabh ịnon molo Ẹnaan ạḅelemaan enyina mịkarabh enyina. 
LUK.6.38	Ịnogho ạni mịnon pẸnaan ọnogho ạni enyina. Obꞌooḅi ọtuom, olo nọomaar uzighe, ụvimighi, imuzō nezuughian, pibha Ẹnaan tazu ạlogh tạravo enyina. Keḍio ọtuom obho enyina ibhin ịtuom ịnogho mịnon obho, pibha Ẹnaan tapin ạtuom ạnogho enyina nạ.”
LUK.6.39	Keḍio ạJizos adōgh sidōgh obhobho ạnogho zeedi. “Oōy ikpom ariḍien orue ḍio areliom mọdo odi. Ibha odi ạghi mọkparam, pịzal eedi omeleghu oḍigh toonu. 
LUK.6.40	Ọony-otu ịtuugha olo apu mobo bho nạtughumiom odi obho olo. Keḍio amen odi nạaman mịtuugha bhꞌodi, podi oru ooleeny obo bho ạtughumiom odi obho.
LUK.6.41	“Eeghe aḍighi kạna nạmiin ghạ meekuneen aḍien tumōr onuma keḍio obꞌọbhalakpa bho aḍien onuma ạna ọmiina ghạ ḍio? 
LUK.6.42	Ịkar ilegheri imute ẹko molo ạna obo bho dọmiina ḍio mobꞌọbhalakpa obho odi taḍien onuma bho ku tạki ạkpete ạnogho mumōr onuma akōl, ‘Umōr, tue ạami ụseghe meekuneen obho odi taḍien onuma bho?’ Sọo, obo olōghōma lōor, nalōghōm ghạ milo ịnon, pira mạseghia mobꞌọbhalakpa bhꞌaḍien onuma ku pạna orue ọmaar ọmiin ọseghe eekuneen obhꞌaḍien umōr onuma.
LUK.6.43	“Oorẹeny olo aḍum amute magey ọloki ghạ ḍio mịbhuagh itu, bolobolo ẹkpagh oorẹeny ạloki miiḅi itu. 
LUK.6.44	Koorẹeny koorẹeny nolōghōm ghạ toḍigh itu obho odi ạloki obho. Ạkarara ọlogh ghạ ḍio male bolobolo izin oḍu ẹloki mitu ịleleezu. 
LUK.6.45	Ooḅi ōoy tapin tẹela iiḅi ọkpo bho idi tekpom odi obho aḍighiom miiḅi ọkpo amutiom, ọkarabh ōoy tamutiom mịkarabh ọkpo. Anem ōoy nasi ghạ amutiom mibha imuzō tekpom odi obho.
LUK.6.46	“Ebum eeghe kenyina nepeleghi ghạ zạmi, ‘Obumọogh, Obumọogh,’ keḍio enyina ịtuugh ghạ ḍio eḍighi mibha ạami ụkpete ụnogho enyina bho? 
LUK.6.47	Ạami natu mọgba oḍeeriom enyina moḍigh ōoy olo aru tạmi, ạmoghon moghōrōkō ạmi, kạtuugh aḍighi mibhꞌoghōrōkō bhꞌạmi. 
LUK.6.48	Odi odi kōoy olo aḅōgh motu odi tọbharakpar ade, ạmaar agbo made bho akuḍumeni keḍio agbi mogimogh ikpiti otu obho, molo aḍigho nꞌogim iru inyuughi motu obho, keḍio otu obho oozighina ḍio. Ạmaar ni ạmara tebum obho ụmaar ni uḅōgh motu obho. 
LUK.6.49	Odi obo bho ạmoghon moghōrōkō ạmi kọtuugh io aḍighi bho, odi odi kōoy olo ạleleghiom ni be tade bho mikpiti otu obhꞌodi. Odi aḅōgh ạman, paḍigho nꞌogim iru inyuughi motu obho; otu obho ameel, molo, oghur emeel odi otu obho, ẹzo ọgba olo nolo.”
LUK.7.1	Amen ạJizos ạḍegheey moomo ạraḍeghe bhꞌodi ạnogho rōoy obho ạḅele, podi ạḍua atẹn ạghi tạKapaniom. 
LUK.7.2	Onyiin uvẹmụ oḅe rạagham ōoy olꞌaRom ạteeny monyiin ẹbana olo aḍigh magey tologhi odi. Odi ẹbana bho nạanwe natu mọbho. 
LUK.7.3	Odi ạmoghon mibha ạJizos natu obho, podi arōm mẹde arukenya arōoy aJu obho mobheleghi odi odi karu kaakō mẹbana bhꞌodi. 
LUK.7.4	Peedi iru tạJizos iisen odi magey moru, keḍio ịkpete kua ịnogho zodi, “Tue, ōoy obhobho nạkar ạva magey molo ạna kạbhel odi. 
LUK.7.5	Odi atulan magey rōoy ezira, molo odi aḅōgh monyiin otu iikpulughu ạnogho ezira.” 
LUK.7.6	PạJizos ạtuonom eedi ạghi. Odi natuan totu obho podi arōm bụrubulol odi mọkpete ọnogho ạJizos oghōl ekua, “Obo apu ạami, ụuḅaghami ghạ lōor onuma. Ạami ugbẹbh io molo ạna kaaku kaḍigh totu ạmi. 
LUK.7.7	Ạami ẹkona ugbẹbh io nạ moru ọmiin aghisigh onuma. Kpẹte mạar be pẹbana bhꞌạmi oḍum. 
LUK.7.8	Ạami ẹkona ōoy olo nọonogho mịnyaam ọto ịto, olo iḅe rạagham idi tẹeḍiani ạmi. Ibha ạami ụkpete ụnogho monyiin ughōl, ‘Kịa,’ podi ọghi, ụkpete ụnogho mọnon ughōl, ‘Tue,’ podi oru. Kạami ạkpete ạnogho mẹbana ạmi aghōl ‘Ḍighi miibha,’ podi ọtuugh oḍighi.” 
LUK.7.9	ẠJizos ạkar aamōogh magey mọmoghon ọnuekpete bhibha. Keḍio odi aghiraan tarōoy obho nẹtuonom zodi obho ạkpete kua, “Ạami nạgba kua ạnogho enyina, tạkar Izirẹl ẹkona, ạami dọmiin io moḍigh ologhi omōruōm obhobho.” 
LUK.7.10	Obo bho iru ịgba dōm obho imula isi totu, ẹbana bho naaḍum.
LUK.7.11	Ịbam amen iru itẹn ạJizos ạghi tẹma olo ughōl aNen, odi nꞌiteledōm odi nꞌobꞌọlogh arōoy ịghi. 
LUK.7.12	Odi naḍigh kua be podi ạmiin mobꞌọlogh arōoy nꞌoḍim nemute tẹma bho. Oḍim obho ogini ọony ekpukele ạni, molo obꞌọlogh arōoy obho iḍigh ịkunu nꞌodi. 
LUK.7.13	Amen Obạmọogh obho ạmiin mạni obho, palōor odi azuum nꞌọsu ạghusan aḍien, keḍio odi ạkpete kua ạnogho mạni obho, “Uleghe ghạ.” 
LUK.7.14	Keḍio odi arele ạghi akulaan meḅina bho keḍio eedi obo bho irōol obho iru isōrōna. Keḍio ạJizos ạkpete kua, “Ọony, ạami nạkpete ạnogho ạna, ḅetunu.” 
LUK.7.15	Pōoy obho nạabho bho aḅetunu ạrol delede nạkpete mạar. Keḍio ạJizos aru ạseghe zodi ōoy obho ạlogh tạvo oniin obho. 
LUK.7.16	Kōoy kōoy aruugu isibh ni, keḍio ịrol nạ nebuom Ẹnaan nakōl kua, “Agey ozil tẸnaan naaru tezira. Ẹnaan naaru mọbhel arōoy odi.” 
LUK.7.17	Pịigbaay ọdu obho tạJizos ilela toomo ebhugh obhꞌaJudia nꞌoomo aruubhugh obho idi tọgbagi aJudia bho.
LUK.7.18	Piteledōm tạJon ịghi ịgba ịnogho zodi moomo iibha bho. Keḍio odi ạJon abheleghi mịzal iteledōm odi, 
LUK.7.19	arōm eedi mọghi opuruan ekua mObạmọogh obho, “Gbạ mạnogho ezōor, ạna obo bho ạJon ạgba aghōl mu natu obho bẹlee kezōor oḅōrō mọnon?” 
LUK.7.20	Amen eedi iru tạJizos, peedi ịgba kua ịnogho odi, “ẠJon ozuughiom rụmuum obho arōm ezōor moru opuruan onuma kua, ‘Ạna pobo bho noonon obho bẹlee kezōor oonon mọnon?’ ” 
LUK.7.21	Tamen opopo ạJizos naakōoy moḍigh kẹrekere ạrazegh arōoy, apirighanogh mịkarabh ạruumugh, ạkparion nạ mariḍien ọlogh obo ikpom ariḍien obho. 
LUK.7.22	Keḍio odi ạbhagharana kua mạnwuny adōm obho tạJon, “Imula mẹghi mẹgba mẹnogho zodi ạJon mibha enyina nẹemiin ịmoghon obho. Obo ikpom ariḍien obho nẹmiin mạar, arukula bho neteleey, obo bho nẹnweey mạrazegh ịpueghi riiḅi obho neḍumogh, obo bho ịḅaaghabh obho nẹmoghon mạar, noḅẹriōn iḍim nạ tọbho bho, keḍio nọogba mọnuekpete ooḅi adōm obho nọnogho maruvekulom obho. 
LUK.7.23	Keḍio ạlisebh tẹtol ni ẹnogho mobo bho igonan io ạami obho.”
LUK.7.24	Tamen olo ạnwuny adōm obho nẹeḍua, pạJizos ạke mọkpete ilo igboloman nꞌạJon ạnogho egi arōoy obho oghōl ekua, “Amen obho enyina ịghi tạJon mi tobꞌeekpu eḍum ọosaar obho kenyina ịitua mọmiin ẹkaraan? Enyina ịghi ghạ mobhōgha ịigho bho ọpibha nạpibhoghom obho? 
LUK.7.25	Enyina ịkar ịghi ghạ mọmiin eeghe? Enyina ịghi ghạ mọmiin ōoy olo abura mạravelvet? Obo bho neburaay ghạ miibha bho, sụ nẹtol ghạ tarutu ạruula. 
LUK.7.26	Ịkar ẹgba magey obho, enyina ịkar ịghi gha mọmiin eeghe? Ozil tẸnaan gạ? Ạkar agey nạni, mibha ạami nạgba ạnogho enyina bho, enyina ịmiin molo apu mozil. 
LUK.7.27	Odi ạJon pobo bho ẹegia bho ạgba bọ aghōl, ‘Nonon, ạami naarōm moteledōm ạmi moḍionom onuma taghisigh. Odi taḍionom taghisigh moselemi ebōom obho ọnogho onuma.’ 
LUK.7.28	Ạami nạgba kua ạnogho enyina, ạJon apu kōoy kōoy olo nọomar tesuo ẹmar-arōoy obho, keḍio oomo ipa ẹkona, obo bho asōoriōm bọ apu mi tAde-Ọolema bho tẸnaan apu zodi.”
LUK.7.29	Oomo arōoy obho nꞌigunogh raasōgh obho, ibha ịmoghonyan bọ mạJon obho pobo ighiilaan mịto ebōom ọḅol otẹn obho tẸnaan, ịghi tạJon izua mụum. 
LUK.7.30	Arōoy aFarisi obho nꞌobo ịtughumiom iilōgh obho igin ni mịto bho tẸnaan, egin nạ mọghi ạJon kazuom eedi mụum.
LUK.7.31	“Ạami tạkar apin ẹkaraan siibha bho ạtuom mạnwuny ọoke bhobho? Eedi kịkar ịgbaanan mẹkaraan? 
LUK.7.32	Eedi idi kạnwuny ilo idi delede mi taḍighi. Onyiin ẹku temulughu ẹkiom monyiin ekōl kua, ‘Ezōor uti miitia ipina ọnogho enyina enyina ịgher io. Ụmoor sọor ọbum ọnogho enyina, enyina ilegheey io.’ 
LUK.7.33	ẠJon ozuughiom rụmuum obho aru, ạrol mọkoony eḍien tebum iikpulughu agin miim, enyina ighōlōm odi mẹeraala. 
LUK.7.34	Ọony Oōy obho aru nale nạpoghol, enyina iinon zodi ẹpue eghōl kua, ‘Ịmiin obꞌẹḍogh ōoy obhobho nꞌọpoghoḍia rimiim. Odi ọbulol igunogh raasōgh nꞌiḍighi mịkarabh.’ 
LUK.7.35	Oomo ipa ẹkona, obo bho ibhinom obho neeḍighi nemutiom mobho olōghōm ạar tẸnaan iru magey.”
LUK.7.36	Onyiin ōoy olo aFarisi obho abheleghi mạJizos mole eḍian totu odi. PạJizos ạtuonuman odi ạghi totu ōoy obho, ạrol delede mole eḍian obho. 
LUK.7.37	Kir onyiin ạni olo naḍum ịkarabh aghuḍum tẹma odi ōoy obho. Odi ạmoghon mobho ạJizos naaru nale meḍian totu ōoy aFarisi obho, podi ạseghe monyiin okōtō elo olo nạkunu magey, 
LUK.7.38	ạghi ạmara tạman tạJizos mi tasike odi naleghe ạḅurughiom izin odi masike tạJizos. Keḍio odi aru ạseghe mạsilaan obhꞌodi agbulolom masike tạJizos, agbuluman ạapiibh, keḍio ạseghe mokōtō elo bho azuom. 
LUK.7.39	Amen ōoy aFarisi obho abheleghi bọ zodi obho ạmiin mibha ạni obho naḍighi obho, pạkpete kua tologhi odi, “Oōy obhobho ạkar aru mozil bọ, odi kulōghōm ni moḍigh ạni obho nakulughaan odi obho. Odi kulōghōm ni mịkarabh ạdol olo ạni obhobho naḍum.” 
LUK.7.40	PạJizos ạḅooranaan kua zodi, “Sạimon, kir ạar olo ạami ụteeny mọkpete ọnogho onuma.” Podi ạSaimon aghōl mụ “Gụa, Obo ịtughumiom, ḍẹghe.” 
LUK.7.41	Keḍio ạJizos ạke mọḍeghe. “Ịzal arōoy ịḅoole mạḅoole tạvo onyiin ōoy. Onyiin ạḅoole maḍiōbh ọonir anaira, opedi obho ạḅoole mọonir anaira. 
LUK.7.42	Ịzal eedi olo arue mọkpe olo. Pobo bho ạḅoolian eedi obho ạḅelemaan mịzal eedi. Tịzal eedi, ạna ụutua, oḍighen tatulan odi apu?” 
LUK.7.43	PạSaimon ạbhagharana kua, “Ạami nakōl obho ụḅelemaan bọ mịkanya bho.” PạJizos ạkpete kua, “Ạna ụmaar ịni ạḍeghe.” 
LUK.7.44	Keḍio odi aghiraan tạni obho, ạkpete kua ạnogho mạSaimon, “Ạna nạmiin mạni obhobho? Ạami uru totu onuma, bọbon ạmuum ạna ọnogho ḍio ạami mootōla asike ạmi. Keḍio ạni obhobho naatōlōm mizin odi masike ạmi, ạseghe mạsilaan odi agbulom. 
LUK.7.45	Ạna oḅolom io ạami ạloghom totu obhꞌonuma, keḍio oomo ạami uru, ạni obhobho dọḅele ḍio mọopiibh asike bhꞌạmi tetulan. 
LUK.7.46	Ạmunu olo ạna usigh tẹmu ạmi olo, keḍio odi ạni obhobho naasigh moomo asike ạmi melo ạlikunu. 
LUK.7.47	Ạami nạgba kua ạnogho ạna siibha bho, tibꞌetulan obhꞌodi nẹgba emutiom mobho nọoḅelemaan mịkarabh odi. Keḍio obo bho ụḅelemaan ịbam obho atulan nạ mịbam be.” 
LUK.7.48	Keḍio ạJizos ạkpete kua ạnogho mạni obho, “Nọoḅelemaan ạna mịkarabh onuma.” 
LUK.7.49	Pipedi obho idi ạni nele meḍian obho ịrol ịghunughun tiloghi eedi nekōl kua, “Odi oobho bho kokōr ōoy, olo nạḅelemaan nạ mịkarabh arōoy?” 
LUK.7.50	Keḍio ạJizos amula ạkpete kua ạnogho mạni obho, “Kẹel nꞌekima, ologhi omōruōm onuma nạabhel ạna atẹnẹ.”
LUK.8.1	Ịbam amen itẹn pạJizos ạḍua mẹma atẹn mẹma, tigbōgh nꞌịbam ạraama bho, nạgbaay ghạ mọnuekpete ooḅi adōm obhꞌAde-Ọolema tẸnaan. Aḍiōbh nꞌịzal iteledōm obhꞌodi ịghi ạni, 
LUK.8.2	nꞌẹde ạraani ilo ạJizos abhirighanogh mịkarabh ạruumugh tẹmu eedi nꞌilo odi aakōoy rạzegh ịghi ạni nạ. Ạraani bhibha paMeri obho ạMagdala, obho ạJizos abhirighanogh moḍual ịkarabh ạruumugh tẹmu obho, 
LUK.8.3	nꞌaJoạnạ, ạni taSiuza, obho aru muvẹmụ oḍighi otu tạHerod obho, nꞌạSuzana, nꞌọlogh ịnon ạraani. Eedi pobo ịnoghooy ghạ mạJizos nꞌiteledōm obhꞌodi kạar kạar olo nẹeḅaghami zeedi.
LUK.8.4	Tamen olo obꞌọlogh arōoy ịḍua toomo oḍigh kẹrekere ạraama bho iru tạJizos, podi adōgh sidōgh obhobho, 
LUK.8.5	“Onyiin amen keḍio onyiin oḅẹbh miḅẹbh ạghi moḅẹbh iḅẹbh ịbiakpa. Ẹzo bho odi aḅẹbh naadu obho, pẹtede imeleghu tebōom keḍio ụuzeghi, ịnun iru nạ ikpologh ile. 
LUK.8.6	Ẹtede imeleghu tọbharakpar ade. Ịke kua be mosi, pịnyurughan ịikaraghan ịbhozu ebum obho ạmuum ilo tade bho. 
LUK.8.7	Imina ẹde imeleghu tade iiḅulom olo iiḅulom obho isiom igimogh eedi, keḍio eedi iru ịnyurughan. 
LUK.8.8	Ipedi obho imeleghu tooḅi ade keḍio iru ịmaar isi ịloki nạ magey molo uru uḅun mịzal ạraala nꞌaḍisibh itu.” Keḍio odi amina ạkpete miibha bho ạḅaram, aghōl kua, “Kōoy kōoy olo ạteeny raḅeri mọmoghon ạmoghon!”
LUK.8.9	Pobo bho, nẹtuonom odi obho ipuruan zodi mẹmu asidōgh obho, 
LUK.8.10	keḍio odi ạbhagharana kua, “Nọonogho enyina mịikpo molōghōm ẹmu ọkpo ẹḅokia ibhꞌAde-Ọolema bho tẸnaan, keḍio ipedi obho todōgh sidōgh kọnogho, molo eedi neenonom nꞌariḍien eedi keḍio ịmiin io, nẹmoghon keḍio ịmoghonyan io.”
LUK.8.11	“Oobho pẹmu asidōgh obho. Ikpo ịbiakpa bho, pọnuekpete bho tẸnaan. 
LUK.8.12	Ibha imeleghu bọ tebōom obho, parōoy ilo ịmoghon ni be, pEru obho aru ạḅirogh dōm obho mi tiloghi obhꞌeedi, molo eedi ị́moghonyan ẹteeny ạni mịbhelegha bho tẸnaan. 
LUK.8.13	Ibha imeleghu bọ tọbharakpar ade bho parōoy ilo ịmoghon dōm obho pibhinom nꞌooḅi ologhi keḍio adōm obho osi ḍio agbeeny tiloghi obhꞌeedi molo eedi imōruōm mọbam amen be. Ọdegh oonon aru be peedi imeleghu. 
LUK.8.14	Ibha imeleghu bọ tade iiḅulom obho pobo bho ịmoghon bọ dōm obho keḍio ịiḅaghami nꞌẹela nꞌẹmel aghuḍum obhobho iru igimogh zeedi molo itu obhꞌeedi ịkua ḍio nọghua. 
LUK.8.15	Ibha imeleghu bọ tooḅi ade bho pobo bho ịmoghon dōm obho iseeri tiloghi eedi nꞌoghiilaan ninii iru ịteeny mamen eedi tẹlokiiy.”
LUK.8.16	“Bọbon ōoy olo tạsu mọtodi ạlogh tạgbugba akpereghi bolobolo ạlogh tẹeḍiani ẹmuna olo. Nọḅam ghạ tạnyu ạbebe molo obo bho teḍigh totu obho ẹmiin mạar. 
LUK.8.17	Kạar kạar olo ụḅoki, nꞌaḍuma nꞌaḍuma tomutiom togbo etẹrẹ. Ibha ukpereghi obho tokpẹerōn ni omutiom tẹḅaal.
LUK.8.18	“Igona lōor enyina mi tibha enyina nẹmoghon obho. Obo bho aḍigh ạteeny obho, tomina ni ọnogho zodi ọḅaram tibha odi ạteeny obho, keḍio obo bho ọteeny io bho, ịbam obho odi ạteeny obho tọḅoor ni zodi.”
LUK.8.19	Onyiin amen olo oniin nꞌaburumōr tạJizos iru todi, irue ḍio mọmiinan odi tebum obꞌọlogh arōoy obho. 
LUK.8.20	Pụgba ụnogho zodi moniin onuma nꞌaburumōr onuma idi tetẹrẹ, nẹva mọmiin onuma. 
LUK.8.21	PạJizos ạkpete kua ạnogho moomo eedi, “Oniin ạmi nꞌaburumōr ạmi pobo bho ịmoghon bọ madōm tẸnaan kighiilaan obho.”
LUK.8.22	Onyiin aḍuma olo ạJizos nꞌiteledōm odi iḍigh toghuugh, podi ạkpete kua ạnogho zeedi, “Itu ọḅeeny ọghi tẹḅeenyom obꞌegha ọbhiiny bho,” peedi imutiom. 
LUK.8.23	Ẹzo bho eedi ịzoghi nẹki obho, pạJizos ạmaghanan nakoḍi. Keḍio obꞌogim asōor nagim, molo oghuugh obhꞌeedi natu moḅi. 
LUK.8.24	Tẹzo bho ogim obho naḅōrōghom moghuugh obho, piteledōm obho ịghi ịsumeen zodi ịkpete kua, “Ọde-otu, ọde otu, ḅetunu ezira nope.” Keḍio odi aḅetunu ạkpete kua ạnogho mogim obho, “Deny,” pogim obho ọbhiiny obho aru adeny. 
LUK.8.25	Keḍio ạJizos apuruan kua zeedi, “Oḍighen ologhi omōruōm obhꞌenyina?” Emōogh nꞌaruugu esibh eedi magey, molo onyiin ạrol apuruan kua monyiin, “Odi ōoy obhobho kokōor ōoy? Ibha odi ạto ạnogho mogim obho nꞌopōkō ạmuum obho, peedi ighiilaan nạ zodi.”
LUK.8.26	Peedi ịzoghi ịḍua taGalili ịghi tẹḅeenyom obꞌegha bho mi tebhugh obhꞌaGerasin. 
LUK.8.27	Ẹzo bho ạJizos napun kua be, podi ạmiinan mōoy olo ạteeny mịkarabh ạruumugh tẹmu odi, bho ạḍua tẹma bho natu. Kọkanya amen ukpe nꞌodi ạar oḍighiom olo, orugh ghạ nạ ḍio totu, natugh ghạ taruugu ọkarabh eḍum obho. 
LUK.8.28+LUK.8.29	Ọlogh amen mobho ọkarabh ẹmugh obho napum ghạ zodi, molo nọpaḍiom ghạ sike nꞌạravo odi magbirigbiri ọkpuom toorẹeny keḍio odi taagbo ni magbirigbiri obho, aḅuni moorẹeny obho akiil aḍigh tobꞌeekpu eḍum ọosaar obho. Amen odi ạmiin mạJizos podi amuughu ameel taghisigh tạJizos ạkpetiom nꞌobꞌoghōrōkō aghōl kua, “ẠJizos, ọony tẸnaan obho ạbugh bọ apu obho, ạna nạva moḍighi ẹko zạmi? Sesen ni, ụliom ghạ zạmi.” Odi ạkpete miibha bho tamen olo ạJizos ạkpete ạnogho mọkarabh ẹmugh obho momute tẹmu odi ōoy obho. 
LUK.8.30	PạJizos apuruan kua zodi, “Aḍien onuma kughōl ẹko?” Podi ạbhagharana aghōl kua, “Ọlogh,” — ebum obho ịkanya ịkarabh ạruumugh neeḍigh tẹmu odi ōoy obho. 
LUK.8.31	Peedi ịkarabh ạruumugh obho iikpulughu mạJizos molo odi opirighan eedi ạlokioghom tobꞌoonu obho ikunughi olo bho.
LUK.8.32	Atuan nꞌodi esi obho eedi idi obho, kir obꞌọlogh arabhōrōpō ilo nẹḅal mịḅal tọtu aruugum obho. Peedi ịkarabh ạruumugh obho iisen mạJizos igbẹel odi molo odi kabhirighan eedi eedi keḍiku tarabhōrōpō bho, podi ạḅelemaan eedi mọghi oḍigh. 
LUK.8.33	Pịkarabh ạruumugh obho ịḍua tẹmu ōoy obho ịghi iḍiku tarabhōrōpō bho. Poomo eedi arabhōrōpō bho iikilaay tạḅarabh aruugum obho ịghi imeleghu tobꞌegha ọbhiiny obho ịguḅaay.
LUK.8.34	Arōoy obho neteliom marabhōrōpō bho ịmiin miibha bho, peedi ighiil ịghi tẹma bho nꞌoomo obo bho idiighu taruuḍum obho ịgba iilelemi mibha imute bho. 
LUK.8.35	Parōoy obho iruughu mọmiin ạni ibha imute bho. Eedi iru peedi ịmiin mạJizos nꞌodi ōoy obho ịkarabh ạruumugh obho nẹeḅele ịḍua bho, bho odi delede tasike tạJizos naamina mukpe, nạmoghonyan nạ rōoy, molo aruugu isibh moomo eedi. 
LUK.8.36	Keḍio obo bho ịmiin ạni obho ịgba ịnogho rōoy obho mẹzo ạJizos aakō mōoy obho. 
LUK.8.37	Poomo arōoy ibha ịḍua tebhugh obhꞌaGerasin iru obho, iikpulughu mạJizos mọḅele ebhugh eedi ọḍua, tebum ibꞌaruugu obho nesibh eedi obho. Podi ạJizos aḍigh moghuugh obho momula oghẹel. 
LUK.8.38	Pōoy obho ịkarabh ạruumugh obho ịrol ịiḅaghami obho aasen odi aghōl kua, “Sesen ni, ạami ụtuonuman ạni ạna.” PạJizos ạkpete kua ạnogho zodi, 
LUK.8.39	“Mula maghẹel totu enyina mạgba miiḅi ọkpo bho Ẹnaan naaḍighi ạnogho ạna bho.” Podi aghẹel ạgba moomo ibha ạJizos aḍighi ạnogho zodi obho aalelemi toomo ẹma bho.
LUK.8.40	Amen ạJizos amula aghẹel mi tẹḅeenyom obꞌegha bho, ọlogh arōoy ilo neḅōrō zodi ebuom odi magey. 
LUK.8.41	Ponyiin ōoy olo ughōl aJairos, uvẹmụ onyiin otu iikpulughu obho, aru agbuluman taghisigh tạJizos, aasen odi mọtuonom odi ọghi totu odi. 
LUK.8.42	Ogini ọnyani odi olo naagbẹbh maḍiōbh nꞌịzal ạsia nạanwe natu mọbho. Ẹzo bho ạJizos nạki obho, arōoy obho nẹeninighian tekẹeny nꞌoḍiom odi. 
LUK.8.43	Togbo arōoy obho, kir onyiin ạni olo nạanwe mẹzegh ạraani moomo aḍiōbh nꞌịzal ạsia. Odi naarōḅōḍi moomo ikpoki odi mi tarizil, keḍio olo arue mookō odi olo. 
LUK.8.44	Podi ạniiran rōoy obho mi tạman tạJizos, ạghi akulaan mọdu ukpe bho tạJizos. Palōor obhꞌodi aru ạneghe tonyiin amen obho. 
LUK.8.45	PạJizos ạmara apuruan kua, “Okōr ōoy akulaan ạmi?” Bọbon ōoy olo aru aatuma olo, keḍio aPita ạkpete kua, “Obo ịtughumiom, tobꞌọlogh arōoy bhibha ịniiran ạna kua bho, keḍio ạna napuruan mobo akulaan ạna?” 
LUK.8.46	Keḍio ạJizos ạbhagharana kua, “Onyiin ōoy naakulaan ạmi. Ạami naalōghōma ịnyaam nẹeḍua talōor ạmi.” 
LUK.8.47	Amen ạni obho ạmiin mobho odi otue mu ạḅokia bho, podi ạghi agbuluman taghisigh tạJizos. Alōor odi napiigha, keḍio odi ạrol taghisigh ogbo arōoy obho aatuma mobho odi akulaan mạJizos nꞌẹzo odi aakua lōor odi tamen obho odi akulaan mọdu ukpe tạJizos obho. 
LUK.8.48	PạJizos ạkpete kua ạnogho zodi, “Ọnyani ạmi kẹel nꞌekima. Ologhi omōruōm onuma naakō ạna.”
LUK.8.49	Odi odi nini nạkpete miibha bho, men ọony adōm ạḍua totu uvẹmụ ōoy otu iikpulughu obho aru ạkpete kua ạnogho maJairos, “Umina ghạ mạga mạaḅaghami mọtughumiom ịtughumiom obho. Ọnyani onuma nạabho.” 
LUK.8.50	PạJizos ạmoghon keḍio ạkpete kua ạnogho maJairos, “Ughiil ghạ ruugu. Mōruōm be, pọnyani obhꞌonuma oḍum.” 
LUK.8.51	Amen odi ạJizos ạghi asi totu obho, odi umōrō ḍio nomōrō molo arōoy keḍigh totu obho, keḍio odi abhirighanogh rōoy obho. APita nꞌaJems nꞌạJon, nꞌọde nꞌoniin ọnyani obho be mobo ịrol ạni. 
LUK.8.52	Oomo arōoy obho neeḍigh tịitu nelegheey mebum odi ọnyani obho, keḍio odi ạkpete kua, “Íleghe ghạ. Ọnyani obhobho ọbho ḍio, odi nakoḍi ni.” 
LUK.8.53	Oomo eedi ịmologh ịiḅaghami odi tebum obho eedi neelōghōm mobho ọnyani obho mạabho. 
LUK.8.54	Keḍio odi ạJizos ạbham mạvo ọnyani obho ạkpete kua, “Ọnyani obho, ḅetunu.” 
LUK.8.55	Pọnyani obho amula tonyiin amen obho keḍio odi ạJizos ạkpete ạnogho zeedi mọnogho odi meḍian, odi kale. 
LUK.8.56	Ọde nꞌoniin obhꞌodi iimōogh ni keḍio ạJizos ạkpete ạnogho eedi meedi ịgba ḍio ẹnogho mōoy mibha imute bho.
LUK.9.1	Keḍio ạJizos abheleghi aakōbhōghi monyiin esi maḍiōbh nꞌịzal iteledōm obho ạnogho eedi mịikpo nꞌịnyaam mobhirighan oomo ịkarabh ạruumugh tạruumu arōoy nꞌookōoy oḍigh kẹrekere ạrazegh. 
LUK.9.2	Keḍio odi arōm zeedi mọghi ọgba adōm Ade-Ọolema bho tẸnaan nꞌookōoy arōoy ilo nẹnweey. 
LUK.9.3	Keḍio odi ạkpete kua ạnogho zeedi, “Terele bhꞌenyina, ịbham ghạ bọbon onyiin ạar, ịbham ghạ mẹḅu bolobolo ẹḅa bolobolo eḍian bolobolo ikpoki, ịbham ghạ nạ mịzal ạrusuoma. 
LUK.9.4	Kotu kotu olo ibhin enyina ịloghom, ịtol todi otu obho ninii ạteeny mamen enyina tẹḍua tẹma bho. 
LUK.9.5	Kẹma kẹma olo enyina ịghi karōoy obho ibhin io enyina ẹloghom, amen enyina nẹḍua, pigunugun mobhugh asike enyina metuḅeḍi mookiom eedi.” 
LUK.9.6	Piteledōm obho iḅerenu ịghi toomo ạraama bho ịgbaay mọnuekpete ooḅi adōm obho iikōoy nạ rōoy kesi kesi olo eedi ịghi.
LUK.9.7	Amen ạHerod ọolema bhꞌaGalili aru ạmoghon moomo ibha nemuteey obho, odi orue ḍio mọmoghonyan ebum obho oomo arōoy obho ōoy ọnu ọnu nạgba. Ẹde arōoy nẹgba kua, “ẠJon ozuughiom rụmuum obho naaḅetunu tọbho bho.” 
LUK.9.8	Ẹde nẹgba kua, “Ilaija naaru.” Imina ẹde monyiin ozil ooḍuul obho naaḅetunu tọbho bho. 
LUK.9.9	Keḍio odi ạHerod ạkpete kua, “Sạami usōbh mẹmu tạJon, kōoy obhobho ạami digha ạmoghon obho kokōr ōoy?” Keḍio odi nạva ghạ mọmiin odi ạJizos.
LUK.9.10	Amen iteledōm obho imula irughẹel, peedi ịgba kạar kạar ilo eedi iḍighi ịnogho mạJizos, podi abhin eedi be ạghi tẹma olo ughōl aBetsaida. 
LUK.9.11	Amen arōoy obho ịva ilōghōm mesi obho odi odi obho, peedi ịtuonom odi. Odi obhirighan io zeedi keḍio ạgba ạnogho zeedi mọnuekpete adōm Ade-Ọolema bho tẸnaan, aakōoy nạ mobo bho nẹnweey rạzegh obho.
LUK.9.12	Natu moghul, piteledōm obho ịghi todi ịkpete kua ịnogho zodi, “Kpẹte mạnogho rōoy obho eedi ẹghi tạraama bho nꞌaruuḍum ariḍighi ibha ituan obho ẹva mạar olo eedi tele nꞌesi olo eedi tẹmanaghonogh, ebum obho esi obho ezira idi obho otu ḍio mẹma.” 
LUK.9.13	Podi ạkpete kua ạnogho zeedi, “Enyina ịnogho zeedi mạar olo eedi kele.” Peedi ịbhagharana kua, “Oomo ạar obho ezōor ụteeny suo, pōogh eḅol ạbred nꞌịzal ina. Ạna nạva molo ezōor kọghi koghō mariḍian kookuōm mobo ọlogh arōoy bhibha bẹle?” 
LUK.9.14	Keḍio arōoy obho idi obho tegbẹbh ni maḍiōbh nꞌịzal nꞌạmaḍian ọonir arōoy. Keḍio ạJizos ạkpete kua ạnogho miteledōm obho, “Iḍighi arōoy obho ẹḍianogh rụuku ẹrologhu delede, ẹku esuo erubal ḍiōbh, erubal ḍiōbh arōoy.” 
LUK.9.15	Peedi ịtuugh nạ mẹzo bho iḍighi arōoy obho ịrologhu delede. 
LUK.9.16	PạJizos ạseghe mōogh eḅol ạbred obho nꞌịzal ina bho, ạbham tạvo, aanon tạnyu, keḍio ạnogho lịsebh mẸnaan, aḅigi ạnogho miteledōm obhꞌodi mọḍiiy ọnogho arōoy obho. 
LUK.9.17	Poomo eedi iru ile ạrubaraka eedi imuteey, molo iteledōm obho imina iru iikōbhōghi maḍiōbh nꞌịzal ạrukpaagh tibha arōoy obho ile isugheeny obho.
LUK.9.18	Tonyiin aḍuma olo ạJizos be odi mesi naakpulughu, piteledōm obhꞌodi iru todi. Podi apuruan kua zeedi, “Arōoy obho ku nekōl ghạ mạami kokōr ōoy?” 
LUK.9.19	Peedi ịbhagharana kua, “Ẹtede nekōl ghạ mạna ạJon ozuughiom rụmuum obho, ẹde mạna Ilaija, imina ẹde mạna onyiin ozil ooḍuul obho olo aḅetunu tọbho bho.” 
LUK.9.20	Keḍio odi apuruan kua zeedi, “Tenyina, kenyina nekōl ạni mạami kokōr ōoy?” PaPita ạbhagharana kua, “Ạna ạMesaya bho Ẹnaan aguanaan obho.”
LUK.9.21	PạJizos ạmaar aakiom eedi meedi ịgba ḍio miibha bho ẹnogho mọnon ōoy, 
LUK.9.22	keḍio odi amina ạkpete kua, “Ọony Oōy obho tạmiinom ni magey, keḍio arukenya bho nꞌarōoy iiḅua bho nꞌobo ịtughumiom iilōgh obho tegin nạ zodi, tokigh ni zodi, keḍio togbẹbhiōm ịraar aḍuma bho poḅẹtōn odi tọbho bho.” 
LUK.9.23	Keḍio odi amina ạkpete kua ạnogho moomo eedi, “Kōoy kōoy olo nạva mọtuonuman ạmi, odi taḅulo ni ghuḍum odi aḅẹtōn atōol moorẹeny ẹmigheri obhꞌodi moomo aḍuma ạtuonuman ạami. 
LUK.9.24	Kōoy kōoy olo nạva moḍume aghuḍum obhꞌodi tapiẹmi ni, keḍio odi obo bho napiẹmi ghuḍum odi mebum ạmi obho taḍume ni. 
LUK.9.25	Okōr oḍigh ạsuo mobho ōoy tạteeny erumolo odi agbo mẹela oomo ẹmar-arōoy obho; keḍio abhiẹmi ghuḍum obho Ẹnaan ạnogho zodi obho? 
LUK.9.26	Kōoy kōoy olo nakiil zạmi nꞌịtughumiom obhꞌạmi rẹgheer; odi pobo Ọony Oōy obho takiil nạ rẹgheer tamen olo odi tatu mi teghuan obhꞌodi nꞌeghuan Ọde bho nꞌoomo iiḅi itelema bho tẸnaan. 
LUK.9.27	Ịitua miibha bho ạami nạgba kua ạnogho enyina, ẹde enyina obo bho idi suo siibha bho ịbho ḍio ninii eedi tẹmiin mAde-Ọolema bho tẸnaan.”
LUK.9.28	Tesi olo oḍual aḍuma neetẹn tamen obho odi ạḍegheey mọkpo bhibha bho, pạJizos abhin maPita nꞌạJon nꞌaJems ịghi ịsiin tạnyu eegum mookpulughu. 
LUK.9.29	Tiikpulughu obhꞌodi, paghisigh odi anwian, nꞌibura bhꞌodi iru nẹmua kaghōzōgh obho. 
LUK.9.30	Tekperenom pịzal arōoy iru nẹḍeghian nꞌodi. Eedi ịzal arōoy bhibha paMozis nꞌIlaija. 
LUK.9.31	Eedi ịḍua tạnyu eghuan obho eru ẹgba nẹnogho mạJizos mẹzo odi tạpo taJerusạlẹm moḍighi obhulughiom ibhꞌọnuekpete bho tẸnaan. 
LUK.9.32	APita nꞌịzal ipedi obho nẹemaar ẹmanaghonogh nekoḍiiy, eedi ịsuma tạrala bho, peedi ịmiin mạJizos nꞌeghuan obhꞌodi nꞌịzal arōoy obho ịmaranuan odi obho. 
LUK.9.33	Ẹzo bho arōoy obho ịḅele mạJizos nẹḍua, paPita ạkpete kua ạnogho zodi, “Obo ịtughumiom, ịkar ni ẹneghe magey mẹzo bho ezira idi suo bho. Ezōor togim ịraar arutu suo, onyiin olꞌonuma, onyiin olo taMozis, onyiin olo tIlaija.” Odi nịvo nịvo ọkar io alōghōm mạar olo odi nạkpete. 
LUK.9.34	Odi odi nini nạḍeghe miibha bho, pọbhurubuur aru akpiom eedi molo aruugu isibh miteledōm obho. 
LUK.9.35	Keḍio eedi ịmoghon moghōrōkō tọbhurubuur obho ạkpete kua, “Oobho ọony ạmi obho ạami nạason ụseghe bho, ịmoghonyan zodi.” 
LUK.9.36	Amen eedi ịḅele mọmoghon oghōrōkō bho, piru isughōnōm mạJizos be. Iteledōm obho ipua ni mịnu eedi, ịgba ḍio nọgba bọbon onyiin ibha eedi ịmiin obho ẹnogho mōoy tamen opopo.
LUK.9.37	Aḍio ạḅaal eedi ịḍua tạnyu eegum obho isōor, pobꞌọlogh arōoy iru itulom odi ạJizos. 
LUK.9.38	Ponyiin ōoy togbo obꞌọlogh arōoy obho amulughu amutiom aghōl kua, “Obo ịtughumiom, sesen ni, sụanaan ghụsan aḍien mọony ạmi. Odi be mogini ọony ạmi. 
LUK.9.39	Mịin. Ọkarabh ẹmugh naaḍigh tẹmu odi nazighe zodi molo namulughu ghạ motoḍigh imulughu keḍio tatōbh nạ zodi toonu molo oobha nefugh ghạ nạ tọnu obhꞌodi, naḍighi ghạ nạ kua zodi moomo amen, molo ọva ghạ nạ ḍio momina ọḅele odi. 
LUK.9.40	Keḍio ạami ubhin odi uru uusenom miteledōm obhꞌonuma mobhirighan ọkarabh ẹmugh obho tẹmu odi, keḍio eedi irue ḍio.” 
LUK.9.41	PạJizos ạbhagharana kua, “Sey, oobho kokōr oḍigh ọkarabh ạmuum arōoy ilo iloghi omōruōm ilo! Enyina nꞌạami tomina ọtolan ẹko? Ạami tạkurughiom enyina ninii kokōr amen? Pin mọony obho mōruōm ạami.” 
LUK.9.42	Ẹzo bho ọony obho natu obho, pọkarabh ẹmugh obho akuugh mọony obho ạgurom tade bho kagbam, molo alōor obhꞌodi napiigha. Keḍio ạJizos ạbhooruom mọkarabh ẹmugh obho, aakō mọony obho, abhin zodi amulumi ạnogho mọde bhꞌodi. 
LUK.9.43	Oomo arōoy obho iimōogh ni teghuan ịnyaam obho tẸnaan.
LUK.9.43	Arōoy obho idi nini teemōogh mi toomo ọkpo bho ạJizos naḍighi obho, podi ạJizos ạkpete kua ạnogho mobo bho nẹtuonom odi obho, 
LUK.9.44	“Ịmaar ẹbhamaghiom mibha ạami natu mọkpete ọnogho enyina bho: tokuugh ni mỌony Oōy obho ọlogh tạravo arōoy ịnyaam ẹmar-arōoy obhobho.” 
LUK.9.45	Keḍio iteledōm obho irue nạ ḍio mọmoghonyan odi. Ụḅoki ni zeedi molo eedi ịmoghonyan, keḍio eedi ẹkona ine nạ ḍio mopuruan odi mẹmu ọnuekpete bho.
LUK.9.46	Onyiin amen piteledōm obho nẹkanan nꞌalōor eedi mobo tapu moomo eedi, 
LUK.9.47	ạJizos naalōghōm mịitua bhꞌeedi podi abhin monyiin ọbumoony ạmarami talōor odi, 
LUK.9.48	keḍio ạkpete kua ạnogho zeedi, “Kōoy kōoy olo tapin mọbumoony obhobho ạloghom talōor odi mi tebum aḍien ạmi, pu naabhin nạ zạmi ạloghom, keḍio kōoy kōoy olo abhin ạami ạloghom, pu naabhin nạ ạloghom zodi obo bho arōm ạami obho. Obo bho ọtuom io lōor odi mōoy togbo bhꞌenyina bho pobo tapu moomo enyina.”
LUK.9.49	PạJon ạkpete kua amutiom, “Ọde otu, ezōor ụmiin monyiin amen mōoy olo abhin taḍien onuma napirighanogh mịkarabh ạruumugh, keḍio ezōor ụpuenaan odi ebum obho odi olo ạni tẹku ezōor obho.” 
LUK.9.50	Keḍio ạJizos ạbhagharana ạkpete kua ạnogho zodi, nꞌiteledōm ipedi obho, “Ị́puenaan ghạ zodi ebum obho kōoy kōoy olo ọgbaghan io enyina paḍigh nꞌenyina.”
LUK.9.51	Aruḍuma bho ạJizos tạsiin bọ tạnyu obho netuan, podi ạto ạnogho lōor odi monyeneni taJerusạlẹm. 
LUK.9.52	Podi arōm mạnwuny adōm moḍionom ghạ taghisigh ọghi tonyiin ẹma aSameria ookōbhōghia kạar kạar oḅōruōm odi. 
LUK.9.53	Odi aru asi arōoy ẹma bho igin ni mobhin odi ọloghom, ebum obho neemute ịman talōor odi mobho odi nạki taJerusạlẹm. 
LUK.9.54	Amen aJems nꞌạJon iteledōm obho ịmiin miibha bho, peedi ịkpete kua, “Obumọogh, ezōor obheleghi nyạn tạnyu obho asōor aru akunu zeedi?” 
LUK.9.55	PạJizos aghiraan asi zeedi. 
LUK.9.56	Keḍio eedi ịḍua tẹma popo ịghi tọnon ẹma.
LUK.9.57	Eedi iḍigh tebōom, ponyiin ōoy aru ạkpete kua ạnogho mạJizos, “Ạami tạtuonuman ạni ni ạna kesi kesi olo ạna nạki.” 
LUK.9.58	PạJizos ạkpete kua ạnogho zodi, “Ạraakpa nꞌaraapōgh eedi, ịnun nꞌarutu eedi, keḍio Ọony Oōy obho bọbon esi otuḅeen ẹmu odi obhooghia olo.” 
LUK.9.59	Keḍio odi ạkpete kua ạnogho mọnon, “Tụonuman ạami”, podi ōoy obho amulumian kua zodi, “Oōy, ạami tatu ni keḍio ḅẹle ạami upira ụki ụḍi mọde ạmi kụ.” 
LUK.9.60	PạJizos ạbhagharana kua zodi, “Ḅẹlemaan obo bho nẹebhozu obho eḍi miḍim eedi, keḍio ạna kịa mạgba ọnuekpete adōm Ade-Ọolema bho tẸnaan.” 
LUK.9.61	Pọnon ōoy ạkpete kua ạnogho zodi, “Oōy, ạami tạtuonuman ạni ni ạna, keḍio ḅẹle ạami ụki totu ukōl ‘Ịmaar ẹrol’ motu ezōor ku.” 
LUK.9.62	PạJizos amulumian kua zodi, “Kōoy kōoy olo nạsiin mogbo ale kaanon tade ogbẹbh io moḍigh ạni tAde-Ọolema bho tẸnaan.”
LUK.10.1	Iibha iru itẹn, pObạmọogh obho ạson mịnon ạbhenya ilo mịzal ạraala arōoy amutiom zạl zạl esi moḍionom odi taghisigh ọghi toomo ạraama nꞌariisi ilo odi nạva mọghi. 
LUK.10.2	Keḍio odi ạkpete kua ạnogho zeedi, “Oḍighi iḅua oḍighi obho ạbugh magey, keḍio obo oḍighi oḍighi obho igbẹbhan io. Iikpulughu mẹnogho mobo bho oḍighi obho molo odi atōm mịnon arōoy moru oḅuuy ạni eḍian oḍighi obho. 
LUK.10.3	Ịki, ạami natōm enyina kạnwuny ạraana mi tesooḍia ạrukurunuma. 
LUK.10.4	Ịbham ghạ mikpoki nꞌẹḅa bolobolo arakōrō. Ị́mara ghạ mebheleghian mipeleghian mebhiẹmi men enyina mi tebōom. 
LUK.10.5	Kamen kamen olo enyina iḍigh totu ōoy, ipira ghạ meghōl kua, ‘Ekima ẹrol totu obhobho!’ 
LUK.10.6	Erumolo ōoy olo tapin mekima bhꞌenyina natugh totu obho, pịḅelemaan ekima bhꞌenyina ẹrolan odi. Kerumolo ōoy olo odi kua olo, pịseghe mekima bhꞌenyina mẹḍuonom. 
LUK.10.7	Ịtol tonyiin otu mele mẹbhoghol kilo kilo eedi ịnogho enyina. Ịkpe ni molo obo bho naḍighi moḍighi obho kabhin mạmukpe oḍighi odi. Ị́ḍua ghạ motu metẹn otu. 
LUK.10.8	Kẹma kẹma olo enyina ịghi kebhin enyina ẹloghom, pile kạar kạar olo eedi ịnogho enyina, 
LUK.10.9	iikōoy mobo bho nẹnweey rạzegh obho, mẹkpete kua mẹnogho marōoy ẹma bho mAde-Ọolema bho tẸnaan odi tẹeḅa ạvo. 
LUK.10.10	Kenyina ẹghi tẹma olo ipin io enyina ẹloghom, pimute tetẹrẹ ẹma bho mẹkpete kua, 
LUK.10.11	‘Obhugh ẹma bhꞌenyina ibha idi tasike ezōor obho ẹkona, ezōor noogunugun umulumian enyina, keḍio ịitua miibha bho. Ade-Ọolema bho tẸnaan odi tẹeḅa ạvo.’ 
LUK.10.12	Ạami nạkar ạgba kua ạnogho enyina taḍuma ịiruan bho ọsu ghụsan aḍien olo Ẹnaan tạsuanaan mạSodom tepu mibhꞌẹma popo.”
LUK.10.13	“Itōnyōgh tẹtol ni ẹnogho zenyina arōoy ibhꞌaKorazin. Itōnyōgh tẹtol ni ẹnogho zenyina nạ arōoy ibhꞌaBetsaida. Ughōl ọkpo ịiḍaany obho nooḍighi tenyina bho, kuḍighi taTaya nꞌaSaidon, kōl eedi neeḍigh tịitu ekiraan tịkarabh eedi kọkanya amen. 
LUK.10.14	Taḍuma ịiruan obho, ilo Ẹnaan tạsuanaan ghụsan aḍien marōoy aTaya nꞌaSaidon tepu ni enyina. 
LUK.10.15	Enyina arōoy ibhꞌạKapaniom, enyina ịva ghạ mọbheebh osi tẸnaan gạ? Tonyuughi ni zenyina ọloki tobꞌoonu obho ikunughi olo bho.”
LUK.10.16	Keḍio odi ạkpete kua ạnogho mobo bho nẹtuonom odi obho, “Kōoy kōoy olo ạmoghon moghōrōkō enyina, pụ nạamoghon nạ moghōrōkō ạmi. Kōoy kōoy olo agin enyina, pagin nạ zạmi, keḍio kōoy kōoy olo agin ạmi pụ naagin nạ zodi obo bho arōm ạmi obho.”
LUK.10.17	Ạbhenya ilo mịzal ạraala arōoy obho imula irughẹel nꞌogbōgh ọḅaal ologhi, ịkpete kua ẹnogho mạJizos, “Obumọogh, ịkarabh ạruumugh obho ẹkona eghiilaan ezōor tamen olo ezōor ubhirighan eedi mi taḍien onuma.” 
LUK.10.18	PạJizos ạkpete kua ạnogho eedi, “Ạami ạmiin maSetan mobho ạḍua tạnyu obho nameel kẹḅaal ọkarabh aḍio obho naḍighi ghạ meghenem obho. 
LUK.10.19	Ịmoghon, ạami nạanogho enyina mịikpo molo enyina tetele ni ẹezeghi rịriaar nꞌịikpolodu molo ạar olo teḍighi enyina olo. Ạami nạanogho nạ zenyina mịnyaam mopuom obo ọlogh aḍien enyina. 
LUK.10.20	Oomo ibha bho ẹkona, íbo ghạ tebum ịkarabh ạruumugh obho nekiilaan moghōrōkō enyina bho, ibo tebum obho Ẹnaan nạage riḍien enyina mi tạnyu obho.”
LUK.10.21	Tonyiin odi amen opopo, pẸmugh Iigbia bho aḍigh amuzō tạJizos ạnogho zodi mọḅaal ologhi molo odi ạkpete kua, “Ạda, Obạmọogh mạnyu obho nꞌade bho, ạami nạsebh ni ạna magey tebum obho ạna naaḍeeriom mobo bho ilōghōm io mạar obho mọkpo bho ạna ụḅoki milōghōm ạar arōoy obho. Ạda, ẹzo bho nạ, ạna kụto moomo iibha bho tẹzo bho iḍigh bọ tologhi onuma bho nꞌẹzo ịitua bhꞌonuma.”
LUK.10.22	Keḍio odi amina ạkpete kua, “Ọde ạmi nạalogh tạvo ạmi kạar kạar. Tughuneen mỌde bho ḍio bọbon ōoy olo alōghōm mỌony obho olo. Tughuneen nạ mỌony obho ḍio, bọbon ōoy olo alōghōm nạ mỌde bho olo.”
LUK.10.23	Keḍio odi aghiraan ạkpete kua mi tẹḅokia ạnogho mobo bho nẹtuonom odi obho, “Ạlisebh ilo obo bho nẹmiin miibha bho enyina nẹmiin obho. 
LUK.10.24	Ọlogh arizil nꞌạruula ẹva magey mọmiin ạni ibha enyina nẹmiin obho keḍio irue ḍio mọmiin ạni, ẹva nạ magey mọmoghon ạni ibha enyina nẹmoghon obho keḍio irue nạ ḍio mọmoghon ạni.”
LUK.10.25	Onyiin amen ponyiin ọgba miilōgh aru ạmara mọḍa ạJizos oonon, keḍio abheleghi apuruan kua zodi, “Obo ịtughumiom, ạami taḍighi ẹko kạami ạteeny ạni maghuḍum olo ikunughi olo?” 
LUK.10.26	Keḍio ạJizos amulumian kua zodi, “Ụge ẹko tiilōgh obho taMozis? Ibha ạna ughōl obho kạna ụmoghonyan ghạ ẹko?” 
LUK.10.27	Podi ōoy obho ạbhagharana kua, “Ụge ughōl, ‘Tulan mẸnaan Obạmọogh ạna bho nꞌoomo ologhi onuma nꞌoomo aghuḍum ẹmugh onuma nꞌoomo ịnyaam onuma nꞌoomo ịitua onuma matulan nạ mobo okōol onuma kẹzo bho ạna utulan lōor onuma bho.’ ” 
LUK.10.28	PạJizos ạbhagharana kua zodi, “Ạna ụbhagharana ni ạseghe. Tụugh aḍighi miibha bho, pạna oḍum ạni.”
LUK.10.29	Odi ọgba miilōgh obho nạva momutiom alōor mobho odi aru mooḅi ōoy, podi apuruan kua mạJizos, “Okōr ōoy mobo okōol ạmi?” 
LUK.10.30	Keḍio ạJizos ạbhagharana kua, “Onyiin ōoy ạḍua taJerusạlẹm nạki taJeriko podi ameel aḍigh tạravo ạruḅa ilo ịbaay rụsuoma odi, iḍul odi ịḅelemaan zodi teesoḍia ọbho nꞌaghuḍum. 
LUK.10.31	Tamaazuan ponyiin ōoy iiḅua bho arele natẹn tonyiin odi ebōom obho. Amen odi ạmiin mōoy obho mobho nạakeḍian, podi ạgbaaron ạḅol tọtu ạḍua. 
LUK.10.32	Onyiin ẹzo bho nạ, monyiin ōoy olꞌaLivai olo naḍighi moḍighi tobꞌotu iikpulughu obho, odi aru ạmiin podi ạgbaaron nạ ạḅol tọtu ạḍua. 
LUK.10.33	Keḍio onyiin ōoy olo aSameria olo natele merele ạḅol tonyiin odi ebōom obho aru ạmiin mōoy obho. Amen odi ạmiin mōoy obho, podi ạsuanaan odi ghụsan aḍien. 
LUK.10.34	Podi ạseghe mụnu nꞌamiim ạghi asighogh tariisi ōoy obho, ạghoroghiiy keḍio akpagh zodi ạḅam tạsu obhꞌodi abhin odi ạghi tonyiin otu obhooghia, aakō zodi. 
LUK.10.35	Ạḅaal, podi ạseghe mikpoki ịzal aḍuma oḍighi ạnogho mobo bho naanon ghạ motu obho, ạkpete kua ạnogho zodi, ‘Pin miibha bho maakuōm mōoy obho. Amen ạami umula uru, kọnu kọnu olo ạna uliom tẹmu odi pạami omulumian onuma.’ 
LUK.10.36	Tịraar arōoy bhibha, koḍighen mobo okōol ōoy obho ameel aḍigh tạravo ạruḅa bho?” 
LUK.10.37	Pọgba miilōgh obho ạbhagharana kua, “Obo bho ạsuanaan bọ zodi ghụsan obho.” Keḍio ạJizos ạkpete kua ạnogho zodi, “Kịa mạtuugh aḍighi ạni ghạ miibha bho.”
LUK.10.38	Ẹzo bho ạJizos nꞌobo bho nẹtuonom odi obho itẹn nẹki tebōom obho, peedi isul tonyiin ẹma, pạni olo ughōl ạMata abhin mạJizos ạloghom totu odi. 
LUK.10.39	Ụmarani odi olo ughōl aMeri odi delede tọtu asike tObạmọogh obho nạmoghon ạni mibha odi nạtughumiom obho. 
LUK.10.40	Ẹbhirima otu obho neepu mạMata be mọbhirima molo ologhi odi naḅẹebh, keḍio odi ạghi ạkpete kua ạnogho mạJizos, “Obumọogh, ạar io tonuma gạ mẹzo bho ụmarani ạmi nạaḅelemaan ạami be moomo ẹbhirima bho. Kpẹte mạnogho zodi odi aru ạḅar ạni ạami.” 
LUK.10.41	Keḍio Obạmọogh obho amulumian kua zodi, “ẠMata, ạMata, ịkanya ọkpo nẹeḅaghami ạna. 
LUK.10.42	Keḍio onyiin be mobho ạneghe ni. AMeri nạarolom zodi opo bho molo urue mu ọseghe talōor odi.”
LUK.11.1	Onyiin amen olo ạJizos odi tiikpulughu monyiin esi, piteledōm obhꞌodi iru todi tamen olo odi naakpulughu ạḅele, keḍio ịkpete kua ịnogho zodi, “Obumọogh, tụghumiom ezōor mẹzo ookpulughu, kẹzo bho ạJon ạtughumiom miteledōm odi obho.” 
LUK.11.2	PạJizos ạkpete kua ạnogho eedi, “Iikpulughu ghạ kua,
LUK.11.2	‘Ạda,
LUK.11.2	iigbia ẹrol ẹnogho ḍien obhꞌonuma.
LUK.11.2	Ade-Ọolema bhꞌonuma aru!
LUK.11.3	Eḍian oomo aruḍuma bho, nọgho ezōor mibhꞌaadon.
LUK.11.4	Ḅẹlemaan ezōor mịkarabh ezōor,
LUK.11.4	kẹzo bho ezōor nọḅelemaan mobo bho iḍighi ezōor mịkarabh obho.
LUK.11.4	Ubhin ghạ zezōor mạlogh tesi ịdereghi.’ ”
LUK.11.5	Keḍio ạJizos amina ạkpete kua ạnogho zeedi, “Eru kạar olo onyiin enyina ạghi totu ọbulol odi mogbo uḍugul ạkpete kua, ‘Ọbulol, ḅọolian ạami mịraar eḅol ạbred. 
LUK.11.6	Ọbulol ạmi olo odi merele asul totu ạmi keḍio ạar ọnogho odi olo.’ 
LUK.11.7	Kodi ạrol tẹkpe odi ạbhagharana kua, ‘Ụuḅaghami ghạ zạmi. Ạnwuny ạmi nꞌạami nọomanaghonogh. Ezōor nọodu motu obho. Ạami utue mu aḅetunu mọnogho onuma mạar.’ 
LUK.11.8	Ạna taḍighi ẹko? Ạami nạgba kua ạnogho enyina: erumolo odi oḅetunu nạ ḍio ạnogho ạna mạbred obho tebum obho odi aru mọbulol onuma bho ẹkona, odi taḅetunu ni ạnogho ạna kạar kạar olo ạna nagbẹel tebum obho ạregheer isibh io ạna mọrol ogbẹel osi tikunughi obho. 
LUK.11.9	Tebum iibha bẹleni, igbẹel, pọnogho enyina. Ịva, penyina ọmiin. Iikpu, poghuuron ọnogho enyina, 
LUK.11.10	ebum obho kōoy kōoy olo agbẹel, tọnogho ni zodi. Kōoy kōoy olo ạva, tạmiin ni. Kōoy kōoy olo aakpu, tokuuron ni ọnogho zodi. 
LUK.11.11	Eru kạar olo ọony onyiin enyina ạburude bho agbẹel enyina mena, enyina tẹnogho ni zodi mooḍigh gạ? 
LUK.11.12	Bolobolo odi agbẹel enyina mọga ạkenegh, enyina tẹnogho ni zodi mọokpolodu? 
LUK.11.13	Enyina ạsukarabh obho kilōghōm mọnogho iiḅi ọkpo mạnwuny enyina, kịitua mẹzo. Ọde bho odi bọ tạnyu obho tạnogho mẸmugh Iigbia bhꞌodi mobo bho igbẹel odi obho.”
LUK.11.14	Onyiin amen ạJizos abhirighan mokpom-ụka ọkarabh ẹmugh tẹmu onyiin ōoy. Ọkarabh ẹmugh obho ạḍua, pōoy obho ạke mọkpete ạar. Poomo arōoy obho iimōogh. 
LUK.11.15	Pẹde obo bho idi ạni suo bho ịkpete kua, “ABielzebul uvẹmụ aruru obho ạnogho zodi mịikpo mobhirighanogh ịkarabh ạruumugh obho.” 
LUK.11.16	Kir ẹde ilo nẹva mọdegh odi peedi igbẹel odi moḍighi ọkpo ịiḍaany oḍeeriom eedi mobho odi aru maKraist obho. 
LUK.11.17	ẠJizos naalōghōm mịitua bhꞌeedi keḍio ạkpete kua ạnogho zeedi, “Bọbon onyiin ebhugh olo ịḍianogh rụuku onyiin naḅe monyiin olo ịrolan ghạ ibia olo. Keghun otu keghun otu olo nẹeḍianogh olo itul ile ghạ monyiin ẹkpa eḍian olo. 
LUK.11.18	Kerumolo aSetan nꞌotu odi nẹeḍianogh rụuku onyiin naḅe monyiin, odi tatue ni amina ạmara? Ẹzo bho enyina nekōl maBielzebul ạnogho ạami mịikpo mobhirighanogh ịkarabh ạruumugh obho, 
LUK.11.19	kokōr ōoy ạni ạnogho mobo bho nẹtuonom enyina bho mịikpo mobhirighan ịkarabh ạruumugh obho? Obo bho nẹtuonom enyina bho nẹegba emutiom mobho enyina neekōrōnuan. 
LUK.11.20	Ạami ụkar ubhin tịikpo tẸnaan kạami napirighanogh mịkarabh ạruumugh obho moḍeeriom enyina mobho Ade-Ọolema bho tẸnaan naaru ạteenyom enyina.
LUK.11.21	“Kamen kamen olo ọoghuanaan ōoy ạnya mọkpo ẹgham ku naḅōrō motu odi, bọbon onyiin ạar olo tapẹ olo. 
LUK.11.22	Kōoy olo ạghua apu zodi karu ạmaranuan apuom odi, podi ọḅirogh oomo ọkpo ẹgham obho obo bhꞌotu obho naḍuom ologhi mobho tẹpel ni odi obho, ọḍian nꞌarōoy odi.
LUK.11.23	“Kōoy kōoy olo oḍigh io nꞌạami, odi nꞌạami obo ạruruan. Kōoy kōoy olo ọḅar io ạami aakōbhōghi rạana bho, nạazarami ni.
LUK.11.24	“Kamen kamen olo ọkarabh ẹmugh amute tẹmu ōoy, odi nateleey ghạ tariisi olo ạmuum ilo, ạva mesi oḍigh obhooghia. Erumolo odi ọmiin io mesi obhooghia, podi ọkpete ekua ọnogho alōor odi, ‘Ạami tamula ni ạki tugbaany amarugh ạmi.’ 
LUK.11.25	Odi amula aru kạmiin mobho nọomaar uḅẹer motu obho, ụmaar uukōbhōghi useeri, 
LUK.11.26	podi oghiil omula ọghi obhin ịnon oḍual ịkarabh ạruumugh ilo iḅẹebh ipu zodi, oru ọloghom molo aghuḍum ōoy obho taḅẹebh ni apu mịḅel.”
LUK.11.27	ẠJizos ạḍeghe miibha bho ạḅele, pạni olo odi ạni suo ạkpete kua, “Ạlisebh ilꞌodi ạni obho ạmar ạna bho, obho aakuom ạna mạraamaam odi obho.” 
LUK.11.28	Keḍio ạJizos aghiraan ạkpete kua, “Ạlisebh ilꞌobo bho ạmoghon bọ moghōrōkō tẸnaan kaghiilaan obho.”
LUK.11.29	Ẹzo bho egi arōoy iru imuzō tesi obho ạJizos odi obho, podi ạkpete kua, “Pẹzo arōoy ọoke bhobho iḅẹebh isi. Eedi nẹva ghạ mọmiin ịiḍaany mi tẸnaan, keḍio, tughuneen mịiḍaany ibha tạJona, ịnon ilo toḍighi oḍeeriom eedi ilo. 
LUK.11.30	Onyiin ẹzo bho Ẹnaan abhin maJona aru aḍighiom mịiḍaany ạnogho marōoy aNineve bho pẹzo topin nạ mỌony Oōy obho oḍighiom mịiḍaany ọnogho mạnwuny ọoke bhobho. 
LUK.11.31	Taḍuma ịiruan obho, ạni obho ạda bọ maruubhugh Arebia bho tạmaranuan ni ạgbaaghian mạnwuny ọoke bhobho ạtu mịiruan ạnogho eedi ebum obho odi ạḍua tegbeeny esi aru mọmoghon ạni ịtughumiom olōghōm ạar tạSolomon obho. Keḍio iinon, ogbōgh olo apu mạSolomon odi suo. 
LUK.11.32	Taḍuma ịiruan obho, arōoy aNineve tẹmaranuan ni enyina ạnwuny ọoke bhobho ẹtu mịiruan ẹnogho, tebum obho eedi ighiraan ni tịkarabh obhꞌeedi tamen obho eedi ịmoghon mịigbaay tạJona bho, keḍio tesuo ạami nạgba ạnogho enyina, kir olo apu maJona.”
LUK.11.33	“Bọbon ōoy olo tạsu mọtodi kạḅoki bolobolo ạseghe mạar akpereghiom olo. Nọosu, nọḅam ghạ tạnyu ạbebe molo kōoy kōoy olo aḍigh totu obho ạmiin mạar. 
LUK.11.34	Ikpo-ariḍien onuma pọtodi alōor onuma. Erumolo ariḍien onuma ịneghe ni ịman, poomo alōor onuma ẹḅaal ẹḅaal. Kerumolo ạna ụteeny mọkarabh ekpaḍien poomo alōor onuma ọkinim ọkinim. 
LUK.11.35	Tebum iibha bẹleni, gona lōor onuma molo ẹḅaal alōor obhꞌonuma otu mọkinim. 
LUK.11.36	Keru kạar olo oomo alōor onuma aru mẹḅaal mẹḅaal, molo bọbon esi alōor onuma olo odi tọkinim olo, palōor onuma ọmua agey, kẹzo bho ọtodi nạmua ghạ ạnogho ạna mẹḅaal obho.”
LUK.11.37	ẠJizos ạḍeghe mipe bho ạḅele, ponyiin ōoy aFarisi obho abheleghi zodi mọghi otul odi ole eḍian. Podi ạtuonuman odi ạghi ạrol delede nale. 
LUK.11.38	Odi ōoy aFarisi obho akperenom ni mọmiin obho ạJizos ootōla ḍio rạvo kẹzo eḍighiom ạar obhꞌeedi kagbi mole eḍian obho. 
LUK.11.39	PObạmọogh obho ạkpete kua ạnogho zodi, “Nonon, enyina arōoy aFarisi obho neetōlōgh ghạ mạrafa nꞌạrukpa enyina ẹḅaaleni tạman obho keḍio tiloghi obhꞌenyina ạrakpany nꞌiduguludany imuzō ni. 
LUK.11.40	Sọo, ibꞌaraama, Ẹnaan obo bho ạlem bọ mạnyu bho, obo bho ạlem bọ mologhi obho nạ ḍio gạ? 
LUK.11.41	Ịḅar mạman obho nꞌologhi obho meetōlōgh, penyina ọḅaal ọman taghisigh tẸnaan.
LUK.11.42	“Itōnyōgh tẹtol ni ẹnogho zenyina arōoy aFarisi obho, ebum obho enyina nẹseghe ghạ bin mi taḍiōbh abin ịigho asumabōbh ẹnogho mẸnaan obho, keḍio enyina nẹesar etuḅeen miiḅi eḍighiom ạar nꞌetulan obho tẸnaan. Enyina kiḍighi ghạ miibha bho kegbi mọḅaram ipedi obho.
LUK.11.43	“Itōnyōgh tẹtol ni ẹnogho zenyina arōoy aFarisi obho, ebum obho enyina ibhin irōol tẹmu mọrologhu ghạ tibꞌiiḅi ẹtolom mi tarutu iikpulughu obho, nꞌolo arōoy kebheleghian ghạ zenyina kẹlogh enyina meghuan mi tariḍighi obho. 
LUK.11.44	Itōnyōgh tẹtol ni ẹnogho zenyina, ebum obho enyina idi karuugu arōoy ilo iileeny nꞌade bho molo arōoy ilōghōm io ịghi nepẹlōgh.”
LUK.11.45	Ponyiin ọgba miilōgh obho ạkpete kua ạnogho zodi, “Obo ịtughumiom, iibha bho ạna nạkpete obho, ạna nạkorogh ezōor nạ.” 
LUK.11.46	PạJizos ạbhagharana kua, “Itōnyōgh tẹtol ni ẹnogho zenyina ịgba miilōgh obho. Enyina neeti ghạ dōol mịnon arōoy eḅuni marurum eedi keḍio enyina ịḅar ghạ ḍio zeedi erōol ạni dōol obho. 
LUK.11.47	Itōnyōgh tẹtol ni ẹnogho zenyina ebum obho enyina iḅōghōm rutu eḍighi ẹneghemi maruugu arizil obho, ạkar eedi arizil obho ạburude enyina ịzeey obho. 
LUK.11.48	Iibha bho nẹgba emutiom mobho enyina iḍigh nꞌạburude bhꞌenyina mibha eedi ịzeey rizil obho, ebum obho enyina iḅōghōghōm rutu maruugu arizil obho. 
LUK.11.49	Iibha kiḍighi kẸnaan ạkpete kua mi tọbhereer olōghōm ạar obhꞌodi aghōl, ‘Ạami tatōm rizil nꞌiteledōm aakiom eedi, ẹde eedi tẹze ni, ẹnogho mọmiinom mẹde.’ 
LUK.11.50	Tebum iibha bẹleni, tọkpiom ni mạnwuny ọoke bhobho tebum arizil obho ụzeey bọ kamen idi ẹmar-arōoy obho, 
LUK.11.51	ạḍua tamen obho ughigh bọ mEbẹl ninii aru asi tamen obho ughigh bọ mạZekaraya bho, mi tesooḍia ẹede ọtun ạar obho nꞌesi iigbia obꞌotu iikpulughu obho. Ạkar agey nạ ni, ạnwuny ọoke bhobho tẹmiinom ni tebum oomo ọkpo bhibha.
LUK.11.52	“Itōnyōgh tẹtol ni ẹnogho zenyina ịgba miilōgh obho, ebum obho enyina neeḅol ịbham mịsabi eguugh otu olōghōm ạar obho. Enyina nịvo nịvo iḍigh io keḍio enyina ịmara tọnu otu obho nẹpuenaan mịnon moḍigh.”
LUK.11.53	Amen ạJizos amute totu ōoy aFarisi obho, pobo ịtughumiom iilōgh obho nꞌarōoy aFarisi obho ịke mọgbaghan odi magey nꞌopuruanōgh odi moḍigh kẹrekere iipuruan ọkpo 
LUK.11.54	mọdegh odi molo eedi ẹpamam odi, erumolo odi ạkpete akōrōnuan monyiin esi.
LUK.12.1	Tamen obhobho, ạsumuunir arōoy neeru neekōbhōghian molo onyiin nạazeghi monyiin, pạJizos abhira ạkpete kua ạnogho miteledōm obhꞌodi, “Igona lōor enyina tiben eḍighiom ạar aghuḍum arōoy aFarisi obho ibha idi kayist obho neebhugheni ghạ mạbred obho. 
LUK.12.2	Kạar kạar olo ukpereghi tokpẹerōn ni. Oomo ọkpo ẹḅokia tomutiom ni tẹḅaal ogbo etẹrẹ. 
LUK.12.3	Ilōghōm mobho kọnuekpete kọnuekpete olo enyina ịḅokia tọkinim ịkpete tomutiom ni tẹḅaal. Kilo kilo enyina ịḍua tẹkpe iibhōlaay tọlaalom ni toomo ẹma bho.”
LUK.12.4	“Ạami nạgba kua ạnogho enyina ạburubulol ibhꞌạmi, íghiil ghạ ruugu mobo bho tekigh iikpōogh alōor obho be, itue ḍio eḍighi mọnon ạar olo aḅẹebh apu suo bho. 
LUK.12.5	Ạami natu moḍeeriom enyina mobo bho enyina tekiil obho. Ikiil mẸnaan obho amen odi naaghigh miikpōogh obho ạteeny nạ mịnyaam morōbh ẹmugh obho ọlogh tobꞌoonu obho ikunughi olo bho. Agey nạ ni, ạami nạkpete nạ ạnogho enyina, ikiil odi.
LUK.12.6	“Oōgh ạriwiriri-wịriri ḍio gạ mibha noḅool mịzal ạkobo? Keḍio bọbon onyiin eedi olo Ẹnaan naaḅulo olo. 
LUK.12.7	Ạkar ạsilaan ibhꞌẹmu enyina Ẹnaan nạaḅal alōghōm mọnu obho. Tebum iibha bẹleni, ighiil ghạ ruugu. Enyina ịla mạar epu ạni ni kua mọlogh ạriwiriri-wịriri.”
LUK.12.8	“Ạami nạgba kua ạnogho enyina: kōoy kōoy olo aatumuom ạami mi togbo arōoy, onyiin ẹzo bho nạ mobho Ọony Oōy obho tamulumian odi mi taghisigh itelema bho tẸnaan. 
LUK.12.9	Keḍio kōoy kōoy olo ạbharanaan ạami mi togbo arōoy, pẹzo Ọony Oōy obho tạparanaan nạ zodi mi taghisigh itelema bho tẸnaan.
LUK.12.10	“Kōoy kōoy olo ạkpete mịkarabh aḍighanaan mỌony Oōy obho tọḅelemaan ni, keḍio obo bho ạkpete mịkarabh aḍighanaan mẸmugh Iigbia bho ọḅelemaan olo.
LUK.12.11	“Kamen kamen olo ubhin enyina ụmarami tarutu iikpulughu obho, bolobolo taghisigh ạruula, nꞌisōbh rạakpe bho, mọnogho ịigbaay enyina, ịíḅaghami ghạ lōor enyina, ịítu ghạ nạ milo enyina tekōl ẹgba mọḍua. 
LUK.12.12	Ẹmugh Iigbia bho pobo tạnogho zenyina mi tamen opopo mịigbaay enyina.”
LUK.12.13	Togbo arōoy obho, ponyiin ōoy ạkpete kua ạnogho mạJizos, “Obo ịtughumiom, tue mạkpete mạnogho mumōr ạmi odi ạḍian nꞌạami mịga ibha ọde ezōor aseerian ezōor obho.” 
LUK.12.14	PạJizos ạbhagharana kua zodi, “Oōy, okōr ōoy atẹnẹ ạami mọtu mịiruan nꞌọḍi mạḍi ạnogho enyina?” 
LUK.12.15	Keḍio odi ạkpete kua ạnogho moomo arōoy obho, “Igona lōor enyina mẹkporion rạvo enyina toomo oḍigh kẹrekere ẹḍogh okpoki, ebum obho aghuḍum ōoy olo toomo ọkpo ibha odi ạteeny obho, kẹzo kẹzo olo odi agbo mẹela asi.” 
LUK.12.16	Keḍio odi aru adōgh sidōgh obhobho ạnogho zeedi, “Onyiin obꞌọola ạteeny moḍighi olo amute magey. 
LUK.12.17	Podi ạatua tologhi odi aghōl maa, ‘Ạami taḍighi ẹko? Otu olo ạami kakubh mariḍian obhꞌạmi olo. 
LUK.12.18	Ạami naalōghōm mẹzo ạami taḍighi. Ạami tạakpo motu obhꞌạmi aḅōgh mọnon ogbōgh, keḍio ạami taḅu moomo ariḍian obhꞌạmi, ạseghe moomo ọkpo bhꞌạmi ạloki todi otu obho aseeri. 
LUK.12.19	Keḍio ạami tạkpete kua ạnogho lōor obhꞌạmi: “Oobho pẹmugh olo ạami ụteeny. Ạna nạateeny kạar kạar olo ạna nạva ilo tẹtolom ni ạna mọlogh ạsumusia. Kibheri lōor onuma, male mạbhoghol, mạḅaal ologhi.” ’ 
LUK.12.20	Tipa bho, keḍio Ẹnaan ạkpete kua ạnogho zodi, ‘Sọo, obꞌeema, uḍugul aadon, pạami obheleghi ọseghe aghuḍum onuma, keḍio ọkpo bhibha ạna naakōbhōghi obho tetu milꞌokōr ōoy?’ 
LUK.12.21	Iibha pẹzo temutenaan kōoy kōoy olo agbo mẹela akubhughi ạnogho lōor odi, keḍio taghisigh tẸnaan odi aru muvekulom.”
LUK.12.22	Keḍio ạJizos ạkpete kua ạnogho mobo bho nẹtuonom odi obho, “Iibha kiḍighi kạami nạkpete kua ạnogho enyina: ịíḅaghami ghạ lōor enyina mi tariḍian ilo ole ọnogho enyina ghuḍum bolobolo ibura ilo oburuom iikpōogh alōor obho, 
LUK.12.23	ebum obho aghuḍum obho ạla mạar apu meḍian, iikpōogh alōor obho ipu mibura. 
LUK.12.24	Ịmiin maghuḍum ạsumubhaabh obho. Eedi iḅẹbh ghạ ḍio eḅu riḍian. Eedi iḅōghi ghạ ḍio rutu ẹloki rạkpe mokubhogh ariḍian. Ẹnaan pobo naakō zeedi. Enyina iḍigh io nꞌeghuan epu zeedi gạ? 
LUK.12.25	Okōr ōoy mi tenyina tatue ạlogh sụmusia taghuḍum odi mi tịitu? 
LUK.12.26	Ẹzo bho enyina itue ḍio eḍighi mọkpo ilo idugh kua bho, ebum eeghe kenyina nẹeḅaghami lōor enyina mi tịnon ọkpo? 
LUK.12.27	Iinon mạrafalawa eḍum obho. Eedi ikumuan ghạ ḍio mọteeny ibura, ilo oburuom alōor eedi, keḍio ạami nạgba kua ạnogho enyina, toomo ẹela bho tạSolomon odi obura ḍio mibura ilo ịneghe iileeny mạrafalawa bhibha. 
LUK.12.28	Ẹnaan obo ạseghe mạrafalawa bho aburom mịigho eḍum obho, ibha ụmiin dodon eḍie nọosu nyạn, ụmiin mu obho. Sọo arōoy obo ologhi omōruōm obho igbẹbhan io, enyina ilōghōm io mobho odi tabur ni enyina apu miibha bho gạ? 
LUK.12.29	Tebum iibha bẹleni, ịítu ghạ mẹeḅaghami lōor enyina mọva ọkpo ole nꞌọbhoghol. 
LUK.12.30	Oḍigh ọkpo bhibha pibha obo bho ilōghōm io mẸnaan obho nekilighuan ghạ tẹmar-arōoy obho. Ọde enyina obho odi tạnyu obho naalōghōm mobho ịgbaan ni molo enyina kẹteeny miibha bho. 
LUK.12.31	Kpẹlen nꞌipa, ikilighuan maghuḍum Ade-Ọolema bho tẸnaan, podi ọnoghuom enyina moomo iibha bho.”
LUK.12.32	“Ighiil ghạ ruugu toomo ẹzo bho enyina ikio bho. Ẹkar eḍigh tologhi Ọde bhꞌenyina obho odi tạnyu obho mọnogho enyina mAde-Ọolema bhꞌodi. 
LUK.12.33	Iḅool kạar kạar olo enyina ịteeny mẹseghe mikpoki obho mẹnoghooy ruvekulom obho. Ịkologh mạruḅa ikpoki ilo itue ḍio eḅu, mẹloki mesereghi mẹela bhꞌenyina mi tẸnaan, tesi obho eghuan ikpoki obhꞌenyina tẹtol ni kamen kamen obho, ạruḅa itue nạ ḍio eḍigh emiinyogh bolobolo ọoghara eḍigh ele. 
LUK.12.34	Kesi kesi olo enyina ikubh mẹela enyina, pesi ologhi enyina tẹtol nạ.”
LUK.12.35+LUK.12.36	“Ịkpamaghia mẹmaar ẹkpua mukpe enyina mẹghuemi ku mẹsuuy mịtodi enyina mẹbham tạvo kiiḅi ạrubana ilo neḅōrō mọde otu eedi morughẹel tẹzaal ipina, molo, amen odi asi totu aakpu, eedi tekẹm ni ekuurōn meguugh obho. 
LUK.12.37	Ọḅaal ologhi tẹtol ni ẹnogho mạrubana bho ọde otu eedi tatughẹel tatulom eedi mibha eedi nemori momori neḅōruōm odi. Ạami nạgba kua ạnogho enyina: odi tazuurōna ni meghōony odi ạkpete ạnogho eedi mọrol adelede keḍio odi tạseghe meḍian ạnogho zeedi. 
LUK.12.38	Ọḅaal ologhi tẹtol ni ẹnogho zeedi, erumolo odi aru mogbo uḍugul bolobolo ọḅel ọnu ạkenegh keḍio ạmiin ni zeedi mobho eedi idi mimoom neḅōrō zodi. 
LUK.12.39	Ilōghōm mobho obo bho otu obho olōghōm ghạ ḍio mamen ọḅa natu totu odi. Odi alōghōm ni bọ, odi kụḅelemaan io rụḅa bho moḅom oḍigh totu odi ọḅirogh ọkpo ọḍuonom. 
LUK.12.40	Enyina ẹkona ịmaar egon nạ, ebum obho Ọony Oōy obho tatu mọmiin enyina tamen olo enyina ịitua ḍio.”
LUK.12.41	PaPita ạkpete kua ạnogho mạJizos, “Obumọogh, asidōgh obhobho ạna udōgh nạnogho ezōor be bẹlee koomo arōoy.” 
LUK.12.42	PObạmọogh obho ạbhagharana kua, “Okōr ōoy siibha bho mẹbana olōghōm ạar olo ạteeny nạ mooḅi eḍighiom ạar? Odi pobo bho ọde otu odi tạlogh tạvo odi moomo ịikpo amarugh-otu odi mọnogho ghạ ạrubana ipedi obho maribin eḍian eedi tamen olo iizuan mọnogho. 
LUK.12.43	Ọḅaal ologhi tạtol ni ạnogho mẹbana bho ọde otu odi tatughẹel tạmiin ni zodi mobho odi ạtuugh mibha ụkpete ụnogho odi obho. 
LUK.12.44	Agey nạ ni, ạami nạgba ạnogho enyina, ọde otu obho tạlogh ni tạvo ẹbana popo moomo ọkpo odi. 
LUK.12.45	Kerumolo odi ẹbana popo ạatua tologhi odi aghōl kua, ‘Ọde-otu ạmi nabia morughẹel,’ keḍio ạke moḍulogh ạnwuny nꞌạsunwunyaan ạrubana ipedi obho tọde otu obho, nꞌole ọbhoghol, ọbhoghol keghigh, 
LUK.12.46	ọde-otu obho tatughẹel maḍuma olo odi ọotua ḍio, nꞌamen olo odi olōghōm io. Ọde-otu obhꞌodi tạliom ni zodi, aseeri zodi kobo bho imōruōm io mẸnaan obho.
LUK.12.47	“Ẹbana olo alōghōm mibha iḍigh tologhi tọde-otu odi kookōbhōghia ḍio ạtuugh aḍighi mibha iḍigh tologhi tọde-otu odi obho, tọliom ni ọmaar ọgurogh. 
LUK.12.48	Ẹbana bho olōghōm io mibha iḍigh tologhi ọde-otu odi obho kaḍighi mạar olo ịgbaan ni mọgurogh odi, tọliom zodi nꞌịbam ạligur. Obo bho ụnogho bọ mịkanya bho, ịkanya mobho togbẹel nạ tạvo odi. Obo bho ụnogho bọ mibꞌịkanya bho, ibꞌịkanya nạ mobho togbẹel tạvo odi.
LUK.12.49	“Ạami uru mọsu ạnyan de bho. Mịin milo ạami nạva molo koghōl nọoke ogbonoghi. 
LUK.12.50	Ạami ạteeny mozua ạmuum olo ạami kazua, pịitu ilo tẹtolaan ạami ninii kamen olo temuneen! 
LUK.12.51	Enyina ịkar nẹetua mobho ạami ubhin mekima uru tẹmar-arōoy obho gạ? Eenyi-o, ạami nạgba ạnogho enyina, ekima ḍio, ạmaḍian. 
LUK.12.52	Ạseghe siibha ạghi taghisigh, otu ōogh arōoy tẹḍianogh ni, ịraar tẹtuan ni mịzal, ịzal ẹtuan mịraar. 
LUK.12.53	Ạburude tẹtuan rụnwuny eedi, ạnwuny obho nꞌạburude eedi; aburuniin tẹtuan sụnwunyaan eedi, ạsunwunyaan obho nꞌaburuniin eedi; oniin olom tạtuan ni mạni ọony odi, ạni ọony obho nꞌoniin olom odi.”
LUK.12.54	ẠJizos ạkpete kua nạ ạnogho rōoy obho, “Amen enyina ịmiin mobho aḍio aḅil natu tọpaḍi obho ọbhiiny obho, penyina okẹm oghōl maa, ‘Tạlobh ni,’ pọlobh nạ. 
LUK.12.55	Amen ạbhibhom enyina mọpibha bho ạbhibh tegbolom obho natu, penyina oghōl maa, ‘Obhulo tạtol ni,’ pọrol nạ. 
LUK.12.56	Sọo, arōoy ibꞌilōghōm ạar! Enyina tetue ni eenon made bho nꞌạnyu obho ẹgba mẹzo idi. Eeghe kesiibha bho enyina irue ḍio molōghōm ẹmu ọkpo bho nemute siibha bho?
LUK.12.57	“Ebum eeghe kenyina nịvo nịvo ịru ḍio mịiruan mi tọkpo bho ịneghe bọ moḍighi obho? 
LUK.12.58	Erumolo ōoy ạva ạna rạakpe, kabhin ạna ạghi tạkoti, kẹm mẹkpetian metẹnẹ suo amen obho enyina idi nini tebōom obho, molo odi opin ạna ạghiom mobo bho nesōbh rạakpe bho, keḍio eedi tepin ạna ẹnogho mapolisi, keḍio apolisi obho tạloghom ạna mikoli. 
LUK.12.59	Ạami nạgba ạnogho ạna, ạna orue ḍio amute ninii ạna tatu ạkpe mạkobo obho asughō obho mi tibha umuul ạna bho.”
LUK.13.1	Tamen opopo, kir arōoy ilo ịrol nạ lo ịgba ịnogho mạJizos marōoy ibhꞌaGalili ibha aPailet ạze tamen obho eedi nẹtun mọkpo mọnogho Ẹnaan obho. 
LUK.13.2	ẠJizos ạbhagharana kua ạnogho zeedi, “Enyina nekōl ebum obho eedi arōoy aGalili obho ịbho moḍigh ọbho olo odi kua bho, pi nẹgba neḍeeriom mobho eedi iru mibꞌiḍighi mịkarabh ilo ipu moomo ịnon arōoy obho idi mi taGalili obho gạ? 
LUK.13.3	Eenyi! Ạami nạgba ạnogho zenyina, erumolo enyina ikiraan io mi tịkarabh enyina, enyina tẹpo ạni ni kẹzo bho eedi ịbho bho. 
LUK.13.4	Ḅōrō ku. Aḍiōbh nꞌạbhenya arōoy ibhꞌaSailoam obho obo otu-ạnyu ameelom ạze bho ạni keeghe? Enyina nẹetua ekōl iibha bho nẹgba eḍeeriom mobho eedi iru mibꞌiḍighi mịkarabh ilo ipu moomo ịnon arōoy ilo idi mi taJerusạlẹm gạ? 
LUK.13.5	Ekua ḍio! Ạami nạgba ạnogho zenyina, erumolo enyina ikiraan io mi tịkarabh enyina, enyina tẹpo ạni ni kẹzo bho eedi ịbho bho.”
LUK.13.6	Keḍio odi ạJizos adōgh sidōgh obhobho ạnogho zeedi, “Onyiin ōoy ạteeny meetu ẹleleezu mi tade odi olo odi ạnogho mōoy moonon ghạ. Odi nạki ghạ moomo amen mọku itu, keḍio odi ọmiin ghạ ḍio motu. 
LUK.13.7	Podi ạkpete kua ạnogho mobo bho naanon ghạ made bho aghōl kua, ‘Nonon ni, neegbẹbh ịraar ạsia mobho ạami naaru mọku itu, keḍio bọbon otu olo ạami nạmiin ghạ olo. Lẹer atuḅeen! Odi napiẹmi de be.’ 
LUK.13.8	Keḍio odi obo bho naanon ghạ made bho ạbhagharana aghōl kua, ‘Oōy obho, ḅẹlemaan, ạla bhobho amina atẹn ku, ạami tagbo ni akitonom, ạlogh mobile ọomi mọnuumeni ade bho. 
LUK.13.9	Erumolo odi ạloki mitu mạla bho natu obho siiḅi, kọloki nạ ḍio kọleer.’ ”
LUK.13.10	Tonyiin aḍuma obhooghia bho, pạJizos ạghi totu iikpulughu obhꞌeedi nạtughumiom. 
LUK.13.11	Tesi bhopo kir ạni olo ạteeny mọkarabh ẹmugh olo aḍighi molo odi nạarol mi tẹzegh maḍiōbh nꞌạbhenya ạsia. Odi aḅenene ni, orue ḍio mosel orele. 
LUK.13.12	Amen ạJizos ạmiin zodi, podi abheleghi zodi, “Ạni obho, nọobhel ạna mi tẹzegh obhꞌonuma!” 
LUK.13.13	Ẹzo bho ạJizos ạḅam rạvo odi mi tạni obho, podi asel, keḍio odi abuom Ẹnaan. 
LUK.13.14	Pologhi onyiin obo bho neekō ghạ motu iikpulughu obho aḅẹebh mebum obho ạJizos aakō mōoy mi taḍuma obhooghia bho. Podi ạkpete amutiom ạnogho marōoy obho aghōl kua, “Ezira ụteeny modiin aḍuma mi tawiki obho molo oḍighiom oḍighi, itu taruḍuma bhibha meekua silōor enyina, iru ghạ mi taḍuma obhooghia bho.” 
LUK.13.15	Keḍio Obạmọogh obho ạbhagharana kua zodi, “Enyina nẹmiin ghạ milo ịnon be! Onyiin enyina tạkoton ni mẹnam odi mọghi ọnogho ạmuum mi taḍuma obhooghia bho. 
LUK.13.16	Keḍio tesuo ponyiin ọnyani tEbrạhạm olo Eru obho naaḅol ạbham moomo aḍiōbh nꞌạbhenya ạsia, ịkpe ḍio gạ mọbhel odi mi taḍuma obhooghia bho?” 
LUK.13.17	Oomo obo bho ịlogh odi ḍien obho ịlokia ni rẹgheer mi tẹzo bho odi ạbhagharana bho. Oomo arōoy obho ịḅaal ni mologhi mi toomo ọkpo ibꞌaruugu obho odi aḍighi obho.
LUK.13.18	Tebum ipa, pạJizos ạkpete kua, “Ade-Ọolema bho tẸnaan kodi ẹko? Ạami tapin ạtuom ẹkaraan? 
LUK.13.19	Odi kekpo amiim ẹker, olo ōoy ạseghe aḅẹbh mi toḍighi odi, keḍio asi atẹn moorẹeny, olo ịnun iru iḅōghi rutu mi tịgha bhꞌodi.”
LUK.13.20	Keḍio odi amina ạkpete kua, “Ạami tạtuom mẹkaraan mAde-Ọolema bho tẸnaan? 
LUK.13.21	Odi kạar obho noḍighiom gha mạbred obho, obho ughōl bọ ayist obho olo ạni-ebhōbh ạseghe ạguonom ịraar ẹḅa ạfalawa, olo ịrol suo iḍighi molo oomo eedi iibhuugh.”
LUK.13.22	Keḍio ạJizos ạḍua tesuo atẹn nạki tọpaḍi aJerusạlẹm, ạḍua mẹma atẹn mẹma nạtughumiom tigbōgh nꞌịbam ạraama bho. 
LUK.13.23	Ponyiin ōoy apuruan kua zodi, “Obumọogh, ịbam arōoy be gạ mobo tọpel otẹnẹmi tịkarabh obho?” Keḍio ạJizos ạbhagharana kua zeedi, 
LUK.13.24	“Iḅe magey mẹkparam ẹḅol eḍigh mi tẹḍiibh ọnu otu obho. Ạami nạkpete kua ạnogho zenyina mebum obho ọlogh arōoy tẹkparam ni mọḅol ạni keḍio irue ḍio.
LUK.13.25	“Tamen olo uvotu obho naaḅetunu aghuughi meguugh obho, keḍio enyina tetu ẹmara tetẹrẹ ẹke mookpu eguugh obho oghōl ekua, ‘Obumọogh, kuurōn mạnogho ezōor!’ 
LUK.13.26	Keḍio enyina temulumian zodi kua, ‘Ạna nꞌezōor sule ghạ monyiin esi, ọbhoghol monyiin esi. Sạna ụtughumiom mi tẹma ezōor!’ 
LUK.13.27	Keḍio odi tamina ạpagharana kua, ‘Ạami ulōghōm io mesi enyina ịḍua iru sọo. Oomo enyina iḍighi mịkarabh obho, ịḍua taghisigh ạmi.’ 
LUK.13.28	Kụ ịmiin mobꞌeḍi olo enyina teleghe nꞌọghiir ạralaay olo enyina tẹkiir men enyina tẹmiin mEbrạhạm nꞌẠizik, nꞌạJekob nꞌoomo arizil obho tẸnaan mi tAde-Ọolema bhꞌodi tamen olo nonyuughi zenyina momutioghom tetẹrẹ! 
LUK.13.29	Arōoy tẹḍua ni etu mi toomo ạruukul ọpaḍi ẹmar-arōoy obho ẹtol delede mi tẹtolom ẹzaal Ade-Ọolema bho tẸnaan. 
LUK.13.30	Keḍio obo bho ịrol tạman obho tetu mịḅel, obo bho uru bọ mịḅel obho tẹtol tạman.”
LUK.13.31	Tamen opopo, pẹtede arōoy aFarisi obho iru tạJizos ịkpete kua ịnogho zodi, “Kẹm siibha siibha maghiil ạḍua tesuo mạghi tọnon esi. ẠHerod nạva moghigh onuma.” 
LUK.13.32	PạJizos ạbhagharana zeedi kua, “Ịki mẹkpete mẹnogho mẹnam opopo meghōl kua, ‘Ạami napirighan mịkarabh ạruumugh, naakōoy mạrazegh arōoy dodon nꞌeḍie, togbẹbhiōm ịraar aḍuma bho, pạami ọman oḍighi obhꞌạmi.’ 
LUK.13.33	Oomo ipa ẹkona, ạami tạki ni moḍighi oḍighi ạmi dodon, nꞌeḍie, nꞌạmaa-ḍie. Ịneghe ḍio molo ozil kạbho mi tọnon esi, tughuneen taJerusạlẹm io.
LUK.13.34	“Sey aJerusạlẹm, aJerusạlẹm! Ạna obo bho nạze ghạ marizil obho tẸnaan, atoḅol miteledōm obho Ẹnaan arōm aruom ạna bho! Ịni amen mobho ạami nạava mọseghe ạravo ạmi oghuruom oomo arōoy onuma, kẹzo bho ạkenegh nakuruom ghạ mạnwuny odi obho, keḍio ạna omōrō ḍio nomōrō. 
LUK.13.35	Esiibha eghun otu obhꞌonuma noogin ọman. Ạami nạgba kua ạnogho enyina, enyina ịmiin mụ ạami ninii tạteeny mamen obho enyina tẹkpaton mọnu enyina ekōl kua, ‘Ẹnaan ạsebh ni zodi obo bho natu bọ mi taḍien tObạmọogh obho.’ ”
LUK.14.1	ẠJizos, mi tonyiin aḍuma obhooghia bho, ạghi mole eḍian mi totu onyiin uvẹmụ arōoy aFarisi obho, parōoy obho ịmaar negon ghạ zodi. 
LUK.14.2	Tesuo kir ōoy olo nạnwe mọobuum asike nꞌạravo olo aru todi. 
LUK.14.3	Keḍio odi ạJizos ạkpete amutiom apuruan eedi obo bho nẹtughumiom ghạ miilōgh obho taMozis nꞌarōoy aFarisi obho aghōl kua, “Kir olōgh gạ mookō ẹzegh mi taḍuma obhooghia obho?” 
LUK.14.4	Poomo eedi ịrol ḅaḅam. PạJizos abhin mōoy obho aakō ạkpete ạnogho zodi moghẹel. 
LUK.14.5	Keḍio odi ạkpete kua ạnogho zeedi, “Erumolo onyiin enyina ạteeny mọony ạnam bolobolo ekpe olo ameel aḍigh taghuḍia mi taḍuma obhooghia bho olo tạḅele mọghi obhune mi taḍuma obhooghia bho odi gạ?” 
LUK.14.6	Bọbon ōoy olo arue mọbhagharana odi olo.
LUK.14.7	Ẹzo bho ạJizos ạmiin mẹzo bho isoloman obho nẹsonogh mibꞌiiḅi ariisi ọrol adelede mi totu obo bho eedi iḍighanaan obho, podi adōgh sidōgh obhobho ạnogho zeedi: 
LUK.14.8	“Kamen kamen olo ubheleghi ạna mi tẹzaal ipina, ụrol ghạ delede mi tẹtolom obho ạla bọ mạar apu obho. Ụmaar io suo noobheleghi nạ mōoy olo aḍigh eghuan apu ạna. 
LUK.14.9	Poḍighi olo amen odi uvotu obho abheleghi mịzal enyina bho tatu, tạkpete kua ạnogho ạna, ‘Ḅetunu, ōoy obhobho ạrol suo.’ Pạregheer osibh onuma mamen topin ạna ọki ọtolomi mi tẹtolom olo oḍigh io meghuan. 
LUK.14.10	Kpẹlen nꞌipa, amen ạna ụghi tesi olo ubheleghi ạna, tọl tesi obho oḍigh io meghuan obho, molo amen olo uvotu obho tatu, pọkpete ekua ọnogho onuma, ‘Ọbulol, ḅetunu maru mạrol teebhakele eghuan obho.’ Iibha bho tẹnogho ạna miibhughumi mi taḍien arōoy ipedi obho. 
LUK.14.11	Kōoy kōoy olo ạbughia lōor tosōorẹ ni. Kōoy kōoy olo asōoriōm lōor, odi pobo tọbughe.”
LUK.14.12	Keḍio ạJizos ạkpete ạnogho mobo bho abheleghi zodi obho aghōl kua, “Kamen kamen olo ạna ụsa meḍian mobheleghi arōoy, ubheleghi ghạ mạburubulol onuma nꞌaburumōr onuma nꞌeghun otu onuma nꞌạruula oghōol otu onuma — molo eedi ipeleghi ạna ẹkpe emulumian. 
LUK.14.13	Kamen kamen olo ạna ụsa meḍian mobheleghi arōoy, peleghi marukula bho nꞌobo ikpom ariḍien obho, 
LUK.14.14	pạlisebh ọrol ọnogho onuma, tebum obho eedi itue ḍio ẹkpe emulumian ạna. Ẹnaan tạkpe amulumian ạna mi taḍuma bho iiḅi arōoy obho teḅerenu tọbho bho.”
LUK.14.15	Onyiin ōoy olo odi ạni nale meḍian obho ạmoghon mibha ạJizos ạḍeghe bho, podi ạkpete kua ạnogho zodi, “Ạlisebh tẹtol ni ẹnogho mobo bho tạtol ạni mole eḍian mi tAde-Ọolema tẸnaan obho!” 
LUK.14.16	Keḍio ạJizos aghiraan ạkpete kua ạnogho zodi, “Onyiin amen kir ōoy olo natu mole ogbōgh ẹzaal, molo odi abheleghi mọlogh arōoy. 
LUK.14.17	Taḍuma ẹzaal obho podi arōm mẹbana odi mọghi obheleghi arōoy obho oghōl ekua, ‘Itu, ẹzaal obho nạateeny o!’ 
LUK.14.18	Poomo eedi, ōoy ilo ọno ilo ọno, ịgba ịḍua. Ọḅel obho ạkpete kua ạnogho mẹbana bho, ‘Ạami naaghō made oḍighi. Ạami natu mọghi ọmiin ẹzo odi. Gbạ mạnogho zodi mu, “sesen ni, ạami utue ḍio aru.” ’ 
LUK.14.19	Ọnon aghōl kua, ‘Ạami naaghō mōogh ạranam oḍighiom oḍighi olo ạami nạki mọḍa eedi oonon. Gbạ mạnogho zodi mu, “sesen ni, ạami utue ḍio aru.” ’ 
LUK.14.20	Omina ọnon ạkpete kua, ‘Eede amen ạami ubhin mạni, tebum ipa bẹleni, ạami utue ḍio aru.’ 
LUK.14.21	Pẹbana bho aghẹel ạgba mẹzo bho ạnogho mọde-otu odi. Keḍio ologhi ọde-otu odi aḅẹebh, keḍio odi ạkpete kua ạnogho mẹbana bhꞌodi aghōl kua, ‘Kẹm siibha siibha mạghi taraabōom nꞌarubughotu ẹma bho mabheleghi maruvekulom obho nꞌạsukugha bho nꞌobo ikpom ariḍien obho nꞌarukula bho.’ 
LUK.14.22	Obia ḍio pẹbana bho amula aru aghōl kua, ‘Oōy, ibha ạna urōm ạami obho, ạami nạatuugh aḍighi, keḍio eepōogh odi ni.’ 
LUK.14.23	Pọde-otu obhꞌodi ạkpete kua ạnogho zodi, ‘Kịa taraabōom ạraama bho mabheleghi rōoy eedi eru molo otu obho amuzō agbẹbh. 
LUK.14.24	Ạami nạgba kua ạnogho ạna, bọbon onyiin eedi obo bho igin moru obho olo takulaan ale meḍian ẹzaal bhobho olo.’ ”
LUK.14.25	Ipa iru itẹn, piḅir arōoy iru nẹtuonuman mạJizos. Keḍio odi aghiraan ạkpete kua ạnogho zeedi. 
LUK.14.26	“Kōoy kōoy olo tatu tạmi orue ḍio aru monyiin obo nạtuonuman ạami, erumolo odi ọlogh io ḍien mọde odi nꞌoniin odi nꞌạni nꞌạnwuny odi nꞌaburumōr odi nꞌạburumarani odi nꞌạkar alōor obhꞌodi. 
LUK.14.27	Kōoy kōoy olo ọseghe ḍio moorẹeny ẹmigheri obhꞌodi ạtuonuman ạami, odi orue ḍio aru monyiin obo nạtuonuman ạami. 
LUK.14.28	Erumolo onyiin enyina natu moḅōgh otu ạnyu, odi tapira ni aanon mẹḅa odi mọmiin erumolo tegbẹbhōm ni moḅōghōm. 
LUK.14.29	Odi obhira ḍio aḍighi kua, odi orue ḍio aḅōgh ạman. Tasiemi tegum be. Kōoy kōoy olo tatele atẹn ạmiin, pọmologh ghạ be, oghōl ekua, 
LUK.14.30	‘Oōy obhobho aru moḅōgh otu keḍio orue ḍio mọman.’ 
LUK.14.31	Erumolo ọolema akpo mọlogh ẹgham mọghi oḅe ọnon ọolema, olo ọlogh ẹgham ibhꞌodi iru mạmaḍian ibha obo bho odi nạki moḅe bho, odi tapira ni ạtol delede ạmaar aanon merumolo ạmaḍian ibhꞌodi tetue ni eḅe mipedi obho. 
LUK.14.32	Erumolo odi otue ḍio, podi orōm adōm ọghiom opedi obho tamen olo odi odi nini tegbeeny moosen olo eedi kẹrol tekima. 
LUK.14.33	Onyiin ẹzo bho, ōoy olo ọḅele ḍio kạar kạar olo odi ạteeny, odi orue ḍio aru monyiin obo nạtuonuman ạami.
LUK.14.34	“Abōbh iiḅi, keḍio ạar olo oḍighiom olo mu erumolo ẹmel abōbh obho ilo mu. 
LUK.14.35	Ọneghe mụ nạ mi tade bho molo iḅẹbh. Isughōnōm molo kozu korōbh be. Oōy olo ạteeny raḅeri ạmaar ạmoghon!”
LUK.15.1	Onyiin amen olo igunogh miisōgh nꞌiḍighi mịkarabh iru mọmoghon ạni ịtughumiom tạJizos, 
LUK.15.2	parōoy aFarisi nꞌobo ịtughumiom iilōgh obho ịke mọghunughun ọkpete ekua, “Oōy obhobho abhin iḍighi mịkarabh ạloghom atul nꞌeedi nale meḍian.” 
LUK.15.3	PạJizos adōgh sidōgh obhobho ạnogho zeedi, 
LUK.15.4	“Erumolo onyiin enyina ạteeny mịzal ạraala nꞌaḍisibh ạraana konyiin abhẹ, ạna ụutua odi taḍighi ẹko? Odi tạḅele ni monyiin olo mịzal ạraala nꞌaḍisibh ipedi obho tesi obho eedi nele mịigho bho ạki teḍum obho mọva onyiin obho abhẹ bho.
LUK.15.5	“Amen odi tạmiin, odi tabo ni, nꞌọḅaal ologhi odi tatōol tọbha odi apin akẹel. 
LUK.15.6	Keḍio odi tapeleghi mạburubulol nꞌobo okōol odi monyiin esi, ạkpete kua ạnogho zeedi, ‘Ologhi ạmi nạḅaal mịkanya mibha ạami nạamiin mẹena bhꞌạmi abhẹ bọ bho. Itu metul ạami mẹḅaal ologhi ole mẹzaal.’ 
LUK.15.7	Onyiin ẹzo bho, ạami nạgba ạnogho enyina, kir ogbōgh ọḅaal ologhi mi tạnyu obho mi tebum onyiin oḍighi mịkarabh olo aghiraan tịkarabh odi, ilo tepu ni mibha onyiin olo mịzal ạraala nꞌaḍisibh ịbughia lōor arōoy ilo ịva ḍio moghiraan tịkarabh eedi.
LUK.15.8	“Bolobolo, erumolo ạni-ebhōbh olo ạteeny maḍiōbh ikpoki keḍio onyiin abhẹ, ạna ụutua odi taḍighi ẹko? Odi tạsu ni mọtodi, aḅẹer motu obhꞌodi, ạmaar ạva moomo otu obho ninii odi tạva ạmiin. 
LUK.15.9	Amen odi ạmiin, podi obheleghi ạburubulol odi nꞌobo okōol odi ookōbhōghi ọkpete ekua ọnogho eedi, ‘Ologhi ạmi nạḅaal magey mibha ạami nạamiin mokpoki obhꞌạmi abhẹ bọ bho. Itu metul ạami mẹḅaal ologhi olo mẹzaal!’ 
LUK.15.10	Onyiin ẹzo bho, ạami nạgba ạnogho enyina, itelema bho tẸnaan tẹḅaal ni mologhi mi tebum onyiin oḍighi mịkarabh olo aghiraan tịkarabh odi.”
LUK.15.11	Keḍio ạJizos ạḍeghe rạḍeghe bhobho ạnogho zeedi aghōl kua, “Onyiin amen kir ōoy olo ạteeny ịzal ạnwuny. 
LUK.15.12	Ạteeny monyiin aḍuma, pọbam obho ạkpete ạnogho mọde bhꞌeedi aghōl kua, ‘Ạda, ḍị mabin arutu ibhꞌạmi mạnogho ạami siibha.’ Podi ọde bho ạḍi motu obhꞌodi mịzal abin ạnogho mạrunwuny obhꞌodi. 
LUK.15.13	Ịbam aruḍuma itẹn podi ọbam ọony obho aḅool mabin ibhꞌodi ạseghe mikpoki obho ạḍua totu, ạghi tegbeeny ẹma, abhẹeny aliom ikpoki obhꞌodi ạman. 
LUK.15.14	Suo odi naaliom mikpoki obhꞌodi ạman obho, pobo oḅẹer asōor mi tebhugh obho odi odi obho, molo bọbon ạar olo odi ạteeny olo mu. 
LUK.15.15	Molo odi ạghi moḍighian oḍighi mōoy olo odi tẹma bho, olo ạnogho zodi mookō ghạ arōbhōrōpō mi tologhi eḍum. 
LUK.15.16	Odi agbẹel ghạ ni nạ mole ịpaḍi eḍian arōbhōrōpō bho, keḍio obo ọnogho odi olo nạ. 
LUK.15.17	Tọmiinom obhꞌodi, podi alōghōma lōor ạatua aghōl kua, ‘Oomo ạrubana bho tọde ạmi bọbon olo natue ghạ mole ọman eḍian ibhꞌodi olo, keḍio ạami odi suo nạmiinom mọkoony. 
LUK.15.18	Ạami taḅetunu ni ạki tọde ạmi ạkpete kua ạnogho zodi, “Ạda, ạami naaḍighi mịkarabh mẸnaan nꞌạna. 
LUK.15.19	Ịgbaan mụ molo koghōl ạami ọony onuma. Sẹghe zạmi matẹnẹ konyiin ẹbana bhꞌonuma.” ’ 
LUK.15.20	Podi aḅetunu amula tọde bhꞌodi.
LUK.15.20	“Odi odi nini mi tegbeeny pọde bhꞌodi ạrol totu ạmiin zodi. Ọsu ạghusan aḍien ẹrol mịkanya molo odi aghiil ạghi aḅolom mọony obho, akpagh aḅẹtōn. 
LUK.15.21	Keḍio ọony obho ạkpete kua, ‘Ạda, ạami naaḍighi mịkarabh mẸnaan nꞌạna. Ịgbaan mụ molo koghōl ạami ọony onuma.’ 
LUK.15.22	Pọde bho abheleghi mạrubana bhꞌodi ạkpete kua, ‘Ikẹm mẹghi mebhin eru mobo ạdoni obhꞌạmi mẹloki zodi. Ịloki nạ zodi magul nꞌarakōrō, 
LUK.15.23	kụ mẹghi meghigh monyiin obhōghaan ạnam obho mẹsa, molo ezira kole mẹzaal. 
LUK.15.24	Ọony obhobho tạmi ạbho ni, keḍio odi naamula siibha taghuḍum. Odi abhẹ ni, keḍio esiibha naamute.’ Peedi ịke mẹzaal obho.
LUK.15.25	“Tamen obhobho okenya umōr obhꞌodi odi ni teḍum. Suo odi natughẹel natuan totu obho, podi ạmoghon moghur ọḍe nꞌịḅa. 
LUK.15.26	Podi abheleghi monyiin ẹbana bho apuruan kua, ‘Ẹkaraan nemute suo?’ 
LUK.15.27	Ẹbana bho ạgba ạnogho zodi maa, ‘Umōr onuma maarughẹel, keḍio ọde onuma aghigh monyiin obhōghaan ạnam obho tebum ẹzo bho odi arughẹel nꞌomoon alōor obho!’ 
LUK.15.28	Pologhi okenya umōr obho aḅẹebh molo odi agin moḍigh totu molo ọde bhꞌodi aḍigh maasen lo odi kaḍigh totu. 
LUK.15.29	Podi ạkpete kua ạnogho mọde bhꞌodi aghōl kua, ‘Nonon ni. Pẹzo noḍighi ghạ mōoy. Oomo ạsumusia bhibha bho ạami nạarolan ạna uḍighian ạna moḍighi konyiin ẹbana onuma, ạami dopẹl io mọnu onuma. Ạna naaḍighi meeghe ạnogho ạami? Bọbon evel sạna dọnogho ḍio ạmi moliom ạni ẹzaal nꞌạburubulol ạmi. 
LUK.15.30	Ọony obhobho tonuma obho ạbasi ạna ạseghe mikpoki obhꞌonuma ạghi tile mẹma bho, suo odi amula aru obho, sạna naaghigh moghōbhaan ạnam obho ạnogho.’ 
LUK.15.31	Keḍio ọde bhꞌodi ạbhagharana zodi aghōl kua, ‘Ọony ạmi, ạna sodi nꞌạami moomo amen. Kạar kạar olo ạami ụteeny suo ilꞌonuma. 
LUK.15.32	Ịkpe ni molo ezira kole mẹzaal kọḅaal mologhi, tẹzo bho umōr obhobho tonuma ạbho ni, keḍio odi naamula siibha taghuḍum. Odi abhẹ ni, keḍio esiibha naamute.’ ”
LUK.16.1	Keḍio ạJizos ạkpete nạ kua ạnogho miteledōm obhꞌodi aghōl kua, “Onyiin obꞌọola ạteeny monyiin ẹbana olo odi ạloghom toḍighi odi, keḍio ụgba ụnogho zodi mẹbana bhꞌodi naleeyogh mikpoki obhꞌodi. 
LUK.16.2	Keḍio odi abheleghi zodi ạkpete kua, ‘Agey mibha ạami ụmoghon obho? Tue ọḅaalan mikpoki oḍighi obhꞌonuma. Ạna oḍighi mụ moḍighi ẹbana bho ạnogho ạami.’ 
LUK.16.3	Keḍio odi ẹbana bho ạkpete kua ạnogho lōor odi, ‘Sey. Ọde-otu ạmi tapirighan ạami toḍighi obhꞌạmi. Ạami taḍighi ẹko? Ạami utue ḍio aḅẹbh miḅẹbh, keḍio ạregheer tesibh ni ạami mogbẹel iigbẹel. 
LUK.16.4	Ạami naalōghōm mẹzo ạami taḍighi, molo amen noobhirighan ạami toḍighi obho, pạami ọteeny ạburubulol ilo tẹloghom ni ạami totu eedi.’ 
LUK.16.5	Podi abheleghi moomo arōoy ilo ile mọmugh ọde-otu odi. Keḍio odi apuruan kua mọḅel obho, ‘Ịni mọmugh obho ạna ule mọde-otu ạmi?’ 
LUK.16.6	Podi ạbhagharana maa, ‘Ịzal ạraala nꞌaḍisibh ạdorom ạmunu.’ Keḍio odi ạkpete kua, ‘Kẹm siibha siibha mạseghe mọbhereer obho enyina ịgian obho manwe mạlogh erubal ḍiōbh.’ 
LUK.16.7	Keḍio odi amina apuruan mọnon, ‘Ibhꞌonuma kịni?’ Keḍio odi ạbhagharana maa, ‘Ịzal ạraala nꞌaḍisibh ẹḅa ạrusu.’ Pẹbana bho ạkpete kua ạnogho zodi, ‘Nwe mạlogh ịzal ạraala ẹḅa.’ 
LUK.16.8	Ọde-otu ọkarabh ẹbana bho abuom ni zodi mi tiiniom obhꞌodi, ebum obho tesuo ẹmar-arōoy obho obo iiniom ipu mobo bho idi tẹḅaal obho.”
LUK.16.9	Keḍio ạJizos ạkpete kua, “Ạami nạgba ạnogho enyina, ikẹm mẹseghe mikpoki iiniom obhꞌenyina mẹduan bụrubulol, molo erumolo ẹela bhꞌenyina imuneen eedi tẹloghom ni zenyina mi totu aghuḍum olo kamen kamen. 
LUK.16.10	Kōoy kōoy olo ạmaar ạbham ịbam ạar, pọmaar ọbham mi tịkanya: obo bho otue ḍio mọmaar ọpham mi tịbam obho, orue ḍio mi tigbōgh. 
LUK.16.11	Erumolo esiibha bho kenyina irue ḍio mọmaar ọbham ẹela ẹmar-arōoy obho, toḍighi ẹko kọnogho zenyina magey ẹela mọbham? 
LUK.16.12	Erumolo enyina itue ḍio mọbham ọkpo ilꞌọnon; okōr ōoy tạnogho zenyina mọbham ibha iru milꞌenyina bho?
LUK.16.13	“Bọbon ẹbana olo tatue ạtolan ịzal ạburude-otu olo; odi tạlogh ni ḍien monyiin atulan mopedi obho; odi takiilaan ni monyiin aanon ạpue mopedi obho. Enyina irue ḍio ẹḅar mẸnaan nꞌikpoki ẹbham ẹrolom.”
LUK.16.14	Ẹzo bho arōoy aFarisi obho ịseghe moomo ologhi eedi nẹvaam ikpoki obho ịmoghon ẹzo bho, peedi ịrol ịmologh mạJizos. 
LUK.16.15	Keḍio ạJizos ạkpete kua ạnogho zeedi, “Enyina arōoy obo bho nẹva moru aruuḅi tasumusigh arōoy obho. Ẹnaan pobo alōghōm miloghi enyina. Ibha arōoy nẹetua mobho iru miiḅi obho, taghisigh tẸnaan ạar olo oḍighiom olo.
LUK.16.16	“Iilōgh obho taMozis nꞌẹegia bhꞌarizil obho ẹghua magey ninii ạteeny tamen tạJon ozuughiom mụum obho. Kamen opopo ninii ạteeny siibha, nọgba mooḅi ọnuekpete bho, ibhꞌAde-Ọolema bho tẸnaan, keḍio kōoy kōoy aḅe molo odi be kaḍigh. 
LUK.16.17	Oomo ipa ẹkona, idugh ni magey molo ạnyu obho nꞌade bho kebhẹ, kpẹlen olo onyiin ọnuekpete iilōgh obho kabhẹ.
LUK.16.18	“Oōy olo agbo mạḅam mạni odi kabhin mọnon ạni nale mẹma; obo bho abhin mạni olo ugbo mạḅam umutiom obho nale nạ mẹma.
LUK.16.19	“Onyiin amen keḍio onyiin obꞌọola amute, olo nabura ghạ mibura ilo ịla mạar magey, nale meḍian ạruula moomo aḍuma. 
LUK.16.20	Keḍio onyiin uvekulom ōoy olo ughōl ạLazaros amute nạ. Ariisi ịka ni talōor odi. Keḍio nopin ghạ zodi otu tọnu-otu obꞌọola bho. 
LUK.16.21	Odi ạva mole ạni ghạ ịpaḍi eḍian obho nemeleghu ghạ mi tizebele oliom eḍian ọola bho. Asighōghō bho ẹkona netu ghạ ni ẹlaay mariisi obhꞌodi. 
LUK.16.22	Odi uvekulom obho ạbho, pitelema tẸnaan iru irōol odi ịghi ịrolomi itueni mEbrạhạm mi tẹzaal obho. Odi ọola bho ạbho nạ, keḍio uru uḍi zodi. 
LUK.16.23	Odi ạrol togbōgh esi ọmiinom mi tẹmir-iḍim, keḍio odi aanon tạnyu obho, podi ạmiin mEbrạhạm mi tegbeeny nꞌạLazaros tọtu odi. 
LUK.16.24	Podi abheleghi amutiom aghōl kua, ‘Ạda, Ebrạhạm, sụanaan zạmi ghụsan aḍien marōm ạLazaros ạseghe mạsunu ạravo odi akōrōm mụum aru aḍimiom ẹesu anem obhꞌạmi. Ạami odi togbōgh ọmiinom mi tạnyan obhobho.’ 
LUK.16.25	Keḍio Ebrạhạm ạkpete kua, ‘Ọony ạmi, tụtua mẹzo, taghuḍum ẹmar-arōoy obho, ụnogho ni ạna moomo kạar kạar olo ịneghe, ạLazaros ạteeny moomo ibha ịneghe ḍio bho. Esiibha odi nale mẹela ibhꞌodi suo, keḍio ạna odi tọmiinom. 
LUK.16.26	Ipa iru itẹn, kir obꞌoonu olo odi teesoḍia ezira, molo obo bho nẹva mọḅol oru tenyina bho itue ḍio, nꞌolo obo bho idi tenyina bho itue ḍio ẹḅeeny eru tezōor.’ 
LUK.16.27	Keḍio odi obꞌọola bho ạkpete kua, ‘Gụa siibha, ọde, ạami naasen ni ạna, tōm mạLazaros ạghi totu ọde ạmi 
LUK.16.28	aakiom ōogh aburumōr ilo ạami ụteeny molo eedi itu ạni tesi ọmiinom obhobho.’
LUK.16.29	“Ebrạhạm ạbhagharana kua zodi, ‘Aburumōr onuma ẹteeny mẹegia taMozis nꞌarizil obho molo ookiom eedi. Ḅẹle aburumōr onuma ẹmoghonyan mibha eedi nẹgba bho.’ 
LUK.16.30	Pobꞌọola bho ạkpete kua, ‘Ọde Ebrạhạm, ipa bho be igbẹbh io. Erumolo ōoy aḅetunu tọbho bho ạghi ạgba ạnogho eedi, mạar io suo, peedi oghiraan tịkarabh eedi.’ 
LUK.16.31	Keḍio Ebrạhạm ạbhagharana kua, ‘Erumolo eedi ịmoghonyan io mẹegia bho taMozis nꞌarizil obho, eedi irue ḍio emōruōm, eru kạar olo ōoy aḅetunu nạ ni tọbho bho.’ ”
LUK.17.1	PạJizos ạkpete ạnogho mobo bho nẹtuonuman zodi obho aghōl kua, “Ọdegh oonon ọḅele ḍio moru, keḍio ịkanya ọmiinom tẹtol ni ẹnogho tobo bho ọdegh oonon tẹḍua bọ etu obho! 
LUK.17.2	Ịneghe molo kọseghe mobꞌọbharakpar kọkpuom tẹḍogh odi, korōbh zodi mi tobꞌọbhiiny kpẹlen olo odi kaḍighi monyiin ịbam ạnwuny bhibha moḍighi ịkarabh. 
LUK.17.3	Igona lōor enyina. Erumolo umōr onuma aḍighi zịna mịkarabh, si zodi, kodi aghiraan, pụḅelemaan zodi. 
LUK.17.4	Erumolo odi aḍighi zịna mịkarabh moḍual amen mi tonyiin aḍuma, kamen kamen olo odi aru aghōl kua, ‘Ạami naaḍighi ạpue, ḅẹlemaan ạami,’ pụḅelemaan zodi.”
LUK.17.5	Keḍio obo bho nẹtuonuman zodi obho ịkpete ịnogho mObạmọogh obho ighōl kua, “Mina mạghuemi mologhi omōruōm obhꞌezōor epu suo.” 
LUK.17.6	Keḍio Obạmọogh obho ạbhagharana kua, “Erumolo enyina ịteeny mologhi omōruōm olo ạbugh aaleeny mokpo amiim ẹker kenyina ẹkpete ẹnogho moorẹeny obhobho, obho ughōl bọ ạsikaman obho, ‘Ḍiirunu suo mạghi mạḅian masi tọbhiiny obho,’ podi oghiilaan enyina.”
LUK.17.7	“Erumolo onyiin enyina ạteeny mẹbana lo naḍighi moḍighi, bolobolo olo naanon ghạ mạraana, amen odi ạḍua teḍum obho aru, ạna tạkpete ni kua ạnogho zodi, ‘Kẹm aru male meḍian onuma’? 
LUK.17.8	Ị ị, ekua ḍio. Kpẹlen nꞌipa, ạna tạkpete kua ạnogho zodi, ‘Kẹm maḍighi meḍian ạmi, mạghi mạlokia mạsuoma onuma maḅōrō ạami ule ụpoghol ụḅele, kụ maru male mạbhoghol mibhꞌonuma.’ 
LUK.17.9	Ịgbaan io molo ẹbana bho kabhin mạlua mi toghiilaan obhꞌodi, ekua ḍio? 
LUK.17.10	Ẹzo bho nạ mi tenyina, amen olo enyina iḍighi mạar olo urōm enyina moḍighi, ikōl kua, ‘Ezōor ạrubana be; ezōor uḍighi mabin oḍighi ibhꞌezōor be.’ ”
LUK.17.11	Ẹzo bho ạJizos nạki taJerusạlẹm obho, podi ạḅol ạghi asi tọkuan aSameria nꞌaGalili. 
LUK.17.12	Odi nạki tonyiin ọbam ẹma, men aḍiōbh arōoy ilo nẹnwe mẹzegh ẹkpabhia ịmara ki tegbeeny 
LUK.17.13	ibheleghi imulughu, “Jịzos Obumọogh, sụanaan ezōor ghụsan!” 
LUK.17.14	Amen ạJizos ạmiin eedi, pạkpete kua ạnogho zeedi, “Ịki meḍeeriom lōor enyina rōoy iiḅua bho.” Tebōom, peedi iḍum. 
LUK.17.15	Onyiin eedi ạmiin mobho odi naaḍum obho, podi amula aru nạsebh mẸnaan nꞌoghōrōkō imulughu. 
LUK.17.16	Keḍio odi agbuluman aakpulughu ạsebh mạJizos. Oōy obhobho olꞌaSameria. 
LUK.17.17	Keḍio ạJizos ạkpete amutiom, “Aḍiōbh arōoy io gạ mobho uukō? Iḍighen esughō ipedi obho? 
LUK.17.18	Ebum eeghe kisoloman obhobho be mobho amula aru mọnogho ạlisebh mẸnaan?” 
LUK.17.19	Keḍio ạJizos ạkpete kua ạnogho zodi, “Ḅetunu maghẹel. Ologhi omōruōm onuma naakō ạna.”
LUK.17.20	Ẹtede arōoy aFarisi obho ipuruan mạJizos mamen Ade-Ọolema bho tẸnaan tatu. Odi ạbhagharana kua, “Ade-Ọolema bho tẸnaan oru ḍio mi tẹzo olo tọmiin nini. 
LUK.17.21	Oōy olo tatue akōl kua, ‘Odi suo!’ bolobolo, ‘Odi teebha!’ olo; Ade-Ọolema bho tẸnaan odi tenyina.”
LUK.17.22	Keḍio odi ạkpete kua ạnogho mobo bho nẹtuonuman zodi obho, “Amen natu molo enyina tegbẹel ni mọmiin ạni aruḍuma tỌony Oōy obho, keḍio enyina irue ḍio ẹmiin. 
LUK.17.23	Kir obo tetu ẹkpete kua ẹnogho zenyina, ‘Nonon ni, odi teebha!’ bolobolo, ‘Nonon ni, odi tepa!’ Ịghi ghạ mọva. 
LUK.17.24	Ẹzo bho aḍio bho naḍighi ghạ meghenem nọmiin kesi kesi obho, pẹzo tọmiin nạ maḍuma tỌony Oōy obho. 
LUK.17.25	Keḍio tạteeny, odi tạmiinom ni mịkanya, arōoy ọoke obhobho tegin ni zodi. 
LUK.17.26	Ẹzo bho ịrol bọ mi tamen obho taNoa, pẹzo tẹtol nạ mi tamen obho Ọony Oōy obho tatu obho. 
LUK.17.27	Kōoy kōoy nạamaar nale nạpoghol, ạraani nꞌilobhir nẹḅalan ilom, ninii ạteeny maḍuma bho aNoa aḍigh tobꞌoghuugh obho keḍio aḍigho bho aru ạze moomo eedi. 
LUK.17.28	Tẹtol nạ kamen obho tạLot. Kōoy kōoy nạamaar nale nạpoghol, nakō naḅool, naḅẹebh nabōghi. 
LUK.17.29	Aḍuma bho ạLot ạḍua tạSodom obho pạnyan nꞌạkabait ịlobh kẹlebhe ịze moomo arōoy obho. 
LUK.17.30	Pẹzo tẹtol mi taḍuma bho Ọony Oōy obho tamutiom lōor odi obho.
LUK.17.31	“Aḍuma bhobho, obo odi tạnyu otu odi osōor io moḍigh ọḅirogh ọkpo odi mi totu obho. Ẹzo bho nạ obo odi teḍum odi otughẹel io mi totu odi. 
LUK.17.32	Ịitua mạni tạLot. 
LUK.17.33	Kōoy kōoy olo ạva moḍume aghuḍum odi tapiẹmi ni. Obo bho oḍume ḍio bho, pobo taakō. 
LUK.17.34	Uḍugul opopo, ạami nạgba ạnogho zenyina, ịzal arōoy tẹmaghanan tonyiin ẹmuna, tọseghe monyiin ọḅele monyiin tạman. 
LUK.17.35	Ịzal ạraani tẹtol monyiin otu ekum eḍian, tọseghe monyiin ọḅele monyiin tạman. 
LUK.17.36	Ịzal arōoy tẹtol eḍighi moḍighi mi tonyiin eḍum obho, tọseghe monyiin ọḅele monyiin tạman.” 
LUK.17.37	Obo bho nẹtuonuman zodi obho ipuruan kua zodi, “Temute teḍighen, Obumọogh?” ẠJizos ạbhagharana kua, “Tesi olo obo ụbho odi olo ạsudele tekōolaan.”
LUK.18.1	Keḍio ạJizos adōgh sidōgh obhobho ạnogho zeedi, molo eedi keekpulughu ghạ moomo amen, idughom io lōor. 
LUK.18.2	“Onyiin amen, kir onyiin ọtu mịiruan ōoy mi tonyiin ẹma, olo okiilaan io mẸnaan bolobolo arōoy. 
LUK.18.3	Tonyiin odi ẹma bho kir onyiin ekpukele ạni olo natu ghạ moomo amen nạpam makẹel odi mi tọtu mịiruan obho nạkpete ghạ kua, ‘Pẹl ạami mi tạravo obo ọlogh aḍien ạmi!’ 
LUK.18.4	Kọkanya amen ọtu mịiruan obho omōrō ḍio. Enyemen, podi aghōl maa, ‘Toomo ibha ạami ukiilaan io mẸnaan nꞌarōoy obho, 
LUK.18.5	tebum oomo ịiḅaghami obho ekpukele ạni obhobho nạnogho ạami obho, ạami tạnogho ni zodi makẹel odi, bolobolo odi tạtol moru moru ọnogho ạami mịiḅaghami moghigh ạmi!’ ” 
LUK.18.6	Keḍio odi Obạmọogh obho amina ạkpete kua, “Ịmoghon mibha ole-mịgara ọtu mịiruan obhobho ạkpete bho. 
LUK.18.7	Ẹnaan orue ḍio gạ ạnogho makẹel marōoy ibhꞌodi obo bho neleghe moomo uḍugul nꞌootaany ẹnogho zodi mọbhel eedi obho? Odi okẹm io gạ ạbhel eedi? 
LUK.18.8	Ạami nạgba kua ạnogho enyina, odi tạnogho ni zeedi makẹel eedi. Takẹm ni nạ. Amen Ọony Oōy obho tatu, odi tạmiin ni marōoy ologhi omōruōm mi tade bho gạ?”
LUK.18.9	Keḍio ạJizos amina adōgh sidōgh obhobho ạnogho marōoy ibꞌiituma bho, ibha neetuma ghạ mobho eedi iru miḍighi miiḅi, nẹkpete ghạ mịnon ẹpue. 
LUK.18.10	“Ịzal arōoy ịghi totu iikpulughu mookpulughu. Onyiin obho aFarisi, opedi obho ogunogh raasōgh. 
LUK.18.11	Keḍio aFarisi obho aḅetunu aakpulughu maa, ‘Ạlua, Ẹnaan, mobho ạami olo kịnon arōoy, ạami uuniom ghạ ḍio miiniom, ạami uḍighi ghạ nạ ḍio mịkarabh, ạami ule ghạ nạ ḍio mẹma. Ạlua mobho ạami olo kogunogh raasōgh ōoy obhobho. 
LUK.18.12	Ạami nạḅele ghạ mole eḍian tebum miikpulughu mịzal aḍuma moomo awiki, keḍio nạseghe monyiin mi taḍiōbh abin ạsuo ạmi ạnogho totu iikpulughu obho.’ 
LUK.18.13	Keḍio odi ogunogh raasōgh obho taḅetunu mibhꞌodi mi tegbeeny, one nạ ḍio moonon tạnyu obho, keḍio tạabhola meeku odi akōl kua, ‘Ẹnaan, sụanaan zạmi oḍighi mịkarabh obho mạghusan aḍien!’ ” 
LUK.18.14	Keḍio ạJizos amina ạkpete kua, “Ạami nạgba kua ạnogho enyina, ōoy obhobho, opedi obho ḍio, aghẹel totu nꞌọḅaal ologhi ọḅelemaan ịkarabh tẸnaan. Pẹzo tẹtol, kōoy kōol olo ạbughia lōor posōoriōm; obo bho asōoriōm lōor odi obho, pobo tọbughe.”
LUK.18.15	Ẹtede arōoy ibhin ịbam ạnwuny eedi eruom mạJizos molo odi kạnogho eedi lịsebh. Amen obo bho nẹtuonom zodi obho ịmiin mẹzo bho, peedi ịrol ịbhooruom eedi. 
LUK.18.16	Keḍio ạJizos abheleghi mạnwuny obho iru todi, keḍio odi ạkpete kua, “Ịḅelemaan ạnwuny obho eru tạmi, ị́puenaan ghạ zeedi. Ade-Ọolema bho tẸnaan ilꞌarōoy ilo idi keedi. 
LUK.18.17	Ilōghōm kua! Oōy olo opin io mAde-Ọolema bho tẸnaan kọbumoony orue ḍio aḍigh ạni.”
LUK.18.18	Keḍio onyiin uvẹmụ arōoy aJu obho apuruan kua mạJizos, “Obꞌooḅi ōoy ịtughumiom, ạami taḍighi meeghe kạami ạteeny ạni maghuḍum olo ikunughi olo?” 
LUK.18.19	Keḍio ạJizos apuruan kua zodi, “Ebum eeghe kạna abheleghi ạami mooḅi? Tughuneen Ẹnaan io, ọnon ooḅi olo. 
LUK.18.20	Sạna naalōghōm miilōgh obho: ughigh ghạ mōoy, ule ghạ mẹma, umiigh ghạ viigh, ụgba ghạ miben, kiilaan ọde nꞌoniin onuma.” 
LUK.18.21	Keḍio odi ōoy obho ạbhagharana kua, “Ạami naakō raalōgh bhibha kamen ịbam ạmi.” 
LUK.18.22	Amen ạJizos ạmoghon mẹzo bho, podi ạkpete kua ạnogho zodi, “Kir ạar olo asughō molo ạna kaḍighi, kịa maḅool kạar kạar olo ạna ụteeny, mạseghe mikpoki obho mạnogho maruvekulom, pạna ogbo ẹela tẸnaan, maru mạtuonuman ạami.” 
LUK.18.23	Amen ōoy obho ạmoghon miibha bho palōor odi ạkpoghogho. Odi agbo mẹela magey.
LUK.18.24	ẠJizos ạmiin mẹzo bho nesōrōghuōm zodi obho, podi ạkpete kua, “Ẹkar ẹkpar magey nolo ọola kaḍigh tAde-Ọolema bho tẸnaan. 
LUK.18.25	Uuva mọḅol oḍigh taḍien ạnuga ịkar idugh epu, molo ọola kaḍigh tAde-Ọolema bho tẸnaan.” 
LUK.18.26	Arōoy obho ịmoghon mẹzo bho, pighōl kua, “Erumolo iru kua, okōr ōoy mobo totue ni ọpel?” 
LUK.18.27	Keḍio ạJizos ạbhagharana kua, “Ạar olo ịkparanaan ni rōoy, tẸnaan idugh ni.”
LUK.18.28	PaPita ạkpete kua, “Mịin! Ezōor nọoḅele meghun otu ezōor nọtuonom ạna.” 
LUK.18.29	ẠJizos amulumian kua zeedi, “Ilōghōm kua, ōoy olo ạḅele motu, nꞌạni, nꞌaburumōr, nꞌọde nꞌoniin, bolobolo ạnwuny mi tebum Ade-Ọolema tẸnaan 
LUK.18.30	tapin ni mịkanya ọkpo apuom mibha esuo ẹmar-arōoy obhobho, keḍio taghuḍum obho natu obho, odi tạteeny aghuḍum olo ikunughi olo.”
LUK.18.31	Keḍio ạJizos abhin maḍiōbh nꞌịzal obho ạghi tọtu, ạkpete kua ạnogho zeedi, “Ịmaar ẹmoghon! Ezira nọki taJerusạlẹm, tesi obho kạar kạar olo arizil obho ịge milo igboloman nꞌỌony Oōy obho tẹtuugh nạ mẹzo bho emute. 
LUK.18.32	Tọseghe ni zodi ọlogh tạravo obo bho ilōghōm io mẸnaan obho, keḍio eedi tẹmologh zodi, etōnyōgh zodi, ẹsiroghom zodi mịghor. 
LUK.18.33	Keḍio eedi tẹgurogh odi, ekigh odi. Ịraar aḍuma tetẹn, poḅẹtōn odi tọbho bho.” 
LUK.18.34	Obo bho nẹtuonuman zodi obho irue ḍio mọmoghonyan oomo ạraḍeghe bhibha. Ụḅoki ni zeedi mạkar ekpo ọnuekpete bho, molo eedi ilōghōm io mibha ạJizos nạḍeghe ạnogho zeedi obho.
LUK.18.35	ẠJizos ạḍua natuan tẹma bhꞌaJeriko, ponyiin ōoy ikpom ariḍien olo odi gha delede tọtu ebōom obho nagbẹel gha miigbẹel, 
LUK.18.36	ạmoghon moghur arōoy obho netẹn obho, keḍio odi apuruan kua zeedi, “Ẹkaraan nemute tesuo?” 
LUK.18.37	Keḍio ụgba ụnogho zodi maa, “ẠJizos obhꞌạNazaret natẹn suo.” 
LUK.18.38	Keḍio odi amulughu amutiom aghōl kua, “Jịzos, ọony taDevid, sụanaan zạmi ghụsan aḍien.” 
LUK.18.39	Parōoy obho idi bọ taghisigh obho ịbhooruom odi mọrol ạbirim. Keḍio ịrol kilo ụpue ni. Keḍio odi amina ạmaar amulughu, “Ọony taDevid, sụanaan zạmi ghụsan aḍien!” 
LUK.18.40	PạJizos ạmara, ạkpete ạnogho zeedi mobhin ōoy ikpom ariḍien obho oruom odi. Amen ubhin odi uru, pạJizos apuruan kua zodi, 
LUK.18.41	“Ạna nạva molo ạami kaḍighi mẹkaraan kạnogho ạna?” Keḍio odi ạbhagharana kua, “Obumọogh, ạami nạva molo ariḍien ạmi kẹkparanu.” 
LUK.18.42	Keḍio ạJizos tạkpete kua ạnogho zodi, “Ariḍien onuma ẹkparanu! Ologhi omōruōm onuma naakō ạna.” 
LUK.18.43	Tonyiin odi amen obhobho pariḍien obhꞌodi ịkparanu, keḍio odi ạrol ạtuonuman mạJizos nạsebh Ẹnaan. Amen ọlogh arōoy obho ịmiin mẹzo bho, poomo eedi ịrol ibuom Ẹnaan.
LUK.19.1	Keḍio ạJizos arele aḍigh natu motẹn taJeriko. 
LUK.19.2	TaJeriko kir onyiin ōoy olo ughōl ạZakios. Odi puvẹmụ igunogh raasōgh, keḍio odi agbo nạ mẹela magey. 
LUK.19.3	Odi ạrol ạva mọmiin ạni ạJizos, keḍio odi orue ḍio, tebum alikper obhꞌodi nꞌobꞌọlogh arōoy obho nẹtuonuman obho. 
LUK.19.4	Podi aghiil aḍionom taghisigh arōoy obho, ạsiiny moorẹeny olo ạgbaanan mọmir, molo odi kạmiin mạJizos mamen odi tatẹn tebōom ọbho. 
LUK.19.5	Amen ạJizos aru asi tesi obho odi odi obho, paanon tạnyu obho ạkpete kua ạnogho zodi, “Zạkios, kẹm asōor aru. Ạami taḍigh ni totu onuma dodon.” 
LUK.19.6	PạZakios akẹm asōor, abhin nꞌogbōgh ọḅaal ologhi ạloghom zodi totu odi. 
LUK.19.7	Amen arōoy obho ịmiin mẹzo bho, poomo eedi ịghunughun ighōl maa, “Oōy obhobho naasulomaan totu ōoy olo aru moḍighi mịkarabh.” 
LUK.19.8	Keḍio ạZakios aḅetunu ạkpete ạnogho mObạmọogh obho aghōl kua, “Obumọogh, mịin! Ạami tạḍi moomo ọkpo olo ạami ụteeny ạseghe mạmaḍian ạnogho maruvekulom obho, keḍio kōoy kōoy olo ạami nꞌaaniom, ạami tamulumian zodi inya abin ibha ạami ubhin tạvo odi obho.” 
LUK.19.9	Keḍio ạJizos ạkpete kua ạnogho zodi, “Ịbhelegha neeḍigh totu obhobho dodon. Oōy obhobho ẹkona olꞌeghun otu tEbrạhạm. 
LUK.19.10	Ẹzo bho, Ọony Oōy obho aru mọva nꞌọbhel obo bho neebhẹ bho.”
LUK.19.11	Ẹzo bho arōoy obho nẹnaghanyan miibha bho, pạJizos amina ạke modōgh asidōgh ọnogho eedi, tebum obho eedi nẹetua ekōl mAde-Ọolema bho tẸnaan naatuan nꞌẹzo bho odi naatuan taJerusạlẹm obho. 
LUK.19.12	Keḍio odi adōgh kua ạnogho zeedi, “Onyiin amen keḍio onyiin ogbōgh ōoy ạghi tegbeeny ẹma, molo koḍighi zodi kotẹnẹ mọolema odi karughẹel. 
LUK.19.13	Tamen obho odi natu mọghi obho, podi abheleghi maḍiōbh ạrubana odi ạnogho zeedi ōoy esuo okpoki okpoki, ạkpete kua ạnogho zeedi, ‘Ịva mạar olo enyina teḍighiom molo ọteeny ạsuo tamen obho ạami ụtol io suo bho.’ 
LUK.19.14	Kir arōoy ẹma odi ilo ịlogh odi ḍien, ilo irōm dōm ịghi ighōl kua, ‘Ezōor ụva ḍio molo ōoy obhobho kạda zezōor.’
LUK.19.15	“Keḍio uzu nạ zodi ogbōgh ōoy obho meghōony ọolema bho, keḍio odi arughẹel. Osi be, podi abheleghi mạrubana bhꞌodi, obho odi ạnoghooy ikpoki obho mọva ọmiin ạsuo olo eedi nẹeteenyom tibha eedi ibhin obho. 
LUK.19.16	Ọḅel obho aru, ạkpete kua, ‘Obumọogh, tonyiin obho ạna ụnogho ạami obho, ạami nạateeny mịnon aḍiōbh.’ 
LUK.19.17	Keḍio odi ạkpete kua, ‘Ạlua, ạna obꞌooḅi ẹbana. Ẹzo bho ạna ụmaar ni ụbham tịbam obho ikio magey obho, ạami tạnogho ạna maḍiōbh ạraama moonon.’ 
LUK.19.18	Ogbẹbhiōm ịzal ẹbana bho aru, pạkpete kua, ‘Tonyiin obho ạna ụnogho ạami obho, ạami nạateeny mịnon ōogh.’ 
LUK.19.19	Toobho bho, podi ạkpete kua, ‘Ạna taanon ghạ mōogh ạraama.’ 
LUK.19.20	Pomina ọnon ẹbana bho aru aghōl kua, ‘Obumọogh, oobho okpoki onuma, ạami ụḅoki tạpoghota. 
LUK.19.21	Aruugu onuma esibh ạami, mẹzo bho ạna uru mōoy olo ọsu ạghusan aḍien olo. Ạna nạseghe ghạ tesi olo ạna oseeri ḍio, aḅu nạ tesi olo ạna oḅẹbh io.’ 
LUK.19.22	Keḍio odi ạkpete kua ạnogho zodi, ‘Ạna ọkarabh ẹbana! Apum onuma odi tọnu onuma! Ạna naalōghōm mobho ạami uru mōoy ạlikpar, nạseghe ghạ tesi olo itu ḍio milꞌạmi, aḅu tesi olo ạami uḅẹbh io. 
LUK.19.23	Ebum eeghe kạna ọlogh io mikpoki obhꞌạmi mi tesi obho nọlokiiy gha mikpoki obho? Kōl suo ạami urughẹel obho, kōl ạami naabhin mạsuo ikpoki bho.’ 
LUK.19.24	Keḍio odi ạkpete kua ạnogho mobo bho ịmaraay obho aghōl kua, ‘Ịḅoor okpoki obho tạvo odi mẹnogho mobo bho ạteeny maḍiōbh obho.’ 
LUK.19.25	Keḍio eedi ịkpete kua ịnogho zodi, ‘Obumọogh, sodi nạateeny ghạ moomo aḍiōbh!’ 
LUK.19.26	Odi ạbhagharana kua, ‘Ạami nạgba kua ạnogho zenyina. Kōoy kōoy olo ạteeny, tomina ni ọnogho zodi mịnon ọḅaram keḍio odi obo bho ạar olo ạteeny olo bho, bọbon ịbam obho odi ạteeny obho, tomina ni ọḅoor. 
LUK.19.27	Esiibha, eedi obo bho iru mobo ọlogh aḍien ạmi obho, ibha ịva ḍio molo ạami kazua meghōony ọolema bho, ipin eru mẹze zeedi taghisigh ạmi!’ ”
LUK.19.28	ẠJizos ạḍeghe kua be ạḅele, podi aḍionom taghisigh mọghi taJerusạlẹm. 
LUK.19.29	Ẹzo bho odi natuan mạraama bho ughōl bọ aBetfagi nꞌạBetani, tobꞌeegum obho ughōl bọ Ọlivs obho, podi arōm mịzal obo bho nẹtuonuman zodi obho motẹn ghạ ọghi taghisigh, 
LUK.19.30	aghōl kua, “Ịki tọbam ẹma bho odi bọ taghisigh enyina bho, penyina ọmiin ọony ẹnam olo nọokpo useeri, olo ọnon ōoy doghiilom ghạ ḍio. Ịkoton mebhin eru. 
LUK.19.31	Erumolo ōoy apuruan enyina aghōl maa, ‘Ebum eeghe kenyina nẹkoton?’, ịgba kua mẹnogho zodi, ‘Obạmọogh obho nagbẹel,’ ” 
LUK.19.32	keḍio eedi itẹn ịghi ịmiin nạ mẹzo bho ạJizos ạkpete ạnogho zeedi obho. 
LUK.19.33	Ẹzo bho eedi nẹkoton mọony ẹnam obho, pobo bho ạteeny obho apuruan kua zeedi, “Enyina nẹkoton molo eeghe?” 
LUK.19.34	Peedi ịbhagharana kua, “Obạmọogh obho nagbẹel.” 
LUK.19.35	Peedi ịseghe ịghiomaan mạJizos. Keḍio eedi ịde mạrusuoma bhꞌeedi mi tạnyu ọony ẹnam obho keḍio ịḅam zodi ạJizos tạnyu ẹnam obho. 
LUK.19.36	Ẹzo bho odi aghiilom nạki obho, peedi ịde marukpe eedi tebōom obho. 
LUK.19.37	Suo odi natuan taJerusạlẹm obho, mi tebōom obho ạlogh bọ mi tobꞌeegum obhꞌỌlivs amute bho, pobo ọlogh arōoy obho nẹtuonuman zodi obho ịke mọsebh nꞌobuom Ẹnaan nꞌimulughu, tebum oomo ibꞌọkpo aruugu obho eedi nẹemiin obho, nekōl kua, 
LUK.19.38	“Ẹnaan ạsebh ni mọolema obho natu bọ mi taḍien tObạmọogh obho! Ekima ẹrol ni tạnyu obho, eghuan ẹrol ẹnogho mẸnaan.”
LUK.19.39	Pẹtede arōoy aFarisi obho idi ạni tọlogh arōoy obho ịkpete kua ịnogho mạJizos, “Obo ịtughumiom. Kpẹte mạnogho mobo bho nẹtuonuman ạna bho ekpereghi mịnu eedi.” 
LUK.19.40	Keḍio ạJizos ạbhagharana kua, “Erumolo eedi ịrol bịrim, ạami nạgba kua ạnogho enyina, ịpaḍi ạrubharakpar obho nịvo nịvo temulughu ni emutiom.”
LUK.19.41	Ẹzo bho odi arele natuan tẹma bho, kạmiin mẹzo ẹma bho odi, podi aleghian, 
LUK.19.42	ạkpete kua, “Kōl aadon enyina kitue ni ẹmiin mạar olo tepin ekima etu keḍio esiibha bho nọoḅoki enyina, enyina irue ḍio ẹmiin. 
LUK.19.43	Aruḍuma netu molo obo ọlogh aḍien enyina tetu ekuōm enyina mịita, ekin ekiton eḍue moomo araabōom, etu etuan enyina mi toomo ạruukul. 
LUK.19.44	Eedi tepiẹmi ni zenyina nꞌẹma bho ẹman. Bọbon ekpughul ọomi olo tọḅele tesi odi olo, tebum obho enyina itue ḍio mọmiin olōghōm amen obho Ẹnaan aru mọbhel enyina bho.”
LUK.19.45	Keḍio ạJizos aḍigh totu iikpulughu obho mobhirighanogh obo bho neḅo maḅo bho, 
LUK.19.46	ạkpete kua ạnogho zeedi, “Ụge kua tẹegia iigbia bho oghōl mẸnaan ạkpete kua, ‘Otu ạmi tokōl otu iikpulughu,’ keḍio enyina neeḍighi etẹnẹ motu ạruḅa.”
LUK.19.47	Keḍio ạJizos ạtughumiom moomo aḍuma mi totu iikpulughu obho, paruvẹmụ arōoy iiḅua bho nꞌobo bho nẹtughumiom miilōgh obho nꞌeedi obo bho ikpo bọ rōoy obho neḍionom obho ịva mebōom olo oghigh odi, 
LUK.19.48	keḍio eedi ilōghōm io mebōom olo ọteeny odi, tẹzo bho oomo arōoy obho nẹmoghonyan zodi obho, ịva ḍio molo onyiin oghōrōkō kapẹl zeedi.
LUK.20.1	Onyiin aḍuma olo ạJizos nạtughumiom rōoy totu iikpulughu obho nạgba nạ mooḅi adōm obho, paruvẹmụ arōoy iiḅua bho, nꞌobo ịtughumiom iilōgh obho nꞌarukenya bho iikōbhōghian iru tạJizos, 
LUK.20.2	ịkpete kua ịnogho zodi, “Gbạ mạnogho ezōor, tịnyaam okōr ōoy mobho ạna ubhin naḍighiom mọkpo bhibha? Okōr ōoy ạnogho ạna mịikpo moḍighi eedi abaabha bho?” 
LUK.20.3	PạJizos ạbhagharana kua zeedi, “Ạami tapuruan ạni zenyina miipuruan. Ịgba mẹnogho ạami: 
LUK.20.4	ịnyaam ozu ạmuum obho ạJon ạteeny obho ịḍua tịikpo tẸnaan keru bẹlee kịikpo arōoy?” 
LUK.20.5	Peedi ịke mọghanan nꞌalōor eedi nẹkpete kua, “Ezira tọpagharana ẹko? Erumolo ezira ughōl ‘Ịḍua tẸnaan keru,’ podi ọkpete ekua, ‘Eeghe aḍighi kenyina imōruōm io mạJon?’ 
LUK.20.6	Kezira oghōl kua, ‘Ịḍua tarōoy keru,’ poomo arōoy obho idi bọ suo bho orōḅōl ezira. Oomo eedi imōruōm mobho ạJon aru mozil tẸnaan.” 
LUK.20.7	Peedi ịbhagharana kua, “Ezōor ulōghōm io mesi ịḍua iru.” 
LUK.20.8	PạJizos amulumian kua zeedi, “Ạami ẹkona ụgba ḍio nạ ạnogho enyina mesi ạami ụteeny mịnyaam obho ạami ubhin naḍighiom mọkpo bhibha bho.”
LUK.20.9	Keḍio ạJizos adōgh sidōgh obhobho ạnogho rōoy obho, “Onyiin amen keḍio onyiin ōoy aḅẹbh mookua iirẹeny amiim, keḍio ạseghe ạnogho mịnon arōoy mogu ghạ eedi kẹḍian, keḍio odi atẹn ạghi tọnon ẹma. 
LUK.20.10	Amen iirẹeny obho ịneghe mogu podi arōm mẹbana odi mọghi obhin abin odi mi tarōoy obho. Arōoy obho odi ạnogho mookua bho iḍul ni mẹbana bho, ibhirighan imulumi moobho ạvo. 
LUK.20.11	Keḍio odi amina arōm mọnon ẹbana, peedi imina iḍul, ịloki zodi mibꞌạregheer, ibhirighan zodi imulumi moobho ạvo. 
LUK.20.12	Podi amina arōm ogbẹbhiōm ịraar ẹbana odi. Oobho bho eedi iḍul nạ ni nạ, ẹloki rạnem, erōbh zodi emutiom tetẹrẹ. 
LUK.20.13	Keḍio odi obo bho ạteeny bọ mookua iirẹeny amiim obho ạkpete kua, ‘Ạami taḍighi ẹko? Ạami tatōm mọony ạmi, obho ạami utulan obho. Mạar io suo, eedi tekiilaan ni zodi.’ 
LUK.20.14	Amen eedi arōoy obho ịmiin zodi, peedi ịḍeghe kua, ‘Oobho ọkpana ọony obo bho ookua bho, itu oghigh odi molo ezira ole rutu mookua ọde bhꞌodi.’ 
LUK.20.15	Peedi irōbh zodi imutiom tookua obho ighigh.”
LUK.20.15	Keḍio ạJizos apuruan kua, “Omina ẹkaraan mobho odi obo bho ookua iirẹeny amiim obho taḍighi zeedi arōoy obho odi ạnogho bọ mookua bho? 
LUK.20.16	Odi tatu ni ạze rōoy bhibha, ạseghe mookua iirẹeny amiim obho ọnogho mịnon arōoy mogu ọḍian nꞌodi.” Amen arōoy obho ịmoghon mẹzo bho, peedi ighōl kua, “Ẹkpugh! Irue ḍio eru kua.” 
LUK.20.17	Keḍio ạJizos aanon eedi apuruan kua, “Kiibha ụge bọ tiilōgh obho kimōrō ẹko?
LUK.20.17	‘Ạkar eekpōogh ọbharakpar obho iḅōghiiy rutu obho igin obho
LUK.20.17	maaghiraan atu mobho ạneghe bọ apu obho.’
LUK.20.18	“Kōoy kōoy olo ameelom todi ọbharakpar obho taḅigian ni mịpaḍi, kerumolo odi ọbharakpar obho ameelom monyiin ōoy podi ọgbe odi otẹnẹ ọomi.”
LUK.20.19	Pobo ịtughumiom iilōgh obho nꞌaruvẹmụ arōoy iiḅua bho ịva mebōom olo oḅol ạJizos tesi opopo. Eedi neelōghōm mobho ạJizos adōghōm zeedi sidōgh obho. Taruugu arōoy obho, eedi irue ḍio moḅol odi. 
LUK.20.20	Peedi iḅōrō mamen olo tạneghe ni. Peedi ịghi iḅia marōoy olo teḍighi kir eedi iiḅi arōoy, irōm zeedi mọghi opuruan iipuruan ọdegh ạJizos, molo eedi keḅol zodi kebhin kẹghiom mọola bho ạteeny mịnyaam nꞌịikpo ọliom arōoy obho. 
LUK.20.21	Keḍio eedi ipuruan kua mạJizos, “Obo ịtughumiom, ezōor noolōghōm mibha ạna nạgba, nạtughumiom magey obho. Ezōor noolōghōm mobho ạna ọoseen ghạ ḍio mōoy, nạtughumiom rōoy mebōom obho tẸnaan mi tagey obho. 
LUK.20.22	Gbạ mạnogho ezōor tibha ịitua onuma olōgh odi gạ mi taraalōgh obhꞌezira mosōgh osōgh ọnogho ọolema bhꞌaRom?” 
LUK.20.23	ẠJizos maalōghōm mobho eedi iru mọdegh odi, keḍio ạkpete kua ạnogho zeedi. 
LUK.20.24	“Iḍeeriom ạami mokpoki. Amusigh nꞌaḍien okōr ōoy mobho ụgiom suo?” Eedi ịbhagharana zodi kua, “Olꞌobꞌọolema bhꞌaRom.” 
LUK.20.25	PạJizos ạkpete kua, “Isōgh mẹnogho mọolema bho mibha iru bọ milꞌodi obho, mẹnogho mẸnaan mibha tẸnaan.” 
LUK.20.26	Eedi irue ḍio mọbhamam odi togbo arōoy obho mi tiibha bho. Keḍio eedi ịrol bịrim bịrim ịḍua, neemōogh tọbhagharana bhꞌodi.
LUK.20.27	Ẹde arōoy ogbo arōoy aSadusi obho iru tạJizos. (Eedi obo bho imōruōm io mobho oḅetunu tọbho bho odi obho.) Keḍio eedi ipuruan kua zodi, 
LUK.20.28	“Obo ịtughumiom, aMozis mi tiilōgh obho ạge kua aseerian ezira, ‘Erumolo ōoy abhin mạni kạbho, erumolo odi ọteeny io rụnwuny, pumōr odi ale rutu abhin mạni obho, ạmaraghi rụnwuny ạnogho zodi obo bho nạabho bho.’ 
LUK.20.29	Onyiin amen keḍio oḍual aburumōr iru imute. Okenya bho aru abhin mạni, ọmar io nọmar mọony, pạbho. 
LUK.20.30	Pogbẹbhiōm ịzal obho ale rutu abhin mạni obho. 
LUK.20.31	Ạḍua todi asi togbẹbhiōm ịraar obho. Onyiin ẹzo bhobho imutanaan moomo oḍual eedi — oomo eedi ịbhozu ni ẹman, bọbon ōoy olo ạmar mọony olo. 
LUK.20.32	Tikunughi obho, podi ạni obho ạbho nạ. 
LUK.20.33	Esiibha, taḍuma oḅerenu tọbho bho, ọteeny omoom aghuḍum obho, odi tatu mạni okōr ōoy, tẹzo bho oḍual aburumōr obho neerughom zodi ạni obho?”
LUK.20.34	Keḍio ạJizos ạbhagharana kua zeedi, “Arōoy ẹmar-arōoy obhobho nẹḅalagh ilom, epinogh rạani. 
LUK.20.35	Obo bho ịkpe bọ moḅẹriōn tọbho bho morugh tẹmar-arōoy obho natu bọ bho, ịḅalan io milom. 
LUK.20.36	Eedi tẹtol kitelema tẸnaan, ịbho mu. Tẹzo bho eedi neeḅerenu tọbho bho, peedi ạnwuny tẸnaan. 
LUK.20.37	AMozis ạmaar ạgba amutiom mobho noḅẹriōn mobo bho nẹebho bho mọteeny omoom aghuḍum. Tịigbaay obhꞌodi mi tesi obho ạnyan ạrol ale mekpu eḍum obho ẹkona, odi ạḍeghe mibha Obạmọogh obho aru mẸnaan tEbrạhạm nꞌẸnaan tẠizik nꞌẸnaan tạJekob. 
LUK.20.38	Iibha nẹgba eḍeeriom mobho odi otu ḍio mẸnaan obo ụbho, aru mẸnaan obo bho idi nꞌaghuḍum obho, tebum obho oomo eedi iḍum ịnogho zodi.” 
LUK.20.39	Pẹtede obo ịtughumiom iilōgh obho ịkpete kua imutiom, “Obo ịtughumiom, ạna nạamaar ạpagharana.” 
LUK.20.40	Eedi imina ḍio eḅom ẹmu momina opuruan odi miipuruan.
LUK.20.41	Keḍio ạJizos ạkpete kua ạnogho zeedi, “Uḍighi ẹko kụ nokōl maKraist obho, ọony taDevid? 
LUK.20.42	ADevid nịvo nịvo aghōl kua mi tọbhereer ạsoor obhꞌodi,
LUK.20.42	‘Obạmọogh obho ạkpete kua ạnogho mObạmọogh ạami obho:
LUK.20.42	Tọl suo delede mi toḍiom ạvo ạmi,
LUK.20.43	ninii ạami aḍighi mobo ọlogh aḍien onuma etu mẹtolom asike onuma.’
LUK.20.44	“Ạna ạmiin, aDevid abheleghi zodi aghōl ‘Obumọogh,’ ụteko oḍighi kaKraist obho amina aru mọony taDevid?”
LUK.20.45	Ẹzo bho oomo arōoy obho nẹmoghon zodi obho, podi ạkpete ạnogho mobo bho nẹtuonuman zodi obho aghōl kua, 
LUK.20.46	“Igona lōor enyina mi tobo ịtughumiom iilōgh obho, obho negbẹel ghạ mọlokia obꞌạdoni kesi kesi, nẹva ghạ molo, tipeleghian eedi, kọlogh ghạ zeedi meghuan mi tariḍighi obho, nẹson ghạ mẹtolom ạruula mi totu ịtughumiom arōoy aJu obho, nꞌibꞌiiḅi ẹtolom mi tariisi ẹzaal, 
LUK.20.47	neenioghom ghạ marukpukele ạraani mi tarutu eedi, keḍio tẹzo olo oobiōghōm arōoy nẹki ghạ eekpulughu mịidoony iikpulughu. Tebum iibha bẹleni, ilo tọliom enyina teḅẹebh epu milꞌịnon arōoy.”
LUK.21.1	Keḍio ạJizos aghiraan aanon ạmiin mạruula bho nẹlokiiy mikpoki eedi mi tẹḅa ikpoki otu iikpulughu obho, 
LUK.21.2	keḍio odi amina ạmiin monyiin obo uvekulom ekpukele ạni nạlogh mịzal ịbam ikpoki. 
LUK.21.3	Podi aghōl kua, “Ạami nạgba ạnogho enyina, uvekulom ekpukele ạni obhobho ạlogh apu mibhꞌoomo arōoy ipedi obho. 
LUK.21.4	Ipedi obho ịseghe mịbam tobꞌọlogh obho eedi ịteeny obho ẹlogh: odi ạni obho tekulom obhꞌodi ạlogh moomo ibha odi ạteeny obho.”
LUK.21.5	Ẹzo bho ẹtede arōoy nẹḍeghe mẹzo otu iikpulughu obho ạneghe, nꞌibꞌiiḅi ạrubharakpar obho uḅōghōm obho, nꞌoomo iiḅi ọkpo bho nookōbhōghi ụnogho mẸnaan obho, 
LUK.21.6	pạJizos ạkpete kua, “Oomo abaabha bho enyina nẹmiin suo bho — amen natu molo bọbon onyiin ọpaḍi ọbharakpar tạtol tạnyu onyiin molo unyu ḍio orōbh olo. Oomo eedi tonyuughi ni otuḅeḍi.”
LUK.21.7	Peedi ibheleghi zodi ipuruan kua, “Obo ịtughumiom, okōr amen mobho iibha bho temute? Okōr oḍigh elẹgh mibha tọmiin mamen olo iibha bho netu momute?”
LUK.21.8	Keḍio ạJizos ạkpete kua, “Ịmaar egona lōor enyina. Ímōrō ghạ oobiōghōm enyina. Ọlogh arōoy tetu ni mi taḍien ạmi ẹkpete kua, ‘Ạami odi,’ bolobolo, ‘Amen obho nạateeny.’ Ítuonuman ghạ zeedi. 
LUK.21.9	Aruugu isibh io zenyina tamen olo enyina ịmoghon mọdu ạraagham nꞌạruruan. Ọkpo ilo idi kua tepira ni emute, keḍio ikunughi obho dọteeny io.” 
LUK.21.10	Keḍio odi amina ạkpete kua, “Ẹma nꞌẹma, nꞌebhugh nꞌebhugh teḅezuan ni. 
LUK.21.11	Ade bho taazighina ni magey ạdeghenyu, oḅẹer tạtol ni nꞌoḍigh kẹrekere ạrazegh mi toomo ariisi. Ọkpo ibꞌaruugu nꞌelẹgh temute ni tạnyu obho.
LUK.21.12	“Keḍio oomo abaabha temute, toḅologh ni zenyina, keḍio eedi tẹnogho zenyina mọoḅaghami nꞌọmiinom: tọloghom nạ ni nạ zenyina mi tarutu ịtughumiom obho mọva apum enyina, keḍio tọloghom enyina mi tikoli; topin ni zenyina ọmarami mi taghisigh ạruula nꞌobo ịto aruubhugh obho tebum aḍien ạmi. 
LUK.21.13	Oobho pamen obho ịgbaan molo enyina kẹgba mooḅi adōm obho. 
LUK.21.14	Iibha ẹrol tiloghi enyina kesiibha, mọḅele ọoḅaghami alōor enyina milo enyina tekōl ẹpagharana. 
LUK.21.15	Ạami kụ tạnogho zenyina mọnuekpete nꞌolōghōm ạar molo bọbon onyiin ōoy obo ọlogh aḍien enyina olo tatue ạmaranuan zenyina mi tịigbaay enyina olo. 
LUK.21.16	Ạburude nꞌaburuniin enyina, nꞌaburumōr enyina, nꞌarōoy eghunotu enyina nꞌạburubulol enyina ẹkona tepin ni enyina ẹki totu ịiruan obho. Eedi tẹze ni mẹde enyina. 
LUK.21.17	Kōoy kōoy tạlogh ni zenyina ḍien mebum ạmi. 
LUK.21.18	Keḍio bọbon ekpo ạsilaan olo tạkar mi tẹmu enyina olo. 
LUK.21.19	Ízuum ghạ lōor, pẹzo enyina tẹpela lōor enyina.
LUK.21.20	“Amen enyina ịmiin mibha arōoy ẹgham neekuōm maJerusạlẹm, penyina olōghōm mobho naatuan mobho tọokpo zodi. 
LUK.21.21	Pobo bho idi taJudia eghilighu ẹghi tibꞌaruugum obho. Obo bho idi bọ tẹma bho ẹḍuaghu, keḍio eedi obo bho ilo tẹma bho imula ḍio eru. 
LUK.21.22	Aruḍuma bhibha, paruḍuma omulumian ịkarabh, molo oomo ọnuekpete ẹegia iigbia bho etu magey. 
LUK.21.23	Opo pọmiinom olo tẹtol ẹnogho mạraani obo bho idi nꞌeghun obho, nꞌaburuniin ilo ạnwuny eedi nẹmaam ni mạmaam. Azuḅa ọkarabh ạdolomaan olo tạtol ạnogho made bhobho, keḍio Ẹnaan tạliom marōoy bhibha. 
LUK.21.24	Ẹtede arōoy obꞌạmugem tạze, keḍio ipedi obho tetẹnẹghu marōoy ikoli ẹezaranu mi toomo aruubhugh obho, keḍio obo bho ilōghōm io mẸnaan obho tetu ẹezeghi maJerusạlẹm ninii amen eedi tatu atẹn.
LUK.21.25	“Araalẹgh temute ni mi taghōzōgh obho, nꞌụvanyu obho, nꞌịinaany obho. Tade bho ịitu tẹtol ni ẹnogho moomo aruubhugh obho. Aruugu tesibh ni rōoy tebum oghur nꞌegbōrōm ạribhiiny obho. 
LUK.21.26	Arōoy tẹkorom ni mi tebum ọkpo bho netu momutenaan oomo ẹmar-arōoy obho, nꞌebum obho ịnyaam ọkpo bho idi bọ tạnyu obho tekunughiom ni obho. 
LUK.21.27	Keḍio tọmiin mỌony Oōy obho nạaḍua teḅōghōghaan obho namute natu nꞌịnyaam nꞌogbōgh eghuan odi. 
LUK.21.28	Amen ọkpo bhibha nẹke momuteghu, pịmara meenon tạnyu obho, ebum obho nạateeny mamen ọbhel enyina ọseghe tade bho.”
LUK.21.29	Keḍio ạJizos adōgh sidōgh obhobho ạnogho zeedi, “Ịitua moorẹeny obho ughōl ạfig obho nꞌoomo iirẹeny ipedi obho. 
LUK.21.30	Amen olo odi natughẹel migue, penyina olōghōm mobho unu natuan. 
LUK.21.31	Onyiin ẹzo bho nạ, amen olo enyina ịmiin mobho ọkpo bhibha nemuteghu, penyina olōghōm mobho Ade-Ọolema bho tẸnaan natuan.
LUK.21.32	“Ịitua miibha bho! Oomo ọkpo bhibha temute ni koomo arōoy obho idi tesuo nꞌaghuḍum obho tẹpo ẹman. 
LUK.21.33	Ạnyu obho nꞌade bho tepẹ ni, keḍio ọnuekpete bhꞌạmi irue ḍio ebhẹ.
LUK.21.34	“Tebum ipa bẹleni, ịmaar egona lōor enyina. Íseeri ghạ silōor enyina moleeyogh ẹzaal nꞌọbhoghoḍiaay ịighuanaan arimiim nꞌịiḅaghami aghuḍum obhobho, bolobolo aḍuma popo tatuanaan enyina mi tekperenom. 
LUK.21.35	Aḍuma popo tatuanaan moomo arōoy tesuo ẹmar-arōoy obho kạwaya olo ụkpaari useerian ịnam. 
LUK.21.36	Ịmaar megona lōor enyina meḅōrō moomo amen mi tiikpulughu molo enyina kẹteeny mịnyaam olo orue ọrol molo ạar omutenaan io zenyina tamen obho oomo ọkpo bhibha temuteghu obho, molo enyina tetue ni ẹmaranuan Ọony Oōy obho.”
LUK.21.37	Toomo aruḍuma bhipa, ạJizos ạrol ạtughumiom ghạ mi tobꞌotu iikpulughu obho. Udule podi ọghi ghạ tobꞌeegum obhꞌỌlivs ọrol epa. 
LUK.21.38	Keḍio oomo arōoy obho teḅon ẹki tobꞌotu iikpulughu obho mọmoghon ịtughumiom obhꞌodi.
LUK.22.1	Tamen olo natuan maḍuma ẹzaal obho noliom ghạ mạbred obho ạar obho ughōl ayist obho ụlogh ghạ ḍio bho, obho ughōl bọ Opẹl-Otẹn obho, 
LUK.22.2	paruvẹmụ arōoy iiḅua bho nꞌobo ịtughumiom iilōgh obho nẹva mebōom olo alisian moghigh ạJizos, tẹzo bho eedi nekiil ni rōoy obho.
LUK.22.3	Keḍio Eru obho aru aḍigh tologhi taJudas, obho ughōl bọ Ịskariot obho, obho aru bọ monyiin taḍiōbh nꞌịzal obho. 
LUK.22.4	Keḍio aJudas ạghi aḅian nꞌaruvẹmụ arōoy iiḅua bho nꞌạruula obo iḅōrō otu iikpulughu obho mẹzo olo ọseghe ạJizos ọlogh tạvo eedi. 
LUK.22.5	Tọḅaal ologhi obhꞌeedi, peedi iḍumom mọkpe odi mikpoki. 
LUK.22.6	Keḍio aJudas amōruōm, ạke mọva ebōom olo oḅoolaan eedi mạJizos mi tẹzo olo arōoy ilōghōm io.
LUK.22.7	Todi aḍuma ẹzaal Opẹl-Otẹn obho noliom ghạ mạbred obho ayist ilo bho, obho nokigh ghạ mọony ẹena oliom obho, 
LUK.22.8	pạJizos arōm maPita nꞌạJon ạkpete kua ạnogho zeedi, “Ịki mẹmaar meḍighi meseeri mesi olo ezira kole mẹzaal Opẹl-Otẹn obho.” 
LUK.22.9	Keḍio eedi ipuruan kua zodi, “Okōr esi mobho ạna nạva molo ezōor kọghi koḍighi koseeri?” 
LUK.22.10	Keḍio odi ạkpete kua, “Iinon. Ẹzo bho enyina neḍigh kua be mi tẹma bho, penyina ọmiinan ōoy olo arōol mọonu ạmuum. Ịtuonuman zodi mẹghi meḍigh totu obho odi taḍigh obho, 
LUK.22.11	mẹkpete mẹnogho mobo bho ạteeny motu obho meghōl kua, ‘Obo ịtughumiom obho aghōl mezōor opuruan kua zịna, oḍighen ẹkpe obho ạami nꞌiteledōm ạmi tole mẹzaal Opẹl-Otẹn obho?’ 
LUK.22.12	Podi oḍeeriom enyina monyiin ẹkpe mi totu ạnyu obho olo nọomaar ubur; tesi opopo pesi enyina teekōbhōghi eḍighi eseeri.” 
LUK.22.13	Eedi ịghi, peedi ịmiin nạ moomo ẹzo bho ạJizos ạkpete ạnogho zeedi obho, keḍio eedi iḍighi iseeri mesi ole ẹzaal Opẹl-Otẹn obho.
LUK.22.14	Amen amen obho aru ạteeny, pạJizos nꞌiteledōm obhꞌodi ịrol delede mole. 
LUK.22.15	Keḍio odi ạkpete kua ạnogho zeedi, “Ạami nạava magey motul enyina ole ẹzaal Opẹl-Otẹn obhobho keḍio karu kạteeny maḍuma ọmiinom obhꞌạmi. 
LUK.22.16	Ạami nạgba kua ạnogho zenyina, ạami ule mu ninii tạteeny amen olo toḍighi omutiom mạkar ẹmu ẹzaal obhobho mi tAde-Ọolema bho tẸnaan.”
LUK.22.17	Keḍio ạJizos ạseghe mạḅugha amiim obho ạnogho lịsebh mẸnaan, keḍio odi ạkpete kua, “Ipin mẹḍian. 
LUK.22.18	Ạami ụpoghol mu miim obhobho ninii Ade-Ọolema bho tẸnaan tatu.”
LUK.22.19	Keḍio odi ạseghe mạbred obho, ạnogho lịsebh mẸnaan, aḅigh, keḍio ạnogho zeedi, aghōl kua, “Oobho piikpōogh alōor ạmi, obho nọtunom mạar mebum enyina bho. Iḍighi ghạ kua mọotua ghạ ạmi.” 
LUK.22.20	Onyiin ẹzo bho, bho odi ạseghe ạnogho zeedi mạḅugha amiim obho, men eedi neele ịḅele, podi ạkpete kua, “Oobho pạḅugha amiim omoom ịzo tẸnaan obho ughirom nꞌịḅaal obho tạmi, obho uzu bọ mebum enyina bho.
LUK.22.21	“Keḍio iinon. Odi obo bho aḅool ạami obho naatul ạami nale ạni. 
LUK.22.22	Ẹzo bho uguanaan mỌony Oōy obho pẹzo odi tạtuugh nạ ạpo ạki, keḍio itōnyōgh tẹtol ni ẹnogho zodi obo bho aḅool odi obho.”
LUK.22.23	Keḍio eedi ịrol ipuruan lōor eedi mobo bho, mi teesoḍia eedi, taḍighi miibha bho.
LUK.22.24	Keḍio obo bho nẹtuonuman zodi obho ịrol nẹkanan nạ mobo tatu muvẹmụ oomo eedi. 
LUK.22.25	Keḍio ạJizos ạkpete kua ạnogho zeedi, “Ạruula ẹmar-arōoy obho nẹdaam ghạ nꞌịnyaam marōoy eedi, keḍio ạruula bhꞌeedi pobo nokōl ghạ ạburubulol arōoy obho. 
LUK.22.26	Ịtol io kua mi tenyina. Kpẹlen nꞌipa, ōoy olo, mi tenyina, tatu muvẹmụ tạtol ni kobho akio apu moomo enyina bho, keḍio obo bho tạkpo bọ aḍionom obho tạtol kọony-otu enyina. 
LUK.22.27	Obo bho nale bho nꞌobo bho nạsa bọ atōol meḍian obho, tịzal eedi koḍighen apu? Sobo bho nale bho, keḍio ạami odi teesoḍia enyina konyiin olo nạsa atōol.
LUK.22.28	“Enyina pobo nẹerolan ạami mi toomo ariisi ọdegh oonon ạmi. 
LUK.22.29	Tẹzo bho Ọde ạmi nạanogho zạmi mịnyaam ọda bho, pẹzo ạami nạnogho nạ zenyina. 
LUK.22.30	Enyina tele ni ẹpoghol nạ mi tAde-Ọolema bho tạmi, enyina tẹtolom ẹtolom ịiruan obho esōbh rạakpe ẹnogho maḍiōbh nꞌịzal eghun otu obhꞌIzirẹl.”
LUK.22.31	“ẠSaimon, Sạimon, mọghon! Eru obho naabhin mịikpo moru ọdegh oomo enyina, kẹzo bho oḍighi male bho nạson ghạ mikpo izim obho ạḅirogh mi tịgheneken obho. 
LUK.22.32	Keḍio ạami nꞌaakpulughu ạnogho ạna ạSaimon molo ologhi omōruōm onuma tạtolaan ni ạna. Amen olo ạna ughiraan uru tạmi, pukuemi miloghi aburumōr onuma.”
LUK.22.33	Keḍio aPita ạbhagharana kua, “Obumọogh, ạami taḍigh ạni ni tikoli obhꞌonuma, ạpo ạni nạ nꞌọbho onuma!”
LUK.22.34	PạJizos ạbhagharana kua zodi, “Ạami nạgba kua ạnogho ạna aPita, ạkenegh ọlaal io dodon ninii ạna tạparanaan ạami ịraar amen.”
LUK.22.35	Keḍio ạJizos ạkpete ạnogho zeedi, “Amen obho ạami urōm enyina umutiom obho, kạami ughōl menyina ịpam io mikpoki nꞌẹḅa, nꞌarakōrō obho, kir ạar olo enyina ịva olo enyina ịteeny io?”
LUK.22.35	Keḍio eedi ịbhagharana kua, “Olo nolo.”
LUK.22.36	Keḍio ạJizos amina ạkpete kua, “Esiibha bho, kōoy kōoy olo ạteeny mikpoki, bolobolo ẹḅa, ạseghe; keḍio kōoy kōoy olo ọteeny io melōor ẹgham, aḅool akoti odi, ạghi aghuōm monyiin. 
LUK.22.37	Keḍio ạami nạgba kua ạnogho enyina, ẹegia iigbia obho, obho aghōl bọ kua, ‘Ụḅaram odi mi tibꞌisōor miilōgh obho,’ tẹtuugh nạ ni mẹzo bho ẹtolan ạami, ebum obho ibha nọoge bọ milo igboloman nꞌạami obho nẹetuugh nạ nemute.”
LUK.22.38	Keḍio obho bho nẹtuonuman zodi obho ighōl kua, “Nonon, Obumọogh. Iibha ịzal aralōor ẹgham.” Keḍio odi ạbhagharana kua, “Nẹeneghiom!”
LUK.22.39	Keḍio ạJizos ạḍua tẹma bho, kẹzo bho odi naḍighi ghạ bho, ạghi tobꞌeegum obhꞌỌlivs; keḍio obo bho nẹtuonuman zodi obho ịghi ạni. 
LUK.22.40	Amen eedi ịghi isi todi esi obho, podi ạkpete kua ạnogho zeedi, “Iikpulughu molo enyina imeel eḍigh tọdegh oonon.”
LUK.22.41	Keḍio odi ạḅele zeedi ạghi tamusigh mịbam, olo tagbeeny ni aaleeny mobho urōbh ekpo, agbuluman aakpulughu, 
LUK.22.42	aghōl kua, “Ạda, erumolo iḍigh tologhi onuma, putughuneen mọmiinom obhobho mi tạmi. Oomo ipa ẹkona, ịtol io tịto ạmi, ẹrol ni tịto onuma.” 
LUK.22.43	Keḍio onyiin otelema tẸnaan tạnyu obho asōor aru ạnogho zodi mịnyaam. 
LUK.22.44	Tobꞌẹegama alōor, podi amina ạghuemi mologhi odi mi tiikpulughu. Enōman olo idi keekpa ịḅaal ịrol nẹkaraghu talōor obhꞌodi.
LUK.22.45	Odi aakpulughu ạḅele, podi aḅetunu amula ạghi tobo bho nẹtuonuman zodi obho; eedi nekoḍiiy, ịitu obho neepu. 
LUK.22.46	Keḍio odi ạkpete kua ạnogho zeedi, “Eeghe kenyina nekoḍiiy? Iḅerenu meekpulughu molo enyina imeel eḍigh tọdegh oonon.”
LUK.22.47	ẠJizos odi nini nạḍeghe, men obꞌọlogh arōoy ịḍua iru. AJudas onyiin taḍiōbh nꞌịzal obo bho nẹtuonuman zodi obho, pobo akpo aḍionom rōoy obho. Eedi ịghi isi tạJizos, podi aJudas ạghi moḅolom odi. 
LUK.22.48	ẠJizos apuruan kua zodi, “AJudas eḅolom pibha ạna tapin aḅoolom mỌony Oōy obho gạ?”
LUK.22.49	Amen obo bho nẹtuonuman zodi obho ịmiin ibha netu momute obho, peedi ipuruan kua, “Obumọogh, ezōor obhin maralōor ẹgham obho obiom?” 
LUK.22.50	Ponyiin eedi aben asōbh moḍiom aḅeri ẹbana uvẹmụ ōoy iiḅua bho.
LUK.22.51	Keḍio ạJizos ạkpete kua, “Iibha nẹeneghiom!” Keḍio odi akulaan maḅeri ōoy obho aakō.
LUK.22.52	Keḍio ạJizos ạkpete ạnogho marōoy iiḅua bho, nꞌạruula obo iḅōrō otu iikpulughu obho, obo bho iru bọ moḅol odi obho aghōl kua, “Enyina ịbhamagh maralōor ẹgham nꞌarugule eru moḅol obꞌọba bẹle? 
LUK.22.53	Amen ạami ụrolan nꞌenyina moomo aḍuma mi totu iikpulughu obho, enyina ibhum io ạami. Keḍio esiibha bho pamen enyina, amen ọola ọkinim tạda bho.”
LUK.22.54	Keḍio eedi iḅol mạJizos ibhin zodi ịghi totu uvẹmụ ōoy iiḅua bho, paPita ạtuonuman tegbeeny. 
LUK.22.55	Amen eedi igbonoghi nyạn tebughotu obho, paPita aḍigh ạni ạrol delede nạanwa nyạn obho. 
LUK.22.56	Amen onyiin ẹbana ọnyani obho ạmiin odi mobho ạrol delede tạnyan obho, pagbiom riḍien odi zodi ạkpete kua, “Oōy obhobho nạtolan ạni ghạ zodi.”
LUK.22.57	PaPita ạbharanaan aghōl kua, “Tạa, ạni obho, ạami ulōghōm io zodi.”
LUK.22.58	Ọbam amen atẹn, ponyiin ōoy ạlogh zodi melẹgh aghōl kua, “Ạna ẹkona onyiin eedi!” PaPita ạbhagharana kua, “Oōy, ạami ạni ḍio!”
LUK.22.59	Onyiin ạwa aru atẹn, pọnon ōoy amina ạkpete ạkpaariom aghōl kua, “Agey nạ ni, ẹzo olo ọbharanaan olo, ōoy obhobho nạtolan ạni ghạ zodi, odi ẹkona olꞌaGalili!”
LUK.22.60	Keḍio aPita tamina ạpagharana, “Oōy, ạami ụmoghonyan io miibha ạna nạkpete bho!” Tamen obho odi nạkpete miibha bho, pạkenegh obho ạlaal. 
LUK.22.61	Keḍio Obạmọogh obho aghiraan asōmōghi aanon zodi aPita, keḍio odi aPita tạatua mọnuekpete tObạmọogh obho, mẹzo bho odi ạkpete ạnogho zodi aghōl kua, “Keḍio ạkenegh tạlaal dodon, ạna nạabharanaan zạmi ịraar amen.” 
LUK.22.62	PaPita amute aghẹel, aleghe magey.
LUK.22.63	Arōoy obho neḅōrō bọ mạJizos obho ịrol ịiḅaghami zodi, iḍul nạ zodi. 
LUK.22.64	Eedi epuughi nạ riḍien odi, keḍio tepuruan kua zodi, “Okōr ōoy ạkpol ạna? Kōl.” 
LUK.22.65	Keḍio eedi imina ịkpete zodi moḍigh kẹrekere ịkarabh ọnuekpete.
LUK.22.66	Amen aḍio ạḅaal, parukenya ẹma aJu obho, nꞌarōoy iiḅua bho, nꞌobo ịtughumiom iilōgh obho iru iikōbhōghian, keḍio ibhin mạJizos ịghi totu ezue eedi, 
LUK.22.67	ịkpete kua ịnogho zodi, “Gbạ mạnogho zezōor, ạna pạkar odi aKraist obho?” Keḍio odi ạbhagharana kua, “Ạami ụgba nạ ni ạnogho enyina, enyina ibhinom io ạami, 
LUK.22.68	kạami apuruan enyina miipuruan, enyina ịbhagharana ḍio ạami. 
LUK.22.69	Keḍio ạseghe siibha ạghi taghisigh, Ọony Oōy obho tạtol ni toḍiom ạvo ẹtolom obho tẸnaan obo bho ạmoogh oomo ẹmiriikpo bho.”
LUK.22.70	Keḍio oomo eedi ipuruan kua, “Ạna podi Ọony obho tẸnaan?” Podi ạbhagharana zeedi “Enyina nekōl mạami.”
LUK.22.71	Keḍio eedi ịkpete kua. “Ezira ụva mu mọnon ōoy momina oru ọgba! Ezira nịvo nịvo nọomoghon mibha ọnu ịigbaay obhꞌodi.”
LUK.23.1	Poomo eedi iḅerenu ibhin mạJizos ịghiom maPailet. 
LUK.23.2	Taghisigh taPailet peedi ịke mọgbaaghiom odi miben, ighōl kua, “Ezōor nọomiin mibha ōoy obhobho naabiōghōm rōoy, nạkpete ạnogho zeedi meedi isōgh io mosōgh ẹnogho mọola bho aRom, keḍio nakōl nạ modi aKraist ọola bho.” 
LUK.23.3	Keḍio aPailet apuruan odi kua, “Ạna ọola arōoy aJu obho?” PạJizos ạbhagharana zodi kua, “Ạna ku nakōl kua.” 
LUK.23.4	Keḍio aPailet ạkpete ạnogho marōoy iiḅua bho nꞌọlogh-ọlogh arōoy obho, aghōl kua, “Apum olo ạami ụva ụmiin mi tōoy obhobho molo oghigh odi olo.” 
LUK.23.5	Peedi ịbhooru imulughu modi naabhin mịtughumiom odi naḅia moomo arōoy aJudia morubhe ẹgham. Odi ạke taGalili, keḍio esiibha odi naarōol asiom suo.
LUK.23.6	Amen aPailet ạmoghon mẹzo bho, podi apuruan kua, “Oōy obhobho olꞌaGalili?” 
LUK.23.7	Amen odi aru ạmoghon mobho ạJizos aru molo ebhugh tạHerod, podi ạnogho zodi marōoy iḅōrō bho mọghiom ạHerod. Odi odi nạ taJerusạlẹm men opopo. 
LUK.23.8	Ologhi tạHerod ạḅaal magey mọmiin ạJizos. Kọkanya amen mobho odi nạamoghon mọdu tạJizos, keḍio odi nạva ghạ mọmiin odi. Odi nạva molo ạJizos kaḍighi mọkpo ibꞌaruugu odi kạmiin. 
LUK.23.9	Podi ạHerod apuruan mạJizos mọlogh iipuruan, keḍio ạJizos ọsir io bọbon ọghor. 
LUK.23.10	Keḍio arōoy iiḅua bho nꞌarōoy obo ịtughumiom iilōgh obho imute iru nemulughuom ẹgbaaghiom odi miben. 
LUK.23.11	Keḍio ạHerod nꞌarōoy ẹgham odi ịiḅaghami zodi, ịloki nạ zodi rẹgheer. Keḍio eedi ịseghe mobꞌạdoni ạruula ịḅologhi zodi, ibhin zodi imulumi ịghiom aPailet. 
LUK.23.12	Todi ạkar aḍuma popo, pạHerod nꞌaPailet iru bụrubulol. Tamen iibha bho demute ḍio bho, eedi obo ọlokian ariḍien.
LUK.23.13	PaPailet amina abheleghi marōoy iiḅua bho, nꞌạruula bho, nꞌarōoy obho aakōbhōghi monyiin esi, 
LUK.23.14	ạkpete kua ạnogho zeedi, “Enyina ibhin mōoy obhobho eruom ạami eghōl modi nateliom rōoy mi tịkarabh araabōom. Ạami, mi toomo ịigbaay enyina, ụmiin io mapum obho enyina nẹpamam odi obho. 
LUK.23.15	Ẹzo bho ạHerod amulumi zodi aru tạmi obho, podi ẹkona ọmiin io mapum odi nạ. Bọbon ạar olo ōoy obhobho naaḍighi molo ịgbaan lo odi kạbho olo. 
LUK.23.16	Tebum iibha bẹleni, ạami tạgurogh odi, ạḅelemaan.” 
LUK.23.17	[Toomo aḍuma ẹzaal Opẹl-Otẹn obho, aPailet namutiom ghạ monyiin ōoy ikoli ạnogho zeedi.] 
LUK.23.18	Oomo arōoy obho imulughu imutiom, “Kigh zodi mamutiom mạBarabas mạnogho ezōor.” 
LUK.23.19	(ẠBarabas odi mikoli, tebum obho odi aghigh mōoy, tamen olo uḅeey ralebhir tẹma bho.) 
LUK.23.20	APailet nạva mẹzo olo omutiom ạJizos, podi amina amula aru tarōoy obho ạkpete modeenyemi iloghi eedi. 
LUK.23.21	Parōoy obho imulughu imulumian odi, “Toorẹeny ẹmigheri obho, kạn zodi toorẹeny ẹmigheri obho!” 
LUK.23.22	Keḍio aPailet amina ạkpete mogbẹbhiōm ịraar amen ạnogho zeedi, “Okōr oḍigh ịkarabh mibha odi aḍighi? Ạami ụmiin io mapum olo ịgbaan molo odi kạbho. Ạami tạgurogh odi amutiom.” 
LUK.23.23	Peedi imulughu tạruumu eedi ighōl mụkan mạJizos mi toorẹeny ẹmigheri obho. Imulughu obhꞌeedi neepu molo eedi ipuom aPailet. 
LUK.23.24	PaPailet asōbh mọkpe bho abhumeni mạJizos kẹzo bho eedi negbẹel obho. 
LUK.23.25	Keḍio odi amutiom mōoy obho eedi negbẹel obho, odi obo bho aḍigh mikoli tebum obho odi aghigh mōoy tamen olo uḅeey ralebhir obho, keḍio odi ạseghe mạJizos ạnogho zeedi moḍighi kẹzo kẹzo olo iḍigh tologhi eedi.
LUK.23.26	Keḍio eedi ịseghe mạJizos ịḍuonom. Ẹzo bho eedi nẹki obho, peedi ịmiinan mōoy olo ughōl ạSaimon, olꞌaSairini, ạḍua nạki tẹma bho. Peedi ịbham zodi, ịnogho moorẹeny ẹmigheri obho morōol ạtuonuman ạJizos.
LUK.23.27	Obꞌọlogh arōoy ẹtuonuman zodi. Ẹtede eedi pạraani olo neleghe nepumughu mebum odi. 
LUK.23.28	Keḍio ạJizos aghiraan teedi ạkpete kua, “Enyina ạraani aJerusạlẹm, íleghe ghạ mebum ạmi, ileghian lōor enyina nꞌebum ạnwuny enyina. 
LUK.23.29	Aḍuma natu molo arōoy tẹkpete kua, ‘Ạlisebh ilꞌạraani obho ạnwuny ilo bho, obo bho dẹmaraghi ghạ ḍio rụnwuny obho, obo bho ọony dọmaam ghạ ḍio rạamaam eedi obho.’ 
LUK.23.30	Opo pamen obho arōoy tẹkpete kua ẹnogho mibꞌaruugum ạrubharakpar obho, ‘Imeleghuom ezōor,’ keḍio tẹkpete ẹnogho mịbam obho, ‘Ikpereghiom zezōor!’ 
LUK.23.31	Erumolo ọkpo olo idi kua nemute siibha imoom iirẹeny obho, tẹtol ẹko tamen olo iirẹeny obho neemughughu?”
LUK.23.32	Keḍio eedi ịseghe mịnon ịzal arōoy ịkanam nꞌạJizos, ạruukoma zeedi arōoy obho. 
LUK.23.33	Amen eedi isi teegum obho ạgbaanan bọ kịikpo ẹmu ōoy obho, peedi ịkan zodi toorẹeny ẹmigheri obho, nꞌịzal ạruukoma bho, mi tekẹeny nꞌoḍiom tạJizos. 
LUK.23.34	Keḍio ạJizos ạkpete kua, “Ọde, ḅẹlemaan zeedi! Eedi ilōghōm io mạar olo eedi neḍighi.” Keḍio eedi ịsa mẹlel ịḍian marukpe bhꞌodi. 
LUK.23.35	Arōoy obho nẹemaraay nepōgha; tẹzo bho, paruvẹmụ arōoy aJu obho nẹeḅaghami ghạ zodi, “Hụu! Odi nạpel ghạ mịnon, odi ạbhela lōor odi, erumolo odi aru maKraist obho tẸnaan, ạkar obho odi nạason ạseghe bho!” 
LUK.23.36	Arōoy ẹgham obho ẹkona ịmologh nạ zodi, keḍio eedi iru ịnogho zodi mạkata, 
LUK.23.37	keḍio ighōl kua, “Pẹla lōor onuma, erumolo ạna uru mọolema aJu obho!” 
LUK.23.38	Keḍio nọoge nạ kua mi tạnyu oorẹeny ẹmigheri obho: “Oobho ọolema arōoy aJu obho.”
LUK.23.39	Onyiin ọokoma bho mi tẹeghelaan obho ạkpaton nạ mọnu ạkpete zodi mịkarabh, “Ạna aKraist obho ḍio? Pẹla lōor onuma maru mạbhel ạni ezōor!” 
LUK.23.40	Keḍio ōoy opedi obho asi zodi, “Ạna oghiil io mẸnaan? Odi nꞌezira idi tonyiin ọmiinom obho. 
LUK.23.41	Ibha tezira ịkar ni ẹgbaan, ezira nọsughō ḍien, keḍio odi bọbon ịkarabh olo odi aḍighi olo.” 
LUK.23.42	Keḍio odi ạkpete kua ạnogho mạJizos, “Obumọogh tụtua zạmi mamen ạna tatu mọda ẹmar-arōoy obho!” 
LUK.23.43	PạJizos ạkpete kua ạnogho zodi, “Ạami nạgba kua ạnogho ạna: aadon ạna tạtolan ạami tesi obhooghia obho!”
LUK.23.44	Tamen olo aḍio natu mọḍian ịzal abin, paghōzōgh obho aḅil, keḍio obꞌọkinim akpe moomo ẹma bho ninii kogbo ọsilaan. 
LUK.23.45	Keḍio obꞌukpe bho ụkpo bọ totu iikpulughu obho ạbaan ạḍian ịzal abin. 
LUK.23.46	Tigbōgh imulughu nꞌobꞌoghōrōkō, pạJizos aleghe kua “Ọde, ạami ụseghe mẹmugh obhꞌạmi ạlogh tạravo bhꞌonuma.” Odi ạkpete kua ạḅele, podi ạbho. 
LUK.23.47	Uvẹmụ arōoy ẹgham obho ạmiin moomo ibha imute bho, podi abuom Ẹnaan aghōl kua, “Tagey obho, ōoy obhobho ooḅi ōoy!” 
LUK.23.48	Oomo obo bho ịmara nepōgha bho, amen eedi ịmiin moomo ọkpo bho imute bho, peedi ịḅamaghi rạvo tạruumu eedi keḍio igheleghu. 
LUK.23.49	Oomo obo bho nẹemar ilōghōm mạJizos obho, nꞌạraani obho ịtuonuman zodi ki taGalili obho, ịmaraay tegbeeny ẹrol ẹmiin mibha nemute bho.
LUK.23.50+LUK.23.51	Kir ōoy olo ughōl aJosef olo Arimatia, onyiin ẹma arōoy aJu obho. Odi ooḅi ōoy, ogbōgh ōoy nạ, olo naḅōrō mAde-Ọolema bho tẸnaan moru. Odi odi ạni tạruula ibha nẹto mịto bho, keḍio odi omōruōm ạni ḍio mịto bho eedi ịto bọ moghigh ạJizos obho. 
LUK.23.52	Odi ạghi taPailet agbẹel moḍim obho tạJizos. 
LUK.23.53	Keḍio odi asōorẹ zodi, ạseghe mạbalala abhurughiom zodi, keḍio ạseghe zodi ạlogh toogu olo odi agbo mi tạrubhurukpar, olo doḍi ghạ ḍio mōoy. 
LUK.23.54	Iibha bho imute mudule aḍuma iikōbhōghia obho tạḅaal paḍuma obhooghia arōoy aJu obho.
LUK.23.55	Ạraani obho ịtuonuman mạJizos ki taGalili obho ịghi ạni, ịrol ạni ịmiin moogu obho aJosef aḍi mạJizos obho, nꞌẹzo bho odi aḍi obho. 
LUK.23.56	Keḍio eedi imula ighẹel iikōbhōghia maralo nꞌạrumunu milo ooduom toḍim obho tạJizos.
LUK.23.56	Tebum iilōgh obho, peedi ibhooghia mi taḍuma oobhooghia arōoy aJu obho.
LUK.24.1	Obun ụḍirogh ạSondi, pạraani obho itẹn ịghi toogu obho ịbhamagh nạ maralo bho eedi iikōbhōghia obho. 
LUK.24.2	Eedi ịghi isi tọnu otu oogu obho nookilimi mobꞌọbharakpar obho otughuneen. 
LUK.24.3	Keḍio eedi iḍigh. Iḍigh ịghi, oḍim obho tạJizos Obạmọogh obho olo. 
LUK.24.4	Tẹzo bho eedi idi tesi opopo mi teemōogh obho be, pịzal arōoy nꞌibꞌịḅaal arukpe olo nẹmua ịmaranuan eedi. 
LUK.24.5	Taruugu, pạraani obho izumeni sumusigh eedi igbuluman tade bho, keḍio arōoy obho ịkpete kua ịnogho zeedi, “Eeghe kenyin nẹva mi tobo bho nẹebho bho mobo bho odi nꞌaghuḍum obho? 
LUK.24.6	Odi olo suo, odi naaḅetunu. Ịitua mibha odi ạkpete ạnogho enyina bho mi tamen obho odi odi nini mi taGalili obho. 
LUK.24.7	‘Toḅool ni mỌony Oōy obho ọnogho miḍighi mịkarabh arōoy, keḍio tọkan zodi toorẹeny ẹmigheri obho, ịraar aḍuma neetẹn, podi oḅetunu tọbho bho.’ ” 
LUK.24.8	Keḍio ạraani obho tẹetua mọnuekpete obhꞌodi, 
LUK.24.9	imula ighẹel, ịgba moomo ọkpo bhibha ịnogho maḍiōbh nꞌịzal obo bho ịtuonuman ghạ zodi obho nꞌipedi obho. 
LUK.24.10	Ạraani bhibha paMeri obhꞌạMagdala nꞌaJoạnạ nꞌaMeri oniin taJems. Eedi nꞌạraani ipedi obho, oomo eedi ịgba moomo ẹmorokpo bhibha ịnogho miteledōm obho. 
LUK.24.11	Iteledōm obho irue ḍio momōruōm ibha ạraani obho ịgba ịnogho zeedi obho. Eedi ịtuom miben be. 
LUK.24.12	Keḍio aPita aḅetunu aghiil ạghi toogu obho. Odi azuman aanon, podi ạmiin mạbalala oogu obho be, ọnon ạar olo. Keḍio odi aghẹel nꞌeemōogh tọkpo bho neemute bho.
LUK.24.13	Odi aḍuma popo, ịzal arōoy eedi nẹeḍua nẹki tẹma olo ughōl Ẹmaos. Tegbẹbh ni mịzal ookōogh erele mọḍua taJerusạlẹm ọghi. 
LUK.24.14	Tebōom obho eedi nẹḍeghe mibha nemute bho. 
LUK.24.15	Ẹzo bho eedi ịḍeghe nẹki obho, pạJizos nịvo nịvo ạḍua aru abhir eedi natelian nꞌeedi. 
LUK.24.16	Eedi nẹmiin odi, keḍio eedi irue ḍio mọlogh odi melẹgh. 
LUK.24.17	Keḍio ạJizos apuruan kua zeedi, “Enyina irelian nẹki obho, kenyina nẹḍeghe ghạ mikōr oḍigh ạraḍeghe?” Keḍio eedi ịmara iimirigheni ghisigh. 
LUK.24.18	Keḍio onyiin eedi olo ughōl aKliopas apuruan kua zodi, “Ạna be misoloman mi taJerusạlẹm olo olōghōm io mọkpo bho nemute maruḍuma bhibha bho?” 
LUK.24.19	Keḍio odi apuruan amulumian, “Ikōr oḍigh ọkpo?” Peedi ịbhagharana, “Ibha imutenaan mạJizos obhꞌạNazaret obho. Odi ozil tẸnaan, keḍio aḍigh nạ tologhi tẸnaan nꞌoomo arōoy tebum iiḅi oḍighi nꞌọnuekpete odi. 
LUK.24.20	Arōoy iiḅua nꞌạruula ezōor iḅol zodi ẹnogho molo koghigh zodi, keḍio eedi ịkan nạ zodi mi toorẹeny ẹmigheri obho. 
LUK.24.21	Ezōor nọotua ghạ okōl kua modi pobo bho natu mọta Izirẹl obho. Iibha iru itẹn nꞌaadon sịraar aḍuma mobho ọkpo bhibha ịke momuteghu. 
LUK.24.22	Ẹde ạraani obho ogbo ezōor nẹgba mọkpo eemōogh. Eedi iḅon ụḍirogh ẹghi toogu obho, 
LUK.24.23	keḍio eedi ịmiin io moḍim obho. Keḍio eedi imula iru nẹgba mibha eedi ịmiin ghịiny olo itelema tẸnaan ịgba ịnogho zeedi modi odi nꞌaghuḍum. 
LUK.24.24	Ẹde togbo bhꞌezōor mẹeghi toogu obho ẹmiin nạ mẹzo bho ạraani obho ịgba bho, keḍio eedi ịmiin io zodi.”
LUK.24.25	Keḍio ạJizos ạkpete kua ạnogho zeedi, “Ibꞌaraama arōoy, pẹzo ịkparanaan zenyina momōruōm oomo ibha arizil obho ịgba bho! 
LUK.24.26	Ịkpe ḍio molo aKraist obho kạmiinom moomo iibha bho molo odi kaḍigh mi teghuan obhꞌodi gạ?” 
LUK.24.27	Keḍio ạJizos ạmaar ạgba aḍeeriom eedi moomo ibha idi bọ tologhi ẹegia bho, ibha igboloman nꞌodi obho, ạke mi tịbhereer obho taMozis ninii aru asi tibha arizil obho tẸnaan ịgeey obho.
LUK.24.28	Amen eedi iru netuan tẹma bho eedi nẹki obho, pạJizos aḍighi kilo odi natu ni motẹn, 
LUK.24.29	keḍio eedi ịkpetian odi, “Tọlan ezōor ạḅaal ku, aḍio bho nakul keḍio ọbam amen asughō, pọkinim osōor.” Podi ạtuonuman eedi ạghi mọrolan eedi. 
LUK.24.30	Eedi netu mole eḍian, podi ạseghe mạbred ạnogho lịsebh, keḍio aḅigh ạnogho zeedi. 
LUK.24.31	Tesuo, pariḍien eedi ịkparanu, keḍio eedi ịlogh odi melẹgh. Keḍio odi abhẹ ạḍua. 
LUK.24.32	Ponyiin ạkpete kua ạnogho monyiin, “Mịin ẹzo ịrol tekpom ạmi kegi ạnyan mamen obho odi nạgba bọ mẹmu oomo ibha idi bọ tẹegia iigbia bho nạnogho ezira mi tebōom obho. Ẹrol ạni kua tonuma gạ?”
LUK.24.33	Keḍio eedi ikẹm iḅerenu ighiil imula taJerusạlẹm, tesi obho aḍiōbh nꞌịzal obo bho ịtuonuman gha zodi obho neekōbhōghian nꞌobo bho idi nꞌeedi obho, 
LUK.24.34	ighōl kua, “Agey nạ ni. Obạmọogh obho naaḅetunu tọbho bho! ẠSaimon nạamiin nạ zodi!” 
LUK.24.35	Keḍio eedi ịzal obho ịgba moomo ibha imute tebōom obho, nꞌẹzo bho eedi ịlogh odi melẹgh tamen obho odi aḅigh bọ mạbred obho.
LUK.24.36	Ẹzo bho eedi nẹgba miibha bho, tekperenom, odi Obạmọogh obho nạamaranuan zeedi, keḍio ạkpete kua ạnogho zeedi, “Ekima ẹrolan nꞌenyina.” 
LUK.24.37	Tibꞌaruugu, eedi ighōdi eedi nẹmiin mẹmugh. 
LUK.24.38	Keḍio odi ạkpete kua ạnogho zeedi, “Eeghe kenyina nẹeḅaghami lōor enyina? Eeghe kenyina irue ḍio momōruōm tiloghi obhꞌenyina? 
LUK.24.39	Iinon tạravo nꞌasike bhꞌạmi, penyina ọmiin olōghōm mobho ạami podi obho. Ikulaan ạami, penyina ọmiin ạmi. Ẹmugh ọteeny io miikpōogh nꞌịikpo alōor, kẹzo bho enyina nẹmiin ạami siibha bho.” 
LUK.24.40	Odi asi miibha bho ạḅele, paḍeeriom rạvo nꞌasike bhꞌodi zeedi. 
LUK.24.41	Eedi irue nạ ḍio momōruōm, tẹzo bho eedi idi tọḅaal ologhi nꞌeemōogh ibꞌaruugu obho, podi apuruan kua zeedi, “Enyina ẹteeny suo bọbon ạar ole?” 
LUK.24.42	Keḍio eedi ịnogho zodi meekpōogh ena olo nọosa, 
LUK.24.43	keḍio odi ạḅa taghisigh eedi.
LUK.24.44	Keḍio odi ạkpete ạnogho zeedi, “Iibha pibha ạami ụgba ụnogho zenyina men obho ạami odi nꞌenyina bho. Kạar kạar olo ụge lo igboloman ạami mi tiilōgh obho taMozis, nꞌarizil obho, nꞌọbhereer ạsoor taDevid tẹtuugh ni nạ emute mẹzo bho.” 
LUK.24.45	Keḍio odi akpenyogh miloghi obhꞌeedi mọmoghonyan ẹmu ẹegia iigbia bho, 
LUK.24.46	keḍio ạkpete kua ạnogho zeedi, “Iibha pibha ụge bho: maKraist obho tạmiinom ni, keḍio taḅetunu tọbho bho mi togbẹbhiōm ịraar aḍuma bho, 
LUK.24.47	molo topin taḍien odi ọgba madōm oghiraan nꞌọḅelemaan ịkarabh obho olelemi toomo aruubhugh obho, keḍio tọkiom taJerusạlẹm. 
LUK.24.48	Enyina tẹgbaanaan ạami moomo ọkpo bhibha, 
LUK.24.49	keḍio ạami taḍighi ni molo oguan obho tỌde bho tatu asi tenyina. Keḍio ịtol tẹma bhobho ninii ịnyaam tẹḍua tạnyu obho esōorōm enyina.”
LUK.24.50	Keḍio odi abhin eedi amutonom tẹma bho asiemi kạBetani. Tesuo podi aḅẹtōn rạvo odi ạsebh zeedi. 
LUK.24.51	Ẹzo bho odi nạnogho zeedi lịsebh obho, podi ạḅele zeedi ạḍua ạsiin tạnyu obho. 
LUK.24.52	Keḍio eedi iikpulughu zodi, imula ịghi taJerusạlẹm nꞌobꞌọḅaal ologhi, 
LUK.24.53	keḍio ịrol ghạ moomo amen mi totu iikpulughu obho ịsebh ghạ mẸnaan.
JHN.1.1	Tọḅel egbiom obho, Ekpo-ọnuekpete bho ạrol; odi ạrolan nꞌẸnaan, keḍio odi pẸnaan obho. 
JHN.1.2	Odi ạrolan nꞌẸnaan kọḅel egbiom obho. 
JHN.1.3	Kạar kạar mi tọlem obho ịḍua todi keru; bọbon ạar olo ụlem olo ịḍua ḍio todi keru ilo. 
JHN.1.4	Todi pesi aghuḍum idi, keḍio odi aghuḍum obho pẹḅaal arōoy. 
JHN.1.5	Ẹḅaal obho nạmu tọkinim obho, keḍio ọkinim obho orue ḍio moḍime.
JHN.1.6	Ẹnaan arōm mọony adōm odi aru olo ughōl ạJon. 
JHN.1.7	Odi aru mọgba ẹḅaal obho omutiom, molo tịigbaay odi kōoy kōoy ạmoghon amōruōm. 
JHN.1.8	Odi nịvo nịvo ẹḅaal obho ḍio; odi aru mọgba ẹḅaal obho omutiom. 
JHN.1.9	Ẹḅaal obho tatu bọ ạmu toomo arōoy obho, pạkar odi ẹḅaal obho.
JHN.1.10	Odi Ekpo-ọnuekpete bho ạrol tẹmar-arōoy obho. Ịḍua todi eru kọlem ẹmar-arōoy obho, keḍio ẹmar-arōoy obho ilōghōm io zodi. 
JHN.1.11	Odi aru tạkar arōoy odi, keḍio arōoy bhꞌodi ibhinom io zodi. 
JHN.1.12	Keḍio kōoy kōoy olo abhinom odi, pobo odi ạnogho mịikpo motẹn ạnwuny tẸnaan, nꞌobo bho imōruōm bọ ḍien odi obho. 
JHN.1.13	Eedi iru ḍio mạnwuny tẸnaan mi tẹmara, tebum ạburude eedi bolobolo tebum ịto ọony ōoy. Ẹnaan nịvo nịvo pọkar Ọde eedi.
JHN.1.14	Keḍio odi Ekpo-ọnuekpete bho atẹn mōoy arughan ezōor. Ezōor ọmiin meghuan obhꞌodi, eghuan ilo idi kibhꞌOgini Ọony Ọde bho, ilo ọsu ạghusan aḍien nꞌagey obho igbẹbh ni ịman.
JHN.1.15	ẠJon ạgba zodi amutiom, namulughu, “Oobho odi obo bho ạami ụḍeghe ghạ ughōl, ‘Odi natu tạman ạmi keḍio odi apu ạami, tebum obho odi odi keḍio ugbi mọmar ạami obho.’ ”
JHN.1.16	Tegbẹbhom obho odi agbẹbh ni ạman obho, odi nạaḅaraghi mạlisebh, ạseghe monyiin apumom monyiin ạnogho zezira. 
JHN.1.17	Ẹnaan ạnogho maMozis maraalōgh obho, keḍio ọsu ạghusan aḍien nꞌagey obho ịḍua tạJizos Kraist eru. 
JHN.1.18	Bọbon ōoy olo nạamiin ghạ mẸnaan olo. Onyiin odi be, obho aru bọ mẸnaan obho, obho odi tọtu Ọde bho, odi naaḍighi olōghōm zodi.
JHN.1.19	Tamen olo ạruula arōoy aJu obhꞌaJerusạlẹm irōm marōoy iḅo miiḅua nꞌibhꞌaLivai obho iru tạJon mopuruan odi kua, “Ạna kokōr ōoy?”, iibha ịigbaay tạJon. 
JHN.1.20	Odi ọbharanaan io. Ạgba ni magey obho aghōl kua, “Ạami aKraist bho ḍio.” 
JHN.1.21	Keḍio eedi ịmaar ipuruan zodi, “Kạna kokōr ōoy? Ạna Ilaija bẹle?” Keḍio odi ạbhagharana kua, “Eenyi, ạami odi ḍio.” Eedi imina ipuruan, “Kạna ozil obho bẹle?” Podi ạbhagharana mu, “Eenyi.” 
JHN.1.22	Keḍio eedi imina ipuruan kua, “Ạna kokōr ōoy? Gbạ mạnogho ezōor milo ezōor ọteeny mạar olo ọgba ọnogho obo bho irōm ezōor obho. Ạna kạkar okōr ōoy?” 
JHN.1.23	Keḍio odi ạbhagharana kua,
JHN.1.23	“Ạami odi oghōrōkō bho naleghe amulughu mi tobꞌeekpu eḍum obho,
JHN.1.23	‘Iselemi mebōom obho tObạmọogh obho,’ ”
JHN.1.23	(kẹzo bho Ạizaya ozil obho ạkpete bho.)
JHN.1.24	Arōoy aFarisi obho pobo bho irōm bọ obho. 
JHN.1.25	Keḍio eedi ipuruan kua, “Eru kạar olo ạna otu ḍio maKraist obho, bolobolo Ilaija, bolobolo ozil obho, ebum eeghe kạna nazuughiom rōoy mụum?” 
JHN.1.26	PạJon ạbhagharana kua, “Ạami ụseghe mụum ku nazuughiom zenyina. Teesoḍia enyina kir onyiin olo enyina ilōghōm io. 
JHN.1.27	Odi natu tạman ạmi, keḍio ạami ugbẹbh io nạ mọkporion arakōrō odi.”
JHN.1.28	Oomo abaabha bho imute mi tạBetani, tẹḅeenyom ọbhiiny obhꞌạJodan, tesi obho ạJon nazuoghom rōoy rụmuum obho.
JHN.1.29	Aḍio ạḅaal, ạJon nạamiin mạJizos natu todi, keḍio odi ạkpete kua, “Oobho Ọony Ẹena bho tẸnaan, obho tạseghe atughuneen mịkarabh ẹmar-arōoy obho. 
JHN.1.30	Odi pobo bho ạami ụrol ụgba bọ ughōl, ‘Kir ōoy olo natu tạman ạmi olo apu ạami, tẹzo bho keḍio tọotua mọmar ạmi odi odi nạ.’ 
JHN.1.31	Ạami ulōghōm io zodi, keḍio ạami uru nazuoghom rōoy rụmuum moḍighi olo arōoy Izirẹl kelōghōm zodi.”
JHN.1.32	Iibha pịigbaay olo ạJon ạgba, “Ạami ụmiin mẸmugh Iigbia bho mobho ạḍua tạnyu obho nasōor keekumude aru ạrolan nꞌodi. 
JHN.1.33	Ẹkona ạami ulōghōm io zodi, keḍio Ẹnaan obho arōm ạami moru ozuughiom ạrumuum obho ạkpete kua ạnogho ạami, ‘Ạna tạmiin ni mibha Ẹmugh obho tasōor atu ạtolom mōoy. Odi pōoy obho tạseghe mẸmugh Iigbia bho azuughiom rōoy obho.’ 
JHN.1.34	Ạami nạamiin kạami nạgba ạnogho enyina nakōl odi Ọony tẸnaan.”
JHN.1.35	Amina ạḅaal, pạJon nꞌịzal iteledōm odi idi tonyiin esi obho 
JHN.1.36	nẹmiin mobho ạJizos arele natẹn obho, keḍio odi ạkpete kua, “Oobho odi Ọony Ẹena bho tẸnaan.” 
JHN.1.37	Ịzal iteledōm obho ịmoghon miibha bho, piḅetunu ịtuonuman mạJizos. 
JHN.1.38	Keḍio ạJizos aghiraan, pạmiin mibha eedi nẹtuonom zodi, keḍio apuruan kua zeedi, “Enyina nẹva meeghe?” Keḍio eedi ịbhagharana kua, “Rạbay, (obho amōrō kua ‘Ọtughumiom ịtughumiom,’) ạna natugh teḍighen?” 
JHN.1.39	Keḍio ạJizos ạbhagharana zeedi aghōl kua, “Itu mẹmiin.” Peedi ịtuonuman zodi ịghi ịmiin mesi obho odi natugh obho, keḍio ịrolan odi moomo aḍuma bho. (Nạkian inya asuo zodi aḍuma bho.)
JHN.1.40	Onyiin obo bho ạmoghon ạni mạJon kạghi ạtuonom mạJizos obho, pẠndru umōr tạSaimon Pita. 
JHN.1.41	Ạndru ạmiin mumōr odi ạSaimon be pạgba aghōl maa, “Ezōor nọomiin mạMesaya bho.” (Obho amōrō kua “AKraist”.) 
JHN.1.42	Keḍio odi abhin mạSaimon ạghi tạJizos. ẠJizos aanon odi ạsiine asōorẹ, paghōl maa, “Ạna ạSaimon ọony tạJon. Aḍien onuma tokōl maKifas.” (Aḍien opopo pughōl aPita, azin obho pọbharakpar.)
JHN.1.43	Aḍio ạḅaal, pạJizos natu mọghi taGalili. Podi ạmiin maFilip, ạkpete kua ạnogho zodi, “Tụonom ạami!” 
JHN.1.44	(AFilip olꞌaBetsaida, ẹma tẠndru nꞌaPita.) 
JHN.1.45	AFilip ạmiin mạNataniel pạgba ạnogho zodi, “Ezōor nọomiin mōoy obho aMozis ạge ạgba mi taraalōgh obho, nꞌobho arizil obho ẹkona ịge ịgba nạ bho, ạJizos ọony taJosef obhꞌạNazaret.” 
JHN.1.46	ẠNataniel apuruan kua, “Nọomiin ghạ mooḅi ạar mi tạNazaret?” Keḍio aFilip ạbhagharana kua, “Tue ọghi mạmiin.”
JHN.1.47	Amen ạJizos ạmiin ạNataniel natu todi, podi aghōl maa, “Oobho agey ōoy olo Izirẹl. Bọbon iben ilo tọnu odi.” 
JHN.1.48	Keḍio ạNataniel apuruan zodi, “Ạna uḍighi ẹko kalōghōm ạami?” Keḍio ạJizos ạbhagharana kua, “Keḍio aFilip tapeleghi ạna, men obho ạna ụrol tẹeḍian oorẹeny ạfig obho, ạami ạmiin ạna.” 
JHN.1.49	PạNataniel ạbhagharana kua, “Obo ịtughumiom, ạna Ọony obho tẸnaan! Ạna Ọolema bhꞌIzirẹl!” 
JHN.1.50	Keḍio ạJizos ạkpete kua ạnogho zodi, “Ạna naamōruōm nạ ni siibha be mebum obho ạami ughōl mạami ạmiin ạna mi tẹeḍian oorẹeny ạfig obho? Ạna tạmiin ni mịnon ọkpo ilo ipu miibha.” 
JHN.1.51	Keḍio odi ạkpete kua ạnogho zeedi, “Ạami nạgba magey obho ạnogho zenyina: enyina tẹmiin ni mạnyu obho naaghuurunu nꞌobho itelema tẸnaan netele mi tỌony Oōy obho nẹsiin esōor.”
JHN.2.1	Ịzal aḍuma iru itẹn pu nopin ipina mi tẹma ạKena mi tebhugh obhꞌaGalili. Oniin tạJizos odi ạni tipina bho. 
JHN.2.2	Odi ạJizos nꞌobo bho nẹtuonom zodi obho obheleghi nạ mọghi tipina bho. 
JHN.2.3	Amen ụbhoghol mamiim obho ụman, poniin tạJizos ạkpete kua ạnogho zodi, “Amiim obho teedi neemuneen.” 
JHN.2.4	ẠJizos ạbhagharana kua, “Ạni obho, ịgbaan eeghe zezira mipa bho? Amen ạami dọteeny io.” 
JHN.2.5	Keḍio oniin tạJizos aghiraan ạkpete kua ạnogho mạnwuny-otu obho, “Kạar kạar olo odi ạkpete ạnogho enyina moḍighi, piḍighi.”
JHN.2.6	Tebum eḍighiom ạar ootōla ạravo arōoy aJu obho, kir odiin ịinu ạmuum mi tesi obho, ilo onyiin taḍigh ni mōogh ạtini ạmuum. 
JHN.2.7	Keḍio ạJizos ạkpete kua ạnogho mạnwuny-otu obho, “Ịloki rụmuum mebhule mịinu obho,” peedi iru ịloki ịmaar ibhule. 
JHN.2.8	Keḍio odi ạkpete ạnogho zeedi, “Gụa, ikōr mẹghiom ọola ẹzaal obho.” Keḍio eedi ikōr ibhin ịghiom. 
JHN.2.9	Amen odi aru ạnam mụum obho neetẹn miim obho, odi olōghōm io mesi amiim obho ịḍua iru, tughuneen mạnwuny-otu obho ḍio. Podi abheleghi mopina bho, 
JHN.2.10	ạkpete kua ạnogho zodi, “Ịnon arōoy nepira ghạ ẹkiom mamiim obho ịneghe bho. Amen amiim obho nẹebher ịneghiom, keḍio eedi tegbi momutiom ibhꞌeesoḍia bho. Ibhꞌonuma akẹrẹ, ạna useeri miiḅi obho ninii ẹteeny siibha keḍio ạna ubhin natu!”
JHN.2.11	TạKena obhꞌaGalili pesi obho ạJizos abhira aḍighi moḍighi ibꞌaruugu obho todi; pesi odi amutiom eghuan todi, molo obo bho nẹtuonuman zodi obho imōruōm zodi.
JHN.2.12	Iibha iru itẹn, pạJizos nꞌoniin odi nꞌaburumōr odi nꞌobo bho nẹtuonuman zodi obho ịghi tạKapaniom, ịrol epa mịbam aruḍuma.
JHN.2.13	Tamen olo naatuan mẹzaal Opẹl-Otẹn obhꞌaJu obho, pạJizos ạghi taJerusạlẹm. 
JHN.2.14	Totu iikpulughu obho pạJizos ạmiin miḅo maḅo neḅoḍi rạnam nꞌạraana nꞌịnun ạbadi, nꞌobo bho nenweeghi ghạ mikpoki nẹerologhu mi taruzebele eedi. 
JHN.2.15	Keḍio odi aru ạseghe miiḍigh aḍighi mạsunu abhirighanom ịnam obho mi totu iikpulughu obho, ạraana bho nꞌạranam obho, akpululeni maruzebele obo bho nenweeghi ghạ mikpoki obho, ạazarami mikpoki obhꞌeedi. 
JHN.2.16	Keḍio odi ạbhooruom mobo bho neḅoḍi mịnun ạbadi obho aghōl kua, “Ịḅirogh memutiom tesuo! Íḍighi ghạ motu tỌde ạmi metẹnẹ mesi aḅo.” 
JHN.2.17	Keḍio obo bho nẹtuonuman zodi obho ịitua mibha ụkpete tẹegia bho, “Ẹzo bho otu obho tonuma aḍigh tologhi ạmi obho naamōr tạmi kạnyan.”
JHN.2.18	Keḍio ạruula arōoy aJu obho iru mopuruan odi mạar, “Okōr oḍigh elẹgh mobho ạna taḍighi aḍeeriom ezōor molo ezōor olōghōm okōl ạna ạteeny mịnyaam obhirighan eedi mẹzo bho?” 
JHN.2.19	Keḍio ạJizos ạbhagharana kua, “Ịikpo motu obhobho tẸnaan, ịraar aḍuma neetẹn, pạami omina oḅōgh ọmarami.” 
JHN.2.20	Peedi ipuruan kua zodi, “Ạna taḅōgh motu obhobho mịraar aḍuma, meru kạar olo ụukpo, motu iikpulughu obho ubhin erubal nꞌodiin ạsia uḅōgh obho!”
JHN.2.21	Otu iikpulughu obho odi nakōl obho palōor obho todi. 
JHN.2.22	Molo tamen obho odi aḅetunu tọbho bho, pobo bho ịtuonuman ghạ zodi obho ịitua ilōghōm mibha odi aghōl miibha, keḍio eedi imōruōm ẹegia bho nꞌibha ạJizos ạgba bho.
JHN.2.23	Suo odi odi taJerusạlẹm mi tẹzaal Opẹl-Otẹn obho, ọlogh arōoy imōruōm odi mamen eedi ịmiin moḍighi nꞌọkpo ibꞌaruugu obho odi aḍighi obho. 
JHN.2.24	Odi ạJizos nịvo nịvo oḍuom io zeedi mologhi, tẹzo bho odi naalōghōm magey miloghi arōoy. 
JHN.2.25	Bọbon ōoy olo amina ghạ ạgba ạnogho zodi miloghi arōoy olo. Odi naalōghōm kạar kạar ilo idi mi tiloghi eedi.
JHN.3.1	Tamen opopo, kir onyiin ōoy olꞌaFarisi obho olo ughōl aNikodimos, onyiin ọola arōoy aJu obho. 
JHN.3.2	Odi ōoy obhobho aru muḍugul mi tạJizos keḍio ạkpete kua ạnogho zodi, “Obo ịtughumiom, ezōor noolōghōm mibha ạna uru mōoy ịtughumiom olo ạḍua tẸnaan karu. Oōy olo arue ghạ aḍighi mọkpo ibꞌaruugu bhibha tonuma olo, tughuneen molo Ẹnaan odi nꞌodi ḍio.” 
JHN.3.3	PạJizos ạbhagharana kua, “Ạami nạgba magey obho ạnogho ạna. Bọbon ōoy olo tatue ạmiin mAde-Ọolema tẸnaan olo tughuneen molo noomina ụmar odi ḍio.” 
JHN.3.4	Odi aNikodimos apuruan kua, “Toḍighi ẹko komina ọmaar okenya ōoy olo odi kạmi. Odi sorue mu aḍigh mogbẹbhiōm ịzal amen mi tọobhe oniin odi molo komina kọmar odi!” 
JHN.3.5	ẠJizos amulumian kua zodi, “Agey nạ ni, mibha ạami nạgba ạnogho ạna bho, bọbon ōoy olo tatue aḍigh tAde-Ọolema tẸnaan olo, tughuneen molo nọomaram zodi mụum nꞌẸmugh Iigbia bho ḍio. 
JHN.3.6	Ibha ụmaram bọ miikpōogh obho ilꞌiikpōogh obho. Ibha ạruumugh obho, ilꞌạruumugh obho. 
JHN.3.7	Uumōogh ghạ mebum obho ạami ụkpete ụnogho ạna ughōl, ‘Digha tomina ni ọmar enyina bho.’ 
JHN.3.8	Ọpibha bho nạpibh ghạ ạki tesi olo ologhi odi aḍigh aḍigh; ạna nạmoghon ẹzo bho nạpibh obho, keḍio ạna olōghōm io mesi ạbhibh natu nꞌesi nạki. Pẹzo idi nạ mi tōoy olo Ẹmugh obho ạmar.” 
JHN.3.9	ANikodimos apuruan kua zodi, “Iibha bho ku temute ẹko?” 
JHN.3.10	Keḍio ạJizos ạbhagharana kua, “Pạna ạkar obꞌōoy ịtughumiom olꞌIzirẹl olo olōghōm io miibha bho? 
JHN.3.11	Agey nạ ni, ạami nạgba ạnogho ạna: Ezōor nọḍeghe ghạ mibha ezōor ulōghōm obho, nọgba mibha ezōor ụmiin obho, keḍio bọbon ōoy olꞌenyina olo namōrō momōruōm adōm ezōor olo. 
JHN.3.12	Enyina imōruōm io zạmi mamen ạami ụgba mọkpo ẹmar-arōoy obho ụnogho enyina, tọteko oḍighi kenyina emōruōm ạami mamen ạami tạgba mọkpo tẸnaan ạnogho enyina? 
JHN.3.13	Keḍio bọbon ōoy olo nạaghi ghạ tẸnaan olo, tughuneen mỌony Oōy obho ạḍua tẸnaan karu obho ḍio.”
JHN.3.14	Ẹzo bho aMozis aabhaghami ạḅam tạnyu ạlugua mooḍigh obho ụlemom bọ rukurōgh obho mi tobꞌeekpu eḍum obho, pẹzo tọseghe nạ mỌony Oōy obho ọḅam tạnyu, 
JHN.3.15	molo kōoy kōoy olo amōruōm zodi tạteeny ni maghuḍum obho ikunughi olo bho. 
JHN.3.16	Ẹnaan atulan ni mẹmar-arōoy obho apu molo odi ạnogho mogini Ọony odi molo kōoy kōoy olo amōruōm odi ọpo mu, keḍio tạteeny maghuḍum olo kamen kamen. 
JHN.3.17	Ẹnaan orōm io mỌony obhꞌodi aru tẹmar-arōoy obho mọru ịiruan obhumeni ẹmar-arōoy obho, odi aru mọbhel.
JHN.3.18	Ụru mụ mịiruan obhumeni kōoy kōoy olo amōruōm mỌony obho; obo bho omōruōm io obho, ịiruan apum ibhꞌodi noolegheri osōbh, tebum obho odi omōruōm io mogini Ọony tẸnaan obho. 
JHN.3.19	Iibha ẹmu ịiruan obho: tibha ẹḅaal obho naaru tẹmar-arōoy obho, keḍio arōoy obho itulan mọkinim obho ipu mẹḅaal obho. Ạar obho aḍighi obho keeghe? Eḍighiom ạar eedi ịkarabh. 
JHN.3.20	Kōoy kōoy olo naḍighi mịkarabh ọkpo nạlogh ḍien mẹḅaal obho, molo oru ḍio tẹḅaal obho tebum obho odi ọva ḍio mịkarabh eḍighiom ạar odi kemute tẹḅaal obho. 
JHN.3.21	Keḍio kōoy kōoy olo naḍighi mibha ịneghe bho, odi odi tẹḅaal obho, molo ẹḅaal obho tẹgba eḍeeriom mobho eḍighiom ạar odi iru mibha odi nakiilaan mẸnaan.
JHN.3.22	Ipa iru itẹn, pạJizos nꞌobo bho nẹtuonom odi obho ịghi tebhugh obhꞌaJudia. Odi ạrol ịbam amen tepa, azuughiom rōoy mụum. 
JHN.3.23	ẠJon ẹkona ạrol azuughiom rōoy rụmuum mi tẠinon, esi olo ogbeenyan io mạSalim, tebum obho ịkanya ạmuum idi tepa bho. Arōoy iru ghạ todi, keḍio odi azuughiom ghạ nạ zeedi rụmuum. 
JHN.3.24	(Amen opopo dọloghom io mạJon mikoli obho.)
JHN.3.25	Ẹtede iteledōm tạJon nꞌonyiin ōoy aJu ịrol ịghanan mi tọpaḍi eḍighiom ạar eedi obho igboloman nꞌọḅaaleni alōor. 
JHN.3.26	Keḍio eedi ịghi tạJon ịgba ịnogho zodi, “Obo ịtughumiom, ạna nạatua ni mōoy obho ạrol bọ nꞌạna tẹḅeenyom ọbhiiny obhꞌạJodan, obho ạna ụgba ghạ bọ bho? Nonon, odi nazuughiom rōoy rụmuum siibha bho, molo kōoy kōoy nạki todi!” 
JHN.3.27	Keḍio ạJon ạbhagharana kua, “Bọbon ōoy olo tạteeny mạar olo Ẹnaan ọnogho ḍio zodi olo. 
JHN.3.28	Enyina nịvo nịvo ịmoghon ạni men obho ạami ughōl, ‘Ạami aKraist obho ḍio, urōm ạami motẹnōm odi taghisigh.’ 
JHN.3.29	Kạni kạni olꞌolom obho; ọbulol olom obho ạmara tọtu nạmoghon ghạ, keḍio ologhi odi tạḅaal ni mamen odi tạmoghon moghōrōkō olom obho. Pẹzo ọḅaal ologhi ạmi naagbẹbh nạ asi. 
JHN.3.30	Ịimogho odi tẹbugh ni, ibhꞌạmi esōor.”
JHN.3.31	Odi obo bho ạḍua tạnyu obho aru obho apu kōoy kōoy; odi obho ạḍua tade bho karu obho olꞌade bho, keḍio tạgbaay mọkpo ade bho. Odi obho ạḍua tẸnaan aru obho apu kōoy kōoy. 
JHN.3.32	Odi ạgba mibha odi nạamiin ạmoghon obho, keḍio ōoy olo napinom oghōrōkō odi olo. 
JHN.3.33	Kōoy kōoy olo abhinom oghōrōkō odi nạgba aḍeeriom mibha Ẹnaan aru magey. 
JHN.3.34	Odi obho Ẹnaan arōm obho tạgba moghōrōkō tẸnaan, tebum obho Ẹnaan ạnogho zodi mẸmugh Iigbia bho moḍighi omuzeni taghuḍum odi. 
JHN.3.35	Ọde bho atulan magey mỌony obho, keḍio ạlogh tạvo odi moomo ẹmorokpo bho. 
JHN.3.36	Kōoy kōoy olo amōruōm mỌony obho nạateeny maghuḍum olo kamen kamen; kōoy kōoy olo okiilaan io mỌony obho ọteeny io maghuḍum, keḍio ọkarabh ologhi tẸnaan tạtolan zodi moomo amen.
JHN.4.1	Arōoy aFarisi obho ịmoghon mạJizos nạanyaghagh mọlogh arōoy nazuoghom rụmuum zeedi molo odi nạateeny miteledōm napu mạJon. 
JHN.4.2	(Ạkar ạJizos nịvo nịvo ozuom io mōoy mụum; iteledōm odi be izuoghom.) 
JHN.4.3	Amen ạJizos ạmoghon mibha arōoy nẹḍeghe obho podi ạḅele maJudia amula ạghi taGalili. 
JHN.4.4	Odi nạki, podi ạḅol tebōom obho ạḅol atẹn taSameria bho.
JHN.4.5	Keḍio odi aru asi tonyiin ẹma aSameria olo ughōl Saikar, olo ogbeenyan io made bho ạJekob ạnogho maJosef ọony odi obho. 
JHN.4.6	Aghuḍia bho tạJekob odi epa, molo suo nẹebher mạJizos merele bho, pạghi ạrol delede mi tọtu aghuḍia bho. Aḍio nạaḍi ịzal abin men opopo.
JHN.4.7	Keḍio onyiin ạni olꞌaSameria aru mokōr ạmuum, keḍio ạJizos ạkpete kua ạnogho zodi, “Ạni obho, nọgho ạami mụum ạami ụpoghol.” 
JHN.4.8	(Iteledōm obhꞌodi nẹeghi tẹma bho moghō eḍian.) 
JHN.4.9	Ạni obhꞌaSameria ạbhagharana zodi kua, “Ạna olꞌaJu, ạami olꞌaSameria — ibhꞌeeghe kạna nagbẹel ạami mụum?” (Arōoy aJu obho ịteeny io mạar oḍighiom marōoy aSameria bho.) 
JHN.4.10	PạJizos ạbhagharana zodi kua, “Ughōl ạna naalōghōm mẹnogho bho tẸnaan, nꞌobo bho nagbẹel ạna mụum ọbhoghol obho bọ, pạna kugbẹel zodi mọnogho onuma mạmuum aghuḍum.” 
JHN.4.11	Pạni obho ạkpete kua, “Obo apu ạami, ạna ạgbugba olo, keḍio aghuḍia obho ẹkona akuḍum magey. Ạna tạteeny teḍighen mạmuum aghuḍum obho? 
JHN.4.12	ẠJekob ogbōgh ọde ezōor ạnogho zezōor maghuḍia bhobho. Odi nꞌạnwuny odi nꞌịnam odi ịbhoghol tesuo. Ạna upu mạJekob gạ?” 
JHN.4.13	PạJizos aghōl kua, “Kōoy kōoy olo ạbhoghol mụum ibhibha, ạmuum digha tẹtal ni zodi. 
JHN.4.14	Kōoy kōoy olo ạbhoghol mụum obho ạami tạnogho bho, ạmuum ịral mu zodi. Ạmuum obho ạami tạnogho bho tẹtol todi kozi ọbhiiny olo tạnogho zodi mạmuum aghuḍum, molo tạnogho zodi moḍum aghuḍum olo kamen kamen.” 
JHN.4.15	Ạni obho agbẹel, “Obo apu ạami, nọgho ạni ạami mạmuum ibhibha, molo ạmuum ịtal mu zạmi, ạami ẹkona utu mu suo mokōr ạmuum.” 
JHN.4.16	Keḍio ạJizos ạkpete kua ạnogho zodi, “Kịa mabheleghi molom onuma maru.” 
JHN.4.17	Odi ạbhagharana kua, “Ạami olom olo.” ẠJizos aghōl maa, “Agey mẹzo bho ạna ughōl bọ mạna olom olo bho. 
JHN.4.18	Oōgh arōoy mobho ạna nạaḅal, keḍio obho nꞌạna netughan siibha bho olom onuma ḍio. Ạna nạakar ạgba magey obho.” 
JHN.4.19	Pạni obho ạbhagharana kua, “Hụu! Ạna ozil tẸnaan. 
JHN.4.20	Ạburude ạmi ibhꞌaSameria iikpulughu mẸnaan tesuo obꞌeegum obho, keḍio enyina arōoy aJu obho ighōl maJerusạlẹm pesi obho ezira kuukpulughu ghạ mẸnaan.” 
JHN.4.21	ẠJizos ạkpete kua ạnogho zodi, “Nonon ni, ạni obho, amen natu mobho arōoy iikpulughu mu mỌde bho mi tobꞌeegum obhobho bolobolo taJerusạlẹm. 
JHN.4.22	Enyina arōoy aSameria ịkar io elōghōm zodi obo bho enyina neekpulughu obho; ezōor aJu obho noolōghōm zodi obo bho ezōor nookpulughu obho. Ịbhelegha bho ịḍua tarōoy aJu obho keru. 
JHN.4.23	Amen natu, esiibha podi amen obho, obho ạkar obo iikpulughu obho teekpulughu mỌde bho mi tạruumugh nꞌagey obho. Iibha pobo iikpulughu obho Ọde bho nạva molo keekpulughu zodi obho. 
JHN.4.24	Ẹnaan Ẹmugh. Obo bho neekpulughu zodi obho teekpulughu nạ zodi mi tạruumugh nꞌagey obho.”
JHN.4.25	Keḍio ạni obho ạkpete kua ạnogho zodi, “Ạami naalōghōm mobho aKraist obho tatu ni. Amen odi naaru, odi tạgba ni kạar kạar ạnogho ezōor.” 
JHN.4.26	ẠJizos ạbhagharana kua, “Ạami podi, ạami obo bho nạḍeghe nꞌạna bho.”
JHN.4.27	Tamen opopo, piteledōm obho tạJizos iru isi, keḍio neemōogh magey mọmiin odi nꞌạni aSameria nẹḍeghe rạḍeghe, molo bọbon onyiin eedi olo apuruan zodi ạni obho aghōl, “Ạna naḍighi mẹkaraan suo?” bolobolo apuruan zodi, “Ibhꞌeeghe kạna nꞌodi nẹḍeghe rạḍeghe?” olo.
JHN.4.28	Ạni obho nạaḅele mọonu ạmuum obho todi amula tẹma bho, ạkpete kua ạnogho marōoy obho tepa, 
JHN.4.29	“Itu mẹmiin mōoy olo nạgba kạar kạar olo ạami naaḍighi. Odi aKraist obho ḍio gạ?” 
JHN.4.30	Peedi ịḅele mẹma bho ịghi mọmiin ạJizos.
JHN.4.31	Tamen opopo, piteledōm obho neesen ghạ mạJizos, “Obo ịtughumiom, oobho ạar ole!” 
JHN.4.32	Podi ạbhagharana kua, “Ạami ụteeny meḍian olo ole enyina ilōghōm io bọbon ạar.” 
JHN.4.33	Keḍio iteledōm obho onyiin napuruan monyiin, “Oōy naaru ạnogho zodi meḍian gạ?” 
JHN.4.34	PạJizos ạkpete kua ạnogho zeedi, “Eḍian ạmi poḍighi ibhꞌologhi obo bho arōm ạami obho, nꞌoḍighi ọman oḍighi obho odi ạnogho ạami moḍighi obho.
JHN.4.35	“Enyina ẹteeny mọnuekpete bhobho, ‘Inya ụvanyu isughō miiḅua.’ Ạami nạgba kua ạnogho zenyina: ịmaar eenon mi tariḍighi obho. Ariḍian obho nẹeghuaay ẹneghe moḅuuy! 
JHN.4.36	Obo bho naḅu moḍighi obho nọkpe zodi, keḍio naakōbhōghi mariḍian ilo ịteeny aghuḍum olo ikunughi olo, molo obo bho aḅẹbh obho nꞌobo bho aḅu obho tẹḅaal ni mologhi eeleeny. 
JHN.4.37	Agey mọnuekpete bhobho, ‘Onyiin obo oḅẹbh, ọnon obo oḅu.’ 
JHN.4.38	Ạami naarōm zenyina moḅu iiḅua mi toḍighi olo enyina iḍighi ḍio. Ịnon arōoy iḅẹbh keḍio enyina neliom epinom ạsuo mi toḍighi obhꞌeedi.”
JHN.4.39	Ọlogh arōoy aSameria mi tẹma bho imōruōm mạJizos, tebum ibha ạni obho ạgba aghōl maa, “Odi ạgba ạnogho ạami kạar kạar olo ạami naaḍighi.” 
JHN.4.40	Molo amen arōoy aSameria bho iru piisen odi mọrolan eedi; keḍio ạJizos ạrolan eedi mịzal aḍuma.
JHN.4.41	Tebum ịigbaay odi, pọlogh arōoy imina imōruōm, 
JHN.4.42	ịkpete kua ịnogho mạni obho, “Ezōor noomōruōm siibha bho, tebum ibha ạna ụgba bho be ḍio, ezōor nịvo nịvo nọomoghon ạni tọnu odi, keḍio ezōor noolōghōm mibha odi ạkar aru mỌpela ẹmar-arōoy obho.”
JHN.4.43	ẠJizos ạrolan eedi ịzal aḍuma itẹn podi ạghi taGalili, 
JHN.4.44	tebum obho ạJizos nịvo nịvo nạakpete kua, “Ozil tẸnaan eghuan olo mi tẹma odi.” 
JHN.4.45	Amen odi ạghi asi taGalili, arōoy ibhin ni zodi magey. Eedi nẹeghi ạni mi taJerusạlẹm mole ẹzaal Opẹl-Otẹn obho ẹmiin nạ moomo ọkpo bho odi aḍighi mi tẹzaal obho.
JHN.4.46	Suo keḍio ạJizos amula ạghi tạKena obhꞌaGalili, esi obho odi aḍighi mụum atẹnẹ miim obho. Tesuo kir onyiin ogbōgh ōoy ạgomet olo ọony odi alōor ọneghe ḍio mi tạKapaniom. 
JHN.4.47	Amen odi ạmoghon mạJizos nạaḍua taJudia atu taGalili, podi ạghi todi ạkpete ạnogho zodi moru ookō ọony odi obho natu mọbho bho. 
JHN.4.48	Keḍio ạJizos ạkpete kua ạnogho zodi, “Bọbon onyiin enyina olo tamōruōm tughuneen olo odi ạmiin melẹgh olo.” 
JHN.4.49	Pōoy obho ạbhagharana kua, “Obo apu ạami, tue, sesen ni, kọony ạmi agbi mọbho.” 
JHN.4.50	PạJizos ạkpete kua ạnogho zodi, “Kịa ọony onuma taḍum ni.” Podi ōoy obho amōruōm oghōrōkō tạJizos ạghi. 
JHN.4.51	Odi natẹn nakẹel, itelema odi nebhir zodi mọgba ekua, “Ọony onuma naaḍum!” 
JHN.4.52	Keḍio odi apuruan mamen obho ọony todi aḍum obho, keḍio eedi ịbhagharana kua, “Aḅetunu mọsilaan eḍienaan mi tonyiin asuo.” 
JHN.4.53	Pọde bho aru ạatua alōghōm mobho amen opopo aru mamen obho ạJizos ạkpete ạnogho zodi aghōl maa, “Ọony onuma taḍum ni” obho. Podi nꞌotu odi imōruōm.
JHN.4.54	Oobho pogbẹbhiōm ịzal oḍighi ibꞌaruugu obho ạJizos aḍighi suo odi ạḍua taJudia aru taGalili obho.
JHN.5.1	Iibha iru itẹn, pạteeny monyiin ẹzaal arōoy aJu obho, pạJizos ạghi taJerusạlẹm. 
JHN.5.2	TaJerusạlẹm, mi tọnu-otu obho ughōl bọ “Ọnu-otu ạraana” bho, kir eghō olo ạteeny ōogh ariisi obhooghia, olo tọnu-ẹma aHibru pughōl Bẹtzata. 
JHN.5.3	Ọlogh arōoy ilo asilōor ịneghe ḍio nẹmaghanan ghạ teedi ariisi obhooghia bho — arōoy ikpom ariḍien, nꞌạsukugha, nꞌobo asilōor obho meemughughu kua be. [Eedi neḅōrō molo ạmuum obho keezighinian, 
JHN.5.4	tẹzo bho otelema tObạmọogh obho nasōor ghạ moomo amen azighe mạmuum obho. Ọḅel ōoy obho tapira ạpel asōor teghō bho mamen olo noozighe mụum obho, podi oḍum mi toḍigh ẹzegh obho odi nạnwe bho.] 
JHN.5.5	Tesi obhobho, ōoy olo nạnwe, nạarol aḍisibh ḍiōbh nꞌạbhenya ạsia mi tẹzegh obhꞌodi odi. 
JHN.5.6	ẠJizos ạmiin odi nạamaghanan, keḍio odi naalōghōm mobho odi ōoy obho nạarol tẹzegh mọnu ạsia olo ịteeny mẹzo bho, podi apuruan kua zodi, “Ạna nạva moḍum gạ?” 
JHN.5.7	Odi ōoy obho ạbhagharana kua, “Obo apu ạmi, ạami ụteeny io mōoy mi tesuo mọbham ạmi otuḅeen mi teghō bho mamen uzighe mụum obho. Kamen ạami tạkogha mosōor, ọnon ōoy nạakem apel asōor.” 
JHN.5.8	Keḍio ạJizos ạkpete kua ạnogho zodi, “Ḅetunu makpōr ọtagara onuma marele.” 
JHN.5.9	Tonyiin odi amen obho, pōoy obho aḍum. Odi akpōr mọtagara odi arele.
JHN.5.9	Iibha bho imute mi taḍuma obhooghia bho, 
JHN.5.10	pạruula arōoy aJu obho ịkpete ịnogho mōoy obho uukō bọ bho ighōl kua, “Aadon aḍuma obhooghia ạna naasōor olōgh morōol ọtagara.” 
JHN.5.11	Podi ạbhagharana kua, “Obo bho aakō zạmi obho ạkpete kua ạnogho zạmi, ‘Kpōr mọtagara onuma marele.’ ” 
JHN.5.12	Keḍio eedi ipuruan kua zodi, “Okōr ōoy mobho ạkpete ạnogho zịna mokpōr ọtagara onuma orele bho?” 
JHN.5.13	Odi obo bho uukō bho olōghōm io mobo aakō zodi; tẹzo bho ọlogh arōoy idi todi esi obho, ạJizos ẹkona nạaḍua.
JHN.5.14	Ịbam amen itẹn, pạJizos ạmiin odi mi totu iikpulughu obho, keḍio ạkpete kua, “Nonon, siibha bho nookō zịna. Ḍụa tịkarabh onuma molo ịnon ibꞌịkarabh ẹzegh imina ẹteeny ạna.” 
JHN.5.15	Keḍio odi ōoy obho tạḍua ạki ạgba ạnogho mạruula aJu obho mạJizos aakō zodi. 
JHN.5.16	Tebum ipa bẹleni, peedi ịke mọva ạraakpe mạJizos, tibha odi aakō mōoy mi taḍuma obhooghia bho.
JHN.5.17	Keḍio ạJizos ạbhagharana kua zeedi, “Ọde ạmi naḍighi ghạ moḍighi moomo amen. Ạami ẹkona taḍighi nạ ni.” 
JHN.5.18	Tọnuekpete bhobho paḍighi molo ạruula aJu obho ilegheri ịitua magey moghigh odi. Odi opẹl io molōgh aḍuma obhooghia bho be, keḍio odi aghōl mẸnaan Ọde odi, tiibha bho odi naaḍighi molo Ẹnaan nꞌodi neeleeny.
JHN.5.19	Keḍio ạJizos ạbhagharana zeedi, “Ạami nạgba magey obho nạnogho zenyina: Ọony obho ọkar io aḍighi mọkpo ilꞌodi. Ibha odi ạmiin bho Ọde bhꞌodi naḍighi obho be pibha odi naḍighi. Ibha Ọde bho naḍighi obho pibha Ọony obho naḍighi nạ. 
JHN.5.20	Ọde bho atulan mỌony obho, molo naḍeeriom zodi kạar kạar olo odi nịvo nịvo naḍighi. Odi taḍeeriom nạ ni zodi mọkpo ilo ipu suo moḍighi, molo enyina keemōogh. 
JHN.5.21	Tẹzo bho Ọde bho naḅẹriōn miḍim nạnogho ghuḍum obho, onyiin ẹzo bho nạ pibha Ọony obho tạnogho ghuḍum mobo bho iḍigh tologhi odi obho. 
JHN.5.22	Ọde bho ẹkona ọru ḍio mịiruan ạnogho mōoy. Oomo ịnyaam ịiruan obho, odi nạaseghe ạnogho mỌony obho, 
JHN.5.23	molo kōoy kōoy aabhughumi mỌony obho, kẹzo bho eedi iibhughumi mỌde bho. Kōoy kōoy olo oobhughumi ḍio mỌony obho, oobhughumi nạ ḍio mỌde bho arōm zodi obho.
JHN.5.24	“Agey nạ ni bho ạami nạgba ạnogho zenyina: kōoy kōoy olo ạmoghon ọnuekpete ạmi, kamōruōm zodi obo bho arōm ạami obho, nạateeny maghuḍum olo tẹtol kamen kamen. Ụru mu mịiruan ọnogho zodi, keḍio odi naapẹl mọbho aḍigh taghuḍum. 
JHN.5.25	Ạami nạgba magey obho ạnogho zenyina: amen natu — esiibha podi amen obho — mobho obo bho nẹebho bho tẹmoghon ni moghōrōkō Ọony obho tẸnaan, molo eedi obo bho ịmoghon obho tẹteeny ni ghuḍum. 
JHN.5.26	Ẹzo bho aghuḍum obho iru milꞌỌde bho, pẹzo odi naaḍighi nạ maghuḍum obho iru milꞌỌony obho. 
JHN.5.27	Odi nạanogho mỌony obho mịnyaam olo ọru ịiruan obho, tebum obho odi aru mỌony Oōy obho. 
JHN.5.28	Iímōogh ghạ mi tabaabha bho: amen natu molo oomo obo bho nẹebho bọ idi taruugu obho tẹmoghon ni moghōrōkō odi. 
JHN.5.29	Keḍio eedi temuteghu taruugu obhꞌeedi, obo bho iḍighi miiḅi obho teḅerenu ni eḍum ghuḍum, keḍio obo bho iḍighi mịkarabh obho teḅerenu ni ẹnogho mapum.”
JHN.5.30	“Ạami be utue ḍio aḍighi mạar. Ạami usōbh rạakpe bho tẹzo bho Ẹnaan ạkpete ạnogho ạami obho, molo ịiruan tạmi iru magey, tebum obho ạami ụva ḍio moḍighi ilꞌạmi obho, naḍighi mibha todi obo bho arōm ạami obho be.
JHN.5.31	“Eru kạar olo ịigbaay obhꞌạmi iru milꞌạmi be, ịigbaay ibhꞌạmi irue ḍio eru magey obho. 
JHN.5.32	Kir ọnon ōoy olo nạgba ạni nạ milꞌạmi, molo ạami naalōghōm mobho ibha odi nạgbaam ạami obho iru magey obho. 
JHN.5.33	Enyina irōm aritelema enyina ẹghi tạJon, keḍio odi ạgba mebum agey obho. 
JHN.5.34	Ughōl io ạami tapin mịigbaay ōoy. Ạami nạgba kua be molo ọpel enyina. 
JHN.5.35	ẠJon ạrol kọtodi olo naamōr ạmua, keḍio enyina imōruōm ịrol mịbam amen nebo mibo mi tẹḅaal todi. 
JHN.5.36	Ịigbaay ilo ipu mibha tạJon nẹgbaam ạmi. Ariḍighi obho ạami naḍighi obho, ariḍighi obho Ọde ạmi ạnogho ạami moḍighi obho, iibha nẹgbaam ạami, nẹgba eḍeeriom mobho Ọde bho arōm ạami aru. 
JHN.5.37	Odi Ọde bho arōm ạami obho nạgba nạ zạmi amutiom. Enyina dẹmoghon io moghōrōkō odi, dẹmiin nạ ḍio maghisigh odi. 
JHN.5.38	Enyina deseeri ḍio mọnuekpete odi mi tiloghi enyina, tebum obho enyina imōruōm io zodi obho odi arōm aru obho. 
JHN.5.39	Enyina nẹtuugha mẹegia iigbia bho mebum obho enyina ịitua ighōl teedi pesi enyina tẹmiin maghuḍum olo ikunughi olo. Keḍio eedi nịvo nịvo nẹgba zạmi. 
JHN.5.40	Keḍio enyina imōrō ḍio moru tạmi molo enyina kẹteeny ghuḍum.
JHN.5.41	“Ạami ụva ḍio molo arōoy kebuom ạami. 
JHN.5.42	Ạami naalōghōm enyina. Ạami naalōghōm mobho enyina itulan io mẸnaan mi tiloghi enyina. 
JHN.5.43	Ạami uru nꞌịnyaam tỌde ạmi, keḍio enyina ibhin io ạami. Amen ọnon ōoy tatu nꞌịnyaam odi, penyina obhin odi. 
JHN.5.44	Enyina negbẹel ghạ molo onyiin kabuom monyiin, keḍio enyina ịva ḍio mọteeny ibha tobuom enyina mi todi onyiin Ẹnaan be: tediaka siibha bho kenyina emōruōm. 
JHN.5.45	Ịítua ghạ meghōl ạami tạkpete ni zenyina ạpue ạnogho mỌde ạmi. AMozis pobo tạgba mịkarabh enyina — aMozis obho enyina neḍuom ologhi obho. 
JHN.5.46	Eru kạar olo enyina nẹekar emōruōm maMozis, kōl enyina neemōruōm ạami, ebum obho odi ạge milꞌạmi obho. 
JHN.5.47	Kenyina imōruōm io mibha odi ạge bho, enyina tetue emōruōm mibha ạami nạgba bho?”
JHN.6.1	Iibha iru itẹn, pạJizos amula ạghi ạḅeeny mọbhiiny aGalili (obho ughōl nạ ọbhiiny aTaibirias obho). 
JHN.6.2	Keḍio obꞌọlogh arōoy ịtuonom odi, suo eedi nẹemiin moḍighi ibꞌaruugu obho odi aḍighi mi tookōoy ạrazegh obho. 
JHN.6.3	Keḍio ạJizos ạghi ạsiin teegum, odi nꞌobo bho nẹtuonom odi obho ịrol delede. 
JHN.6.4	Ẹzaal Opẹl-Otẹn obhꞌaJu obho naatuan. 
JHN.6.5	ẠJizos nạamiin mibha obꞌọlogh arōoy netu todi, podi ạkpete kua ạnogho maFilip, “Ezira tọmiin teḍighen mạbred olo oghō ọnogho oomo arōoy bhibha kele?” 
JHN.6.6	(Odi apuruan kua mọdegh aFilip; odi ni dụgh, odi naalōghōm milo odi taḍighi.) 
JHN.6.7	Keḍio aFilip ạbhagharana kua, “Keḍio tọteeny nạ milo ōoy ịbam ịbam kale, toliom ni mạbred ilo tẹkian ni mọonir anaira.” 
JHN.6.8	Keḍio Ạndru, onyiin oteledōm obhꞌodi, umōr taPita, ạkpete kua, 
JHN.6.9	“Kir ọony olo odi suo olo ạteeny ōogh eḅol ạbred nꞌịzal ina. Keedi abaabha bho tesi teḍighen tobꞌọlogh arōoy ilo ileeny mẹzo bho?” 
JHN.6.10	PạJizos ạkpete ạnogho eedi, “Iḍighi arōoy obho ẹrologhu delede.” (Ịkanya ịigho idi todi esi obho.) Parōoy obho ịrologhu delede; arōoy ilo neepu maḍiōbh nꞌịzal nꞌạmaḍian ọonir arōoy. 
JHN.6.11	Keḍio ạJizos ạseghe mạbred obho, ạnogho lịsebh mẸnaan, keḍio ụḍi ụnogho marōoy obho ịrologhu delede bho. Odi ạseghe nạ mena bho aḍighi nạ monyiin ẹzo bho, keḍio oomo eedi iru ile kẹzo kẹzo olo eedi ịva mole. 
JHN.6.12	Amen oomo arōoy obho neele ịbherogh, podi ạkpete ạnogho miteledōm odi, “Iikpo moomo ịpaḍi obho isughō bho, utōbh io bọbon ọpaḍi.” 
JHN.6.13	Peedi iikpooy moomo eedi, keḍio imuza maḍiōbh nꞌịzal ạrukpaagh ịpaḍi ạbred ibha isughō mi tōogh eḅol ạbred obho arōoy obho ile bho.
JHN.6.14	Amen arōoy obho ịmiin oḍighi ibꞌaruugu obho odi aḍighi obho, pịkpete kua, “Oobho ạkar odi ozil obho tatu bọ tẹmar-arōoy obho!” 
JHN.6.15	ẠJizos naalōghōm mobho eedi nẹva moḅum odi otẹnẹ ọolema; podi be ạḍua ạghi taruugum obho.
JHN.6.16	Nạteeny mudule piteledōm odi isōor tọbhiiny obho 
JHN.6.17	iḍigh moghuugh, keḍio ịzoghi nẹḅeeny momula tạKapaniom. Aḍio naakpereghi, keḍio ạJizos doru nạ ḍio teedi. 
JHN.6.18	Tamen opopo obꞌogim naasōor molo ọbhiiny obho nạle. 
JHN.6.19	Iteledōm obho nẹezoghi mịraar nꞌinya ịidoony aratobi keḍio tẹmiin mạJizos natele tạmuum obho natuan toghuugh obho, molo aruugu isibh eedi. 
JHN.6.20	Keḍio ạJizos ạkpete kua ạnogho zeedi, “Ạami. Ighiil ghạ ruugu!” 
JHN.6.21	Keḍio eedi ịloghom zodi mi toghuugh obho, tonyiin odi amen opopo poghuugh obhꞌeedi ạghi asul tesiḍia bho eedi nẹki mosul obho.
JHN.6.22	Aḍio ạḅaal arōoy obho ịrol tẹḅeenyom ọbhiiny obho ịmiin mobho onyiin oghuugh be bho asughō bho. Peedi ilōghōm mobho ạJizos oḍigh ạni ḍio nꞌiteledōm odi toghuugh obho eedi be ịzoghi ịḍua. 
JHN.6.23	Ịnon arughuugh ilo ịḍua taTaibirias iru neesul tesiḍia obho Obạmọogh obho abhin ạbred ạnogho lịsebh ạnogho rōoy obho mole bho. 
JHN.6.24	Amen obho eedi ịmiin io mạJizos nꞌiteledōm obhꞌodi peedi iḍiku rughuugh ịghi tạKapaniom nẹva zodi.
JHN.6.25	Amen arōoy obho iru ịmiin mạJizos mi tẹḅeenyom obho, peedi ịkpete kua ịnogho zodi, “Obo ịtughumiom, ạna usi suo mokōr amen?” 
JHN.6.26	Keḍio ạJizos ạbhagharana kua, “Ạami nạgba kua magey obho ạnogho enyina: enyina nẹva ạami mebum ạbred obho enyina ile bho, enyina ịtuan io mebum obho enyina nẹemoghonyan moḍighi ibꞌaruugu bhꞌạami obho. 
JHN.6.27	Íḍighi ghạ moḍighi olo tẹnogho enyina mịḅure ariḍian; kpẹlen nꞌipa, iḍighi moḍighi olo tẹnogho enyina meḍian olo tẹtol kamen kamen mi taghuḍum obho ikunughi olo bho. Eḍian bhibha Ọony Oōy obho tạnogho enyina, tebum obho Ẹnaan Ọde bho nạalogh odi melẹgh obho.” 
JHN.6.28	Peedi ipuruan kua zodi, “Ezōor toḍighi meeghe koḍighi moḍighi tẸnaan?” 
JHN.6.29	Keḍio ạJizos ạbhagharana kua, “Oobho poḍighi obho Ẹnaan nạva molo enyina keḍighi: imōruōm obo bho odi arōm aru obho.” 
JHN.6.30	Peedi ịbhagharana kua, “Okōr oḍigh ọkpo ịiḍaany elẹgh mobho ạna taḍighi molo ezōor tọmiin omōruōm ạna? Okōr oḍighi mobho ạna taḍighi? 
JHN.6.31	Igbōgh ạburude ezōor ile mạbred mi tobꞌeekpu eḍum obho, kẹzo bho ẹegia iigbia bho ịgba bho,
JHN.6.31	‘Odi ạnogho zeedi mạbred olo ạḍua tẸnaan asōor mole.’ ”
JHN.6.32	Keḍio ạJizos ạkpete kua, “Ạkar agey nạ ni, ạbred obho aMozis ạnogho zenyina bho ọḍua ḍio tẸnaan aru; Ọde ạmi pobo bho tạnogho zenyina magey ạbred obho ạḍua tẸnaan aru obho. 
JHN.6.33	Ạbred obho Ẹnaan ạnogho bho, podi obo bho ạḍua tẸnaan aru nạnogho ghuḍum mẹmar-arōoy obho.” 
JHN.6.34	Peedi ịkpete kua, “Ẹhe! Obo apu ezōor, nọgho ghạ zezōor mạbred bhobho.” 
JHN.6.35	ẠJizos ạbhagharana kua zeedi, “Ạami pạbred aghuḍum obho. Kōoy kōoy olo aru tạmi, ọkoony osibh mu; obo bho amōruōm ạami obho, ạmuum ịral mu zodi.
JHN.6.36	“Esiibha, ạami nạagba ạnogho enyina mobho enyina nẹemiin ạami keḍio enyina imōruōm io. 
JHN.6.37	Kōoy kōoy olo Ọde ạmi ạnogho ạami tatu ni tạmi. Ạar olo taḍighi ạami apirighan mōoy olo aru tạmi olo nolo. 
JHN.6.38	Tebum obho ạami naasōor uru mi tẸnaan moḍighi ibha odi obo bho arōm ạami obho ạto bho, ịto ilꞌạmi ḍio. 
JHN.6.39	Iibha pibha odi obo bho arōm ạami obho nạva molo ạami kaḍighi: molo ạami upiẹmi ḍio bọbon onyiin obo bho odi nạanogho ạami obho, nꞌolo ạami taḅẹriōn ni zeedi mi taghuḍum mi tikunughi aḍuma bho. 
JHN.6.40	Ọde ạmi nạva miibha: molo kōoy kōoy olo ạmiin mỌony obho amōruōm odi taḍum aghuḍum olo ikunughi olo; keḍio ạami taḅẹriōn zeedi taghuḍum mi tikunughi aḍuma bho.”
JHN.6.41	Parōoy aJu obho ịke mọghunughun mebum obho odi aghōl kua, “Ạami pạbred obho ạḍua tẸnaan aru obho.” 
JHN.6.42	Peedi ịkpete kua, “Oōy obhobho ạJizos ọony taJosef odi ḍio bẹle? Ezira noolōghōm mọde nꞌoniin odi. Eeghe aḍighi kodi nakōl modi ạḍua tẸnaan karu?” 
JHN.6.43	Keḍio ạJizos ạbhagharana, “Ímina ghạ mẹrol ẹghunughun kua nꞌasilōor enyina. 
JHN.6.44	Bọbon ōoy olo tatu tạmi olo, tughuneen nꞌolo Ọde bho arōm ạami aru obho ạnyagh zodi aru tạmi ḍio; keḍio ạami taḅẹtōn zodi mi taghuḍum mi tikunughi aḍuma bho. 
JHN.6.45	Arizil obho ịge kua, ‘Ẹnaan tạtughumiom moomo arōoy obho.’ Kōoy kōoy olo ạtuugha mi tỌde bho, ạmoghonyan zodi, poru tạmi. 
JHN.6.46	Iibha bho ịgba ḍio kua eghōl kir ōoy olo nạamiin ghạ mỌde bho; odi obo bho ạḍua tẸnaan karu obho, odi be mobo nạamiin ghạ mẸnaan.
JHN.6.47	“Ạami nạgba magey obho ạnogho zenyina: odi obo bho amōruōm obho taḍum aghuḍum olo ikunughi olo. 
JHN.6.48	Ạami pạbred aghuḍum obho. 
JHN.6.49	Ạburude enyina ile mạbred bho mi tobꞌeekpu eḍum obho, pịbhozu. 
JHN.6.50	Keḍio ạbred obho ạḍua bọ tẸnaan aru obho, ōoy olo ale ọbho mu. 
JHN.6.51	Ạami pạbred aghuḍum obho ạḍua tẸnaan aru obho. Oōy olo ale zodi ạbred obhobho taḍum aghuḍum olo kamen kamen. Ạbred obho ạami tạnogho zodi obho, iikpōogh alōor ạmi, obho ạami ụnogho molo ẹmar-arōoy obho eḍum.”
JHN.6.52	Iibha bho iḍighi molo iloghi arōoy aJu obho iḅẹebh ịrol ịghanan ipuruan kua. “Odi ōoy obhobho taḍighi ẹko kạnogho zezira miikpōogh odi mọḅa?” 
JHN.6.53	ẠJizos ạkpete kua ạnogho zeedi, “Ạami nạgba magey obho nạnogho zenyina: eru kạar olo enyina ịḅa ḍio miikpōogh Ọony Oōy obho, egu mịḅaal odi, enyina irue ḍio ẹteeny maghuḍum olo ikunughi olo mi talōor enyina. 
JHN.6.54	Kōoy kōoy olo ạḅa miikpōogh obhꞌạmi, amina agu mịḅaal obhꞌạmi nạateeny aghuḍum olo ikunughi olo, keḍio ạami taḅẹtōn zodi mi tọbho bho mi taḍuma ikunughi obho. 
JHN.6.55	Iikpōogh ạmi ạkar agey iiḅi eḍian, ịḅaal ạmi ạkar agey ạmuum alideny. 
JHN.6.56	Obo ạḅa miikpōogh obhꞌạmi, agu mịḅaal obhꞌạmi, natugh tạmi, ạami natugh nạ todi. 
JHN.6.57	Ọde bho aḍum ni ạman obho arōm ạami aru, molo tebum odi keḍio ạami naḍum nạ. Onyiin ẹzo bho nạ, kōoy kōoy olo ạḅa miikpōogh ạmi taḍum ni mebum ạmi. 
JHN.6.58	Odi oobho bho bẹleni, pạkar ạbred obho ạḍua tẸnaan aru obho; olo kạbred obho ạburude enyina ile, ịbhozu obho. Obo bho ale mạbred obhobho bho taḍum ni kamen kamen.” 
JHN.6.59	ẠJizos ạḍeghe miibha mamen olo odi ạtughumiom totu ịtughumiom mi tạKapaniom.
JHN.6.60	Ọlogh obo bho nẹtuonom zodi obho ịmoghon miibha bho pighōl kua, “Hụu! Ẹzo ịtughumiom bhibha ịghua. Okōr ōoy tatue ạtol ạmoghon miibha bho?” 
JHN.6.61	Ụgba ḍio ọnogho zodi, keḍio odi ạJizos naalōghōm mobho obo bho nẹtuonuman zodi obho nẹghunughun miibha bho; podi ạkpete kua ạnogho zeedi, “Iibha bho be neeḍighi molo enyina nẹva mọḍua? 
JHN.6.62	Eeghe temute, erumolo enyina ịmiin mỌony Oōy obho namula ạki tesi obho odi ạḍua aru obho? 
JHN.6.63	Ẹmugh tẸnaan pobho nạnogho maghuḍum obho; iikpōogh alōor ōoy ạar oḍighiom olo nolo. Ọnuekpete obho ạami nạakpete ạnogho zenyina obho, Ẹmugh nꞌaghuḍum. 
JHN.6.64	Oomo ipa ẹkona, ẹde enyina imōruōm io.” (ẠJizos naalōghōm kọḅel egbiom obho mobo bho imōruōm io bho, nꞌodi obo bho taḅool odi obho.) 
JHN.6.65	Podi amina ạkpete kua ạḅaram, “Iibha pạar obho ạami ụkpete ụnogho zenyina ughōl bọbon ōoy olo tatu tạmi olo tughuneen nꞌolo Ọde bho aḍighi molo kẹrol kua ḍio.”
JHN.6.66	Tebum iibha, pọlogh obo bho nẹtuonuman zodi obho iḍionom zodi mạman, imina ḍio eru ẹtuonom zodi. 
JHN.6.67	PạJizos ạkpete kua ạnogho maḍiōbh nꞌịzal iteledōm obhꞌodi, “Enyina kẹko, enyina tẹḍua nạ ni?” 
JHN.6.68	Keḍio ạSaimon Pita ạbhagharana kua zodi, “Obumọogh, ezōor tọki tokōr ōoy? Ạna pobo ụteeny mọnuekpete bho nẹnogho maghuḍum olo ikunughi olo bho. 
JHN.6.69	Keḍio esiibha bho ezōor noomōruōm mobho ạna uru zodi Oōy obho ịkarabh ilo bho, obho ạḍua tẸnaan aru obho.” 
JHN.6.70	Keḍio ạJizos ạbhagharana kua zeedi, “Ạami obo bho ạson bọ maḍiōbh nꞌịzal obho enyina bho ḍio gạ? Keḍio onyiin enyina ọboghoma!” 
JHN.6.71	Odi nạgba milo igboloman nꞌaJudas ọony tạSaimon Ịskariot. AJudas, toomo ibha odi aru monyiin aḍiōbh nꞌịzal obho, obo taḅool mạJizos.
JHN.7.1	Iibha iru itẹn pạJizos akin akiton moomo aGalili; odi ọva ḍio mọghi orele mi taJudia, tebum obho ạruula arōoy aJu obho nẹva moghigh odi obho. 
JHN.7.2	Ẹzaal ọotua arutu ạgalaga arukpe arōoy aJu obho naatuan, 
JHN.7.3	paburumōr tạJizos iru ịkpete kua ịnogho zodi, “Ḍụa suo mamina mạghi taJudia, molo obo bho nẹtuonom ạna bho ẹmiin ạni moḍighi obho ạna naḍighi obho. 
JHN.7.4	Oōy olo nạva molo arōoy kelōghōm zodi ọḅoki ghạ ḍio moḍighi obho odi naḍighi obho. Ẹzo bho ạna naḍighi mọkpo bhibha bho, ḍighi oomo ẹmar-arōoy obho elōghōm ạna!” 
JHN.7.5	(Ạkar aburumōr obhꞌodi ẹkona imōruōm io zodi.) 
JHN.7.6	Keḍio ạJizos ạkpete kua ạnogho zeedi, “Amen olo ạami kạghi dọteeny io. Oomo amen obho aazuan zenyina. 
JHN.7.7	Ẹmar-arōoy obho irue ḍio ẹlogh enyina ḍien, keḍio eedi nẹlogh ạami ḍien, mebum obho ạami nạgba ạnogho zeedi mobho araabōom eedi ịneghe ḍio bho. 
JHN.7.8	Enyina ịki tẹzaal obho. Ạami ụki ḍio. Ạkar amen ạmi dọteeny io.” 
JHN.7.9	Odi ạkpete kua ạḅele, podi ạrol bịrim mi taGalili.
JHN.7.10	Suo aburumōr odi neetẹn ịghi tẹzaal obho, keḍio odi ạJizos atẹn ạghi ạni; odi omutiom io lōor odi togbo arōoy obho, odi ạghi tẹḅokia. 
JHN.7.11	Ạruula aJu obho nẹva ghạ zodi mi tẹzaal obho, nepuruan ghạ kua, “Oḍighen odi?” 
JHN.7.12	Obꞌọlogh arōoy obho neebhala ghạ mebum odi. Ẹtede arōoy nekōl ghạ kua, “Odi ooḅi ōoy.” Ẹtede imōruōm io kua, ịnon nekōl kua, “Odi naabiōghōm rōoy.” 
JHN.7.13	Tebum ạruula arōoy aJu obho, ōoy olo ane mọkpete ạar omutiom olo.
JHN.7.14	Noole mẹzaal obho ọḍiemi ịzal abin keḍio ạJizos tạki totu iikpulughu obho ạtughumiom. 
JHN.7.15	Ạruula aJu obho eemōogh magey, keḍio ịkpete kua, “Oōy obhobho aḍighi ẹko kalōghōm oomo iibha bho? Odi ọghi ghạ ḍio otu ịtughumiom obho?” 
JHN.7.16	Keḍio ạJizos ạbhagharana kua, “Ibha ạami nạtughumiom obho, ịtughumiom ạmi ḍio. Ịḍua tẸnaan obo bho arōm ạami obho keru. 
JHN.7.17	Oōy olo nạva moḍighi ibha Ẹnaan nạva bho talōghōm ni meru kạar olo ịtughumiom obhꞌạmi ịḍua tẸnaan kiru nꞌeru kạar olo ọnuekpete bhꞌạmi iru milꞌịnyaam ạmi. 
JHN.7.18	Oōy olo nạgba milꞌologhi odi, nạva mọghueni aḍien odi. Obo bho nạva bọ mọghueni aḍien obo bho arōm odi obho pobo nạgba magey, molo bọbon ịbam iben ilo todi. 
JHN.7.19	AMozis ạnogho zenyina maraalōgh obho enyina neekō? Bọbon ōoy enyina olo naakō maraalōgh obho olo. Ebum eeghe kenyina nẹva moghigh ạmi?” 
JHN.7.20	Keḍio obꞌọlogh arōoy obho ịbhagharana kua, “Eru odi tẹmu onuma! Okōr ōoy nạva moghigh onuma?” 
JHN.7.21	Keḍio ạJizos ạbhagharana kua, “Ạami uḍighi monyiin obꞌoḍighi, poomo enyina iimōogh. 
JHN.7.22	Tebum obho aMozis ạkpete ạnogho enyina moḍunogh ạnwuny enyina bho (aMozis nạ ḍio, igbōgh ạburude enyina ibhira ẹke), enyina iḍun ghạ ni mọony maḍuma obhooghia bho. 
JHN.7.23	Eru kạar olo noḍun ghạ ni mọony maḍuma obhooghia bho molo ookō araalōgh obho taMozis, ebum eeghe kenyina nẹle mibha ạami uukō mōoy uḍume taḍuma obhooghia bho? 
JHN.7.24	Ímina ghạ meenon mi tozu alōor mesōbh rạakpe, iinon tagey eḍighiom ạar obho ku mesōbh.”
JHN.7.25	Pẹde arōoy obhꞌaJerusạlẹm ịkpete kua, “Oobho ōoy obho eedi nẹva moghigh obho ḍio gạ? 
JHN.7.26	Iinon! Odi nạḍeghe togbo arōoy obho, keḍio bọbon ōoy olo natue mọgba odi ọpue taghisigh odi olo. Enyina nekōl ạruula bho dẹkar io elōghōm mobho odi aru maKraist obho gạ? 
JHN.7.27	Amen aKraist obho tatu, bọbon ōoy olo talōghōm mesi odi ạḍua aru olo. Oomo ezira noolōghōm mesi ōoy obhobho ạḍua aru.”
JHN.7.28	Ẹzo bho ạJizos nạtughumiom totu iikpulughu obho podi ạkpete kua amulughu amutiom, “Enyina ẹkar elōghōm ạami, elōghōm nạ mesi ạami ụḍua uru? Ạami upin io tịnyaam ạmi aru. Odi obo bho arōm ạami uru obho iben ilo todi. Enyina ilōghōm io zodi. 
JHN.7.29	Ạami naalōghōm zodi, ạami ụḍua todi karu, keḍio odi arōm nạ zạmi moru.” 
JHN.7.30	Tipa peedi ịva moḅol odi, keḍio ōoy olo ane olo, tebum obho amen odi dọteeny io bho. 
JHN.7.31	Ẹtede arōoy mi tobꞌọlogh arōoy obho emōruōm zodi, keḍio ịkpete kua, “Amen aKraist obho tatu, tatue ni aḍighi mobꞌoḍighi ilo tepu mibha ōoy obhobho naaḍighi obho bẹle?”
JHN.7.32	Arōoy aFarisi obho nẹemoghon mobho arōoy obho neebhala miibha bho zodi, peedi nꞌaruvẹmụ arōoy iḅo miiḅua bho irōm rōoy iḅōrō bho mọghi oḅol ạJizos. 
JHN.7.33	Keḍio ạJizos ạkpete kua, “Ạami tạtolan enyina mịbam amen be, pạami omula ọghi todi obo bho arōm ạami moru obho. 
JHN.7.34	Enyina tẹva ni zạmi, keḍio enyina irue ḍio ẹmiin ạami. Esi obho ạami tạtol obho enyina irue ḍio ẹghi.” 
JHN.7.35	Parōoy aJu obho ipuruan kua silōor eedi, “Odi tạki tebhugh aGris obho, tạraama bho arōoy aJu obho idi obho, ạtughumiom marōoy aGris obho gạ? 
JHN.7.36	Odi nakōl kua, ‘Enyina tẹva zạmi keḍio enyina irue ḍio ẹmiin ạami,’ nꞌobho, ‘Enyina itue ḍio ẹghi tesi obho ạami tạtol obho.’ Odi ạḍeghe ẹko kua bho?”
JHN.7.37	Ikunughi aḍuma ẹzaal obho ạla mạar apu. Odi aḍuma popo pạJizos aḅetunu ạkpete kua amutiom nꞌobꞌoghōrōkō, “Kōoy kōoy olo ạmuum nẹtal aru tạmi ạbhoghol! 
JHN.7.38	Kẹzo bho ẹegia bho ạkpete bho, ‘Oōy olo amōruōm ạami, ariizi ạmuum aghuḍum tegbōr ni emute tekpom odi.’ ” 
JHN.7.39	(ẠJizos ạgba miibha bho mibha Ẹmugh Iigbia bho obho obo bho imōruōm odi obho tepin obho. Tamen opopo, Ẹnaan dọnogho ḍio rōoy mẸmugh Iigbia bho tebum obho doḅẹtōn io mạJizos ọnogho meghuan obho.)
JHN.7.40	Ịkanya arōoy mi tobꞌọlogh arōoy obho ịmoghon mibha odi nạkpete bho, pighōl kua, “Oōy obhobho ạkar agey ozil obho tẸnaan.” 
JHN.7.41	Ẹtede nekōl kua, “Odi aKraist obho!” Keḍio imina ịnon ighōl kua, “AKraist obho orue ḍio ạḍua taGalili aru. 
JHN.7.42	Ụge kua tẹegia bho, ‘AKraist obho tạḍua teghun otu taDevid atu, keḍio tọmar zodi mi tạBetilihem, tẹma bho aDevid arugh obho.’ ” 
JHN.7.43	Ịkanan bhibha iḍighi molo arōoy obho ịḍianogh mebum odi. 
JHN.7.44	Ẹtede ẹva moḅol odi, keḍio ōoy olo ane mokulaan odi olo.
JHN.7.45	Obo iḅōrō bho imula ịghi taruvẹmụ arōoy iḅo miiḅua bho nꞌarōoy aFarisi obho, peedi ipuruan kua zeedi, “Eeghe kenyina iḅol io zodi ebhin eru?” 
JHN.7.46	Keḍio obo iḅōrō bho ịbhagharana kua, “Bọbon ōoy olo naarue ghạ mọḍeghe kibhꞌodi olo!” 
JHN.7.47	Parōoy aFarisi obho ipuruan kua zeedi, “Enyina ẹkona, odi naabiōghōm nạ? 
JHN.7.48	Enyina mẹemiin monyiin ọola, bolobolo onyiin olꞌaFarisi obho olo amōruōm zodi? 
JHN.7.49	Ọlogh arōoy obho ilōghōm io maraalōgh obho taMozis, molo eedi neḅughan itōnyōgh tẸnaan!” 
JHN.7.50	Suo keḍio aNikodimos, ōoy olꞌogbo bhꞌeedi olo nạaghi ghạ ạmiinan mạJizos, ạkpete kua, 
JHN.7.51	“Tẹzo araalōgh ezira, ezira urue ḍio oghigh mōoy kogbi mọgba ịigbaay ọkpo ilo odi naaḍighi.” 
JHN.7.52	Peedi ịbhagharana kua zodi, “Ẹhee! Ạna ẹkona olꞌaGalili nạ? Tụugha mibhꞌẹegia bho pạna olōghōm mobho ozil tẸnaan domute ghạ ḍio taGalili.” 
JHN.7.53	Pu kōoy kōoy aghẹel.
JHN.8.1	[Pu kōoy kōoy aghẹel, ạJizos ạghi tobꞌeegum obhꞌỌlivs. 
JHN.8.2	Ạḅaal, obun ụḍirogh be, podi amula ạghi totu iikpulughu obho. Ọlogh arōoy iru ikō zodi, keḍio odi aru ạrol delede ạke mọtughumiom eedi. 
JHN.8.3	Obꞌịtughumiom araalōgh obho nꞌaraFarisi obho ibhin mạni olo uḅolom bho nale mẹma iru ịmarami taghisigh oomo eedi. 
JHN.8.4	Keḍio eedi ịkpete kua ịnogho mạJizos, “Oōy ịtughumiom, ạni obhobho uḅolom mobho naḍighi mịkarabh ole ẹma. 
JHN.8.5	Taraalōgh obhꞌezira, aMozis ạkpete kua, mạni olo aḍighi kua mitōḅōl odi meghigh. Tonuma, koḍighi ẹko zodi?” 
JHN.8.6	Eedi ipuruan kua zodi mọdegh odi, molo eedi ẹmiin mạar olo ọgbaam ọbhamam odi. PạJizos azuman ạseghe mạghunu ạvo odi nạge tade bho. 
JHN.8.7	Ẹzo bho eedi ịmara ni nepuruan zodi miipuruan obho, podi aḅẹtōn ẹmu odi ạkpete kua ạnogho zeedi, “Onyiin enyina olo doḍighi ghạ ḍio mịkarabh abhira ạseghe mekpo arōbhōm zodi ạni obho!” 
JHN.8.8	Keḍio odi amina azuman nạge tade bho. 
JHN.8.9	Amen eedi ịmoghon miibha bho, poomo eedi iḍighi sōbh sōbh sōbh, ạseghe tarukenya bho, ōoy amen amen, ịḍuaghu. ẠJizos nꞌodi ạni obho beinaan isughō. Ạni obho ạmara taghisigh odi. 
JHN.8.10	Keḍio odi aḅẹtōn ẹmu odi apuruan kua zodi, “Ạni obho, iḍighen eedi? Oōy olo asughō mọnogho onuma mapum olo?” 
JHN.8.11	Keḍio odi ạbhagharana kua, “Obumọogh, olo.” PạJizos ạkpete kua, “Pạami ẹkona ụnogho ḍio ạna mapum. Kẹel, keḍio umina ghạ maḍighi mịkarabh.”]
JHN.8.12	Keḍio ạJizos amina ạkpete kua ạnogho eedi, “Ạami ẹḅaal ẹmar-arōoy obho. Oōy olo ạtuonom ạami tạteeny ni mẹḅaal aghuḍum molo odi orele mu mi tọkinim.” 
JHN.8.13	Parōoy aFarisi obho ịkpete kua ịnogho zodi, “Ạna naatuma lōor onuma; ibha ạna nạgba bho irue ḍio eru magey obho.” 
JHN.8.14	Keḍio ạJizos ạbhagharana kua, “Eenyi, ekua ḍio. Oomo ipa ẹkona, erumolo ạami naatuma lōor, ibha ạami nạḍeghe bho agey, ạami be mobo ulōghōm mesi ạami ụḍua uru nꞌesi ạami nạki. Enyina ilōghōm io. 
JHN.8.15	Enyina ibhin ịitua arōoy nesōbh rạakpe; ạami usōbh io rạakpe ạnogho mōoy. 
JHN.8.16	Keḍio erumolo ạami usōbh rạakpe, ibha ạami usōbh obho pagey obho. Ạami be ḍio mobho nasōbh; Ọde bho arōm ạami moru obho odi nꞌạami. 
JHN.8.17	Nọoge taraalōgh enyina okōl kua, mịigbaay ịzal arōoy ilo iru monyiin, ịigbaay obhꞌeedi agey. 
JHN.8.18	Ạami nạgba milꞌạmi, keḍio Ọde bho arōm ạami obho nạgba nạ milꞌạmi.” 
JHN.8.19	Keḍio eedi ipuruan kua zodi, “Ọde onuma kodi teḍighen?” ẠJizos ạbhagharana kua, “Enyina ilōghōm io ạami obho, enyina ilōghōm nạ ḍio mỌde ạmi. Erumolo enyina ilōghōm ạami bọ, kōl enyina neelōghōm nạ mỌde bhꞌạmi.”
JHN.8.20	ẠJizos ạkpete moomo abaabha bho mamen odi nạtughumiom mi totu iikpulughu obho, mi tẹkpe bho eḅina ookōbhōghiom ikpoki obho odi ghạ bho. Keḍio ōoy olo ane mọbham odi olo, suo amen odi dọteeny io bho.
JHN.8.21	Keḍio ạJizos amina ạkpete kua ạnogho zeedi, “Ạami tạḍua ni. Enyina tẹva ni zạmi, keḍio enyina tẹpo ni mi tịkarabh enyina. Enyina irue ḍio ẹghi tesi obho ạami nạki obho.” 
JHN.8.22	Parōoy aJu obho ịkpete kua, “Odi aghōl kua, ‘Enyina irue ḍio ẹghi tesi obho ạami nạki obho.’ Iibha kodi nạkpete ẹko? Odi tạpo nꞌalōor odi bẹle?” 
JHN.8.23	PạJizos ạbhagharana kua, “Enyina ịḍua tesuo ade bho keru, ạami ụḍua tạnyu obho karu. Enyina ilꞌesuo ẹmar-arōoy obho, ạami olꞌẹmar-arōoy obho ḍio. 
JHN.8.24	Pạar obho ạami ughōl bọ enyina tẹpuom tịkarabh enyina bho. Enyina tẹpo ni tịkarabh enyina erumolo enyina imōruōm io ạami, moru odi ōoy obho ạami nạgba mobho ạami uru zodi obho.” 
JHN.8.25	Keḍio eedi ipuruan kua zodi, “Ạna kokōr ōoy?” Keḍio ạJizos ạbhagharana kua, “Ibha ạami ụgba ụnogho zenyina kọḅel egbiom obho. 
JHN.8.26	Ọlogh ọkpo mibha ạami ụteeny mọḍeghe nꞌosōbh ạraakpe ọnogho enyina. Odi obo bho arōm ạami obho, iben ilo todi, keḍio ạami nạgba ạnogho mẹmar-arōoy obho mibha ạami ụmoghon todi obho be.”
JHN.8.27	Eedi ịmoghonyan io mibha odi nạḍeghe mibhꞌỌde bho nạnogho zeedi bho. 
JHN.8.28	Keḍio ạJizos tạkpete kua ạnogho zeedi, “Amen olo enyina neebhaghami mỌony Oōy obho penyina olōghōm mobho ‘Ạami uru zodi’; penyina olōghōm mobho ạami uḍighi ḍio mạar olꞌạmi, molo ạami nạgba ghạ mọkpo bho Ọde bho ạtughumiom ạami obho be. 
JHN.8.29	Odi obo bho arōm ạami obho, odi nꞌạami; odi ọḅele ḍio zạmi be, tebum obho ạami naḍighi ghạ mọkpo ilo iḍigh tologhi odi obho.” 
JHN.8.30	Ịkanya obo bho ịmoghon mibha ạJizos ạkpete bho emōruōm zodi.
JHN.8.31	PạJizos ạkpete kua ạnogho marōoy aJu obho imōruōm odi obho, “Erumolo enyina ịtuugh iḍighi mibha ạami nạtughumiom obho, penyina ạkar arōoy ilo nẹtuonuman ạami; 
JHN.8.32	penyina olōghōm agey obho, keḍio agey obho taḍighi zenyina emuzaan tạrubana bho enyina idi obho.” 
JHN.8.33	Peedi ịbhagharana kua, “Ezōor ạnwuny eghun otu tEbrạhạm, keḍio oomo ụrol kua, ezōor doru ghạ ḍio rụbana ōoy. Iibha kạna nạkpete ẹko moghōl ekua, ‘Enyina temuzaan ni tạrubana bho enyina idi obho’?” 
JHN.8.34	Keḍio ạJizos ạkpete kua ạnogho zeedi, “Ạami nạgba magey obho ạnogho zenyina: kōoy kōoy olo naḍighi mịkarabh pẹbana oḍighi ịkarabh. 
JHN.8.35	Ẹbana olꞌeghun otu obho moomo amen io, ọony obho olꞌeghun otu obho kamen kamen. 
JHN.8.36	Eru kạar olo Ọony obho taḍighi ni enyina emuzaan, enyina tẹkar ni emuzaan magey. 
JHN.8.37	Ạami naalōghōm mobho enyina iru mạnwuny eghun otu tEbrạhạm, keḍio enyina nẹva ni moghigh ạmi, mebum obho enyina imōruōm io mịtughumiom ạmi obho. 
JHN.8.38	Ạami nạgba mibha Ọde ạmi aḍeeriom ạami obho, keḍio enyina neḍighi mibha ọde enyina ạkpete ạnogho enyina bho.”
JHN.8.39	Keḍio eedi ịbhagharana kua, “Ebrạhạm pọde ezōor.” PạJizos amulumian kua, “Eru kạar olo enyina ịkar iru mạnwuny tEbrạhạm, enyina kiḍighi ni monyiin odi oḍighi obho odi aḍighi obho. 
JHN.8.40	Oomo ạar olo ạami naaḍighi suo pọgba ọnogho enyina magey obho ạami ụmoghon tọnu tẸnaan obho. Keḍio enyina nẹva ni moghigh ạmi. Ạar olo ạrol kẹzo bho olo Ebrạhạm aḍighi olo! 
JHN.8.41	Enyina neḍighi mọkpo bho ọde enyina aḍighi obho.” Peedi ịbhagharana kua, “Ọnon ọde olo ezōor ụteeny olo, tughuneen Ẹnaan be ḍio. Ezōor ạkar agey ạnwuny odi.” 
JHN.8.42	Keḍio ạJizos ạkpete kua ạnogho zeedi, “Eru kạar olo Ẹnaan ạkar aru mọde enyina, enyina kitulan ni zạmi, tebum obho ạami ụḍua tẸnaan uru obho, keḍio esiibha ạami odi suo. Ạami upin io tịnyaam ạmi be aru, odi karōm ạami moru. 
JHN.8.43	Kebum eeghe kenyina irue ḍio mọmoghonyan ibha ạami nạgba bho? Ebum obho enyina ideny io ẹmoghonyan ịtughumiom adōm obhꞌạmi obho. 
JHN.8.44	Enyina ạnwuny ọde enyina, Eru obho, molo enyina negbẹel mọtuonom ibha ọde bhꞌenyina nạva bho. Kạkar ọḅel egbiom obho, odi ọokoma. Odi dọtuonom ghạ ḍio magey obho, tebum obho agey obho ilo todi obho. Amen odi ạgba miben, odi naḍighi moḍighi iikpōogh alōor obho be, tebum obho odi aru mọgba miben, nꞌọde oomo ịgba miben obho. 
JHN.8.45	Ạami ụgba magey obho, pạar obho enyina imōruōm io ạami obho. 
JHN.8.46	Okōr ōoy tenyina tatue ạgba amutiom mobho neebhum ạami mebum ịkarabh ilo ạami uḍighi? Erumolo ạami nạgba magey obho, eeghe kenyina imōruōm io ạami? 
JHN.8.47	Obo bho ạḍua tẸnaan aru obho nạmoghon nạ mọnuekpete tẸnaan. Ạkar enyina ịḍua ḍio tẸnaan keru, pạar obho enyina ịmoghon io bho.”
JHN.8.48	Parōoy aJu obho imulumian kua zodi, “Ezōor ụgba ḍio magey oghōl ạna olꞌaSameria olo eru odi tẹmu onuma?” 
JHN.8.49	Keḍio ạJizos ạbhagharana kua, “Eru olo tẹmu ạmi, ạami naabhughumi mỌde ạmi, enyina neenon ạami nekiemi. 
JHN.8.50	Ạami ụva ḍio moobhughumia alōor. Kir onyiin olo naabhughumeni ạami olo nạgba ạnogho ạami makẹel. 
JHN.8.51	Ạami nạgba magey obho ạnogho enyina: kōoy kōoy olo ạtuugh aḍighi mibhꞌadōm obhꞌạmi ọbho mu.” 
JHN.8.52	Parōoy aJu obho ịkpete kua ịnogho zodi, “Esiibha ezōor nọokar olōghōm mobho aḍuugh odi tẹmu onuma! Ebrạhạm sịnaabho, arizil obho nẹebhozu nạ, keḍio ạna nạgba ni mu, ‘Kōoy kōoy olo ạtuugh aḍighi mibhꞌadōm obhꞌạmi ọbho mu.’ 
JHN.8.53	Ạna ụbugh apu mEbrạhạm ọde ezōor obho ạbho bho? Arizil obho ẹkona nẹebhozu. Ạna kokōr ōoy?” 
JHN.8.54	Keḍio ạJizos ạbhagharana kua, “Erumolo ạami ku taabhughumia lōor, ạlibugh obhꞌạmi ạar io. Ọde ạmi pobo naabhughumi zạmi — ạkar odi obho enyina ighōl mẸnaan enyina bho. 
JHN.8.55	Enyina delōghōm io zodi; ạami naalōghōm zodi. Erumolo ạami ughōl ạami ulōghōm io zodi bọ, kōl ạami ọgba miben kenyina. Ạami naalōghōm zodi, nakiilaan nạ moghōrōkō odi. 
JHN.8.56	Ọde enyina Ebrạhạm abo magey mọmiin aḍuma ạmi; odi ạmiin pologhi odi ạḅaal.” 
JHN.8.57	Parōoy aJu obho ịkpete kua ịnogho zodi, “Ạsumusia onuma degbẹbh io merubal ḍiōbh ạsia — keḍio ạna nạamiin mEbrạhạm?” 
JHN.8.58	Keḍio ạJizos amulumian kua, “Ạami nạgba magey ạnogho zenyina: keḍio ụmar mEbrạhạm, ‘Ạami odi’.” 
JHN.8.59	Peedi iikpooy mikpo morōḅōl odi; keḍio ạJizos ạḅokia ạḍua totu iikpulughu obho.
JHN.9.1	Ẹzo bho ạJizos arele nạki obho podi ạmiin mōoy olo ụmaram ikpom ariḍien. 
JHN.9.2	Pobo bho nẹtuonuman zodi obho ipuruan kua zodi, “Obo ịtughumiom, okōr ōoy obo bho aḍighi bọ mịkarabh obho kọmaram mōoy obhobho mikpom ariḍien obho? Ebum ịkarabh odi bẹlee kilo tọde nꞌoniin odi?” 
JHN.9.3	PạJizos ạbhagharana kua, “Ikpom ariḍien ōoy obhobho, ịkarabh odi bolobolo ibha tọde nꞌoniin odi iḍighi ḍio. Odi ikpom ariḍien molo ọmiin ịnyaam oḍighi tẸnaan mi todi. 
JHN.9.4	Ezira tọtol ni oḍighi moḍighi odi obo bho arōm ạami obho, suo aḍio doghul io obho. Uḍugul natu, amen olo ōoy otue mu aḍighi moḍighi. 
JHN.9.5	Suo ạami odi tesuo ẹmar-arōoy obho, ạami pẹḅaal ẹmar-arōoy obho.” 
JHN.9.6	Odi ạkpete kua ạḅele, podi ạsir mịghor tade bho agbuom mọomi asigh tariḍien ōoy obho, 
JHN.9.7	keḍio ạkpete kua ạnogho zodi, “Kịa teghō bho ughōl bọ Sailoam obho maatōla ghisigh onuma.” (Ẹmu aSailoam pughōl “Ụfirima ni”.) Pōoy obho ạghi aatōla aru nạmiin.
JHN.9.8	Obo okōol odi, nꞌarōoy obho nẹemiin ghạ mobho odi nagbẹel miigbẹel obho, pịrol ipuruan, “Oobho ōoy obho ạrol ghạ delede agbẹel ghạ miigbẹel obho ḍio gạ?” 
JHN.9.9	Ẹtede meeghōl maa, “Odi,” ịnon ighōl maa, “Odi ḍio, ạgbaanan zodi be.” Podi ōoy obho nịvo nịvo ạgba kua, “Ạami odi.” 
JHN.9.10	Keḍio eedi ipuruan kua zodi, “Uḍighi ẹko kariḍien onuma ẹkparanu?” 
JHN.9.11	Podi ạgba kua, “Oōy obho ughōl bọ ạJizos obho akpo mọomi tade bho asigh tariḍien ạmi, keḍio ạkpete kua ạnogho ạami, ‘Kịa taSailoam maatōla ghisigh onuma.’ Pạami ụghi, uutōla be pạami nạmiin.” 
JHN.9.12	Keḍio eedi ipuruan zodi ighōl kua, “Oḍighen odi?” Odi ạbhagharana kua, “Ạami ulōghōm io.”
JHN.9.13	Peedi ibhin mōoy obho ụmaram ikpom ariḍien obho ịghiom marōoy aFarisi obho. 
JHN.9.14	Aḍuma bho ạJizos agbu mọomi ạkparion riḍien ōoy obho, paḍuma obhooghia. 
JHN.9.15	Parōoy aFarisi obho imina ipuruan zodi mẹzo uḍighi kodi nạmiin mạar siibha bho. Keḍio odi ạgba ạnogho zeedi, “Odi asigh tariḍien ạmi, pạami uru uutōla ghisigh ạmi, molo ạami nạmiin siibha bho.” 
JHN.9.16	Ẹde arōoy aFarisi obho ẹkpete kua, “Oōy olo naḍighi mọkpo ilo idi kua orue ḍio ạḍua tẸnaan karu, ebum obho odi ookō ḍio maraalōgh aḍuma obhooghia bho.” Pẹde ịkpete kua, “Oōy olo aru moḍighi mịkarabh tatue ni aḍighi mibꞌariḍighi ilo ileeny kua?” Peedi iru ịḍianogh.
JHN.9.17	Peedi arōoy aFarisi obho imina ipuruan magey zodi ōoy obho, “Ạna nakōl odi ạkar ạkparion riḍien obhꞌonuma kạna nạatua odi kokōr ōoy?” Podi ōoy obho ạbhagharana kua, “Odi ozil tẸnaan.” 
JHN.9.18	Pạruula aJu obho irue ḍio momōruōm oghōl odi ōoy obho nạarol ghạ mikpom ariḍien molo nạmiin siibha ninii ịteeny men obho eedi neebheleghi mọde nꞌoniin ōoy obho iru, 
JHN.9.19	keḍio eedi ipuruan kua zeedi, “Oobho ọony enyina? Enyina ighōl ụmaram odi mikpom ariḍien, kuḍighi ẹko kodi nạmiin siibha bho?” 
JHN.9.20	Keḍio ọde nꞌoniin obho ịbhagharana kua, “Oomo ạar obho ezōor ulōghōm, odi ọony ezōor, ụmaram odi mikpom ariḍien. 
JHN.9.21	Ezōor ulōghōm io mạar olo aḍighi siibha kodi nạmiin mạar. Ezōor ulōghōm io nạ mobo ạkparion riḍien odi. Ipuruan odi, odi naagbẹbh mōoy, odi tatue ni ạpagharana nꞌalōor odi!” 
JHN.9.22	Ọde nꞌoniin obhꞌodi ịbhagharana kua tebum obho eedi neekiil mạruula aJu obho, eedi nẹelogh molōgh molo kōoy kōoy olo ạgba mesi mạJizos aKraist obho, potughuneen odi tọlogh arōoy otu ịtughumiom obho. 
JHN.9.23	Pạar obho ọde nꞌoniin odi ighōl maa, “Odi naagbẹbh mōoy, ipuruan zodi.”
JHN.9.24	Keḍio eedi imina ibheleghi mogbẹbhiōm ịzal amen mōoy obho ụmaram ikpom ariḍien obho ịkpete kua ịnogho zodi, “Nonon tạnyu mạgba magey obho. Ezōor noolōghōm mobho ōoy obhobho aru moḍighi mịkarabh.” 
JHN.9.25	Pōoy obho amulumian kua, “Ạami ulōghōm io merumolo odi aru moḍighi mịkarabh, nꞌerumolo odi otu ḍio moḍighi mịkarabh. Onyiin ạar be bho ạami ulōghōm: ạami ụrol mikpom ariḍien, keḍio esiibha bho ạami nạmiin.” 
JHN.9.26	Eedi ipuruan zodi, “Odi aḍighi ẹko zịna? Odi ạkparion ẹko riḍien onuma?” 
JHN.9.27	Odi ạbhagharana kua, “Ạami nạagba ạnogho zenyina, keḍio enyina imōruōm io. Ebum eeghe kenyina digha epuruan zạmi? Enyina nẹva nạ motẹn obo nẹtuonuman zodi gạ?” 
JHN.9.28	Peedi ịkpete zodi ịpue ighōl kua, “Fịa, ạna obo nạtuonuman mōoy opopo. Ezōor nọtuonuman maMozis. 
JHN.9.29	Ezōor noolōghōm mobho Ẹnaan kạkpete ạnogho maMozis. Oōy opopo, tạa, ezōor ulōghōm nạ ḍio mesi odi ạḍua aru!” 
JHN.9.30	Podi ōoy obho ạbhagharana kua, “Ẹhe, iibha pọkpo ilo enyina nẹkpeteey! Enyina ilōghōm io mesi odi ạḍua aru, keḍio odi ạkparion riḍien ạmi! 
JHN.9.31	Ezira noolōghōm mobho Ẹnaan ọmoghon ghạ ḍio moghōrōkō oḍighi mịkarabh. Odi nạmoghon ghạ moghōrōkō arōoy ilo nekiilaan odi, neḍighi nạ mibha odi nạva zeedi moḍighi obho. 
JHN.9.32	Oomo ẹmar-arōoy obho amute, dọmoghon io mōoy molo ạkparion riḍien ōoy olo ụmaram ikpom ariḍien. 
JHN.9.33	Tughuneen molo odi ōoy opopo ạḍua tẸnaan aru ḍio, odi orue ḍio aḍighi bọbon ạar.” 
JHN.9.34	Peedi imulumian kua zodi, “Ụmar ạna, uukō ạna mi tịkarabh — keḍio ạna ku natu mọtughumiom ezōor?” Peedi itughuneen zodi tọlogh arōoy ịtughumiom obho.
JHN.9.35	ẠJizos nạamoghon mobho eedi neetughuneen zodi. Odi ạmiin zodi, pạkpete kua, “Ạna amōruōm mỌony Oōy obho gạ?” 
JHN.9.36	Keḍio odi ōoy obho ạbhagharana kua, “Obo upu ạami, odi kokōr ōoy? Gbạ mạnogho zạmi molo ạami amōruōm ạni zodi!” 
JHN.9.37	Keḍio ạJizos ạbhagharana kua zodi, “Ạna nạamiin zodi atẹnẹ, odi pobo bho nꞌạna nọḍeghe obho.” 
JHN.9.38	Podi ōoy obho agbuluman taghisigh tạJizos aghōl kua, “Ạami naamōruōm, Obumọogh.”
JHN.9.39	PạJizos ạkpete kua ạnogho zodi, “Ạami uru tẹmar-arōoy obho mọru ịiruan, molo arōoy ikpom ariḍien ẹmiin mạar, obo bho nẹmiin obho etu mikpom ariḍien.” 
JHN.9.40	Ẹde arōoy aFarisi obho ịrol ạni obho, ịmoghon mibha odi ạkpete bho, pipuruan kua zodi, “Ariḍien obho tezōor ẹko ikpom?” 
JHN.9.41	Keḍio ạJizos tạpagharana kua, “Ariḍien enyina ịkparanu ni bọ, kukōl enyina kilōghōma ḍio mịkarabh enyina: suo enyina meghōl menyina nẹmiin mạar obho, ịkarabh obhꞌenyina idi nꞌenyina.”
JHN.10.1	“Agey nạ ni, ōoy olo ọḅol io tọnu-otu obho aḍigh totu ạraana bho, obho apẹl tọnon esi aḍigh, pạghi momiigh, odi ọḅa. 
JHN.10.2	Obo bho ạḅol bọ tọnu-otu obho kaḍigh obho, pookō rạana bho. 
JHN.10.3	Oḅōrō meguugh obho aghuuron ạnogho zodi. Odi abheleghi mạkar ạraana obhꞌodi, pịmoghonyan oghōrōkō odi, nẹtuonuman zodi nemute. 
JHN.10.4	Odi naamutiom zeedi, odi tatẹnom taghisigh, keḍio ạraana bho tẹtuonuman zodi, tibha eedi neelōghōm moghōrōkō odi obho. 
JHN.10.5	Eedi ịtuonuman io mọnon ōoy. Kpẹlen nꞌọtuonuman, eedi tekiil ni ẹḍua mi todi, tẹzo bho eedi ilōghōm io moghōrōkō odi obho.”
JHN.10.6	ẠJizos adōgh sidōgh obhobho ạnogho zeedi, keḍio eedi irue ḍio mọmoghonyan odi.
JHN.10.7	PạJizos amina ạkpete kua, “Agey nạ ni, ạami ọnu-otu ạraana bho. 
JHN.10.8	Oomo obo bho ibhira iru ạami obho, iru momiigh, eedi ạruḅa. Ạraana bho ẹkona ịmoghonyan io zeedi. 
JHN.10.9	Ạami eguugh obho. Kōoy kōoy olo ạḍua tạmi kaḍigh taḍum ni. 
JHN.10.10	Ọḅa bho aru momiigh, nꞌọpueghi, nꞌọze be. Ạami uru molo eedi kẹteeny ghuḍum, aghuḍum olo agbẹbh ni ạman.
JHN.10.11	“Ạami obꞌooḅi ookō rạana bho. Obꞌooḅi ookō rạana bho nạamara moomo amen mọbhuanaan ạraana bho. 
JHN.10.12	Oōy obho nọkpe ni obho, odi oru ḍio mookō rạana bho nꞌạraana bho itu ḍio nạ milꞌodi obho nạ, amen ọkurunuma natu, podi ọḅele ạraana bho oghiil ọḍua, molo ọkurunuma bho kabhumogh mạraana bho kạazarami. 
JHN.10.13	Oōy obho nọkpe ni obho takiil ni ạḍua mebum obho nọkpe ni zodi beinaan obho, odi oonon io mạraana bho. 
JHN.10.14+JHN.10.15	Ạami obꞌooḅi ookō rạana bho. Ẹzo bho Ọde ạmi alōghōm ạami keḍio ạami ulōghōm nạ mỌde bho, pẹzo ạami ulōghōm ạraana bhꞌạmi, eedi ilōghōm nạ zạmi. Ạami nạamara nạ mọbhuanaan eedi. 
JHN.10.16	Ạami ạteeny ịnon ạraana ilo ilo ạni tesuo otu ạraana bho. Ạami tapin nạ ni zeedi atu, eedi tẹmoghonyan ni moghōrōkō ạmi, molo oomo eedi etu monyiin ọlogh ạraana ilꞌonyiin ookō rạana.
JHN.10.17	“Ọde bho atulan ạami kua mebum obho ạami nạamara mosarana aghuḍum ạmi obho, molo ạami kamina kabhin. 
JHN.10.18	Oōy olo tạseghe maghuḍum ạmi mi tạvo ạmi olo. Ạami ụutua tologhi ạmi ạnogho kua be mịkpo. Ạami ạteeny ni mịnyaam nꞌẹmoogh olo ọnogho nꞌolo omina ọseghe. Iibha pibha Ọde ạmi ạto ạnogho zạmi moḍighi.”
JHN.10.19	Tiibha bho ẹkona arōoy aJu imina ni ẹḍian mebum ọnuekpete bhibha. 
JHN.10.20	Ọlogh eedi nẹkpete kua, “Ebum eeghe kenyina nẹmoghonyan odi? Odi nạateeny mọkarabh ẹmugh. Odi nạtaal.” 
JHN.10.21	Ipedi obho nẹkpete kua, “Oōy olo ạteeny mọkarabh ẹmugh ọkpete ḍio miibha. Ọkarabh ẹmugh nạakparion ghạ mikpom ariḍien ōoy?”
JHN.10.22	Amen ẹzaal oḍighi alōor ọneghemi aru ạteeny taJerusạlẹm. Amen opopo ọnuur. 
JHN.10.23	ẠJizos odi totu iikpulughu obho natele tạpe ẹtolom tạSolomon, 
JHN.10.24	parōoy aJu obho iikōbhōghian ikō zodi ikiton ịkpete kua, “Okōr amen kạna ạkar ạgba magey obho ạnogho zezōor? Kạr ạgba magey obho. Ạna podi aKraist obho bẹlee?” 
JHN.10.25	Keḍio ạJizos ạbhagharana kua, “Ạami nạagba ghạ ạnogho zenyina, keḍio enyina imōruōm io zạmi. Ariḍighi obho ạami ubhinom ịnyaam tỌde ạmi uḍighi obho nẹgba ạami emutiom, 
JHN.10.26	keḍio enyina imōruōm io tebum obho enyina itu ḍio mạraana ạmi obho. 
JHN.10.27	Ạraana obhꞌạmi nẹmoghonyan moghōrōkō ạmi. Ạami naalōghōm zeedi, keḍio eedi nẹtuonuman zạmi. 
JHN.10.28	Ạami nạanogho zeedi maghuḍum olo ikunughi olo, eedi ịbho mu; keḍio ōoy olo tatue aḅum zeedi ạḅirogh tạravo ạmi olo. 
JHN.10.29	Ibha Ọde ạmi ạnogho ạami obho ipu moomo eedi, keḍio bọbon ōoy olo tatue ni aḅum zeedi ạḅirogh mi talaakō bhꞌỌde bho olo. 
JHN.10.30	Ọde bho nꞌạami onyiin.”
JHN.10.31	Parōoy aJu obho imina iikpo mikpo morōḅōl odi. 
JHN.10.32	PạJizos ạkpete kua ạnogho zeedi, “Ạami naaḍighi mịkanya oḍighi iiḅi olo Ọde bho ạnogho ạami moḍighi tasumusigh enyina. Tiibha bho koḍighen mobho enyina ịtuan netu morōḅōl ạmi?” 
JHN.10.33	Parōoy aJu obho imulumian kua zodi, “Ezōor ụva ḍio morōḅōl onuma tebum oḍighi iiḅi olo ạna uḍighi, ezōor totōḅōl ạna tebum obho ạna ụupu mẸnaan. Ạna ōoy, keḍio ạna nạaseghe lōor onuma nạgbaaneni mẸnaan!” 
JHN.10.34	Keḍio ạJizos ạbhagharana kua, “Nọokar ọge taraalōgh obhꞌenyina mẸnaan aghōl kua, ‘Enyina Ẹnaan.’ 
JHN.10.35	Ezōor moolōghōm mobho ibha ẹegia bho ạkpete bho iru magey kamen kamen, keḍio Ẹnaan abheleghi zeedi meedi Ẹnaan, arōoy obho odi ạnogho dōm obho. 
JHN.10.36	Ạami, Ọde bho kạson ạseghe, keḍio arōm ạami aru tẹmar-arōoy obho. Siibha bho kimute ẹko kenyina nekōl mạami nạapu mẸnaan, mebum obho ạami ughōl ạami Ọony tẸnaan? 
JHN.10.37	Ímōruōm ghạ zạmi, erumolo ạami uḍighi ḍio moḍighi tỌde bhꞌạmi. 
JHN.10.38	Kerumolo ạami naḍighi moḍighi obhꞌodi, enyina imōruōm io ạami ẹkona, enyina kimōruōm ni moḍighi obho ạami naḍighi obho, penyina nạ kịkar elōghōm monyiin amen mobho Ọde ạmi odi nꞌạami, ạami odi nꞌỌde ạmi.”
JHN.10.39	Peedi imina iru moḅol odi. Odi amuzaan ni ạḍua tạravo eedi.
JHN.10.40	Keḍio ạJizos amula ạghi ạḅeeny mọbhiiny obhꞌạJodan mi tesi obho ạJon azuoghom ghạ rụmuum rōoy obho, keḍio odi ạrol epa. 
JHN.10.41	Ọlogh arōoy iru todi. Eedi nẹekpete kua, “ẠJon oḍighi ḍio moḍighi ibꞌaruugu, keḍio oomo ọkpo bho odi ạgba milꞌōoy obhobho agey.” 
JHN.10.42	Pịkanya arōoy mi todi esi obho imōruōm zodi.
JHN.11.1	Oōy olo ughōl Lạzaros, olꞌạBetani, nạnwe, alōor ọneghe ḍio. ẠBetani pẹma taMeri nꞌạMata ụmarani odi. 
JHN.11.2	AMeri obhobho pobo bho azuom asike Obạmọogh obho melo, keḍio ạseghe mạsilaan ẹmu odi agbulom. ẠLazaros umōr odi, obo bho alōor naḍighi obho. 
JHN.11.3	Ạburumarani obho irōm dōm ịghiom mạJizos, “Obumọogh, alōor naḍighi mọbulol onuma.” 
JHN.11.4	Amen ạJizos ạmoghon, paghōl kua, “Ẹzegh bhibha tạLazaros, ilo odi kạbho ḍio, ilo ọnogho eghuan mẸnaan, molo Ọony obho tẸnaan tapin nạ meghuan.”
JHN.11.5	ẠJizos atulan mạMata nꞌụmarani odi, nꞌạLazaros. 
JHN.11.6	Amen odi ạmoghon dōm obho malōor tạLazaros ọneghe ḍio, podi ạrol mịnon ịzal aḍuma mi tesi obho odi odi obho. 
JHN.11.7	Keḍio odi ạkpete kua ạnogho mobo bho nẹtuonuman zodi obho, “Itu ọghi taJudia.” 
JHN.11.8	Eedi neeghōl kua, “Obo ịtughumiom, ạna digha atu mọghi taJudia, arōoy aJu obho siru morōḅōl onuma men obho ạna ụrol epa bho?” 
JHN.11.9	PạJizos ạkpete kua, “Aḍiōbh nꞌịzal asuo ḍio mibha idi tẹmu aḍuma? Molo erumolo ōoy arele mi togbo ootaany odi okpetaan io, tebum obho odi nạmiinom mẹḅaal ẹmar-arōoy obho. 
JHN.11.10	Kerumolo odi arele tọkinim podi okpetaan, tebum obho ẹḅaal olo todi obho.” 
JHN.11.11	ẠJizos ạkpete miibha bho, pamina ạḅaram kua, “ẠLazaros ọbulol ezira naameel nakoḍi. Ạami tạki ni ạsumeen zodi.” 
JHN.11.12	Pobo bho nẹtuonuman zodi obho ịbhagharana kua, “Erumolo odi nakoḍi, Obumọogh, sodi taḍum ni.” 
JHN.11.13	ẠJizos ni dụgh pi nạgba mibha ạLazaros nạabho. Eedi ighōdi odi nakōl moobho ạrala. 
JHN.11.14	Keḍio ạJizos tạgba amutiom ạnogho zeedi, “ẠLazaros nạabho. 
JHN.11.15	Tebum enyina ologhi ạmi nạḅaal magey mobho ạami ụtolan io zodi, ilo enyina kemōruōm. Idia ọghi todi.” 
JHN.11.16	ẠTomos (obho ughōl bọ Ụmar Ịzal obho) ạkpete kua ạnogho mipedi iteledōm obho, “Itu oomo ezira ọtuonuman mōoy ịtughumiom obho ọghi, molo erumolo iizuan ezira ọpuom ạni nꞌodi.”
JHN.11.17	Amen ạJizos ạghi asi tạBetani, podi ạmoghon mạLazaros nạabho oḍi inya aḍuma etẹn. 
JHN.11.18	ẠBetani ogbeeny io mọḍua taJerusạlẹm ọghi, 
JHN.11.19	molo ọlogh arōoy aJu obho meeru mọkunu ọnogho ạMata nꞌaMeri obho umōr eedi ạbho bho.
JHN.11.20	Amen ạMata ạmoghon mạJizos natu, podi aghiil ạghi mọmiinan odi. AMeri ạrol totu. 
JHN.11.21	Keḍio ạMata ạkpete kua ạnogho mạJizos, “Obumọogh, ạna ụrol suo bọ, umōr obhꞌạmi kụpo ḍio! 
JHN.11.22	Keḍio oomo ipa ẹkona, ạami naalōghōm mobho kạar kạar olo ạna ugbẹel mẸnaan, odi tạnogho ni zịna.” 
JHN.11.23	Keḍio ạJizos ạgba ạnogho zodi, “Umōr onuma tamula ni aḅetunu taghuḍum.” 
JHN.11.24	Podi amulumian kua, “Ạami naalōghōm mobho odi taḅetunu ni ạteeny ghuḍum mi tikunughi aḍuma bho.” 
JHN.11.25	Keḍio ạJizos ạkpete kua ạnogho zodi, “Ạami pọbho-oḅetunu obho nꞌaghuḍum obho. Kōoy kōoy olo amōruōm ạami, odi ạbho nạ ni ẹkona, taḍum ni. 
JHN.11.26	Obo bho odi ni taghuḍum obho kamōruōm ạami, odi ọbho mu. Ạna amōruōm miibha bho gạ?” 
JHN.11.27	Podi ạbhagharana kua, “Ii, Obumọogh. Ạami naamōruōm mobho ạna uru maKraist Ọony tẸnaan obho, obho tatu bọ mi tẹmar-arōoy obho.”
JHN.11.28	Odi ạMata ạkpete kua ạḅele, podi ạghi ạgba kua ạnogho maMeri ụmarani odi, “Obo ịtughumiom obho naaru, napuruan zịna.” 
JHN.11.29	Amen aMeri ạmoghon kua podi akẹm aghiil ạghi mọmiinan odi. 
JHN.11.30	(Odi ạJizos dosi ḍio tẹma bho, odi nini tesi obho ạMata aru ạmiinan zodi obho.) 
JHN.11.31	Arōoy aJu obho iru bọ mipeleghian obho idi bọ nꞌaMeri obho ighiil nẹtuonuman men eedi ịmiin mobho odi aghiil namute bho. Eedi ighōdi odi digha ạki toogu obho moleghe.
JHN.11.32	Amen aMeri aru asi tạJizos, pagbuluman tasike odi, ạkpete kua, “Obumọogh, ạna ụrol suo bọ, umōr obhꞌạmi kụpo ḍio!” 
JHN.11.33	ẠJizos ạmiin mẹzo bho odi naleghe obho, nꞌarōoy aJu obho ịtuonuman odi iru obho neleghe nạ obho, pikul mologhi odi molo ạghusan isibh odi magey. 
JHN.11.34	Keḍio odi apuruan kua, “Enyina iḍi zodi teḍighen?” Eedi ịbhagharana kua, “Tue mạmiin, Obumọogh.” 
JHN.11.35	PạJizos aleghe. 
JHN.11.36	Parōoy aJu obho ịkpete kua, “Ịmiin ẹzo odi atulan zodi.” 
JHN.11.37	Pẹde eedi ịkpete kua, “Odi ạkparion mariḍien ōoy ikpom ariḍien obho, iben gạ? Odi kutue ḍio aḍighi molo odi kụpo ḍio gạ?”
JHN.11.38	Ẹzo bho imina ikul mologhi odi obho, podi ạghi toogu obho — oogu obho epōgh teegum ạrubharakpar nꞌọbharakpar tọnu obho. 
JHN.11.39	PạJizos aghōl kua, “Ịseghe mọbharakpar obho metughuneen.” ẠMata ụmarani ōoy obho ạbho bho aghōl kua, “Obumọogh, tapur ni mịkanya siibha bho. Uḍi zodi inya aḍuma neetẹn.” 
JHN.11.40	Keḍio ạJizos ạkpete kua ạnogho zodi, “Ạami dọgba ḍio ạnogho ạna aghōl ạna tạmiin ni meghuan obho tẸnaan, erumolo ạna umōruōm?” 
JHN.11.41	Keḍio eedi iru itughuneen mọbharakpar obho. Keḍio ạJizos aanon tạnyu aakpulughu ạkpete kua, “Ạami nạsebh ạna Ọde bho, mibha ạna nạmoghonyan ạami obho. 
JHN.11.42	Ạami naalōghōm mobho ạna nạmoghonyan ghạ ni zạmi moomo amen, oomo ipa ẹkona, ạami nạkpete miibha bho mebum arōoy obho idi bọ suo bho, molo eedi kemōruōm mobho ạna kurōm ạami uru.” 
JHN.11.43	Odi aakpulughu ạḅele kua be podi ạlaal abheleghi maa, “Lạzaros, mute maru!” 
JHN.11.44	Podi obo ạbho bho amute aru, nꞌẹzo bho ụghoroghi mạravo nꞌasike bho mi toogu obho, nꞌọnon ukpe olo ukinighiom taghisigh obho. Keḍio ạJizos ạkpete ạnogho zeedi, “Ịkorion zodi odi aghẹel.”
JHN.11.45	Ịkanya arōoy aJu obho iru mobheleghian aMeri obho, ịmiin mibha ạJizos aḍighi obho, pimōruōm zodi. 
JHN.11.46	Pẹtede eedi imula ịghi ịgba mibha ạJizos aḍighi obho ịnogho marōoy aFarisi obho. 
JHN.11.47	Parōoy aFarisi obho nꞌaruvẹmụ iḅo miiḅua bho iikōbhōghian iḍigh mezue ịkpete kua, “Ezira toḍighi ẹko? Oōy obhobho naḍighi mịkanya oḍighi ibꞌaruugu. 
JHN.11.48	Ezira ọḅelemaan kua zodi, poomo arōoy obho oghiraan omōruōm odi, molo ạruula aRom tetu ni ẹeḅaghami zezira, ẹekpo motu iikpulughu obhꞌezira, nꞌoomo ebhugh obhꞌezira!” 
JHN.11.49	Onyiin eedi, ōoy olo ughōl Kạyafas, uvẹmụ iḅo miiḅua bho mạla popo, nạakpete kua, “Bọbon ạar olo enyina ilōghōm olo! 
JHN.11.50	Enyina ilōghōm io mobho onyiin ōoy mọbho ọnogho oomo arōoy obho ịneghe ni ipu molo oomo ebhugh obho kọbhozu?” 
JHN.11.51	(Odi ni dụgh, odi nꞌalōor odi kọkar io nạgba miibha bho. Ẹzo bho odi aru muvẹmụ oḅo miiḅua bho mạla popo bho kiḍighi molo odi ạmiin nạgba mibha ạJizos tạpo ni mebum arōoy aJu obho. 
JHN.11.52	Milo ebum eedi be nạ ḍio, ilo ookōbhōghi nạ oomo ạnwuny obho tẸnaan ibha nẹezaranu obho, obhin oru tonyiin esi.) 
JHN.11.53	Ạseghe ḍuma popo ạghi taghisigh, pạruula aJu obho ịke moḍigh ezue mọva ẹzo olo oghigh ạJizos. 
JHN.11.54	PạJizos ạḅele momutiom alōor odi mi taJu, ạḍua ạghi tebhugh olo atuan tobꞌeekpu eḍum ọosaar, mi tẹma olo ughōl Ifraim, molo odi nꞌiteledōm odi ịrol tepa.
JHN.11.55	Aḍuma ẹzaal Opẹl-Otẹn obhꞌaJu obho naatuan, keḍio ọlogh arōoy mi toomo ạraama bho ịghi taJerusạlẹm, eedi neeru moḍighi alōor ọneghemi ku kạteeny maḍuma ẹzaal obho. 
JHN.11.56	Eedi nẹva mạJizos molo, suo eedi iikōbhōghian totu iikpulughu obho, ponyiin napuruan ghạ monyiin, “Ạna nạatua ẹko? Ạna nakōl odi orue ḍio aru tẹzaal obho gạ?” 
JHN.11.57	Aruvẹmụ iḅo miiḅua bho nꞌarōoy aFarisi obho nẹelaal okpokpo, mu kōoy kōoy olo alōghōm mesi olo ạJizos odi paru ạgba molo eedi ẹki eḅol odi.
JHN.12.1	Odiin aḍuma isughō maḍuma ẹzaal Opẹl-Otẹn obho, pạJizos ạghi tạBetani, ẹma tạLazaros obho ạJizos aḅẹtōn mi tọbho bho. 
JHN.12.2	Eedi ịsaanaan zodi meḍian. ẠMata pobo ẹbhirima, ạLazaros nꞌạJizos nele. 
JHN.12.3	PaMeri ạseghe moomo okōtō elo olo ughōl “ạnad”, olo ạla mạar, azuom tasike tạJizos, ạseghe mạsilaan ẹmu odi agbulom. Eḍu elo bho ịkunu ibhule moomo otu obho. 
JHN.12.4	Ponyiin oteledōm tạJizos, obho ughōl Judas Ịskariot — odi pobo bho aḅool bọ mạJizos obho — ạkpete kua, 
JHN.12.5	“Ebum eeghe ku nopiẹmi melo bhobho kuḅool mịkanya ikpoki, ọseghe mikpoki obho ọnogho maruvekulom obho?” 
JHN.12.6	Odi ọkpete ḍio kua mebum obho odi atulan maruvekulom obho. Odi ọḅa. Odi nạpam mẹḅa ikpoki obho — keḍio odi nạpela ghạ lōor odi suo. 
JHN.12.7	PạJizos ạkpete kua, “Ḅẹlemaan zodi. Ḅẹle odi aseeri mibha odi ạteeny obho milo aḍuma amaḍi obhꞌạmi. 
JHN.12.8	Aruvekulom obho idi nꞌenyina moomo amen. Ạami nꞌenyina ụrolan io moomo amen.”
JHN.12.9	Obꞌọlogh arōoy aJu obho, amen eedi ịmoghon mạJizos odi tạBetani, peedi iḍumaan itẹn ịghi. Eedi ịghi ḍio mọmiin ạJizos be, iru nạ mọmiin ạni ạLazaros obho ạJizos aḅẹtōn tọbho bho. 
JHN.12.10	Paruvẹmụ iḅo miiḅua bho iḍikuan mezue olo oghighom ạni ạLazaros, 
JHN.12.11	tebum obho ọlogh arōoy aJu obho nẹeḍuaghu nemōruōm mạJizos tebum odi.
JHN.12.12	Ạḅaal, peedi obꞌọlogh arōoy obho iru mole ẹzaal Opẹl-Otẹn obho ịmoghon mobho ạJizos natu taJerusạlẹm, 
JHN.12.13	peedi iigbooy masigo arale, ịsar ịghi mọmiinan odi, nẹmoor emulughu,
JHN.12.13	“Ịsebh Ẹnaan! Ạlisebh ẹrol ẹnogho zodi obo bho natu mi taḍien tẸnaan obho!
JHN.12.13	Ẹnaan ạsebh ni mỌolema bhꞌIzirẹl.”
JHN.12.14	ẠJizos nạamiin mọony ạsu, podi ạsiin tạnyu odi nakiilom, kẹzo bho ẹegia bho ạgba bho,
JHN.12.15	“Enyina ẹma bhꞌạZayon ighiil ghạ ruugu.
JHN.12.15	Ọolema enyina natu,
JHN.12.15	nakiilom mọony ạsu.”
JHN.12.16	Tamen opopo, obo bho nẹtuonuman zodi obho ịmoghonyan io miibha bho. Nọonogho mạJizos meghuan obho keḍio eedi igbi mọotua olōghōm mobho ẹegia bho ịgba miibha bho milꞌodi, nꞌobho eedi iḍighi miibha bho mebum odi.
JHN.12.17	Obꞌọlogh arōoy obho ịrol ạni men obho ạJizos abheleghi mạLazaros mi tologhi oogu obho kaḅẹtōn zodi mi tọbho bho, nẹegba mibha imute obho. 
JHN.12.18	Pạar obho ọlogh arōoy obho ịghi ịsaram zodi obho — eedi nẹemoghon mobꞌoḍighi ibꞌaruugu obho odi aḍighi obho. 
JHN.12.19	Parōoy aFarisi obho onyiin nạḍeghe ạnogho monyiin, “Enyina nẹmiin, ezira umuzaan io bọbon ịbam. Iinon, oomo ẹmar-arōoy obho nẹtuonuman zodi!”
JHN.12.20	Ẹde arōoy aGris ịghi ạni mi taJerusạlẹm mookpulughu tamen ẹzaal obho. 
JHN.12.21	Eedi iru taFilip (odi olꞌaBetsaida, ẹma tebhugh aGalili) keḍio ịkpete kua, “Obo upu ezōor, ezōor nọva mọmiin ạJizos.” 
JHN.12.22	PaFilip ạghi ạgba ạnogho mẠndru, keḍio ịzal eedi ịghi tạJizos. 
JHN.12.23	PạJizos ạbhagharana kua zeedi, “Amen obho tọnogho migbōgh eghuan mỌony Oōy obho nạateeny. 
JHN.12.24	Ạami nạgba magey obho nạnogho enyina: ekpo ọbiakpa onyiin odi be tạtol tughuneen molo odi aḍigh tade bho ạbho ḍio. Erumolo odi ạbho, podi omutiom ịnon ịkanya itu ịbiakpa. 
JHN.12.25	Obo bho atulan ghuḍum odi obho tapiẹmi ni; obo bho ạlogh ḍien ghuḍum obhꞌodi mi tẹmar-arōoy obhobho taakō ni aseeri ạteeny maghuḍum obho ikunughi olo bho. 
JHN.12.26	Oōy olo nạva moḍighian ạmi moḍighi tạtuonuman ni zạmi molo kesi kesi olo ạami tạtol odi tạtol ạni ni. Ọde ạmi taabhughumi zodi obo bho taḍighian ạami moḍighi obho.”
JHN.12.27	“Esiibha bho ologhi ạmi nakpooy — kạami tạkpete meeghe? Ạami takōl kua, ‘Ọde, umōrō ghạ ọmiinom obhobho aru ạteeny ạami’ gạ? Sạami ụtuan iibha karu, moḍigh tamen ọmiinom obhobho. 
JHN.12.28	Ọde, kueni ḍien obho tonuma.” Poghōrōkō ạḍua tạnyu obho aru, aghōl kua, “Ạami naaghueni, ạami tamina ni akueni.”
JHN.12.29	Ọlogh arōoy obho ịrol ạni tesi obho ịmoghon, pighōl kua, “Aḍio bho nagumughu ni!” Ẹtede ighōl kua, “Otelema tẸnaan ạḍeghe ạnogho zodi.” 
JHN.12.30	PạJizos ạkpete kua ạnogho zeedi, “Oghōrōkō bhobho ọkpete ḍio mebum ạmi, ạtuan enyina. 
JHN.12.31	Esiibha bho pamen ọru ịiruan ọnogho ẹmar-arōoy obho; esiibha bho notu mosōorẹ ọdaam-ẹma ẹmar-arōoy obho. 
JHN.12.32	Amen olo nọosiine zạmi tạnyu mi tesuo ade bho, pạami ọnyagh oomo arōoy keru tạmi.” 
JHN.12.33	(Tọnuekpete bhobho odi nạgba moḍigh ọbho obho odi natu mọmiinom obho.) 
JHN.12.34	Ọlogh arōoy obho ịbhagharana kua, “Araalōgh obho tezōor ịgba kua ẹnogho ezōor maKraist obho taḍum ni ạtol kamen kamen. Eeghe aḍighi siibha bho kạna nakōl mu toḅẹtōn ni mỌony Oōy obho ọsiine tạnyu? Okōr ōoy zodi Ọony Oōy obho?” 
JHN.12.35	Keḍio ạJizos ạbhagharana kua, “Ẹḅaal obho tạtolan ni zenyina mịbam amen. Ịmaar ẹrol mẹghi taghisigh suo enyina idi ni tẹḅaal obho, molo ọkinim obho otu ḍio ạteeny enyina, tebum obho obo bho natele tọkinim obho olōghōm io mesi odi nạki. 
JHN.12.36	Imōruōm mẹḅaal obho, siibha bho enyina ịteeny mẹḅaal obho, molo enyina etu marōoy ẹḅaal obho.”
JHN.12.36	ẠJizos ạkpete kua ạḅele be podi ạḅele zeedi ạḍua ạghi ạḅokia zeedi. 
JHN.12.37	Oomꞌibha odi naaḍighi moḍighi ibꞌaruugu ilo ileeny kua mi tasumusigh eedi obho, eedi imōruōm io zodi, 
JHN.12.38	molo ibha Ạizaya ozil obho ạgba bho iru magey,
JHN.12.38	“Obumọogh, okōr ōoy obo naamōruōm dōm obho ezōor ụgba bho.
JHN.12.38	Tokōr ōoy mobho Obạmọogh obho naḍeeriom mịnyaam obho todi?”
JHN.12.39	Tebum iibha bẹleni, eedi irue ḍio momōruōm, tẹzo Ạizaya ẹkona amina ạkpete kua,
JHN.12.40	“Ẹnaan naaḍue riḍien obhꞌeedi.
JHN.12.40	Odi naakpereghi mịitua obhꞌeedi,
JHN.12.40	molo ariḍien obhꞌeedi ịmiin io mạar,
JHN.12.40	ịitua eedi irue ḍio mọmoghonyan,
JHN.12.40	molo eedi ikiraan io eru tạmi,
JHN.12.40	molo ạami kaakō zeedi.”
JHN.12.41	Ạizaya ạkpete miibha bho tebum obho odi ạmiin meghuan obho tạJizos, keḍio odi ạgba mibhꞌodi.
JHN.12.42	Oomo ipa ẹkona, ọlogh ạruula aJu obho emōruōm mạJizos, keḍio ịkpete ḍio emutiom mozōol mebum arōoy aFarisi obho, molo upirighan io zeedi omutiom mi tarutu ịtughumiom obho. 
JHN.12.43	Eedi nẹva ghạ mạlisebh tarōoy, ibha tẸnaan eedi ịva ḍio.
JHN.12.44	Keḍio ạJizos ạkpete amutiom nꞌobꞌoghōrōkō, “Kōoy kōoy olo amōruōm zạmi, omōruōm io zạmi be, amōruōm nạ mobo bho arōm zạmi obho. 
JHN.12.45	Kōoy kōoy olo nạamiin ạami, nạamiin nạ zodi obo bho arōm ạami aru obho. 
JHN.12.46	Ạami naaru tẹmar-arōoy obho kẹḅaal, molo kōoy kōoy olo amōruōm ạami orele mu tọkinim. 
JHN.12.47	Obo bho ạmoghon bọ dōm obho tạmi komōrō ḍio moḍighi, ạami ụtu ḍio mịiruan ạnogho zodi. Ạami utu ḍio mọru ịiruan ọnogho ẹmar-arōoy obho, ạami uru mọbhel. 
JHN.12.48	Oōy olo aghel ạami agin dōm obhꞌạmi, odi nạateeny mobo tasōbh rạakpe bho ạnogho zodi. Ọnuekpete obho ạami nạakpete bho tetu mobo bho tasōbh rạakpe bho ạnogho zodi mi taḍuma ikunughi obho. 
JHN.12.49	Ii, tebum obho ạami dọkpete ḍio milꞌalōor ạmi, Ọde bho kạgba ạnogho ạami milo ạami kạkpete nꞌọgba. 
JHN.12.50	Ạami naalōghōm mobho ibha odi ạkpete bho nepin ghạ etu maghuḍum olo kamen kamen. Ibha ạami ụḍeghe bho pibha Ọde bho ạkpete ạnogho ạami mọḍeghe.”
JHN.13.1	Siibha bho, ạḅaal paḍuma ẹzaal Opẹl-Otẹn obho. ẠJizos naalōghōm mobho amen obho odi kạḍua tẹmar-arōoy obho kạghi tỌde bho nạateeny. Odi naatulan moomo amen mobo bho iru bọ milꞌodi mi tesuo ẹmar-arōoy obho, keḍio odi atulan nạ zeedi asi tikunughi.
JHN.13.2	ẠJizos nꞌiteledōm odi nele meḍian udule. Eru obho kọkanya amen maaḍigh tologhi taJudas ọony tạSaimon Ịskariot molo odi taḅool mạJizos. 
JHN.13.3	ẠJizos naalōghōm mobho Ẹnaan nạanogho zodi moomo ịnyaam tẹmar-arōoy obho, alōghōm nạ mobho odi ạḍua tẸnaan karu, keḍio odi namula nạ tẸnaan. 
JHN.13.4	PạJizos aḅetunu tizebele bho, ạkporona mạsuoma odi, ạkpua mụnu-ukpe tegum odi, 
JHN.13.5	akōr mụum ạlogh tạbafu, keḍio ạke mootōl asike iteledōm obhꞌodi, ạseghe mụnu-ukpe obho agbulom sike obhꞌeedi. 
JHN.13.6	Amen odi aru tạSaimon Pita, odi naaghōl kua, “Obumọogh, ạna taatōl masike ạmi?” 
JHN.13.7	PạJizos amulumian kua zodi, “Ạna olōghōm io mạar olo ạami naḍighi, enyemen pạna olōghōm.” 
JHN.13.8	APita ạkpete kua, “Tạa, ạna ootōl io masike ạmi!” ẠJizos maa, “Erumolo ạami kuutōl io masike onuma, ạna olꞌạmi mu ḍio.” 
JHN.13.9	APita maa, “Ekua, Obumọogh, puutōl ghạ masike ạmi be, totōlōm nꞌạravo ạmi nꞌẹmu ạmi nạ!” 
JHN.13.10	ẠJizos maa, “Odi obo bho naaḅura mụum obho, nạaḅaal ạman, odi ọva mu mootōla tughuneen asike odi ḍio. Oomo enyina nẹeḅaal tughuneen monyiin enyina be.” 
JHN.13.11	(ẠJizos naalōghōm kọkanya amen mobo bho taḅool zodi obho, pạar obho odi aghōl kua, “Oomo enyina nẹeḅaal, tughuneen monyiin enyina be.”)
JHN.13.12	Odi aatōl masike obhꞌeedi ạḅele, podi amula ạghi ạseghe mạsuoma odi ạlogha ạrol delede tizebele bho. Keḍio apuruan kua, “Enyina neelōghōm mạar obho ạami ụtuan kuḍighi kua bho? 
JHN.13.13	Enyina ibheleghi zạmi mOōy Ịtughumiom nꞌObạmọogh, keḍio enyina ịpionuman io, pẹzo nạ mobho ạami ụrol. 
JHN.13.14	Ạami Obạmọogh nꞌObꞌịtughumiom enyina, keḍio ạami naatōl masike enyina. Enyina ẹkona ịkpe ni molo onyiin kaatōl masike onyiin. 
JHN.13.15	Ạami naaḍighi aḍeeriom enyina molo enyina kẹtuugh ẹzo bho nạ keḍighi. 
JHN.13.16	Agey nạ ni, ẹbana olo apu mọde otu odi olo; oteledōm olo apu mobo bho arōm zodi dōm obho olo. 
JHN.13.17	Esiibha enyina neelōghōm magey obhobho, ọḅaal ologhi tạtol ni ạnogho zenyina magey erumolo enyina ịtuugh iḍighi mẹzo bho.
JHN.13.18	“Ilꞌoomo enyina ḍio mibha ạami nạḍeghe bho. Ạami naalōghōm mobo bho ạami ubheleghi obho. Toḍighi ni omuzeni mibha ẹegia bho ạgba bho,
JHN.13.18	‘Obo bho ạami ụnogho meḍian obho maakiton akōbh lạagba nạva ạami.’
JHN.13.19	“Ạami nạgba mabaabha bho nạnogho enyina keḍio tegbi momute, molo amen imute enyina emōruōm mobho ‘Ạami uru Zodi.’ 
JHN.13.20	Agey nạ ni, ōoy olo abhin ạloghom monyiin obo bho ạami urōm obho, pọ naabhin nạ zạmi. Obo bho abhin ạami obho naabhin nạ zodi obo bho arōm ạami obho.”
JHN.13.21	Odi ạkpete kua ạḅele be, pikul mologhi odi, keḍio odi ạkpete kua amutiom, “Agey nạ ni, onyiin enyina nạatua moḅool ạami.” 
JHN.13.22	Piteledōm obho iinonan, neemōogh mobo bho odi nakōl obho. 
JHN.13.23	Onyiin oteledōm, obho ạJizos atulan obho, ạrol delede atuan mạJizos. 
JHN.13.24	ẠSaimon Pita nạanwaaghi ạnogho zodi akōl kua, “Puruan zodi mobo bho odi nakōl obho.” 
JHN.13.25	Podi oteledōm obho atirom atuan mạJizos apuruan kua, “Obumọogh, ạkar okōr ōoy zodi ōoy obho?” 
JHN.13.26	PạJizos ạbhagharana kua, “Obo bho ạami taḅigh mạbred obho ạtobhori ạnogho bho, podi ōoy obho.” PạJizos aḅigh mạbred ạtobhori ạnogho maJudas, ọony tạSaimon Ịskariot. 
JHN.13.27	AJudas abhin mạbred obho be, pEru obho aḍigh tẹmu odi. Keḍio ạJizos ạkpete kua ạnogho zodi, “Ibha ạna natu moḍighi obho, kẹm aḍighi!” 
JHN.13.28	(Bọbon onyiin eedi olo ạmoghonyan mibha ạJizos ạkpete ạnogho zodi moḍighi obho olo. 
JHN.13.29	Suo aJudas aru mobo bho ạbham bọ mẹḅa ikpoki obho, pẹtede iteledōm obho nẹetua ghạ ekōl mạJizos arōm zodi mọghi oghō ọkpo olo oliom tẹzaal obho, bolobolo ọghi ọnogho ọkpo maruvekulom obho.) 
JHN.13.30	AJudas naabhin mạbred obho akẹm amute. Aḍio naaghul men obhopo.
JHN.13.31	AJudas amute, pạJizos ạkpete kua, “Esiibha nooḍighi omutiom meghuan Ọony Oōy obho. Todi pesi eghuan tẸnaan nooḍighi nạ umutiom. 
JHN.13.32	Erumolo uḍighi meghuan tẸnaan umutiom todi, pẸnaan oḍighi omutiom eghuan Ọony Oōy obho mi todi, odi takẹm ni nạ aḍighi. 
JHN.13.33	Ạnwuny ạmi, ạami ụtolan mu zenyina abia. Enyina tẹva ni zạmi, keḍio ạami tạkpete ạnogho enyina kẹzo bho ạami ụkpete ụnogho marōoy aJu obho, ‘Enyina irue ḍio ẹghi tesi obho ạami nạki obho.’ 
JHN.13.34	Omoom olōgh mobho ạami nạlogh ạnogho zenyina: onyiin atulan monyiin. Ẹzo bho ạami utulan zenyina bho, pẹzo enyina ẹkona onyiin tatulan monyiin. 
JHN.13.35	Erumolo oomo enyina onyiin atulan monyiin, poomo arōoy olōghōm mobho enyina iru mobo bho nẹtuonuman zạmi obho.”
JHN.13.36	ẠSaimon Pita apuruan kua zodi, “Obumọogh, ạna nạki teḍighen?” PạJizos ạbhagharana kua, “Esiibha ạna orue ḍio ạtuonuman ạami ạghi tesi obho ạami nạki obho, ịbam amen neetẹn pạna orue ọtuonuman ạmi.” 
JHN.13.37	PaPita apuruan kua, “Obumọogh, ebum eeghe kạami utue ḍio? Ạami nạamara mọbho ebum onuma.” 
JHN.13.38	PạJizos ạbhagharana kua, “Ạna nạakar ạmara mọbho ebum ạmi? Ạami nạgba kua ạnogho ạna: keḍio ọḅel ọnu ạkenegh tatẹn, ạna nạabharanaan ạami ịraar amen akōl mạna olōghōm io zạmi.”
JHN.14.1	ẠJizos ạkpete kua ạnogho zeedi, “Ịítu ghạ, imōruōm mẸnaan, memina memōruōm ạami. 
JHN.14.2	Ịkanya ạrakpe mobho idi totu Ọde ạmi, molo ạami nạki mookōbhōghia oḅōruōm enyina. Erumolo itu ḍio kua, ạami kụgba ḍio ạnogho enyina. 
JHN.14.3	Amen ạami nạaghi aḍighi mesi olꞌenyina, pạami tamula ni atu apin enyina ạloghom tạmi, molo esi obho ạmi odi obho pesi enyina tẹtol ạni. 
JHN.14.4	Enyina neelōghōm mebōom esi obho ạami nạḅol nạki obho.” 
JHN.14.5	ẠTomos nạakpete kua ạnogho zodi, “Obumọogh, ezōor ulōghōm io mesi ạna natu mọghi. Ezōor toḍighi ẹko kolōghōm ebōom olo ọghi ạni?” 
JHN.14.6	ẠJizos ạbhagharana kua, “Ạami ebōom nꞌagey nꞌaghuḍum obho. Bọbon ōoy olo tatue asi tỌde bho olo, tughuneen molo odi ạḅol tạmi ḍio. 
JHN.14.7	Suo enyina neelōghōm ạami obho, kōl enyina neelōghōm nạ mỌde ạmi. Siibha bho enyina neelōghōm ạami obho, penyina nẹemiin zodi.”
JHN.14.8	AFilip aghōl kua, “Obumọogh, ḍeeriom ezōor mỌde bho, pilo mu.” 
JHN.14.9	PạJizos ạbhagharana kua, “Oomo amen obhobho ạami ụrolan enyina bho, keḍio ạna aFilip olōghōm io ạami? Kōoy kōoy olo nạamiin ạami nạamiin mỌde bho nạ. Eeghe kạna digha akōl kua, ‘Ḍeeriom ezōor mỌde bho’? 
JHN.14.10	AFilip ạna omōruōm io bẹle mobho ạami odi tỌde bho, nꞌobho Ọde bho odi tạmi? Ọnuekpete obho ạami ụkpete ụnogho enyina bho ịḍua ḍio tạmi kemute. Ọde bho odi tạmi obho naḍighiiy milꞌodi. 
JHN.14.11	Imōruōm ạami mobho ạami odi tỌde bho, Ọde bho odi tạmi. Ipa ilo, pimōruōm ariḍighi obho tạmi. 
JHN.14.12	Ạami nạgba magey ạnogho zenyina: obo bho amōruōm ạami obho taḍighi ni moḍighi obho ạami naḍighi obho — molo agey, odi taḍighi ni milo tepu miibha, tebum obho ạami nạki tỌde bho. 
JHN.14.13	Ạami taḍighi ni kạar kạar olo enyina igbẹel mi taḍien ạmi, molo okueni mỌde bho mi tỌony obho. 
JHN.14.14	Erumolo enyina igbẹel ạami mạar mi taḍien ạmi, ạami taḍighi ni ạnogho zenyina.”
JHN.14.15	“Erumolo enyina itulan ạami, penyina teekō ni maraalōgh obhꞌạmi. 
JHN.14.16	Ạami tagbẹel ni mỌde ạmi, molo odi kạnogho zenyina mọnon Ọkuemia, Ẹmugh obho aru bọ magey obho, mọrolan enyina moomo amen. 
JHN.14.17	Arōoy ẹmar-arōoy obho irue ḍio ebhin zodi, mebum obho eedi ịmiin io, ilōghōm nạ ḍio zodi obho. Enyina neelōghōm zodi, tebum obho odi odi tenyina, natughan nạ zenyina bho.
JHN.14.18	“Ạami ụḅele ḍio kua zenyina be, ạami tatu ni tenyina. 
JHN.14.19	Ịbam amen isughō ẹmar-arōoy obho ịmiin mu zạmi, enyina tẹmiin ni zạmi. Ebum obho ạami odi ni taghuḍum obho, enyina ẹko tẹtol ni taghuḍum. 
JHN.14.20	Amen tạteeny ḍuma bho, penyina olōghōm oghōl ạami odi tỌde bho, enyina idi tạmi kẹzo bho ạami odi tenyina bho.
JHN.14.21	“Kōoy kōoy olo abhin maraalōgh obho tạmi kạtuugh aakō zeedi, odi pobo atulan ạami. Ọde bho tạmi tatulan ni zodi obo bho atulan ạami obho. Ạami ẹkona tatulan ni zodi, amutiom lōor ạmi aḍeeriom zodi.” 
JHN.14.22	PaJudas (aJudas Ịskariot ḍio) ạkpete kua, “Obumọogh, temute ẹko molo ạna tamutiom lōor onuma aḍeeriom zezōor, omutiom io aḍeeriom marōoy ẹmar-arōoy obho?” 
JHN.14.23	ẠJizos ạbhagharana kua, “Kōoy kōoy olo atulan ạami tạtuugh ni aḍighi mibha ạami ụgba tadōm ạmi obho. Ọde ạmi tatulan ni zodi, keḍio Ọde ạmi nꞌạami totu todi ọtolan zodi. 
JHN.14.24	Obo bho otulan io zạmi obho oghiilaan io moghōrōkō obhꞌạmi. Adōm obho enyina ịmoghon mobho ạami ụgba bho, ilꞌạmi ḍio, ịḍua tỌde bhꞌạmi, obho arōm ạami moru obho.
JHN.14.25	“Ạami nạgba mabaabha bho nạnogho zenyina siibha bho ạami odi ni nꞌenyina bho. 
JHN.14.26	Ọkuemia bho, Ẹmugh Iigbia bho Ọde bho tatōm atu mi taḍien ạmi obho, tạtughumiom zenyina kạar kạar, ạnogho nạ zenyina mologhi ịitua ibha ạami ụgba ụnogho zenyina bho.
JHN.14.27	“Ekima pibha ạami nạḅelemaan zenyina. Ạami nạnogho zenyina mekima ibhꞌạmi, ekima ẹmar-arōoy obho ḍio. Ịítu ghạ. Ighiil ghạ nạ ruugu. 
JHN.14.28	Enyina nẹemoghon mobho ạami ụgba ụnogho zenyina ughōl, ‘Ạami nạḅele zenyina ạḍua, keḍio ạami tamula ni atu tenyina.’ Erumolo enyina itulan ạami bọ, enyina kibo ni mibha ạami nạki tỌde bho, tebum obho odi apu zạmi obho. 
JHN.14.29	Ạami nạagba mabaabha bho ạnogho zenyina siibha bho demute ḍio bho, molo amen temute enyina emōruōm. 
JHN.14.30	Ạami usi mu ạdoonyemi siibha bho, tebum obho ọdaam ẹma ẹmar-arōoy obho natu. Ịnyaam ilo odi ạteeny tạmi olo, 
JHN.14.31	keḍio ẹmar-arōoy obho telōghōm ni mobho ạami utulan mỌde bho. Pạar obho ạami nạtuugh aḍighi kạar kạar olo odi aghōl ạami moḍighi.”
JHN.14.31	“Iḅerenu ọḍua tesuo.”
JHN.15.1	“Ạami pạkar egum oorẹeny avain obho, Ọde ạmi pobo bho naakō. 
JHN.15.2	Odi naḅuni kịgha kịgha ilo idi tạmi ilo ịloki ḍio mitu. Ibha nẹloki mitu bho podi ạmaar aaghō, molo ịmaar iḍum ịloki mọlogh itu. 
JHN.15.3	Nooḍighi enyina ọḅaaleni mi tadōm obho ạami ụgba ụnogho zenyina bho. 
JHN.15.4	Ịtolan ạami nꞌotul ọnu, pạami ọrolan enyina nꞌotul ọnu. Ọgha oorẹeny orue ḍio ạrol esi olo odi be ạloki mitu, tughuneen molo odi ạrolan tegum obho ḍio. Onyiin ẹzo bho nạ enyina irue ḍio ẹloki mitu tughuneen molo enyina ịrolan ạami ḍio.
JHN.15.5	“Ạami egum obho, enyina ịgha bho. Kōoy kōoy olo ạrolan ạami, ạami ụrolan todi, tạloki ni mịkanya itu. Olo ạḍua tạmi orue ḍio aḍighi mạar amutiom. 
JHN.15.6	Totōbh ni omutiom zodi obo bho ọtolan io zạmi, kẹzo bho ịgha iirẹeny nemughughu ghạ bho. Ịgha ilo idi kua nookpooy ghạ ni ọlogh tạnyan ọsu. 
JHN.15.7	Erumolo enyina ịrolan zạmi nꞌọnuekpete obho tạmi ịrolan enyina, kạar kạar olo enyina tegbẹel penyina ọteeny. 
JHN.15.8	Pẹzo toḍighi oḍeeriom meghuan obho tỌde ạmi: amen enyina ịloki mịkanya itu. Tẹzo bho nạ penyina oru obo nẹtuonuman zạmi. 
JHN.15.9	Ạami utulan zenyina kẹzo bho Ọde ạmi atulan ạami obho. Ịtol tetulan obho tạmi. 
JHN.15.10	Erumolo enyina ịtuugh iḍighi mibha ạami ụkpete ụnogho enyina bho, penyina ọrol tetulan ạmi, kẹzo bho ạami ụtuugh uḍighi mibha Ọde ạmi ạkpete ạnogho ạami obho kạami ụrol tetulan odi obho.
JHN.15.11	“Ạami nạagba miibha bho ạnogho zenyina, molo ọḅaal ologhi enyina egbẹbhan. 
JHN.15.12	Oobho olōgh ạmi: onyiin atulan monyiin, kẹzo bho ạami utulan zenyina bho. 
JHN.15.13	Obꞌetulan obho ōoy tạnogho mạburubulol odi, pọnogho aghuḍum odi tebum eedi. 
JHN.15.14	Enyina ạburubulol ạmi, erumolo enyina iikō maraalōgh obhꞌạmi. 
JHN.15.15	Ạseghe dodon ạghi taghisigh, ạami upeleghi mu zenyina mạnwuny-otu ạmi, tebum obho ọony-otu olōghōm ghạ ḍio mọkpo ilo ọde otu odi naḍighi. Tebum ipa bẹleni, ạami tapeleghi zenyina mạburubulol ạmi, tebum obho ạami nạagba ạnogho zenyina moomo ibha ạami ụmoghon tỌde ạmi obho. 
JHN.15.16	Enyina kịson io ạami ẹseghe, ạami kụson zenyina ạseghe molo enyina ẹki ẹloki miiḅi itu, itu ilo tẹkparam ni tọmiinom. PỌde ạmi ọnogho enyina kạar kạar olo enyina tegbẹel zodi mi taḍien ạmi. 
JHN.15.17	Oobho polōgh obho ạami nạlogh ạnogho zenyina: onyiin atulan monyiin.”
JHN.15.18	“Erumolo ẹmar-arōoy obho ịlogh zenyina ḍien, ilōghōm meghōl eedi ibhira ịlogh ạami ḍien. 
JHN.15.19	Erumolo enyina iru milꞌẹmar-arōoy obho, eedi kitulan ni zenyina kilꞌeedi. Suo ạami naabheleghi zenyina ụseghe tẹmar-arōoy obho, enyina ilo mu milꞌeedi. Iibha pạar obho ẹmar-arōoy obho nẹlogh enyina ḍien obho. 
JHN.15.20	Ịitua mibha ạami ụgba ụnogho enyina bho: ‘Ọony-otu olo apu mọde otu odi olo.’ Erumolo eedi ịlogh ạami tesi ọmiinom, eedi tẹlogh nạ ni zenyina tesi ọmiinom. Erumolo eedi ighiilaan dōm obhꞌạmi, peedi oghiilaan nạ ibhꞌenyina. 
JHN.15.21	Eedi teḍighi ni moomo ibaabha bho zenyina tebum obho enyina iru milꞌạmi obho, nꞌebum obho eedi ilōghōm io zodi obo bho arōm ạami aru obho. 
JHN.15.22	Eedi kilōghōma ḍio mịkarabh obho teedi, ughōl ạami utu ḍio bọ ạgba dōm obho ạnogho zeedi; ẹzo bho idi siibha bho, omina ọgba ọḍua olo eedi tetue ẹgba ẹḍua tịkarabh obho teedi olo. 
JHN.15.23	Kōoy kōoy olo nạlogh ạami ḍien, nạlogh nạ mỌde ạmi ḍien. 
JHN.15.24	Eedi kilōghōma ḍio mịkarabh obho teedi, ughōl ạami utu ḍio aḍighi tasumusigh eedi mariḍighi obho ạami uḍighi obho, ibha ọnon ōoy doḍighi ghạ ḍio bho; tẹzo bho idi obho, eedi mẹemiin mibha ạami uḍighi obho keḍio ịlogh zạmi nꞌỌde ạmi ḍien. 
JHN.15.25	Tẹtol ni kua molo ibha ụge bọ taraalōgh obho teedi obho etu magey obho, ụkpete kua,
JHN.15.25	‘Ạkar ạar olo eedi ibhin kịlogh ạami ḍien olo nolo.’
JHN.15.26	“Ọkuemia bho tatu ni — Ẹmugh obho aru bọ magey obho, obho tạḍua tỌde bho katu obho. Ạami tatōm odi mi tỌde bho atu, odi tạgba ạami amutiom. 
JHN.15.27	Enyina ẹkona tẹgbaanaan nạ zạmi, tebum obho enyina ịrolan ạami kọḅel egbiom obho.
JHN.16.1	“Ạami nạagba miibha bho ạnogho zenyina molo enyina imeel io emula tạman. 
JHN.16.2	Eedi tepirighan ni zenyina emutiom tarutu ịtughumiom obhꞌeedi. Amen natu molo kōoy kōoy olo aghigh monyiin enyina tạatua akōl modi naḍighi moḍighi tẸnaan. 
JHN.16.3	Eedi teḍighi ni mabaabha zenyina mebum obho eedi ilōghōm io mỌde ạmi nꞌạami obho. 
JHN.16.4	Ạami nạagba miibha bho ạnogho zenyina molo amen obho tatu mobho eedi teḍighi zenyina miibha bho, enyina ẹetua elōghōm mibha ạami nạagba ụnogho zenyina.”
JHN.16.4	“Ạami ụgba ḍio miibha bho ạnogho zenyina kọḅel egbiom obho tebum obho ạami odi ni nꞌenyina bho. 
JHN.16.5	Esiibha bho ạami nạki todi obo bho arōm ạami aru obho, keḍio onyiin enyina olo naapuruan ạami aghōl, ‘Ạna nạki teḍighen?’ olo. 
JHN.16.6	Siibha bho ạami nạagba ạnogho zenyina bho, enyina nẹetuuy. 
JHN.16.7	Ạami nạgba magey obho ạnogho zenyina: iiḅi mi tenyina molo ạami kạḅele enyina kạḍua, tebum obho erumolo ạami ụḍua ḍio Ọkuemia bho otu ḍio. Erumolo ạami ụki ḍio, ạami utōm io zodi aru. 
JHN.16.8	Amen odi tatu podi ọgba ẹmar-arōoy obho omutiom ạar olo ịkarabh nꞌiiḅi nꞌịiruan mẹzo idi. 
JHN.16.9	Ẹzo bho eedi imōruōm io zạmi obho kolōgh oḍighi ịkarabh ạbham zeedi. 
JHN.16.10	Ẹzo bho ạami nakẹel tỌde bho nꞌobho enyina imina mu ẹmiin zạmi obho kodi amutiom miiḅi ibhꞌạmi aḍeeriom zeedi. 
JHN.16.11	Ẹzo bho nọoru mịiruan ubhumeni mọolema ẹmar-arōoy obho keḍio eedi ilōghōm mobho Ẹnaan tạtu mịiruan ạnogho zeedi.
JHN.16.12	“Ạami ạteeny mịkanya ọkpo olo ọgba ọnogho enyina molo ạami ạgba siibha enyina itue ḍio ẹrolom. 
JHN.16.13	Amen Ẹmugh obho aru bọ magey obho tatu, odi taḍeeriom ni zenyina moomo agey obho. Odi ootuma ḍio milꞌodi, tapin ibha odi ạmoghon obho ạgba ạnogho zenyina mọkpo ilo netu momute. 
JHN.16.14	Odi tạnogho ạami meghuan, tebum obho odi tapin mibha ạami natu mọkpete obho, keḍio tạgba ạnogho enyina. 
JHN.16.15	Kạar kạar ilo Ọde bho ạteeny pilꞌạmi. Pạar obho ạami ughōl Ẹmugh obho tapin mibha ạami ụnogho zodi obho ạgba ạnogho zenyina.”
JHN.16.16	“Ịbam amen isughō, penyina ịmiin mu zạmi, keḍio ịbam amen namina atẹn penyina ọmiin ạmi.” 
JHN.16.17	Ẹtede iteledōm obho nẹekpete kua ẹnogho mipedi obho, “Iibha kodi nạkpete ẹko mu, ‘Ịbam amen isughō, penyina ịmiin mu zạmi, keḍio ịbam amen namina atẹn penyina ọmiin ạmi,’ keḍio amina nạkpete kua mu, ‘Tebum obho ạami nạki tỌde bho’? 
JHN.16.18	Ịbam amen obho odi nakōl obho keeghe? Ezōor ulōghōm io mibha odi nạḍeghe obho.” 
JHN.16.19	ẠJizos naalōghōm mobho eedi netu mopuruan odi miipuruan, podi ạkpete kua ạnogho zeedi, “Ạami ụkpete kua, ‘Ịbam amen isughō, penyina ịmiin mu zạmi, keḍio ịbam amen tetẹn penyina ọmiin ạmi.’ Iibha pibha enyina nepuruan silōor enyina bho? 
JHN.16.20	Agey nạ ni, enyina teleghe ni mizin, molo ẹmar-arōoy obho tebo ni. Enyina tẹetu ni, keḍio ịitu obho tenyina tetẹn mọḅaal ologhi. 
JHN.16.21	Amen olo ạni-ebhōbh natu mọmar, odi tạtol tịitu, tebum obho amen ọmiinom odi nẹteeny. Tamen olo odi nạamar mọony obho, podi oḅulo ọmiinom obhꞌodi, tebum obho odi tabo ni mobho odi nạamar mọony tẹmar-arōoy obho. 
JHN.16.22	Pẹzo enyina tẹtol nạ: esiibha enyina idi tịitu, keḍio ạami tamina ni ạmiin enyina, keḍio ọḅaal ologhi tạtolaan enyina magey, oḍigh ọḅaal ologhi olo ọnon ōoy otue ḍio ạḅoor zenyina.
JHN.16.23	“Amen tạteeny ḍuma popo, enyina igbẹel mu zạmi mạar. Agey nạ ni, Ọde bho tạnogho ni zenyina kạar kạar olo enyina tegbẹel zodi mi taḍien ạmi. 
JHN.16.24	Ninii kesiibha, enyina degbẹel io mạar mi taḍien ạmi. Igbẹel, penyina obhin, molo ọḅaal ologhi enyina egbẹbhan.”
JHN.16.25	“Ạami nạagba miibha bho ạnogho enyina mi tasidōgh. Amen natu molo ạami ụgbaam mu nꞌasidōgh, ạami tạgba mibha tỌde bho mozōol ạnogho enyina. 
JHN.16.26	Amen tạteeny ḍuma popo, enyina ki tegbẹel mi taḍien ạmi: ạami kugbẹel mu zodi ạnogho zenyina, 
JHN.16.27	tebum obho odi Ọde bho nịvo nịvo atulan enyina. Odi atulan enyina mebum obho enyina itulan ạami, imōruōm mobho ạami ụḍua tẸnaan uru. 
JHN.16.28	Ạami ụkar ụḍua tỌde bho karu, keḍio ạami ụḍua uru tẹmar-arōoy obho; molo esiibha bho ạami nạaḅele mẹmar-arōoy obho nạḍua ạki tỌde bho.”
JHN.16.29	Keḍio iteledōm obho tẹkpete kua ẹnogho zodi, “Nonon, ạna nạamaar nạgba amutiom siibha bho, ạna ọgbaam io sidōgh. 
JHN.16.30	Ezōor noolōghōm siibha bho mobho kạar kạar ạna ulōghōm ni ụman; iipuruan olo ōoy amina ạteeny mopuruan onuma olo mu. Iibha bho iḍighi kezōor omōruōm mobho ạna ụḍua tẸnaan uru.” 
JHN.16.31	Keḍio ạJizos ạbhagharana kua zeedi, “Enyina neemōruōm siibha bho. 
JHN.16.32	Amen obho natu, naasi siibha bho, amen obho enyina tẹezaranu, ōoy otu otu odi, keḍio tesughōnōm zạmi be. Oomo ipa ẹkona, ạami be usughō ḍio, Ọde bho odi nꞌạami. 
JHN.16.33	Ạami ụgba miibha bho ạnogho zenyina molo enyina ẹteeny mekima mi tạmi. Ẹmar-arōoy obho tẹnogho ni zenyina mọmiinom. Ịteeny ọoghuanaan ologhi. Ạami naapuom mẹmar-arōoy obho.”
JHN.17.1	Odi ạJizos ạkpete miibha bho ạḅele, podi aanon tạnyu-ẹnaan, aakpulughu kua, “Ạda, amen obho nạateeny. Nọgho meghuan mỌony obho tonuma, molo Ọony obho ạnogho ạni ạna meghuan. 
JHN.17.2	Ạna nạanogho zodi mịnyaam ọbhamam oomo arōoy, molo odi kạnogho maghuḍum olo ikunughi olo moomo obo bho ạna ụnogho zodi obho. 
JHN.17.3	Oobho podi aghuḍum obho ikunughi olo bho: molo arōoy kelōghōm ạna, mobho ạna be uru mạkar Ẹnaan obho, nꞌolōghōm ạJizos Kraist obho ạna urōm uru obho. 
JHN.17.4	Ạami naaghueni ạna tesuo ade obho; ạami nạaman moḍighi obho ạna ụnogho ạami obho. 
JHN.17.5	Ạda, nọgho ạami meghuan siibha tesuo aghisigh onuma, onyiin odi eghuan obho ạami ụteeny tonuma tamen obho aḅirini obho domute ḍio bho.
JHN.17.6	“Ạami naaḍighi marōoy obho ạna ụseghe tẹmar-arōoy obho ụnogho ạami obho elōghōm ạna. Eedi ilꞌonuma, keḍio ạna ụnogho zeedi zạmi. Eedi neeghiilaan moghōrōkō onuma, 
JHN.17.7	keḍio esiibha bho eedi meelōghōm mobho kạar kạar olo ạna ụnogho ạami ịḍua tonuma kiru. 
JHN.17.8	Ạami ụnogho zeedi madōm obho ạna ụnogho ạami obho, molo eedi neebhin; eedi neelōghōm mobho ạami ụkar ụḍua tonuma kuru, keḍio eedi imōruōm mobho ạna kurōm ạami moru.
JHN.17.9	“Ạami naakpulughu ạnogho eedi. Ạami uukpulughu ḍio ạnogho mẹmar-arōoy obho, ạami naakpulughu ạnogho marōoy obho ạna ụnogho ạami obho, tebum obho eedi iru milꞌonuma bho. 
JHN.17.10	Oomo ibha ạami ụteeny obho ilꞌonuma, ibhꞌonuma ilꞌạmi; eghuan ạmi idi teedi. 
JHN.17.11	Esiibha bho ạami natu tonuma; ạami olo mu tẹmar-arōoy obho, keḍio eedi idi tẹmar-arōoy obho. Ọde Iigbia, tịnyaam aḍien onuma, taḍien obho ạna ụnogho ạami obho, mạar ạbhamam eedi maseeri, molo eedi etu monyiin kẹzo bho ezira uru monyiin obho. 
JHN.17.12	Amen obho ạami odi nꞌeedi obho, ạami ubhin ni mịnyaam aḍien onuma ạmaar ạbhamam eedi, aḍien obho ạna ụnogho ạami obho. Ạami nạamaar ạpam eedi molo bọbon onyiin olo abhẹ olo, tughuneen zodi obo bho noogu ughōl tapẹ ni obho, molo oḍighi opulughi tibhꞌẹegia bho. 
JHN.17.13	Keḍio esiibha bho ạami natu tonuma, pạami ụkpete mabaabha bho ụnogho zeedi molo eedi ẹteeny magey ọḅaal ologhi olo igbẹbh ni ịman tekpom eedi. 
JHN.17.14	Ạami nạagba ạnogho zeedi madōm onuma molo ẹmar-arōoy obho nẹelogh zeedi ḍien, tebum obho eedi itu ḍio milꞌẹmar-arōoy obho, kẹzo bho ạami utu ḍio molꞌẹmar-arōoy obho. 
JHN.17.15	Ạami ụva ḍio molo ạna kạḅirogh zeedi tẹmar-arōoy obho, keḍio ạami nagbẹel molo ạna kạmaar kạbham zeedi kạseghe mi tạravo eru obho. 
JHN.17.16	Ẹzo bho ạami utu ḍio molꞌẹmar-arōoy obho, eedi ẹkona ilꞌẹmar-arōoy obho ḍio. 
JHN.17.17	Pin agey obho maḍighiom zeedi mạneghemi; ọnuekpete onuma pagey obho. 
JHN.17.18	Ạami urōm zeedi mi tẹmar-arōoy obho kẹzo bho ạna urōm ạami moru tẹmar-arōoy obho. 
JHN.17.19	Tebum eedi keḍio ạami ubhin lōor ạmi uḍighi ụneghemi taghisigh onuma, molo eedi ẹkona eḍighia lōor eedi ẹneghemi taghisigh onuma mi tagey obho.
JHN.17.20	“Ạami uukpulughu ḍio ạnogho zeedi be, ạami naakpulughu nạ ạnogho mobo bho tẹmoghon dōm eedi emōruōm ạami obho. 
JHN.17.21	Ạami naakpulughu molo oomo eedi kẹrol keru monyiin. Ạda, eedi ẹrolan ezira, kẹzo bho ạna odi nꞌạmi obho; ạami odi nꞌạna bho. Ḍighi eedi ẹrol monyiin, molo ẹmar-arōoy obho emōruōm mobho ạna urōm ạami uru. 
JHN.17.22	Ạami ụnogho zeedi monyiin eghuan obho ạna ụnogho ạami obho, molo eedi etu monyiin kẹzo bho ạna nꞌạami uru monyiin obho. 
JHN.17.23	Ạami ụtolan eedi, ạna mạrolan ạami, molo eedi egbẹbh ni etu monyiin, nꞌolo ẹmar-arōoy obho elōghōm mobho ạna urōm ạami uru nꞌobho ạna utulan eedi kẹzo bho ạna utulan ạami obho.
JHN.17.24	“Ạda, ạna kụnogho zeedi zạmi, keḍio ạami nạva molo eedi kẹrolan ạami mesi olo ạami odi, molo eedi ẹmiin meghuan ạmi, eghuan obho ạna ụnogho zạmi obho; tebum etulan obho ạna utulan ạami kugbi mọlem ẹmar-arōoy obho. 
JHN.17.25	Ọde obo ạneghe ni ạman, ẹmar-arōoy obho ilōghōm io ạna, ạami naalōghōm ạna molo abaabha bho neelōghōm mobho ạna urōm ạami uru. 
JHN.17.26	Ạami naaḍighi eedi elōghōm ạna, keḍio ạami tạtol ni amina aḍighi molo etulan obho ạna utulan ạami obho ẹtolan zeedi, ạami ẹkona ạtolan zeedi.”
JHN.18.1	ẠJizos aakpulughu kua ạḅele, podi nꞌiteledōm obhꞌodi ịḍua ịḅeeny mozi obho ughōl Kidron obho. Tesi obho kir oḍighi olo ukō, pạJizos nꞌiteledōm odi iḍigh. 
JHN.18.2	AJudas obho aḅool mạJizos obho naalōghōm mesi obho, tebum obho ạJizos naabhin miteledōm obho ạghi ghạ tesi obho mịkanya amen. 
JHN.18.3	Podi aJudas abhin iḅe rạagham nꞌẹtede obo iḅōrō otu iikpulughu ilo aruvẹmụ iḅo miiḅua bho nꞌarōoy aFarisi obho irōm, ạghi tologhi oḍighi obho. Eedi nẹemaar ẹkpamaghia, ẹpamagh mịtodi nꞌịtaany ẹki. 
JHN.18.4	ẠJizos naalōghōm kạar kạar ilo netu momutenaan odi, podi amute ạghi apuruan zeedi, “Enyina nẹva mokōr ōoy?” 
JHN.18.5	Eedi nẹebhagharana kua, “ẠJizos obhꞌạNazaret.” Podi ạkpete kua, “Ạami odi.”
JHN.18.5	AJudas obho aḅool odi obho nạamaranuan nꞌeedi. 
JHN.18.6	Amen ạJizos ạkpete kua ạnogho zeedi, “Ạami odi,” peedi imulaay tạman imeleghu tade bho. 
JHN.18.7	Keḍio ạJizos amina apuruan zeedi, “Enyina ịkar nẹva mokōr ōoy?” Peedi ịbhagharana, “ẠJizos obhꞌạNazaret.” 
JHN.18.8	PạJizos ạkpete kua, “Sạami nạagba ghạ ạnogho zenyina akōl ạami odi. Erumolo enyina nẹva zạmi, pịḅele iibhakele eghẹel.” 
JHN.18.9	(Odi ạkpete kua molo ibha odi nạakpete bho etu magey, “Ọde, bọbon onyiin tobo bho ạna ụnogho ạami obho olo abhẹ olo.”) 
JHN.18.10	ẠSaimon Pita ạbham nꞌelōor ẹgham, podi aabhaghami melōor obho aben monyiin ẹbana uvẹmụ iḅo miiḅua bho olo ughōl Mạlkos asōbh maḅeri obhꞌoḍiom obho. 
JHN.18.11	PạJizos ạkpete kua ạnogho maPita, “Mulumi melōor ẹgham onuma mi tesi obho ạna ụseghe bho. Ạna ughōdi ạami utue ḍio ạbhogholom mạkopu ọmiinom obho Ọde ạmi ạnogho ạami obho bẹle?”
JHN.18.12	Peedi iḅe rạagham obho nꞌuvẹmụ obhꞌeedi nꞌobo iḅōrō aJu obho iḅol mạJizos ịduughi rạvo bho. 
JHN.18.13	Keḍio ịbham zodi ịghi tẠnas. Odi ọzogo tạKayafas obho aru muvẹmụ iḅo miiḅua bho mạla popo. 
JHN.18.14	ẠKayafas obo bho aakiom marōoy aJu obho aghōl mịkpe ni molo onyiin ōoy kạbho kạnogho moomo arōoy obho.
JHN.18.15	ẠSaimon Pita nꞌọnon oteledōm nẹtuonuman mạJizos. Oteledōm opedi obho, uvẹmụ iḅo miiḅua bho nạamaar alōghōm zodi. Podi ạtuonuman mạJizos aḍigh togigo obhꞌotu ạkoti uvẹmụ iḅo miiḅua bho. 
JHN.18.16	APita ạrol tetẹrẹ atuan mọnu-otu obho. Poteledōm obho uvẹmụ iḅo miiḅua bho nạamaar alōghōm obho amula ạghi ạkpete ạnogho mọnyani obho naḅōrō ghạ mọnu-otu obho pụloghom maPita. 
JHN.18.17	Pọnyani obhꞌọnu-otu obho apuruan maPita, “Ạna onyiin oteledōm odi ōoy obho ḍio?” APita ạbhagharana mu, “Tạa, ạami ạni ḍio.”
JHN.18.18	Uuta odi, pạrubana bho nꞌobo iḅōrō bho igbonoghi megi ạnyan nẹenwa. PaPita ạghi ạmara nạanwa ạni.
JHN.18.19	Puvẹmụ iḅo miiḅua bho apuruan mạJizos milo igboloman nꞌiteledōm obhꞌodi nꞌịtughumiom obhꞌodi. 
JHN.18.20	PạJizos ạbhagharana kua, “Ạami nạakpete ạnogho kōoy kōoy mi togbo arōoy; oomo ịtughumiom ạmi, ạami ụtughumiom mi tarutu ịtughumiom nꞌotu iikpulughu obho, ariisi obho arōoy aJu obho neekōbhōghian ghạ bho. Ạami dọkpete ḍio mạar mi tẹḅokia. 
JHN.18.21	Ebum eeghe kạna digha apuruan ạami? Kịa mapuruan mobo bho ịmoghon ạami. Puruan zeedi mibha ạami ụgba ụnogho zeedi obho — eedi neelōghōm mibha ạami ụkpete bho.” 
JHN.18.22	Suo ạJizos ạkpete kua bho ponyiin obo iḅōrō bho aḅōr odi ạkpete kua, “Ạna une uḅom ẹmu nạkpete kua muvẹmụ iḅo miiḅua bho!” 
JHN.18.23	Keḍio ạJizos ạbhagharana kua zodi, “Erumolo ạami nạakpete mịkarabh tesuo, pụgba mạnogho kōoy kōoy tesuo. Kerumolo ibha ạami ụkpete bho iru magey obho, ebum eeghe kạna aḅor ạami?”
JHN.18.24	PẠnas abhin zodi, nꞌẹzo bho ụḍuughi rạvo bho, ạghiomonaan mạKayafas uvẹmụ iḅo miiḅua bho.
JHN.18.25	APita odi nini mẹmara nạanwa nyạn obho. Pipedi obho ipuruan kua zodi, “Ạna onyiin oteledōm odi ōoy obhobho ḍio?” PaPita ạbharanaan mu, “Tạa, ạami ạni ḍio sọo.” 
JHN.18.26	Onyiin ẹbana uvẹmụ iḅo miiḅua bho olꞌeghun otu ōoy obho odi aPita asōbh maḅeri obho, ạgba kua amutiom, “Ạna ḍio mobo bho ạami ụmiin tologhi oḍighi bho?” 
JHN.18.27	PaPita amina ạbharanaan mu, “Eenyi” — tamen opopo pạkenegh ạlaal.
JHN.18.28	Eedi ịseghe mạJizos mi totu tạKayafas ịḍuonom ịghi totu ạgovono bho. Obun ụḍirogh men obho. Arōoy aJu obho iḍigh ạni ḍio tologhi obho mebum olo oseeri alōor eedi kạḅaal tẹzo eḍighiom ạar eedi, molo eedi ele ạni meḍian ẹzaal Opẹl-Otẹn obho. 
JHN.18.29	PaPailet amute ạghi teedi apuruan kua zeedi, “Ikōr oḍigh ịkarabh mobho ōoy obhobho aḍighi?” 
JHN.18.30	Peedi ịbhagharana kua, “Ezōor kupin io zodi oruom ạna, erumolo odi oḍighi ḍio mịkarabh.” 
JHN.18.31	PaPailet ạkpete kua ạnogho zeedi, “Enyina nịvo nịvo ịseghe zodi mẹghi mẹtuugh mesōbh tibhꞌaraalōgh enyina.” Arōoy aJu obho nẹebhagharana kua, “Ịnyaam olo ezōor ụteeny moghigh ōoy olo.” 
JHN.18.32	(Iibha bho imute kua molo ibha ạJizos ạkpete bho etu magey, tamen obho odi ạgba moḍigh ọbho bho odi tạpo bho.) 
JHN.18.33	PaPailet ạghi aḍigh totu abheleghi mạJizos apuruan kua zodi, “Ạna ọolema aJu obho bẹle?” 
JHN.18.34	PạJizos ạbhagharana kua, “Iipuruan ibhibha ịkar ịḍua tologhi onuma keru bẹlee kạna ụmoghon tịnu ịnon arōoy?” 
JHN.18.35	PaPailet ạbhagharana kua, “Ạna ụutua ạami olꞌaJu obho bẹle? Arōoy onuma nꞌaruvẹmụ iḅo miiḅua bhꞌeedi ibhin ạna eruom ạami. Ạna uḍighi meeghe?” 
JHN.18.36	ẠJizos nạakpete kua, “Ọdaam ẹma ạmi olꞌesuo ẹmar-arōoy obho ḍio. Ughōl ọdaam ẹma ạmi olꞌesuo ẹmar-arōoy obho bọ, obo bho nẹtuonuman ạami obho kiḅe ni molo ạami kuḍigh io tạravo aJu obho. Eenyi. Ọdaam ẹma ạmi olꞌesuo ḍio!” 
JHN.18.37	PaPailet apuruan kua zodi, “Ẹrol kua, pạna ọolema?” PạJizos ạbhagharana kua, “Ạna kughōl ạami ọolema. Ụmar ạami, ạami aru tẹmar-arōoy obho mebum iibha, ọgba agey obho. Kōoy kōoy olo aru molꞌagey obho tạmoghonyan ni zạmi.” 
JHN.18.38	PaPailet apuruan kua zodi, “Agey obho kẹkaraan?”
JHN.18.38	PaPailet amute amula ạghi tarōoy aJu obho ạkpete kua ạnogho zeedi, “Ạami ụmiin io mạar olo ọtuan oghigh ōoy obhobho. 
JHN.18.39	Tẹzo eḍighiom ạar obho enyina ịteeny obho, ạami nạḅelemaan ghạ ni amutiom monyiin ōoy ikoli ạnogho zenyina mi taḍuma ẹzaal Opẹl-Otẹn obho. Ạami umutiom ụnogho zenyina mọolema aJu obho bẹle?” 
JHN.18.40	Poomo eedi imulughu, “Eenyi-o, odi ḍio. Ezōor nogbẹel mạBarabas!” (Odi ạBarabas ōoy olo naḅumiiy ghạ magbuaay.)
JHN.19.1	PaPailet abhin mạJizos aḍighi molo ụgurogh zodi. 
JHN.19.2	Iḅe rạagham obho ilo meghōony iiḅulom ezuom zodi, ẹloki zodi mạsuoma ọolema, 
JHN.19.3	iru todi nẹkpete ghạ kua, “Ọolema aJu obho, ḍum ọodoony aghuḍum.” Keḍio ịghi nạ iḅōrōgh odi.
JHN.19.4	Keḍio aPailet tamina amula ạki tarōoy obho ạkpete kua, “Iinon, ạami tapin odi atuom enyina, molo enyina ẹmiin elōghōm ekōl mobho bọbon ạar olo ạami ụmiin olo ọtuan oghigh odi olo.” 
JHN.19.5	PạJizos amute nꞌeghōony ọolema iiḅulom obho uzuom bọ zodi nꞌạsuoma ọolema bho ụloki bọ zodi obho. Keḍio aPailet ạkpete kua ạnogho zeedi, “Iinon! Oobho odi ōoy obho!” 
JHN.19.6	Amen aruvẹmụ iḅo miiḅua bho nꞌobo iḅōrō bho ịmiin zodi, pimulughu, “Kạn zodi mi toorẹeny ẹmigheri obho! Kạn zodi mi toorẹeny ẹmigheri obho!” Keḍio aPailet ạkpete kua ạnogho zeedi, “Enyina kịseghe zodi mẹghi mẹkan. Ạar olo ạami ụva ụmiin olo oghigh odi olo.” 
JHN.19.7	Parōoy aJu obho imulumian kua zodi, “Ezōor ọteeny molōgh olo aghōl modi tạpo ni, tebum obho odi ạseghe lōor odi aghōl modi Ọony tẸnaan obho.”
JHN.19.8	Amen aPailet ạmoghon mibha eedi ịkpete bho, paruugu isibh odi magey. 
JHN.19.9	Odi amula ạghi tẹkpe bhꞌodi apuruan kua mạJizos, “Ạna kolꞌokōr ẹma?” ẠJizos ọbhagharana ḍio. 
JHN.19.10	PaPailet ạkpete kua ạnogho zodi, “Ạna ọbhagharana ḍio zạmi. Tụtua, ạami ạteeny moomo ịnyaam olo omutiom onuma nꞌolo ọkan onuma toorẹeny ẹmigheri obho.” 
JHN.19.11	PạJizos ạbhagharana kua, “Ạna ụteeny mịnyaam mi tạmi mi tebum obho Ẹnaan kạnogho ạna. Keḍio odi obo bho ạseghe zạmi ạlogh tạvo onuma bho pobo bho aḍighi mịkarabh ilo iḅẹebh ipu obho.” 
JHN.19.12	Amen aPailet ạmoghon miibha bho podi ạva mịkanya mebōom olo omutiom ạJizos. Arōoy aJu obho imōrō ḍio, nemulughu kua, “Erumolo ạna umutiom zodi, pu nekōl ạna ọbulol ọolema bhꞌaRom io. Kōoy kōoy olo aghōl odi ọolema, podi obo ạlokian riḍien mọolema bhꞌaRom!” 
JHN.19.13	Amen aPailet ạmoghon mọnuekpete bhibha podi ạghi abhin mạJizos amutiom ạrol delede tẹtolom ịiruan obho, tesi olo ughōl “Egbolom Ọbharakpar” (tọnu-ẹma aJu obho pọ aGabata).
JHN.19.14	Amen natuan molo aḍio kạḍi ịzal abin taḍuma bho tạḅaal pẹzaal Opẹl Otẹn obho, paPailet ạkpete kua ạnogho marōoy aJu obho, “Oobho ọolema enyina!” 
JHN.19.15	Peedi imulughu imulumian maa, “Kigh zodi! Kigh zodi! Kạn zodi toorẹeny ẹmigheri obho.” Keḍio aPailet apuruan kua zeedi, “Enyina negbẹel molo ạami kạkan mọolema enyina mi toorẹeny ẹmigheri obho?” Paruvẹmụ iḅo miiḅua bho ịbhagharana kua, “Onyiin ọolema obho ezōor ụteeny pọolema bhꞌaRom!” 
JHN.19.16	Keḍio aPailet tạnogho zeedi mạJizos mọghi ọkan odi mi toorẹeny ẹmigheri obho.
JHN.19.16	PạJizos aḍigh tạravo eedi. 
JHN.19.17	Podi amute aru arōol moorẹeny ẹmigheri obho todi, ạghi tesi obho ughōl “Esi Ịikpo,” (tọnu-ẹma aJu obho ughōl Gọlgota.) 
JHN.19.18	Tesuo peedi ịkan odi toorẹeny ẹmigheri obho. Eedi ịkanam nꞌịnon ịzal arōoy, onyiin tekẹeny onyiin toḍiom, ạJizos ạrol teesoḍia eedi. 
JHN.19.19	APailet ạge mạar ạkanam toorẹeny ẹmigheri obho. Ạge kua, “
JHN.19.20	Ọlogh arōoy aJu obho ịḅal ịmiin miibha bho, tebum obho esi obho ụkan zodi toorẹeny ẹmigheri obho ogbeenyan io mi tẹma bho. Ibha ụge bho, ụge tịnu aHibru nꞌạLatin nꞌaGris. 
JHN.19.21	Paruvẹmụ iḅo miiḅua aJu obho ịkpete kua ịnogho maPailet, “Ụge ghạ maghōl kua, ‘Ọolema aJu obho,’ gẹ maghōl kua, ‘Oōy obhobho aghōl ạami Ọolema aJu obho.’ ” 
JHN.19.22	PaPailet ạbhagharana kua, “Ibha ạami nạage bho pu nọoge.”
JHN.19.23	Amen iḅe rạagham obho nẹekan mạJizos ịḅele, peedi ịseghe mukpe bhꞌodi ịḍian inya abin, ōoy onyiin onyiin. Peedi ịseghe nạ mạsuoma ạruula bho, obho aru monyiin ọpaḍi ukpe olo uluom ạvo ụkpologhiom nạ ḍio. 
JHN.19.24	Piḅe rạagham obho onyiin ạkpete ạnogho monyiin maa, “Ị́baay ghạ. Itu ọsa mẹlel olōghōm mobo tạteeny.” Iibha bho imute kua moḍighi ibhꞌẹegia bho keru magey, ibha ughōl kua,
JHN.19.24	“Eedi ịḍian mukpe ạmi mōoy onyiin onyiin,
JHN.19.24	ẹsa mẹlel molōghōm ōoy olo tạteeny mạdoni ạmi.”
JHN.19.24	Parōoy ẹgham obho ịtuugh iḍighi kua.
JHN.19.25	Oniin tạJizos, nꞌụmarani odi oniin obho, nꞌaMeri ạni tạKlopas nꞌaMeri obhꞌạMagdala nẹemara etuan moorẹeny ẹmigheri obho tạJizos. 
JHN.19.26	PạJizos ạmiin moniin odi nꞌoteledōm obho odi atulan obho, ịmara nạ tepa, podi ạkpete kua ạnogho moniin odi, “Ạni obho, pạm mọony onuma.” 
JHN.19.27	Odi ạkpete kua ạnogho moteledōm obho, “Oobho oniin onuma.” Ạseghe tamen opopo ạghi taghisigh, poteledōm obho abhin mạni obho aghẹel totu odi aakō.
JHN.19.28	ẠJizos naalōghōm mobho tạteeny kesiibha kạar kạar neegbẹbh ịman, toḍighi ẹzo olo omuzeni tibhꞌẹegia bho, pạJizos ạkpete kua, “Ạmuum nẹtal zạmi.” 
JHN.19.29	Ạḅugha amiim ilo idi kạkata idi todi esi obho, peedi ịseghe mạsapo ịtobhori tamiim obho ịkeleriom tẹkom oorẹeny iibhaghami iseeriom tọodoronu odi. 
JHN.19.30	ẠJizos ạbhoghol miim obho paghōl kua, “Neemuneen!” Podi azumeni mẹmu odi ạbho.
JHN.19.31	Keḍio arōoy aJu igbẹel maPailet mọnogho eedi mịnyaam oḅuni asike arōoy obho ụkan ụze bho, molo osōorẹ zeedi mi toorẹeny ẹmigheri obho. Eedi iḍighi miibha bho mebum obho ạḅaal aru maḍuma obhooghia. Eedi igbẹel io molo iḍim obho kẹrol toorẹeny ẹmigheri obho mi taḍuma obhooghia bho, tebum obho ạkar odi aḍuma popo aru maḍuma iigbia. 
JHN.19.32	Parōoy ẹgham obho ịghi iḅuni masike ọḅel ōoy obho nꞌōoy opedi obho ụḅaram ụkanam nꞌạJizos obho. 
JHN.19.33	Amen eedi iru tạJizos, odi nạabho kọkanya amen, peedi ịḅele moḅuni asike odi. 
JHN.19.34	Ponyiin oḅe-rạagham obho ạseghe mọsobh agim titakara tạJizos, tonyiin amen obho pịḅaal nꞌạmuum igbōr imute. 
JHN.19.35	(Obo bho ạmiin mibha iibha bho imute bho nạagba molo enyina ẹkona emōruōm. Ibha odi ạgba bho agey, keḍio odi naalōghōm mobho odi ạgba magey obho.) 
JHN.19.36	Uḍighi kua molo ibhꞌẹegia bho etu magey, tibha ụge kua,
JHN.19.36	“Bọbon ọokpo odi olo toḅun olo.”
JHN.19.37	Kir ọnon esi mi tẹegia bho olo aghōl kua,
JHN.19.37	“Arōoy teenon ni zodi obo bho eedi igim obho.”
JHN.19.38	Iibha iru itẹn, paJosef obhꞌẠrimatia ạghi agbẹel maPailet mọseghe oḍim obho tạJizos. (AJosef onyiin ōoy olo nạtuonuman mạJizos mi tẹḅokia, tebum obho odi ạrol aghiil mạruula aJu obho.) PaPailet ạnogho zodi mịnyaam mọseghe oḍim obho, keḍio odi aJosef ạghi ạseghe moḍim obho. 
JHN.19.39	ANikodimos obho abhira ạghi tạJizos muḍugul obho, ạḅar maJosef, ạseghe mạrumunu nꞌaralo ilo nẹkunu magey, ilo ẹemor obho teleeny ni mọbam ẹḅa abōbh, ạbhamam ạghi. 
JHN.19.40	Eedi ịzal arōoy obho ịseghe moḍim obho tạJizos ịghoroghiom mạbalala ukpe nꞌaralo bho. Pẹzo arōoy aJu obho neekōbhōghia ghạ mamaḍi. 
JHN.19.41	Oḍighi olo ukō odi tesi obho ughigh bọ mạJizos obho, omoom oogu olo doḍi ghạ ḍio mōoy odi. 
JHN.19.42	Suo taruḍuma bho tạḅaal paḍuma obhooghia aJu obho, nꞌebum obho oogu obho atuan suo bho, peedi iḍi zodi ạJizos suo.
JHN.20.1	Ẹtughuḅaal ạSondi, aḍio dokpaaran io, paMeri obhꞌạMagdala ạghi toogu obho, keḍio ạmiin mobho nootughuneen mọbharakpar obho ukpereghiom obho. 
JHN.20.2	Podi aghiil ạghi tạSaimon Pita nꞌoteledōm opedi obho, obho ạJizos atulan obho, ạgba kua ạnogho zeedi, “Eedi nẹeseghe mObạmọogh obho mi toogu obho, keḍio ezōor ulōghōm io mesi eedi iseeri zodi.” 
JHN.20.3	PaPita nꞌoteledōm opedi obho ịḍua ịghi toogu obho. 
JHN.20.4	Ịzal eedi nekiil ni, keḍio oteledōm opedi obho aghiil apuom maPita abhira asi toogu obho. 
JHN.20.5	Odi ạghi asi azuman aanon pạmiin mịḅaal arukpe obho, odi oḍigh io ạghi. 
JHN.20.6	Keḍio aPita ạḍua tạman odi aru, podi aḍigh onyen mi toogu obho. Odi nạamiin mịḅaal arukpe obho idi toogu obho, 
JHN.20.7	nꞌukpe bho ụghoroghiom bọ mẹmu tạJizos obho. Olo ạni tesi obho mịḅaal arukpe obho idi obho, ụkpulughi kua zodi be oseeri kẹre esi. 
JHN.20.8	Keḍio oteledōm opedi obho, obho abhira asi maPita toogu obho, aḍigh ạni. Odi ạmiin pamōruōm. 
JHN.20.9	(Eedi ẹkona dẹmoghonyan nạ ḍio mibha ẹegia bho ạgba aghōl modi taḅetunu ni tọbho bho.) 
JHN.20.10	Peedi iteledōm obho ighẹel totu.
JHN.20.11	AMeri ạmara tọtu oogu obho naleghe. Odi naleghe obho, keḍio azuman ghạ naanon ghạ toogu obho. 
JHN.20.12	Podi ạmiin mịzal itelema ilo ibura mịḅaal, ịrol delede tesi obho ụmuneen moḍim tạJizos obho, onyiin tẹmu, opedi obho tasike, 
JHN.20.13	keḍio ipuruan kua zodi, “Ạni obho, ạna naleghe meeghe?” Keḍio odi ạbhagharana kua zeedi, “Eedi nẹeseghe mObạmọogh ạami obho, keḍio ạami ulōghōm io mesi eedi iseeri zodi!” 
JHN.20.14	Odi ạkpete kua ạḅele, podi aghiraan aanon tạman ạmiin mobho ạJizos ạmara, keḍio odi olōghōm io mobho odi aru mạJizos. 
JHN.20.15	ẠJizos apuruan zodi, “Ạni obho, ạna naleghe meeghe? Ạna nạva mokōr ōoy?” Odi aghōdi odi ōoy obho naakō moḍighi obho, podi ạkpete kua ạnogho zodi, “Obo apu ạami, erumolo ạna ụseghe zodi, kōl mesi obho ạna useeri zodi obho molo ạami ạki ạseghe zodi.” 
JHN.20.16	PạJizos abheleghi zodi, “AMeri!” Podi aghiraan tạJizos ạkpete kua mi tọnu aHibru, “Rabonạy” (obho amōrō kua, “Obꞌịtughumiom”). 
JHN.20.17	PạJizos ạkpete kua ạnogho zodi, “Ụbham ghạ zạmi, tebum obho ạami dọghi ḍio asi tỌde bho. Kịa taburumōr ạmi mạgba mạnogho zeedi maghōl kua, ‘Ạami nạki tỌde bho aru bọ mỌde ạmi nꞌỌde enyina bho, Ẹnaan ạmi nꞌẸnaan enyina.’ ” 
JHN.20.18	PaMeri obhꞌạMagdala ạghi ạgba ạnogho miteledōm obho modi nạamiin mObạmọogh obho mobho odi ạkpete miibha bho ạnogho zịno.
JHN.20.19	Udule aḍuma odi ạSondi opopo, nakpereghi, oomo iteledōm obho neekōbhōghian tonyiin otu ẹḍuughi ruguugh obho, tẹzo bho eedi nekiil ruugu mạruula aJu obho. PạJizos aru ạmara togbo bhꞌeedi, ạkpete kua, “Ekima ẹrolaan enyina.” 
JHN.20.20	Odi ạkpete kua ạḅele, podi aḍeeriom zeedi mạravo nꞌitakara bhꞌodi. Pologhi iteledōm obho ạḅaal magey mọmiin Obạmọogh obho. 
JHN.20.21	Keḍio ạJizos amina ạkpete kua ạnogho zeedi, “Ekima ẹrolaan enyina. Ẹzo bho Ọde bho arōm ạami obho, pẹzo ạami natōm zenyina.” 
JHN.20.22	Odi ạkpete kua ạḅele, podi abhooghuom zeedi ạkpete kua, “Ipin mẸmugh Iigbia bho. 
JHN.20.23	Erumolo enyina ịḅelemaan mịkarabh arōoy, pu nọoḅelemaan zeedi. Erumolo enyina ịḅelemaan io, pụḅelemaan io nạ zeedi.”
JHN.20.24	Onyiin oteledōm obho, ạTomos (obho ughōl Ụmar Ịzal obho) olo ạni men obho ạJizos aru obho. 
JHN.20.25	Pipedi iteledōm obho ịgba kua ịnogho zodi, “Ezōor mọomiin mObạmọogh obho.” ẠTomos ạkpete kua, “Erumolo ạami ụmiin io melẹkẹ esi obho ụkanam bọ mọgbo tạravo bhꞌodi ạlogh mạghunu ạmi, nꞌesi obho ugim titakara obhꞌodi, ạlogh mạvo bhꞌodi, ạami umōruōm io.”
JHN.20.26	Awiki aru atẹn iteledōm obho keekōbhōghian tonyiin odi otu obho ạTomos odi ạni nꞌeedi. Nọoḍuughi maruguugh obho, keḍio ạJizos aru ạmara togbo bhꞌeedi ạkpete kua, “Ekima ẹrolaan zenyina.” 
JHN.20.27	Keḍio odi ạkpete kua ạnogho mạTomos, “Lọgh mạghunu ạvo bhꞌonuma suo, mạmiin rạvo ạmi, ku masele mạvo onuma mạlogh titakara bhꞌạmi. Umina ghạ mamōogh, mōruōm ni be.” 
JHN.20.28	Keḍio ạTomos ạbhagharana kua zodi, “Obạmọogh ạami nꞌẸnaan ạmi!” 
JHN.20.29	PạJizos ạkpete kua ạnogho zodi, “Ạna naamōruōm mebum obho ạna nạamiin ạami obho. Ọḅaal ologhi tạtol ni magey ạnogho mobo bho ịmiin io ạami kimōruōm obho!”
JHN.20.30	ẠJizos aḍighi mịnon ịkanya ariḍighi ibꞌaruugu mi tasumusigh obo bho nẹtuonuman zodi obho ilo ụge ḍio ọlogh tọbhereer. 
JHN.20.31	Ụge miibha bho molo enyina emōruōm mobho ạJizos aru maKraist Ọony tẸnaan obho, nꞌolo tologhi omōruōm obhobho, enyina ẹteeny maghuḍum olo ikunughi olo mi taḍien odi.
JHN.21.1	Iibha iru itẹn, pạJizos amina amutiom lōor odi ạnogho miteledōm obho odi mi tobꞌegha ọbhiiny obhꞌaTaibirias. Odi aḍeeriom kua lōor obhꞌodi ạnogho zeedi. 
JHN.21.2	Tamen olo ạSaimon Pita, nꞌạTomos (obho ughōl Ụmar Ịzal obho), nꞌạNataniel (obhꞌẹma bhꞌạKena obhꞌaGalili) ọony taZebidi, nꞌịnon ịzal iteledōm tạJizos, idi monyiin esi, 
JHN.21.3	pạSaimon Pita ạkpete kua, “Ạami nạki mọzuguru.” Pipedi obho ịkpete kua ịnogho zodi, “Ezōor tọki ạni ni.” Peedi ịghi iḍigh toghuugh, keḍio oomo uḍugul opopo, bọbon ena olo eedi ighigh olo. 
JHN.21.4	Aḍio bho nakpaaran kua be pạJizos aru ạmara tọtu ọbhiiny obho, keḍio eedi iteledōm obho ilōghōm io mobho aru mạJizos. 
JHN.21.5	Podi apuruan kua zeedi, “Ạnwuny-o, enyina ẹteeny mina?” Eedi ịbhagharana kua, “Tạa! Bọbon onyiin olo.” 
JHN.21.6	Keḍio odi ạkpete kua ạnogho zeedi, “Itōbh ọzuguru obhꞌenyina mi toḍiom ạvo ọtu oghuugh obhꞌenyina, penyina ọze ina.” Peedi ịigbarion mọzuguru obho, kạ wororororobh. Eedi irue ḍio mọlool, ina bho iḍigh obho ipu ni. 
JHN.21.7	Oteledōm obho ạJizos atulan obho ạgba kua ạnogho maPita, “Odi Obạmọogh obho!” Amen ạSaimon Pita ạmoghon mobho odi aru mObạmọogh obho, podi ạkpua mukpe odi (odi mạakporona mibura obhꞌodi) apẹl asōor tạmuum obho. 
JHN.21.8	Iteledōm ipedi obho ibhun tegbolom, ogbeenyan io aaleeny merubal ḍiōbh akuḅu mobhun tegbolom. 
JHN.21.9	Amen eedi ibhun tegbolom obho peedi ịmiin nyạn ilo noogbonoghi, nꞌena olo nọpooghi tạnyan obho, nꞌạbred. 
JHN.21.10	PạJizos ạkpete kua ạnogho zeedi, “Ipin mịbam ina tibha enyina ịze siibha bho meru.” 
JHN.21.11	PạSaimon Pita abhun ạghi aḍur mọzuguru obho abhune tegbolom, ina neemuzō molo oomo eedi tegbẹbh ni mịraar ạraala nꞌaḍisibh ḍiōbh nꞌịraar. Oomo ibha ịbugh kua bho, ọzuguru obho ọbaan io. 
JHN.21.12	Keḍio ạJizos ạkpete kua ạnogho zeedi, “Itu mele.” Bọbon onyiin mi titeledōm obho olo ane mopuruan odi oghōl, “Ạna kokōr ōoy?” olo, tebum obho eedi neelōghōm mobho odi aru mObạmọogh obho. 
JHN.21.13	Keḍio ạJizos ạghi ạseghe mạbred obho ạnogho zeedi, ạnogho nạ zeedi mina bho.
JHN.21.14	Oobho pogbẹbhiōm ịraar amen mobho ạJizos amutiom lōor odi ạnogho miteledōm obho suo odi naaḅetunu tọbho bho.
JHN.21.15	Eedi ile ịḅele, pạJizos ạkpete kua ạnogho mạSaimon Pita, “Sạimon ọony tạJon, ạna ạkar atulan ạami apu mẹzo arōoy ibhibha netulan ạami?” PaPita ạbhagharana kua, “Ii, Obumọogh, ạna naalōghōm mobho ạami natulan ạna.” PạJizos ạkpete kua ạnogho zodi, “Kōkō mạnwuny ạraana ạmi.” 
JHN.21.16	Keḍio ạJizos amina apuruan zodi, “Sạimon ọony tạJon, ạna ạkar natulan ạami?” Odi mu, “Ii, Obumọogh, ạna naalōghōm mobho ạami natulan ạna.” PạJizos amina ạkpete kua ạnogho zodi, “Kōkō mạraana ạmi.” 
JHN.21.17	Ogbẹbhiōm ịraar amen obho ạJizos amina apuruan maPita maa, “Sạimon ọony tạJon, ạna ạkar natulan ạami?” PaPita aḍigh tịitu mebum obho ạJizos amina apuruan odi agbẹbhiōm ịraar amen aghōl maa, “Ạna ạkar natulan ạami?” keḍio ạbhagharana kua zodi, “Obumọogh, ạna kulōghōm kạar kạar. Ạna naalōghōm mobho ạami natulan ạna.” Keḍio ạJizos ạkpete kua ạnogho zodi, “Kōkō mạraana ạmi. 
JHN.21.18	Ạami nạgba magey ạnogho ạna: amen ịbam onuma, ạna ụmaar ghạ ni ạkpua mukpe onuma ạghi kesi kesi olo ologhi onuma aḍigh mọghi. Amen ạna tạkpo, ạna tasele ni mạravo onuma keḍio ọnon ōoy tạkoroghi apin ạna ạki tesi olo ạna ọva ḍio mọghi.” 
JHN.21.19	(Odi ạḍeghe miibha bho ạnogho maPita, nạgba moḍigh ọbho bho aPita tạpo mọnogho eghuan mẸnaan.) Keḍio ạJizos ạkpete kua ạnogho zodi mu, “Tụonuman ạami!”
JHN.21.20	APita aghiraan tạman pạmiin moteledōm opedi obho, obho ạJizos atulan obho, obho ạrol atuan ạḅeḍian mạJizos mi teḍian udule obho eedi ile bho, kapuruan kua, “Obumọogh, okōr ōoy obo bho taḅool ạna bho?” 
JHN.21.21	Amen aPita ạmiin zodi, podi ạkpete kua ạnogho mạJizos, “Obumọogh, ẹko ạani mōoy obhobho?” 
JHN.21.22	PạJizos ạbhagharana kua zodi, “Erumolo iḍigh tologhi ạmi molo odi kaḍum kạrol ninii ạami kamula, iibha bho kịgbaan ạna meeghe? Tụonuman ạami!” 
JHN.21.23	Pọdu alela moomo obo bho nẹtuonuman mạJizos obho moteledōm obhobho ọbho mu. ẠJizos ni ọkpete ḍio aghōl odi ọbho mu, odi ạkpete kua, “Erumolo iḍigh tologhi ạmi molo odi kaḍum kạrol ninii ạami kamula, iibha bho kịgbaan ạna meeghe?”
JHN.21.24	Odi poteledōm obho ạgba moomo iibha bho, odi nạ kạge miibha bho aseeri; keḍio ezōor noolōghōm mobho ibha odi ạgba bho iru magey obho.
JHN.21.25	Ịnon ọkpo ilo ạJizos aḍighi ịka ni, molo oru mọge oomo eedi men onyiin onyiin, ạami nạatua, ịbhereer ilo teḍigh moomo eedi, ẹmar-arōoy obho orue ḍio arōol.
ACT.1.1	Ooḅi ạTiofilos, tọḅel ọbhereer obho ạami ụge bho, ạami ụgba moomo ibha ạJizos aḍighi obho nꞌibha odi ạtughumiom obho, ki tamen obho odi ạke moḍighi odi obho, 
ACT.1.2	ninii ạteeny ḍuma bho ụseghe odi ụsiine tạnyu obho. Odi abhin tịnyaam Ẹmugh Iigbia bho ạto mịto ạnogho mobo bho odi ạson ạseghe moru iteledōm odi obho. 
ACT.1.3	Erubal aḍuma bho odi ạrol tade bho ki tamen obho odi aḅetunu tọbho bho, odi aḍeeriom lōor odi ạnogho zeedi mịkanya amen ilo ịgba neḍeeriom mibha odi ọkar odi taghuḍum: eedi ẹmiin odi, keḍio odi ạḍeghe nạ ạnogho zeedi milꞌAde-Ọolema bho tẸnaan. 
ACT.1.4	Amen eedi iru iikōbhōghian monyiin esi, podi ạnogho zeedi liiki obhobho, “Ị́ḍua ghạ taJerusạlẹm, ịtol meḅōrō moguan obho Ọde ạmi aguan mọnogho enyina bho, obho ạami nạagba ụnogho enyina obho. 
ACT.1.5	ẠJon azuughiom ghạ rōoy mụum, keḍio ịbam aruḍuma isughō pozuom enyina mẸmugh Iigbia bho.”
ACT.1.6	Tamen obho iteledōm obho iikōbhōghian mi tạJizos obho, peedi ipuruan kua odi, “Obumọogh, nạateeny men olo ạna tạta mIzirẹl molo eedi kemina kẹda lōor eedi bẹle?” 
ACT.1.7	Keḍio ạJizos ạbhagharana kua ạnogho eedi, “Ilo molo enyina kelōghōm mamen nꞌaḍio bho, idi tịnyaam tỌde ạmi be. 
ACT.1.8	Enyina tẹteeny ni mịnyaam tamen olo Ẹmugh Iigbia bho naaru tenyina, keḍio enyina tẹgba mooḅi adōm obho ẹnogho rōoy ạseghe taJerusạlẹm nꞌoomo aJudia nꞌaSameria ninii asi tikunughi ẹmar-arōoy obho.” 
ACT.1.9	Amen odi ạkpete mabaabha bho ạḅele, taghisigh eedi, pụseghe zodi ụsiine tạnyu, keḍio ọbhurubuur ikpeom odi molo eedi ịḅele mọmiin odi.
ACT.1.10	Eedi neenon ni tạnyu obho mẹzo bho odi nạsiin tạnyu obho, pịzal arōoy ilo ibura mịḅaal ịmaranuan eedi ịkpete kua ịnogho eedi, 
ACT.1.11	“Enyina arōoy aGalili, eeghe aḍighi kenyina ẹmara neenon kua tạnyu obho? ẠJizos obhobho, obho ụseghe tenyina nọki tạnyu obho, tamula ni atu kẹzo bho enyina nẹmiin odi nạsiin tạnyu obho.”
ACT.1.12+ACT.1.13	Keḍio iteledōm obho, aPita nꞌạJon nꞌaJems nꞌẠndru nꞌaFilip nꞌạTomos nꞌaBatolomiu nꞌaMatiu nꞌaJems ọony tẠlifios nꞌạSaimon obho atulan magey mẹma odi obho, nꞌaJudas ọony taJems, ịḍua tobꞌeegum obhꞌỌlivs, olo nạkian mạḍian atobi, irughẹel taJerusạlẹm ịghi iikōbhōghian tẹkpe bho eedi ịrologhu ghạ bho, tonyiin otu-ạnyu. 
ACT.1.14	Eedi nꞌạraani obho, nꞌaMeri oniin tạJizos nꞌaburumōr odi, iikōbhōghian ghạ mookpulughu nꞌonyiin ologhi.
ACT.1.15	Ịbam aruḍuma itẹn, pobo bho imōruōm obho iikōbhōghian iḍikuan ezue (ọnu arōoy obo bho iikōbhōghian bho tegbẹbh ni ịraar ạraala), keḍio aPita aḅetunu ạkpete kua, 
ACT.1.16	“Aburumōr ạmi, toḍighi ni opulughi tibha Ẹmugh Iigbia bho ạkpete ạnogho maDevid milo igboloman nꞌaJudas obo bho akpo bọ atẹnōm mobo bho iḅol bọ mạJizos obho. 
ACT.1.17	AJudas olꞌogbo ezira mi tebum obho ụson ạni zodi mọteeny ạni abin mi toḍighi obhobho bho.”
ACT.1.18	(AJudas abhin ikpoki obho odi abhin mi tịkarabh odi obho aghuōm made olo odi ạbhuom. Ọbaraka bhꞌodi arubhaan ni keḍio oomo ịla bhꞌodi imuteghu. 
ACT.1.19	Oomo arōoy obho netugh taJerusạlẹm obho ịmoghon ni ẹman, keedi ighōl zodi ade bho mi tọnu ẹma eedi mAkeldama, olo amōrō kua, “Ade Ịḅaal.”)
ACT.1.20	“Ẹzo bho pẹzo ụge mi tọbhereer ạsoor taDevid,
ACT.1.20	‘Otu odi aru mozōol, ōoy otugh io!’
ACT.1.20	“Omina nạ ọge kua,
ACT.1.20	‘Ọnon ōoy ạseghe mesi oḍighi odi!’
ACT.1.21+ACT.1.22	“Tebum ipa bẹleni, onyiin ōoy taḍigh ni ạḅarama ezira, ạgba mobho ạJizos Obạmọogh obho aḅetunu tọbho bho. Odi tatu mōoy olo ạrolan ạni ghạ zezira moomo amen obho ạJizos Obạmọogh obho abhin ghạ zezira areliom obho, ạke ki tamen obho ạJon ạgba madōm ozu-ạmuum obho ninii ạteeny taḍuma bho ụseghe mạJizos mi tezira ụsiine tạnyu obho.” 
ACT.1.23	Peedi ighōl mịzal arōoy: aJosef obho ughōl bọ ạBasabas obho (ạJustos aḍien odi nạ) nꞌạMatayas. 
ACT.1.24	Keḍio eedi iru iikpulughu kua, “Obumọogh, ạna pobo ulōghōm miloghi arōoy. Tebum ipa bẹleni, Obumọogh, ḍeeriom ezōor mōoy obho ạna nạason ụseghe, 
ACT.1.25	molo odi kạseghe mesi oḍighi taJudas oteledōm obho odi ạḅele ạghi tesi obho iḍigh tologhi odi obho.” 
ACT.1.26	Eedi iikpulughu ịḅele, peedi iru ịsa mẹlel. Ẹlel obho ameelom mạMatayas, keḍio ụseghe zodi ụḅaram tipedi aḍiōbh nꞌonyiin iteledōm obho.
ACT.2.1	Taḍuma ẹzaal obho ughōl bọ ạPentikost obho, poomo obo bho imōruōm obho iikōbhōghian monyiin esi. 
ACT.2.2	Tekperenom poghur olo odi kogim ạḍua tạnyu obho aru amuzō toomo otu obho eedi idi obho. 
ACT.2.3	Keḍio eedi ịmiin mạar olo odi kanem amuumōr ạnyan nalela moomo otu obho: kōoy kōoy olo odi totu obho, anem obho akulaan ni ạman. 
ACT.2.4	Keḍio Ẹmugh Iigbia bho aḍigh amuzō toomo eedi, keḍio ịrol ịkpaay oḍigh kẹrekere ọnu ạraama, tẹzo bho Ẹmugh Iigbia bho ạnogho zeedi mịnyaam.
ACT.2.5	Kir arōoy aJu ilo netele tebōom tẸnaan, ilo ịḍua iru taJerusạlẹm mi toomo aruubhugh obho idi bọ tesuo ẹmar-arōoy obho. 
ACT.2.6	Amen eedi ịmoghon malisian bhibha, pọlogh arōoy iikōbhōghian. Oomo eedi iru mọmiin ạni ibha nemute bho, tẹzo bho eedi nẹmoghon mibha obo bho imōruōm obho nẹkpa mọnu ạraama eedi obho. 
ACT.2.7	Tibꞌaruugu nꞌeemōogh peedi ịkpete kua, “Arōoy bhibha nẹkpaay kua bho, oomo eedi ilꞌaGalili. 
ACT.2.8	Ịteko emute molo ezira nọmoghon eedi nẹkpa mọnu ạraama ezira? 
ACT.2.9	Ezōor ụḍua taruubhugh ạPatia nꞌaMidia nꞌẸlam, nꞌaMesopotamia nꞌaJudia nꞌaKapadosia, nꞌạPontos nꞌEsia, 
ACT.2.10	nꞌaFrijia nꞌạPamfilia, nꞌIzipt nꞌaRom nꞌoomo ebhugh obhꞌaLibia obho atuan maSairini obho oru: 
ACT.2.11	ẹde ezōor ilꞌaJu, ẹde ezōor itẹnẹghu marōoy aJu mebum ookpulughu Ẹnaan; ẹtede ilꞌaKrit nꞌArebia — keḍio oomo ezira nọmoghon mibha eedi nẹkpa mạkar ọnu ạraama bhꞌezira, igbōgh ọkpo ilo Ẹnaan naaḍighi.” 
ACT.2.12	Teemōogh nꞌẹmoghonyan poomo eedi onyiin napuruan kua monyiin, “Iibha bho keeghe kua bho?” 
ACT.2.13	Pẹtede arōoy ịrol ịiḅaghami mobo bho imōruōm obho nekōl kua, “Arōoy bhibha nẹebhoghol miim nekigh.”
ACT.2.14	PaPita nꞌaḍiōbh nꞌonyiin iteledōm ipedi obho iḅetunu ịmara, keḍio aPita ạkpete kua ạnogho rōoy obho, “Oomo enyina arōoy aJu nꞌobo bho netugh taJerusạlẹm obho, ịmoghonyan ạami mibha ạami tạgba ạnogho enyina bho. 
ACT.2.15	Arōoy bhibha ịbhoghol io miim. Esiibha bho, ịmaar eenon, esughō asuo ụḍirogh be. 
ACT.2.16	Iibha bho pibha ạJuel ozil obho ạgba bho:
ACT.2.17	‘Ẹnaan ạkpete kua:
ACT.2.17	Iibha pibha ạami taḍighi mi tikunughi aḍuma bho.
ACT.2.17	Ạami tazuughiom ni moomo arōoy mẸmugh ạmi.
ACT.2.17	Ạnwuny nꞌạsunwunyaan enyina telōghōm ni milꞌaghisigh ẹgba moghōrōkō tẸnaan.
ACT.2.17	Ạnwuny-ughẹel enyina tẹmiin ni ghịiny,
ACT.2.17	keḍio arukenya enyina tẹmalaay rạmala.
ACT.2.18	Ii, ạraani nꞌilobhir ạrubana enyina ẹkona, todi aḍuma bho ạami tazuughiom ni mẸmugh ạmi, keḍio eedi tẹmiin milꞌaghisigh ẹgba moghōrōkō tẸnaan.
ACT.2.19	Ạami taḍighi ni mọkpo ibꞌaruugu mi tạnyu obho, nꞌaraalẹgh mi tade bho. Ịḅaal nꞌạnyan nꞌibꞌạmugi tẹtol ni:
ACT.2.20	aghōzōgh obho taḅil ni, ụvanyu obho takōgh kịḅaal, keḍio obꞌaḍuma bho nꞌaḍuma eghuan tObạmọogh obho tagbi moru.
ACT.2.21	Keḍio tetu molo kōoy kōoy olo aghōl maḍien tObạmọogh obho pobo tọpel.’ ”
ACT.2.22	“Enyina arōoy Izirẹl, ịmoghonyan moghōrōkō ạmi. ẠJizos obhꞌạNazaret ōoy olo Ẹnaan ạnogho mịnyaam moḍighi ọkpo ịiḍaany, nꞌọkpo ibꞌaruugu nꞌaraalẹgh ilo oḍeeriom mobho ọno ku arōm odi. Enyina nịvo nịvo neelōghōm nạ miibha bho, tẹzo bho imuteey tesuo mi taghisigh enyina bho. 
ACT.2.23	Tịto nꞌolōghōm ạar odi, Ẹnaan naalegheri aḍighi molo tọseghe mạJizos ọlogh tạravo enyina, keḍio enyina ịḅelemaan miḍighi mịkarabh ịseghe zodi ịkan ighigh odi mi toorẹeny ẹmigheri obho. 
ACT.2.24	Keḍio Ẹnaan aḅẹtōn zodi mi tọbho bho. Odi aḍighi nạ molo odi ọmiinom io mi tẹegama ọbho bho, tẹzo bho ọbho ịnyaam ilo motẹnẹ odi mẹbana odi bho. 
ACT.2.25	ADevid ạgbaam ẹzo bho zodi:
ACT.2.25	‘Ạami ụmiin Obạmọogh obho moomo amen mi taghisigh ạmi.
ACT.2.25	Odi odi toḍiom ạmi, molo ịiḅaghami ịtol io ẹnogho ạami.
ACT.2.26	Tebum iibha bẹleni pologhi ạmi ạḅaal,
ACT.2.26	molo ọḅaal ologhi imuzō toghōrōkō ạmi,
ACT.2.26	keḍio toomo ibha ạami tạpo ni obho ẹkona,
ACT.2.26	ạami tạmaar ni apooghia nꞌoḍuom ologhi,
ACT.2.27	ebum obho ạna ọḅele ḍio maghuḍum ạmi mi tẹmir-iḍim,
ACT.2.27	ạna omōrō nạ ḍio iikpōogh alōor Oōy oḍigh ologhi onuma ạḅor.
ACT.2.28	Ạna naaḍeeriom zạmi mebōom aghuḍum;
ACT.2.28	ẹzo bho ạna odi nꞌạami obho, ạna tạnogho ni ạami mogbōgh ọḅaal ologhi.’
ACT.2.29	“Aburumōr, ạami tạgba ni magey obho igboloman nꞌaDevid ogbōgh ọde obhꞌezira ạnogho enyina. Odi nạabho, oḍi zodi, keḍio oogu odi odi tesuo nꞌezira dodon. 
ACT.2.30	Odi ozil olo alōghōm oguan obho Ẹnaan aguanaan odi obho: Ẹnaan naaghiran ịzo modi taḍighi monyiin ōoy mi teghun otu taDevid mọolema, kẹzo bho odi aDevid ạrol obho. 
ACT.2.31	ADevid nạamiin mibha Ẹnaan natu moḍighi obho, podi ạgba mibha aKraist obho taḅetunu tọbho bho mi tamen olo odi ạkpete kua:
ACT.2.31	‘Ụḅelemaan io zodi mi tẹmir-iḍim. Iikpōogh alōor odi ịḅor io.’
ACT.2.32	“Ẹnaan naaḅẹtōn mạJizos Kraist obhobho mi tọbho bho, keḍio oomo ezōor nọgba ghạ miibha bho ọnogho rōoy. 
ACT.2.33	Nooḅẹtōn zodi mi toḍiom ạvo tẸnaan, keḍio odi abhin todi Ẹnaan mẸmugh Iigbia bho, tẹzo bho Ọde bho aguan obho; iibha bho enyina nẹmiin nẹmoghon obho pẹnogho bho odi ạnogho zezōor obho. 
ACT.2.34	ADevid nịvo nịvo ọsiin io tạnyu, keḍio odi ạkpete kua:
ACT.2.34	‘Obạmọogh obho ạkpete kua ạnogho mObạmọogh ạami obho:
ACT.2.34	Tọl suo delede mi toḍiom ạvo ạmi,
ACT.2.35	ninii ạami uḍighi mobo ọlogh aḍien onuma aru moḅeleriom asike onuma.’
ACT.2.36	“Oomo enyina arōoy Izirẹl, ilōghōm kua maghōl, mobho odi ạJizos obho enyina ịkan bọ mi toorẹeny ẹmigheri obho, pobo Ẹnaan aḍighi aseeri mObạmọogh obho nꞌaKraist obho.”
ACT.2.37	Amen arōoy obho ịmoghon miibha bho, peedi iḍigh mịitu, keḍio ipuruan kua maPita nꞌiteledōm obho, “Aburumōr, ezōor toḍighi ẹko siibha bho?” 
ACT.2.38	Keḍio aPita ạkpete kua ạnogho zeedi, “Ikiton meghiraan tịkarabh enyina mezua mụum mi taḍien tạJizos Kraist molo kọḅelemaan ịkarabh enyina, penyina obhin ạni ẹnogho Ẹmugh Iigbia bho tẸnaan. 
ACT.2.39	Oguan obho tẸnaan, uguan ụnogho zenyina nꞌạnwuny enyina nꞌoomo obo bho idi nạ tegbeeny obho — oomo arōoy ilo Ẹnaan Obạmọogh ezira bho abheleghi.”
ACT.2.40	Keḍio aPita aasen eedi ạḅaraghiom nꞌịnon ọnuekpete aliiki aghōl kua, “Ịpela lōor enyina mi tạliliom ọmiinom obho natuanaan miḍighi mịkarabh arōoy bhibha bho.” 
ACT.2.41	Ọlogh eedi emōruōm dōm obho molo iru izua mụum. Ọnu arōoy obo bho ụlogh ụḅaram tobo bho imōruōm obho tẹkian ni moḍual nꞌạmaḍian ọonir arōoy ḍuma popo. 
ACT.2.42	Keḍio obo bho imōruōm obho ibhin moomo amen eedi mọtuugha ghạ ịtuugha iteledōm obho, nꞌookōbhōghian ghạ onyiin esi, nꞌole ghạ eḍian ạruumugh obho, nꞌookpulughu ghạ Ẹnaan.
ACT.2.43	Iteledōm obho iḍighi mọlogh ọkpo ibꞌaruugu, molo aruugu isibh moomo arōoy obho. 
ACT.2.44	Keḍio oomo eedi obo bho imōruōm obho ịrol ghạ monyiin esi, ịḍianogh ghạ ile ghạ mogbo mọkpo obho eedi ịteeny obho. 
ACT.2.45	Eedi iḅoḍi ghạ kạar kạar olo eedi ịteeny, ẹseghe mikpoki obho ẹḍi kōoy kōoy tẹzo ekulom odi. 
ACT.2.46	Oomo aḍuma mobho eedi iikōbhōghian ghạ mi totu iikpulughu obho, keḍio eedi ile ghạ nạ mariḍian eedi monyiin esi mi tarutu eedi, ibhin ghạ tosōoriōm alōor nꞌọḅaal ologhi iliom meḍian obho. 
ACT.2.47	Eedi ịsebh ghạ mẸnaan, iḍigh nạ tologhi oomo arōoy. Keḍio oomo aḍuma Obạmọogh obho ạlogh ghạ ạḅaram eedi marōoy obo bho nọpel tịkarabh eedi obho.
ACT.3.1	Onyiin aḍuma tịraar asuo ootaany, paPita nꞌạJon nẹki mookpulughu Ẹnaan mi totu iikpulughu obho. 
ACT.3.2	Tonyiin Ọnu-otu olo eedi ighōl ạneghe bho, kir ẹkugha ōoy olo dorele ghạ ḍio moomo aghuḍum odi. Oomo aḍuma pobhin ghạ odi ọghi oseeri todi ọnu-otu obho mogbẹel ghạ igbẹel mi tarōoy obho netu ghạ moḍigh totu iikpulughu obho. 
ACT.3.3	Amen odi ạmiin maPita nꞌạJon, podi agbẹel zeedi mọnogho odi mạar. 
ACT.3.4	Keḍio eedi ịmaar iinon taghisigh obhꞌodi, keḍio aPita ạkpete kua ạnogho zodi, “Nonon ezōor!” 
ACT.3.5	Podi ạmaar naanon zeedi naḅōrō mobho eedi tẹnogho zodi mạar. 
ACT.3.6	Keḍio aPita ạkpete kua ạnogho zodi, “Ikpoki ilo ạami ụteeny olo, keḍio ibha ạami ụteeny obho ạami tạnogho ni ạna: taḍien tạJizos Kraist obhꞌạNazaret, ḅetunu marele!” 
ACT.3.7	Keḍio odi ạbham moḍiom ạvo ōoy obho ạmarami. Tonyiin amen obho, pasike nꞌịikpoghor asike bhꞌodi ịghua ịman, 
ACT.3.8	podi apẹl ạmara ạke morele. Keḍio odi ạtuonuman zeedi aḍigh ạni totu iikpulughu obho, apẹlẹghu nꞌọḅaal ologhi, abuom mẸnaan. 
ACT.3.9	Keḍio ọlogh arōoy obho ịmiin odi mobho odi natele nabuom mẸnaan. 
ACT.3.10	Amen eedi ịlogh zodi melẹgh mobho odi aru moogbẹel miigbẹel obho nạtol ghạ tỌnu-otu obho ạneghe bho, poomo eedi neemōogh mi tibha imutenaan odi obho.
ACT.3.11	Oomo arōoy obho iimōogh ni men obho eedi ịmiin mobho ōoy obho aḅol maPita nꞌạJon keḍio ighiil ịtuonuman zeedi ịghi tẹkul obho ughōl bọ Ạpe tạSolomon obho. 
ACT.3.12	Amen aPita ạmiin rōoy obho, keḍio odi ạkpete kua ạnogho zeedi, “Arōoy Izirẹl, ebum eeghe kenyina neemōogh mi tiibha bho? Eeghe kenyina neenon kua zezōor? Enyina ighōdi ezōor ubhin tịnyaam nꞌoḍighi iiḅi ezōor koḍighiom mōoy obhobho morele? 
ACT.3.13	Ẹnaan obho tEbrạhạm nꞌẠizik nꞌạJekob, Ẹnaan obho igbōgh ạburude ezira nạanogho mạJizos Ọony-otu odi meghuan. Odi obho enyina ịseghe ịlogh tạravo ạruula bho, keḍio enyina igin odi mi taghisigh taPailet, oomo ibha aPailet ẹkona naamōrō mọḅelemaan odi obho. 
ACT.3.14	Oḍighi ịkarabh ilo todi, odi ooḅi ōoy nạ, keḍio enyina igin ni zodi ekiton ku egbẹel maPailet mọḅelemaan ọokoma. 
ACT.3.15	Keḍio enyina ighigh zodi obo bho ạteeny bọ ghuḍum obho. Keḍio Ẹnaan aḅẹtōn zodi mi tọbho bho — keḍio ezōor nọgba mabaabha bho ọnogho rōoy. 
ACT.3.16	Tịnyaam aḍien odi pẹkugha ōoy obho ạteeny ịnyaam olo oreliom. Iibha bho enyina nẹemiin ilōghōm nạ bho uḍighi mi tologhi omōruōm taḍien odi: ologhi omōruōm mi taḍien tạJizos mobho uukuōm mōoy obhobho mi taghisigh enyina.
ACT.3.17	“Keḍio esiibha bho, aburumōr ạmi, ạami ulōghōm mobho ibha enyina nꞌạruula bho iḍighi mạJizos obho, enyina ilōghōm io ni. 
ACT.3.18	Ẹnaan nạagba kọkanya amen mi tarizil obho mibha aKraist obhꞌodi tạmiinom ni; keḍio odi aḍighi nạ mẹzo bho iru magey. 
ACT.3.19	Toomo ipa bẹleni, ikiraan tesi ịkarabh enyina mesōmōghan mẸnaan molo odi kạagburion mịkarabh obhꞌenyina katughuneen, 
ACT.3.20	molo Obạmọogh obho ạnogho enyina maruḍuma ilo oḍighi ạruumugh enyina otẹnẹ imoom, atōm nạ mạJizos ạMesaya bho odi nạason ạseghe ạnogho enyina bho. 
ACT.3.21	Odi tạtol ni mi tạnyu ninii ạteeny mamen obho kạar kạar toḍighi otẹnẹ mimoom, kẹzo bho Ẹnaan ạgba ạnogho migbaany arizil obho ịrol bọ mi tamen olo neetẹn ibia. 
ACT.3.22	AMozis mạakpete kua, ‘Ẹnaan Obạmọogh enyina bho tạnogho ni enyina mozil, kẹzo bho odi ạnogho ạami zenyina bho, olꞌeesoḍia arōoy enyina. Ịmaar mẹmoghonyan kạar kạar olo odi ạkpete ạnogho zenyina. 
ACT.3.23	Kōoy kōoy olo ọmoghon io mibha odi ozil obho tạkpete ạnogho zenyina bho, tọseghe ni zodi otughuneen mi tarōoy tẸnaan.’ 
ACT.3.24	Arizil obho ịgba dōm obho ki tamen tạSamuel nꞌoomo obo bho ịtuonuman zodi obho, ẹgba maḍuma bhobho. 
ACT.3.25	Aruguan obho tẸnaan obho arizil obho ịgba bho ilꞌenyina, keḍio enyina tele rutu tịzo bho Ẹnaan aghiran nꞌạburude enyina bho. Kẹzo bho odi ạkpete ạnogho mEbrạhạm obho, ‘Tạnwuny onuma pobo ạami tạsebh oomo arōoy obho idi tade bho.’ 
ACT.3.26	Ipa kiḍighi kẸnaan ạseghe mỌony-otu odi arōm molo abhira aru tenyina, mọsebh enyina oḍighi olo enyina keghiraan tịkarabh araabōom enyina.”
ACT.4.1	Ẹzo bho aPita nꞌạJon idi nini nẹgba nẹnogho rōoy obho, parōoy iḅo miiḅua bho nꞌọola otu iikpulughu obho nꞌarōoy aSadusi obho iru teedi. 
ACT.4.2	Eedi nẹle mibha ịzal iteledōm obho nẹtughumiom rōoy moḅetunu tọbho bho tạJizos nꞌiibha nẹgba neḍeeriom mibha obo ụbho bho teḅerenu ni. 
ACT.4.3	Aḍio nakul peedi iḅol zeedi ịloghom tikoli mọliom eedi meḍie. 
ACT.4.4	Ọlogh obo bho ịmoghon dōm obho imōruōm; keḍio ọlogh eedi obo bho neemōruōm obho iru iḍighi maḍisibh nꞌōogh ọonir.
ACT.4.5	Ạḅaal pạruula nꞌarukenya bhꞌaJu obho nꞌobo ịtughumiom araalōgh obho iikōbhōghian taJerusạlẹm. 
ACT.4.6	Ạnas uvẹmụ arōoy iḅo miiḅua bho, nꞌạKayafas nꞌạJon nꞌẠleksanda, nꞌoomo arōoy ipedi obho ilꞌeghun otu uvẹmụ obho pobo ịrol ạni. 
ACT.4.7	Keḍio eedi iru ịmarami miteledōm obho mi tamusigh eedi ipuruan kua zeedi, “Enyina iikō ẹko mōoy obhobho? Tikir ịnyaam nạ taḍien okōr ōoy mibha enyina ibhin kiḍighi moḍighi obhobho?” 
ACT.4.8	PaPita abhin mịnyaam tẸmugh Iigbia bho ạbhagharana kua zeedi, “Ạruula nꞌarukenya arōoy, 
ACT.4.9	erumolo aadon enyina nepuruan zezōor mi toḍighi iiḅi olo uḍighi ụnogho mẹkugha ōoy obhobho nꞌẹzo ezōor uukō zodi, 
ACT.4.10	pilōghōm kua. Oomo enyina arōoy Izirẹl ilōghōm mobho ōoy obhobho ạmara bọ taghisigh enyina bho naaḍum ạman. Uukō tịnyaam aḍien tạJizos Kraist obhꞌạNazaret — obo bho enyina ịkan bọ ighigh obho, keḍio Ẹnaan aḅẹtōn zodi tọbho bho. 
ACT.4.11	Odi ạJizos pobo bho ẹegia bho ạgba bọ kua,
ACT.4.11	‘Ọpaḍi ọbharakpar obho iḅōghi rutu obho igin obho naaru ạla mạar apu.’
ACT.4.12	“Ịbhelegha ilo tọnon tughuneen todi ḍio. Tesuo ẹmar-arōoy obho, ọnon ōoy olo Ẹnaan nạanogho rōoy maḍien odi molo obhin ọbhelom ezira olo.”
ACT.4.13	Obo bho ịrolom delede mọkpe bho iimōogh ni mọmiin ọoghuanaan ologhi obho aPita nꞌạJon ịteeny obho, nꞌomina olōghōm mibha eedi iru mapa arōoy ilo ọmiin ọbhereer ilo. Keḍio eedi tetu elōghōm mibha eedi ịtuonuman ghạ mạJizos. 
ACT.4.14	Molo bọbon ạar olo eedi ịteeny mọkpete ọnogho eedi olo, mẹzo bho eedi nẹmiin mōoy obho uukō bho ạmaranuan nꞌaPita nꞌạJon obho. 
ACT.4.15	Peedi ibhirighan zeedi mi totu ạkoti obho mọḍeghe ilo eedi tesōbh ẹnogho zeedi. 
ACT.4.16	Keḍio eedi ipuruan kua silōor eedi, “Ezira tọkpete meeghe ọnogho marōoy bhibha? Oōy olo odi taJerusạlẹm olo olōghōm io mibha eedi iḍighi mibꞌọkpo ibꞌaruugu bhibha olo, keḍio ezira ẹkona urue ḍio ọbharanaan. 
ACT.4.17	Ẹzo olo oḍighi olo ọkpo bhibha ilela ḍio moomo arōoy, ezira tookiom zeedi mọḅele ọkpete ạar mi taḍien tạJizos.” 
ACT.4.18	Keḍio eedi ibheleghi zeedi iru, ịkpete ịnogho zeedi meedi ịgba mu, ịtughumiom mu nạ mi taḍien tạJizos, kẹzo kẹzo ilo ịrol.
ACT.4.19	Keḍio aPita nꞌạJon ịbhagharana kua zeedi, “Iḍighen ịneghe epu moḍighi mi taghisigh tẸnaan? Oghiilaan enyina bẹlee koghiilaan Ẹnaan? 
ACT.4.20	Ezōor urue ḍio ọḅele mọgba ibha ezōor nịvo nịvo nọomiin ụmoghon obho.” 
ACT.4.21	Keḍio eedi arōoy ạkoti obho imina ịmaar iikiom zeedi ịghuemi keḍio imutiom zeedi mịkpo. Ekpo ạar olo eedi ịmiin mobhin ọliom eedi olo, ẹzo bho oomo arōoy obho nebuom mẸnaan mi tibha imute obho. 
ACT.4.22	Odi ōoy obho uukō bho nạakpo apu merubal ạsia.
ACT.4.23	Eedi imute kua be, paPita nꞌạJon ighiil imula togbo bhꞌeedi ịgba moomo ibha aruvẹmụ iḅo miiḅua bho nꞌarukenya bho ịkpete ịnogho zeedi obho. 
ACT.4.24	Amen eedi ịmoghon, peedi itul mọnu iikpulughu mẸnaan, “Obạmọogh obho ạlem bọ mạnyu nꞌade bho nꞌọbhiiny obho nꞌoomo ọkpo bho idi bọ teedi obho. 
ACT.4.25	Ạna ubhin mẸmugh Iigbia bho ạkpete kua mi taDevid ogbōgh ọde ezōor, ọony-otu onuma,
ACT.4.25	‘Eeghe kobo bho ilōghōm io mẸnaan nemutiom ḍien?
ACT.4.25	Eeghe karōoy nẹva miben ạraakpe ilo ẹmu olo?
ACT.4.26	Ạruula ẹmar-arōoy obho neekōbhōghia silōor eedi,
ACT.4.26	keḍio aruvẹmụ obho neetul mọnu moḅe Obạmọogh obho nꞌaKraist obhꞌodi.’
ACT.4.27	“Agey nạ ni mibha ạHerod nꞌạPontios Pailet itul ọnu tẹma bhobho nꞌarōoy obho ilōghōm io mẸnaan obho nꞌarōoy Izirẹl morubhiom ạJizos Ọony-otu iigbia bhꞌonuma, odi obho ạna uḍighi aru maKraist obho. 
ACT.4.28	Oomo eedi iikōbhōghian mọtuugh oḍighi ibha ạna nꞌịnyaam onuma nạato aseeri milo temute ni. 
ACT.4.29	Keḍio esiibha bho, Obumọogh, mạar ạmiin mibha eedi nẹpaama, keḍio nọgho ni zezōor ạrubana tonuma mịikpo olo ọgba adōm obho tonuma nꞌịnyaam. 
ACT.4.30	Sele ni mạvo tonuma maakō, maḍighi molo ọkpo ibꞌaruugu temute ni taḍien tạJizos Ọony-otu iigbia bhꞌonuma.” 
ACT.4.31	Ẹzo bho eedi iikpulughu nẹḅele bho, pesi obho eedi idi obho aazighinian. Keḍio Ẹmugh Iigbia bho aru aḍigh teedi amuzō, keḍio eedi ịke mọgba adōm obho tẸnaan nꞌọoghuanaan ologhi.
ACT.4.32	Keḍio ogbo obo bho imōruōm obho irughan ghạ nꞌonyiin ologhi nꞌonyiin ịitua. Bọbon ōoy olo ạseghe mạar odi aghōl olꞌodi be olo, eedi ịḍian ghạ kạar kạar mogbo. 
ACT.4.33	Tigbōgh ịnyaam mibha iteledōm obho ibhinom ịgba moḅetunu tọbho bho tạJizos Obạmọogh obho, keḍio Ẹnaan ạnogho zeedi migbōgh ạlisebh. 
ACT.4.34	Bọbon ōoy olꞌogbo bho olo ọteeny ạni ḍio mạar ole nꞌoḍighia olo. Obo bho ịteeny bọ marade nꞌarutu iḅool ni, ebhin ikpoki obho eedi iḅool obho, 
ACT.4.35	ẹnogho miteledōm obho, keḍio tọḍi mikpoki obho ọnogho kōoy kōoy mi tẹzo bho ịiḅaghami odi ịbugh isi.
ACT.4.36	Pẹzo imute keḍio onyiin ōoy olo ughōl aJosef, olꞌeghun otu taLivai, ụmar odi mi tạSaipros, (iteledōm obho ighōl aḍien ughẹel odi mạBanabas — azin aḍien obho ughōl “Ọony olo nạsuanaan ghạ rōoy ghụsan,”) 
ACT.4.37	aḅool moḍighi odi abhin ikpoki obho aruom iteledōm obho.
ACT.5.1	Pōoy olo ughōl Ạnanayas nꞌạni odi olo ughōl aSafaira iḅool ọkpo ilo eedi ịteeny, 
ACT.5.2	keḍio ịḅoki mẹde ikpoki obho iseerian lōor eedi. Olom obho ạseghe mẹde be ạghiom miteledōm obho keḍio ạni obhꞌodi alōghōm ạni. 
ACT.5.3	Keḍio aPita apuruan zodi, “Sey, Ạnanayas, eeghe imute kạna ạḅelemaan mEru obho moreliom ologhi obhꞌonuma mọgba iben ọnogho Ẹmugh Iigbia bho, molo ạna useeri mẹde ikpoki obho ạna ụteeny mi tọkpo obhꞌonuma ạna uḅool obho? 
ACT.5.4	Amen obho ạna doḅool io bho, eedi ọkpo bho ilꞌonuma ḍio bẹle; suo ạna naaḅool obho, ikpoki obho ilꞌonuma nạ ḍio? Eeghe ịkar emute kạna ạteeny mịkarabh ịitua mi tologhi onuma mọḅoki ẹde ikpoki obhꞌonuma? Ạna ọgbaam io miben obho marōoy be, ạna ụgbaam ụnogho nꞌẸnaan.” 
ACT.5.5	Ẹzo bho Ạnanayas ạmoghon miibha bho be podi ameel ạbho. Oomo obo bho ịmoghon miibha bho, iḍiku ruugu mi teedi. 
ACT.5.6	Keḍio ạnwuny ughẹel obho iḍigh, ịseghe moḍim obho ịghoroghi ịseghe ịghi iḍi.
ACT.5.7	Ịbam amen iru itẹn pạni odi aru aḍigh, odi olōghōm io mibha neemute bho. 
ACT.5.8	APita apuruan kua zodi, “Gbạ magey obho: iibha pạkar ọnu ikpoki ibha olom onuma nꞌạna iḅool bọ mọkpo bhꞌenyina bho?” Keḍio odi amōrō mu, “Ii, ipa poomo eedi.” 
ACT.5.9	Keḍio aPita ạkpete nạ kua ạnogho zodi, “Eeghe imute kạna nꞌolom onuma etul ọnu mọdegh Ẹmugh tObạmọogh obho? Obo bho ịghi moḍi olom onuma bho neesi suo ọnu-otu obho, eedi tetōol ạna ẹki eḍi siibha!” 
ACT.5.10	Tonyiin amen obho podi ameel tasike odi ạbho. Amen ạnwuny ughẹel obho iru iḍigh ịmiin mobho odi nạabho, keḍio eedi ịseghe zodi ịghi iḍi tọtu olom odi. 
ACT.5.11	Keḍio iibha bho iḍiku ruugu moomo arōoy ạsosi obho nꞌoomo obo bho ịmoghon obho.
ACT.5.12	Piteledōm obho iḍighi rōoy mịkanya ọkpo ibꞌaruugu. Oomo obo bho imōruōm obho iikōbhōghian ghạ monyiin esi mi tesi ẹtolom obho tạSolomon. 
ACT.5.13	Oomo bho arōoy obho nekiilaan zeedi obho, keḍio tughuneen zeedi be ḍio, ọnon ōoy olo ane ghạ aḍighom zeedi olo. 
ACT.5.14	Keḍio ọnu ilobhir nꞌạraani ilo ikiton imōruōm ạni mObạmọogh obho iḍigh ạni nꞌịḅel ọlogh obho ẹbugh magey. 
ACT.5.15	Ibha iteledōm obho neeḍighi obho neelegheri molo kesi kesi olo aPita arele natẹn mi taraabōom nꞌoomo ariisi, porōol obo bho nẹnweey obho mi tạrumuna nꞌịtagara obhin koru molo bọbon ookōogh odi kazuom zeedi. 
ACT.5.16	Keḍio arōoy ilo idi ghạ tịbam ạraama ibha ikō maJerusạlẹm obho ibhin ghạ marōoy ilo asilōor ịnegheey io nꞌarōoy ilo ịkarabh ạruumugh nẹeḅaghami eru, keḍio uukōoy ni ọman.
ACT.5.17	Puvẹmụ oḅo miiḅua bho nꞌoomo obo bho itul ọnu nꞌodi togbo aSadusi obho ịlogh ḍien miteledōm obho, iguan moḍighi eedi mạar. 
ACT.5.18	Peedi iḅologh miteledōm obho ịlokiom tikoli. 
ACT.5.19	Ạteeny muḍugul potelema tObạmọogh obho aru aghuuron meguugh ikoli obho, abhin zeedi amutiom ạkpete kua ạnogho zeedi. 
ACT.5.20	“Ịki mẹmara totu iikpulughu obho, mẹgba mẹnogho marōoy milo igboloman nꞌomoom aghuḍum obho.” 
ACT.5.21	Keḍio iteledōm obho imōruōm, ịghi totu iikpulughu obho mụḍirogh ịrol ịtughumiom.
ACT.5.21	Keḍio uvẹmụ oḅo miiḅua obho nꞌarōoy odi iikōbhōghi moomo arukenya aJu obho mọteeny obꞌotu ạkoti; keḍio ubheleghi miteledōm obho ubhin uru ụmarami tasumusigh eedi. 
ACT.5.22	Amen ạruula bho iru, eedi ịmiin io miteledōm obho tikoli obho, keḍio imula ịghi ịgba totu ạkoti obho maa, 
ACT.5.23	“Amen ezōor ụghi usi totu ikoli obho, nọomaar ọḍuuy obho, obo iḅōrō bho idi nạ neḅōrō; keḍio amen ezōor ughuuron eguugh obho, bọbon ōoy olo odi tologhi obho olo!” 
ACT.5.24	Amen uvẹmụ obo iḅōrō otu iikpulughu obho nꞌaruvẹmụ oḅo miiḅua obho ịmoghon mẹzo bho, pu neemōogh mạar olo neemutenaan miteledōm obho. 
ACT.5.25	Keḍio onyiin ōoy aru ạgba kua ạnogho zeedi, “Ịmiin! Arōoy obho enyina ịloghom bọ mikoli obho idi totu iikpulughu obho nẹtughumiom rōoy obho.” 
ACT.5.26	Podi uvẹmụ obho ạbham rōoy mọghi ọseghe iteledōm obho omulumi. Ubhin io mịnyaam tẹzo bho eedi nekiil obho molo arōoy obho itōḅōl zeedi.
ACT.5.27	Keḍio eedi ibhin miteledōm obho iru ịmarami tạkoti obho, keḍio uvẹmụ oḅo miiḅua bho apuruan kua zeedi, 
ACT.5.28	“Ạami ughōdi, ezōor nookiom zenyina molo enyina kẹḅele mọtughumiom mi taḍien ōoy obhobho, keḍio mịin ẹzo enyina neḍighi. Enyina meelelemi moomo aJerusạlẹm mịtughumiom enyina, molo enyina netu mọḅam ịḅaal ōoy obhobho mi tẹmu ezōor.” 
ACT.5.29	Keḍio aPita nꞌiteledōm ipedi obho ịbhagharana imulumian zeedi ighōl kua, “Ezōor tokiilaan mẸnaan, arōoy io. 
ACT.5.30	Ẹnaan ạburude ezira aḅẹtōn mạJizos mi tọbho bho, suo enyina ịkan zodi toorẹeny ẹmigheri obho ighigh zodi obho. 
ACT.5.31	Ẹnaan aḅẹtōn zodi mi toḍiom odi kUvẹmụ nꞌỌpela, mọnogho arōoy Izirẹl mamen olo eedi keghiraan tịkarabh eedi, milo Ẹnaan kạḅelemaan zeedi. 
ACT.5.32	Ezōor nꞌẸmugh Iigbia bho Ẹnaan nạnogho mobo bho nekiilaan zodi obho ku nọgba mabaabha bho nọnogho rōoy.”
ACT.5.33	Amen arōoy ạkoti obho ịmoghon ẹzo bho, pologhi eedi aḅẹebh magey eedi nẹva mọze iteledōm obho. 
ACT.5.34	Keḍio onyiin eedi, olꞌaFarisi obho olo ughōl aGameliel, obo ịtughumiom iilōgh obho olo oomo arōoy obho nekiilaan magey, aḅetunu ạmara tạkoti obho, ạto mobhirighan iteledōm obho omutiom mịbam amen ku, 
ACT.5.35	keḍio ạkpete kua ạnogho mạkoti obho, “Arōoy Izirẹl, ịmaar megon mibha enyina netu moḍighi arōoy bhibha bho. 
ACT.5.36	Tamen olo neetẹn, aTeodas amute aghōl modi monyiin ogbōgh ōoy, keḍio ọlogh arōoy ilo tẹkian ni mọonir arōoy iḍigh nꞌodi. Ughigh ni zodi, poomo obo bho ịtuonuman zodi obho ighilighu ni ẹḍuaghu, keḍio ogbo bhꞌeedi abhẹ. 
ACT.5.37	Iibha iru itẹn, paJudas obhꞌaGalili aru nạ mi tamen ọḅalagh arōoy obho; odi ẹkona aḍur nạ mọlogh arōoy ạseghe, keḍio odi ẹkona ạbho ni keḍio oomo obo bho ịtuonuman odi obho ịizaranu. 
ACT.5.38	Keḍio esiibha bho mi tabaabha bho nạ, ạami nạgba kua ạnogho enyina, ịḅelemaan rōoy bhibha, íḍighi ghạ zeedi mạar. Eru molo iibha bho eedi neḍighi obho iru milꞌịnyaam ōoy, ogbo bhꞌeedi tapẹ ni nạ kipedi obho. 
ACT.5.39	Keru kạar olo ịḍua tẸnaan kiru, enyina irue ḍio ẹmaranuan zeedi. Ikunughi obho, enyina tẹtol eḅe mẸnaan!” Pạkoti obho imōruōm iikiom taGameliel. 
ACT.5.40	Keḍio eedi ibheleghi miteledōm obho iḍighom, ịgurogh zeedi, keḍio ịkpete ịnogho zeedi mọḅele ọgba taḍien tạJizos kamen kamen; keḍio eedi imutiom zeedi. 
ACT.5.41	Eedi iteledōm obho imute tạkoti obho nꞌogbōgh ọḅaal ologhi mibha Ẹnaan naabhin zeedi aseeri karōoy ilo igbẹbh mọmiinom ịiḅaghami mi taḍien tạJizos. 
ACT.5.42	Keḍio eedi ịtughumiom ghạ, ịgba nạ mooḅi adōm obho tạJizos Kraist moomo aruḍuma mi totu iikpulughu obho nꞌarutu arōoy.
ACT.6.1	Aruḍuma bhibha, ọnu obo bho nẹtuonuman obho neeru eḍighan; keḍio ạruruan imute teesoḍia arōoy aJu obho nẹmoghon nẹkpa mọnu-ẹma aGris obho nꞌobo bho nẹmoghon nẹkpa mọnu aHibru obho mobho uunon io marukpukele ạraani eedi mi tạmaḍian eḍian obho moomo aruḍuma. 
ACT.6.2	Paḍiōbh nꞌịzal iteledōm obho ibheleghi moomo obo bho nẹtuonuman obho iikōbhōghi monyiin esi keḍio ịkpete kua, “Ịneghe ḍio molo ezōor kọḅele mọgba ọnuekpete bho tẸnaan koru kọḍi ghạ meḍian. 
ACT.6.3	Tebum iibha bẹleni, aburumōr, ịson oḍual arōoy mi tenyina ilo Ẹmugh Iigbia bho amuzō ni teedi, ịteeny nạ magey olōghōm ạar, molo ezōor tokuugh moḍighi obho ọnogho zeedi. 
ACT.6.4	Ezōor nịvo nịvo tọnogho malōor obho mookpulughu ghạ nꞌoḍighi ọgba ọnuekpete tẸnaan.” 
ACT.6.5	Ibha iteledōm obho ịḍeghe obho iḍigh ni tologhi oomo ogbo bho; keḍio eedi iru ịson maStivin, ōoy olo ọoghuanaan ologhi omōruōm nꞌẸmugh Iigbia bho amuzō ni talōor odi, nꞌaFilip nꞌạProkoros nꞌaNikanor, nꞌaTimon, nꞌaPamenas nꞌaNikolaos, isoloman olꞌẠntiok olo aghiraan naakpulughu mẸnaan aJu obho. 
ACT.6.6	Keḍio eedi ịseghe zeedi ịmarami tasumusigh iteledōm obho, keḍio eedi iikpulughu ịnogho zeedi, ịḅamaghi rạvo eedi mi tẹmu eedi.
ACT.6.7	Tesuo keḍio ọnuekpete bho tẸnaan amina alela nạki taghisigh. Ọnu obo bho nẹtuonuman obho mi taJerusạlẹm neḍighan magey moomo amen, keḍio ọlogh arōoy iḅo miiḅua iru ạni imōruōm nạ.
ACT.6.8	AStivin ōoy olo Ẹnaan nạasebh magey ạnogho nạ mịnyaam aḍighi mọkpo ibꞌaruugu mi tasumusigh arōoy obho. 
ACT.6.9	Pẹtede arōoy iru nẹnwiom zodi: eedi arōoy aJu ibhꞌaSairini nꞌẠleksandria ilꞌotu ịtughumiom olo ughōl otu ịtughumiom arōoy obo bho neemuzaan (pẹzo ughōl zeedi). Eedi nꞌịnon arōoy aJu ilꞌaSilisia nꞌEsia ịke mọghanan aStivin. 
ACT.6.10	Keḍio Ẹmugh Iigbia bho ạnogho maStivin molōghōm ạar olo amen ạkpete eedi irue ḍio mọghanan odi. 
ACT.6.11	Peedi ịghi iḅia rōoy ilo oghōl ekua, “Ezōor ụmoghon mibha odi nạkpete ạpue maMozis nꞌẸnaan!” 
ACT.6.12	Tẹzo bho peedi iḍighi molo nẹekany marōoy obho nꞌarukenya bho nꞌobo ịtughumiom araalōgh obho. Keḍio iru ịbham maStivin, ibhin zodi ịghi tạkoti obho. 
ACT.6.13	Keḍio eedi ibhin rōoy ịgbaam odi miben ighōl kua, “Oōy obhobho nạgbaaghiom mịkarabh motu iigbia iikpulughu ezira nꞌaraalōgh obho taMozis. 
ACT.6.14	Ezōor ụmoghon mibha odi aghōl mạJizos obhꞌạNazaret tạakpo ni motu iikpulughu obho, anweeghi nạ moomo eḍighiom ạar obhꞌezira ibha ịḍua taMozis iru obho!” 
ACT.6.15	Keḍio oomo obo bho idi bọ tạkoti obho igbiom riḍien eedi maStivin keḍio ịmiin mobho aghisigh obhꞌodi nạagbaanan mamusigh obhꞌotelema tẸnaan.
ACT.7.1	Keḍio uvẹmụ arōoy iḅo miiḅua bho apuruan kua maStivin, “Agey nạ ni miibha bho?” 
ACT.7.2	Suo keḍio aStivin tạpagharana akōl kua, “Aburumōr nꞌạburude, ịmoghon ạami! Ẹnaan obho aḍigh ni meghuan obho amutenaan Ebrạhạm ogbōgh ọde ezira tamen obho odi natugh ni mi taMesopotamia obho, keḍio odi tagbi mọghi orugh tạHeran, 
ACT.7.3	ạkpete kua ạnogho zodi, ‘Ḅẹle meghun otu nꞌarōoy onuma maru mạghi tade olo ạami taḍeeriom ạna.’ 
ACT.7.4	Tẹzo bho podi ạḅele made aKaldia obho ạghi morugh mi tạHeran. Amen ọde tEbrạhạm ạbho, pẸnaan aḍighi molo odi ạḍua aru tẹma bhobho, obho enyina idi siibha bho. 
ACT.7.5	Bọbon esi olo Ẹnaan ạnogho mEbrạhạm, bọbon eekpu eḍum olo; keḍio Ẹnaan aru aguan zodi modi tạnogho zodi nạ mạnwuny ọobhe bho tetu tạman odi obho. Tamen obho Ẹnaan aguan miibha bho, Ebrạhạm ọony olo. 
ACT.7.6	Iibha bho pibha Ẹnaan ạkpete ạnogho zodi, ‘Ạnwuny ọobhe onuma tetughogh tọnon ẹma kạrubana keḍio tọmiine zeedi mọonir ạsia. 
ACT.7.7	Ạami tasōbh ni rạakpe ạnogho marōoy obho eedi tekumuan obho. Amen iibha neetẹn peedi omute tẹma popo oru tesuo ookpulughu ạmi.’ 
ACT.7.8	Keḍio Ẹnaan ạnogho mEbrạhạm meḍighiom ạar iḍuna bho melẹgh ịzo oguan obho. Tipa bẹleni pEbrạhạm aru aḍun mẠizik mamen obho ụmar odi oḍual aḍuma itẹn, pẠizik aḍun mạJekob, keḍio ạJekob aḍunogh maḍiōbh nꞌịzal ạnwuny todi, igbōgh ạburude arughun otu tezira.
ACT.7.9	“Ạburude arughun otu tezira ibōbhan maJosef, keḍio iru iḅool odi mẹbana mi tIzipt. Ẹnaan ạrolan nini zodi, 
ACT.7.10	keḍio ạbhel nini zodi magey mi toomo ịiḅaghami odi. Amen ubhin maJosef uru taFero ọolema obhꞌIzipt, Ẹnaan ạnogho ni zodi mooḅi eḍighiom ạar nꞌolōghōm ạar. PaFero ạnogho maJosef mẹmoogh oomo ebhugh obho nꞌoghōol otu ọolema bho. 
ACT.7.11	Keḍio oḅẹer aru tebhugh obhꞌIzipt nꞌaKenan, olo ạnogho mọmiinom magey. Igbōgh ạburude bhꞌezira ịmiin io meḍian. 
ACT.7.12	Tamen olo ạJekob ạmoghon mibha eḍian idi tIzipt, pọḅel amen odi arōm mạnwuny odi igbōgh ạburude bhꞌezira mọghi tIzipt. 
ACT.7.13	Amen eedi ịghi mobho tagbẹbhiōm ịzal amen obho, paJosef ạgba aḍeeriom lōor odi maburumōr obhꞌodi, keḍio aFero tatu alōghōm meghun otu taJosef. 
ACT.7.14	Keḍio aJosef tatōm dōm ạkiom ạJekob ọde odi molo odi nꞌeghun otu odi keru tIzipt: oomo bhꞌeedi erubal nꞌaḍisibh ḍiōbh nꞌōogh arōoy. 
ACT.7.15	Suo pạJekob ạghi tIzipt, tesi obho odi nꞌigbōgh ạburude obhꞌezira ịbhozu. 
ACT.7.16	Iḍim obhꞌeedi ubhin ụghi tesi obho ughōl bọ ạSekem obho. Uḍiiy zeedi mi toogu obho Ebrạhạm aghuōm bọ mikpoki mi tạvo ạnwuny tạHemor.
ACT.7.17	“Amen natuan olo Ẹnaan taḍighi moguan obho odi aguanaan mEbrạhạm obho, arōoy ezira ibha ịrol tIzipt nẹebugh magey. 
ACT.7.18	Tikunughi obho pọnon ọolema olo olōghōm io maJosef aru ạda mIzipt. 
ACT.7.19	Keḍio odi ạdereghi marōoy obhꞌezira, ạrolom mạburude obho tezira mịkarabh ạdolomaan, ạkpaariom zeedi molo eedi kesereghi ghạ mạrunwuny mi tetẹrẹ milo ẹpozu. 
ACT.7.20	Tesuo pamen ụmar maMozis, ọony olo ạneghe magey. Uukō zodi tologhi otu mịraar ụvanyu. 
ACT.7.21	Tamen obho umutiom zodi totu eedi obho, pọnyani taFero ạseghe ạloghom zodi aakō kọony olꞌodi. 
ACT.7.22	Oomo olōghōm ạar Izipt ụtughumiom ni zodi ọman, molo odi aru mogbōgh ōoy mi tọnuekpete nꞌeḍighiom ạar.
ACT.7.23	“Amen ạsumusia taMozis igbẹbh erubal ạsia, podi ạatua mọghi ọmiinan arōoy odi obhꞌIzirẹl. 
ACT.7.24	Odi ạmiin monyiin olo ōoy olꞌIzipt naḍul, podi ạghi ạbhel zodi, aḍighi ạkpe mōoy obhꞌIzipt obho, aghigh zodi. 
ACT.7.25	(Odi aghōdi arōoy bhꞌodi tẹmoghonyan ni zodi mobho Ẹnaan tạseghe zodi aḍighiom molo eedi kemuzaan, keḍio eedi ịmoghonyan io.) 
ACT.7.26	Ạteeny mọnon aḍuma, podi ạmiin mịzal arōoy ilꞌIzirẹl neḅe keḍio odi ạghi mosibhi eedi. Odi ạkpete nạnogho zeedi, ‘Sọo. Enyina saburumōr. Eeghe konyiin digha amina aḍul monyiin?’ 
ACT.7.27	Keḍio odi obo bho naḍul bọ mopedi obho anyu maMozis atẹnẹ tọtu, apuruan kua zodi, ‘Okōr ōoy aseeri ạna mọola nꞌọtu mịiruan ezōor? 
ACT.7.28	Ạna nạva moghigh ạmi kẹzo bho ạna ughigh mobhꞌIzipt obho meḍienaan obho bẹle?’ 
ACT.7.29	Amen aMozis ạmoghon miibha bho, podi aghiil ạḍua mi tIzipt ạghi ạke morugh tade bhꞌaMidia. Tepa podi ạteeny ịzal ạnwuny.
ACT.7.30	“Erubal ạsia iru itẹn, potelema tẸnaan amutenaan maMozis mi tologhi amuumōr ạnyan mi tobꞌeekpu eḍum ọosaar olo atuan mobꞌeegum obhꞌaSainai. 
ACT.7.31	AMozis aamōogh ni mi tibha odi nạmiin obho, podi ạghi atuan mọmaar ọmiin eḍum obho. Keḍio odi ạmoghon oghōrōkō tObạmọogh obho. 
ACT.7.32	‘Ạami Ẹnaan tigbōgh ạburude bhꞌonuma, Ẹnaan obhꞌEbrạhạm nꞌẠizik nꞌạJekob.’ Keḍio ologhi taMozis ạrol akpooy nꞌaruugu molo odi omina ḍio ane moonon. 
ACT.7.33	Keḍio Obạmọogh obho ạkpete kua ạnogho zodi, ‘Kpọrona rakōrō bhꞌonuma. Esi obho ạna ụmara bho ade iigbia. 
ACT.7.34	Ạami nꞌꞌaanon ạmiin mọmiinom arōoy obhꞌạmi mi tIzipt. Ạami nạamoghon mịkubh obhꞌeedi. Siibha bho ạami naasōor atu mọbhel eedi. Tue siibha, ạami tatōm ạna ạki tIzipt.’
ACT.7.35	“AMozis obho arōoy Izirẹl igin bọ ipuruan zodi ighōl maa, ‘Okōr ōoy aseeri ạna mọola nꞌọtu mịiruan ezōor?’ obho, odi pobo Ẹnaan arōm kỌola nꞌỌpela, men obho otelema tẸnaan aru amutenaan zodi tologhi amuumōr ạnyan obho. 
ACT.7.36	Tamen olo odi naaḍighi mịkanya ọkpo ibꞌaruugu mi tIzipt, podi abhin zeedi amutonom, ạḅolom tọbhiiny obho ughōl bọ Ọbhiiny Igbila bho, aḍighi nạ mọkpo ibꞌaruugu mi tobꞌeekpu eḍum obho merubal ạsia. 
ACT.7.37	AMozis obo bho ạkpete ạnogho marōoy Izirẹl aghōl kua, ‘Ẹnaan tạnogho ni zenyina mozil odi, kẹzo bho odi ạnogho zạmi zenyina bho, olo tatu molꞌalōor enyina nịvo.’ 
ACT.7.38	AMozis obo bho ạrol ạni mi tookōbhōghian arōoy ibhꞌIzirẹl mi tobꞌeekpu eḍum obho: odi ạrolan ạni mạburude obhꞌezira nꞌotelema tẸnaan obho ạkpete bọ mạar ạnogho zodi mi tobꞌeegum obhꞌaSainai bho. Odi ạmoghon moghōrōkō tẸnaan obho omuneen ghạ ḍio ạnogho zezira bho.
ACT.7.39	“Keḍio igbōgh ạburude obhꞌezira igin moghiilaan odi, inyu zodi itẹnẹ tọtu, ịva momula tIzipt, 
ACT.7.40	ịkpete nạ ịnogho Eron ighōl kua, ‘Lẹm maruru mạnogho ezōor ilo tekpo zezira eḍionom. Ezōor ulōghōm io milo neemutenaan maMozis obho abhin ezira amutonom mi tIzipt obho.’ 
ACT.7.41	Tesuo peedi tẹlem meru olo ạgbaanan mọony ạnam, ẹtun mạar ẹnogho, keḍio tele mẹzaal nebuom moḍighi ạravo bhꞌeedi. 
ACT.7.42	Keḍio Ẹnaan ạḅele zeedi, ạseghe zeedi ạnogho mookpulughu ghạ ịinaany ạnyu obho, kẹzo bho nọoge bọ mi tịbhereer arizil obho maa:
ACT.7.42	‘Arōoy Izirẹl, enyina ịze ghạ mịnam obho merubal ạsia mi teekpu eḍum obho ku negbiom molo enyina nẹtunom mạar ẹnogho zạmi?
ACT.7.43	Eenyi, enyina ịgban ghạ meḅina bhꞌạMolok nꞌẹenaany obhꞌaRefayim,
ACT.7.43	maruru obho enyina ịlemogh mookpulughu obho.
ACT.7.43	Ạami tapirighan ni zenyina ạseghe atẹnōm nạ mạBabilon.’
ACT.7.44	“Ẹnaan ạrolan nꞌigbōgh ạburude ezira mi totu-eḍum iikpulughu olo notōol ghạ ni mi tobꞌeekpu eḍum obho. Uḅōgh nạ kẹzo bho Ẹnaan ạtughumiom maMozis obho, kẹzo bho uḍeeriom nạ zodi obho. 
ACT.7.45	Otu-eḍum opopo ạrol ạteeny mọnon ọoke tigbōgh ạburude bhꞌezira. Eedi ibhin ni irōol zodi otu eḍum iikpulughu obho ẹtuonuman maJosua mi tamen obho eedi ịghi mọḅirogh arade bho Ẹnaan abhirighanogh rōoy obho ạnogho zeedi obho. Keḍio ạrol suo ninii ạteeny mamen taDevid. 
ACT.7.46	Odi aḍigh tologhi tẸnaan molo odi agbẹel mẸnaan molo odi kaḅōgh motu kạnogho zodi Ẹnaan tạJekob. 
ACT.7.47	Keḍio ạSolomon pobo aḅōgh motu obho ạnogho zodi.
ACT.7.48	“Keḍio Ẹnaan obho ạbugh bọ apu kạar kạar obho orugh ghạ ḍio mi tarutu ilo arōoy iḅōgh, kẹzo bho ozil obho ạkpete bho,
ACT.7.49	‘Ẹnaan ạkpete kua: Ạnyu obho pẹtolom ạmi,
ACT.7.49	keḍio ade bho poḅeleriom asike ạmi.
ACT.7.49	Okōr oḍigh otu mobho ạna taḅōgh ạnogho zạmi?
ACT.7.49	Esi obhooghia ạmi kodi teḍighen?
ACT.7.50	Oomo ọkpo bhibha ạami ụlem io bẹle?’
ACT.7.51	“Ịmiin ọḅaar ẹmu obho tenyina! Ịmiin ịkarabh iloghi obho tenyina mẹzo enyina itẹnẹghu mikpom araḅeri mi tadōm tẸnaan. Igbōgh ạburude obho tenyina nꞌenyina akẹrekere olo. Enyina ẹkona nẹḍaanan nạ mẸmugh Iigbia bho. 
ACT.7.52	Kir ozil olo igbōgh ạburude obhꞌenyina ịnogho ḍio mịiḅaghami? Eedi ịze ni miteledōm obho tẸnaan, obo bho ịgba kọkanya amen moru obho tỌony-otu odi obho ịkarabh ilo bho. Keḍio esiibha enyina neeḅool ekigh zodi. 
ACT.7.53	Enyina obo bho ibhin bọ maraalōgh tẸnaan obho, ibha itelema tẸnaan ibhin iruom enyina bho — oomo ipa ẹkona enyina iikō nạ ḍio.”
ACT.7.54	Amen arōoy ạkoti obho ịmoghon mibha aStivin ạgba bho, piloghi obhꞌeedi iḅẹebh molo ạruumu obhꞌeedi iibhuughogh keḍio eedi ịghiir rạlaay eedi nꞌọkarabh ologhi. 
ACT.7.55	Ẹmugh Iigbia bho naamuzō agbẹbh talōor taStivin, keḍio odi aanon tạnyu obho ạmiin meghuan obho tẸnaan, nꞌạJizos nạamara toḍiom ạvo tẸnaan. 
ACT.7.56	Odi ạkpete kua, “Sey, ịmiin ạni. Ạami nạmiin mibha ạnyu obho naakperenu keḍio Ọony Oōy obho nạamara toḍiom ạvo tẸnaan!” 
ACT.7.57	Peedi iḅulughia raḅeri eedi, imulughu ighughaan izuom zodi. 
ACT.7.58	Ibhin odi imutiom tẹma bho irōḅōl odi. Arōoy bhibha ịkporona mọkpo eedi ịnogho monyiin onyughẹel olo ughōl ạSol mọbham. 
ACT.7.59	Ẹzo bho eedi netōḅōl odi obho, podi abheleghi mObạmọogh obho aghōl kua, “ẠJizos Obạmọogh, sẹghe ghuḍum obho tạmi.” 
ACT.7.60	Keḍio odi azuman aakpulughu nꞌobꞌoghōrōkō aghōl kua, “Obumọogh, ụḅamam ghạ mịkarabh ibhibha mi tẹmu eedi!” Odi ạkpete kua ạḅele, podi ạbho.
ACT.8.1	Eḍigh tologhi tạSol moḍighi ạrookoma bhibha.
ACT.8.1	Odi aḍuma popo parōoy ạsosi obho idi bọ taJerusạlẹm obho ịke mọmiinom mi tạravo obo bho imōruōm io bho, molo oomo obo bho imōruōm obho tughuneen miteledōm obho ḍio, ịizaranu toomo ebhugh obhꞌaJudia nꞌaSameria. 
ACT.8.2	Keḍio ẹtede arōoy ilo itulan mẸnaan iḍi maStivin, ịitu zodi nꞌigbōgh eḍi.
ACT.8.3	Keḍio ạSol ạva mobhiẹmi ạsosi obho, ạḍua ghạ motu atẹn motu ạghoghogh ghạ mobo bho imōruōm obho, ạraani nꞌilobhir, amutiom tetẹrẹ abhin zeedi ạghi ạlokiom ghạ zeedi mikoli.
ACT.8.4	Eedi obo bho imōruōm obho nẹezaranu, kesi kesi olo eedi ịghi, nẹgba ghạ mooḅi adōm obho. 
ACT.8.5	AFilip ạḍua ạghi taSameria keḍio ạgba maKraist ạnogho rōoy obho mi tepa. 
ACT.8.6	Obꞌọlogh arōoy obho ideny ni ịrol bịrim ịmaar ịmoghon mibha aFilip ạḍeghe nạnogho zeedi obho. Eedi ịmaar ịmoghonyan ịmiin nạ mọkpo ibꞌaruugu obho odi aḍighi obho. 
ACT.8.7	Ịkarabh ạruumugh imuteghu ni nꞌibꞌịkanya imulughu mi tọlogh arōoy; arōoy ilo asilōor obho neemughughu nꞌilo itele ghạ ḍio ookō nạ. 
ACT.8.8	Molo ogbōgh ọḅaal ologhi ạrol ni mi taSameria.
ACT.8.9	Todi ẹma bho kir ōoy olo ughōl ạSaimon, olo arōoy aSameria nekiilaan zodi magey mebum ọkpo iḍeeriom obho odi aḍighi ghạ bho. Molo odi nakōl ghạ modi ōoy. 
ACT.8.10	Molo kōoy kōoy olo odi tẹma bho, igbōgh nꞌịbam, imōruōm zodi nekōl kua, “Odi pịnyaam obho tẸnaan obho ughōl bọ ‘Ibꞌịnyaam obho.’ ” 
ACT.8.11	Odi maaḍighi magey mọkpo iḍeeriom obho mi tẹma bho mịkanya molo eedi nekiilaan zodi. 
ACT.8.12	Keḍio tamen obho eedi imōruōm mooḅi adōm obhꞌAde-Ọolema bho tẸnaan obho aFilip ạgba bho mi taḍien tạJizos Kraist obho, peedi iru izua mụum, ạraani nꞌilobhir. 
ACT.8.13	ẠSaimon nịvo nịvo amōruōm ạni. Amen odi aru azua mụum obho, podi ạrolan ghạ maFilip, molo odi aamōogh magey mamen odi ạmiin mọkpo ibꞌaruugu obho aFilip naḍighi obho.
ACT.8.14	Iteledōm obhꞌaJerusạlẹm ịmoghon mibha arōoy aSameria neebhin mọnuekpete bho tẸnaan, peedi irōm aPita nꞌạJon ịghiom eedi. 
ACT.8.15	Amen eedi ịghi isi, peedi iikpulughu molo obo bho imōruōm obho kebhin ạni mẸmugh Iigbia bho. 
ACT.8.16	Tẹzo bho Ẹmugh Iigbia bho dosōor io mi tonyiin eedi, uzuom zeedi mụum be mi taḍien tạJizos Kraist Obạmọogh obho. 
ACT.8.17	Keḍio aPita nꞌạJon ịḅamaghi rạvo mi tạruumu obhꞌeedi, peedi ibhin ạni mẸmugh Iigbia bho.
ACT.8.18	ẠSaimon ạmiin eedi ibhin mẸmugh Iigbia bho mi tamen obho ụḅamaghi rạvo tạruumu eedi obho, podi aru nạnogho mikpoki maPita nꞌạJon, 
ACT.8.19	ạkpete kua, “Nọgho ạni ạami mịnyaam ibhibha molo kōoy kōoy olo ạami ụḅam rạvo ạmi apin ạni mẸmugh Iigbia bho.” 
ACT.8.20	Keḍio aPita ạbhagharana kua zodi, “Ạna nꞌikpoki onuma iḍigh teḍum tibha ạna nạatua moghuom ikpoki mẹnogho tẸnaan obho! 
ACT.8.21	Bọbon abin bolobolo ẹku olo ạna ụteeny mi toḍighi ezōor olo, tẹzo bho ologhi onuma oozuan io mi tọpaḍi obho tẸnaan. 
ACT.8.22	Tebum ipa bẹleni, kiraan mi tịkarabh ịitua bhꞌonuma maakpulughu mẸnaan mọḅelemaan onuma mi tịkarabh ịitua bhibha tonuma. 
ACT.8.23	Ẹzo ạami nạmiin, ạna tạḅum ni magbuay mọkpo ịnon arōoy molo ạna naaru mẹbana mi toḍighi ịkarabh.” 
ACT.8.24	Keḍio ạSaimon tạkpete kua ạnogho maPita nꞌạJon, “Isesen ni, iikpulughu mObạmọogh obho mẹnogho ạami molo oomo ibha ạna ụkpete suo obho imutenaan io zạmi.”
ACT.8.25	Tamen olo aPita nꞌạJon nẹegba mọnuekpete tObạmọogh obho ịnogho rōoy, peedi imula taJerusạlẹm, ịgbaay nạ mooḅi adōm obho mi tịkanya ạraama aSameria.
ACT.8.26	Keḍio otelema tObạmọogh obho ạkpete kua ạnogho maFilip, “Ḅetunu maakōbhōghia mạghi tebōom obho ạḍua taJerusạlẹm ạghi tạGaza bho.” (Ebōom opopo ōoy olo digha ạḅol olo mu.) 
ACT.8.27+ACT.8.28	PaFilip aḅetunu aakōbhōghia ạghi. Suo bho, obhaghaan ōoy olꞌẸtiopia nạaḅol tebōom opopo nakẹel. Odi ogbōgh ōoy olo nạpam ghạ mikpoki ạni-ọolema bhꞌẸtiopia. Odi ạghi taJerusạlẹm mookpulughu Ẹnaan, keḍio aḍigh oghuugh olo ẹnam nakiilom nakẹel. Ughiilom nọki obho, odi nakōl ghạ mọbhereer tẠizaya ozil obho. 
ACT.8.29	Keḍio Ẹmugh Iigbia bho ạkpete kua ạnogho maFilip, “Kịa matuan zodi.” 
ACT.8.30	PaFilip ạghi keḍio ạmoghon bho odi nakōl bọ mi tọbhereer tẠizaya ozil obho, keḍio odi tapuruan kua zodi, “Ạna nạmoghonyan mibha ạna nakōl obho?” 
ACT.8.31	Keḍio odi ōoy obho ạbhagharana kua zodi, “Kir ẹzo olo ạami kạmoghonyan, tughuneen molo ọnon ōoy tạmaar ạgba ạnogho ạami ḍio?” Keḍio odi abheleghi maFilip moru oḍigh ạni toghuugh obho. 
ACT.8.32	Esi oghōl obho odi nakōl bọ bho nạgba kua,
ACT.8.32	“Odi ạrol kẹena olo nọki moghigh.
ACT.8.32	Odi ạrol kọony ẹena olo omulughu ḍio,
ACT.8.32	bho nokul subhuubh obhꞌodi.
ACT.8.32	Odi ọkpete nạ ḍio mạar.
ACT.8.33	Tẹzo bho ụloki zodi rẹgheer obho.
ACT.8.33	Pụḅele mọru agey ịiruan ọnogho odi.
ACT.8.33	Oōy olo tatue ạgba mọobhe odi olo,
ACT.8.33	tẹzo bho aghuḍum odi naakunughi tesuo ade bho.”
ACT.8.34	Keḍio ōoy obho apuruan kua maFilip, “Kạr ạgba mạnogho ạami, odi ozil obho nạgba milꞌokōr ōoy? Ilꞌodi bẹlee kọnon ōoy?” 
ACT.8.35	Keḍio aFilip tạke mọḍeghe, ạkiom zodi adōm obho tozil obho aru ạgbaam mooḅi adōm obho tạJizos. 
ACT.8.36	Ẹzo bho eedi nẹki obho, peedi iru isi tesi olo ạmuum idi, keḍio odi ōoy obho ạkpete kua ạnogho zodi, “Iibha ạmuum. Ẹkaraan temina ẹpuenaan zạmi mozua ạmuum obho?” 
ACT.8.37	[Keḍio aFilip tạkpete kua ạnogho zodi, “Eru molo ạna umōruōm nꞌoomo ologhi onuma, pạna ozua ạmuum obho.” Keḍio ōoy obho ạbhagharana kua, “Ạami naamōruōm mibha ạJizos Kraist aru mỌony obho tẸnaan.”] 
ACT.8.38	Pōoy obho ạto molo kosōbhẹ moghuugh obho, keḍio aFilip nꞌodi isōor tạmuum obho, keḍio aFilip aru azuom zodi mụum. 
ACT.8.39	Amen eedi imute mi tạmuum obho, pẸmugh tObạmọogh obho ạseghe maFilip ạḍuonom. Oōy obho omina ḍio ạmiin zodi, odi ōoy obho atẹn nakẹel nꞌogbōgh ọḅaal ologhi. 
ACT.8.40	Ụmiin maFilip tẠzotos, keḍio ạghi toomo ạraama bho nạgba mooḅi adōm obho ninii odi aru asi taSizaria.
ACT.9.1	Tamen bhibha, ạSol odi ni nạnogho mịiḅaghami ạzeey mobo bho nẹtuonuman mObạmọogh obho. Odi ạghi tuvẹmụ arōoy iḅo miiḅua obho 
ACT.9.2	agbẹel abhin mịbhereer ilo ịnogho zodi mịnyaam mọghi tarutu iikpulughu ibhꞌạDamaskos, merumolo odi ạmiin mōoy olo nạtuonuman mEbōom tObạmọogh obho, milobhir nꞌạraani, odi aḅologh apin atu taJerusạlẹm.
ACT.9.3	Tebōom obho, suo odi nạki, natuan tạDamaskos obho, pazuḅa ọpuuny obꞌẹḅaal olo ạḍua tạnyu obho aru asōorōm zodi, 
ACT.9.4	keḍio odi ameel tade bho, keḍio ạmoghon oghōrōkō olo ạkpete kua ạnogho zodi, “ẠSol, ạSol! Eeghe kạna nạnogho kua zạmi mịiḅaghami?” 
ACT.9.5	Keḍio odi apuruan kua zodi, “Obumọogh, ạna kokōr ōoy?” Keḍio oghōrōkō bho ạbhagharana kua, “Ạami pạJizos obho ạna nạnogho mịiḅaghami obho. 
ACT.9.6	Keḍio ḅetunu mạghi tẹma bho, tọgba ọnogho zịna milo ạna taḍighi.” 
ACT.9.7	Arōoy obho nẹtuonuman zodi obho ịmara nꞌikpom ịnu; eedi nẹmoghon oghōrōkō bho keḍio ōoy olo eedi nẹmiin olo. 
ACT.9.8	Amen ạSol aḅetunu tade bho ạkparion riḍien odi, odi ọmiin io mạar, molo eedi ịbham zodi tạvo ireliom zodi ịghi tạDamaskos. 
ACT.9.9	Odi ạrol mikpom ariḍien mịraar aḍuma, olo eḍian ole ḍio, ạmuum ọbhoghol io.
ACT.9.10	TạDamaskos, kir onyiin olo nạtuonuman mạJizos olo ughōl Ạnanayas. Odi ạmiin ghịiny olo Obạmọogh obho ạkpete kua ạnogho zodi, “Ạnanayas.” Keḍio odi ạbhagharana kua, “Oobho ạami, Obumọogh.” 
ACT.9.11	Keḍio Obạmọogh obho ạkpete kua ạnogho zodi, “Kōkōbhōghia mạghi tebōom obho ughōl ‘Asel ni’ obho, mapuruan mi totu taJudas mōoy olo ughōl Sọl obhꞌạTasos. Odi naakpulughu, 
ACT.9.12	nạamiin nạ ghịiny olo onyiin ōoy olo ughōl Ạnanayas ạḅamaghi rạvo mi talōor odi molo odi kamina kạmiin mạar.” 
ACT.9.13	Keḍio Ạnanayas ạbhagharana kua, “Obumọogh, ọlogh arōoy nẹegba ẹnogho ạami milꞌōoy obhobho, nꞌibꞌịkarabh ọkpo ilo odi naaḍighi marōoy onuma mi taJerusạlẹm. 
ACT.9.14	Keḍio esiibha odi naabhin mịnyaam mi taruvẹmụ iḅo miiḅua bho atu tạDamaskos moḅologh arōoy obo bho nekōl ḍien onuma bho.” 
ACT.9.15	Obạmọogh obho ạkpete kua ạnogho zodi, “Kịa, ạami nạason zodi ạseghe moḍighiom oḍighi ạmi, omutiom aḍien obhꞌạmi ọghi tobo bho ilōghōm io mẸnaan obho, nꞌạruula, nꞌarōoy Izirẹl. 
ACT.9.16	Keḍio ạami nịvo nịvo taḍeeriom zodi milo odi tạmiinom mebum aḍien ạmi.”
ACT.9.17	PẠnanayas ạghi aḍigh totu obho, ạḅamaghi rạvo odi mi tẹmu tạSol, keḍio ạkpete kua, “ẠSol umōr ạmi. ẠJizos Obạmọogh obho nịvo nịvo, obho ạmiinan ạna mi tebōom obho suo ạna natu obho, arōm ạami moru molo ạna kạmiin mạar, nꞌolo Ẹmugh Iigbia bho kaḍigh talōor onuma kamuzō.” 
ACT.9.18	Tonyiin amen obho, pạar olo odi kopolom ena ạḍua ameel tariḍien tạSol, keḍio odi ạke momina ọmiin ạar, keḍio odi aḅetunu aru azua mụum; 
ACT.9.19	keḍio odi aru ale meḍian alōor odi amina aru ạghua.
ACT.9.19	Keḍio ạSol ạrolan mịbam aruḍuma nꞌobo bho nẹtuonuman mạJizos obho ibha idi tạDamaskos obho. 
ACT.9.20	Odi obhiẹmi ḍio men mọghi tarutu iikpulughu obho ọgba mạJizos Ọony obho tẸnaan. 
ACT.9.21	Keḍio oomo obo bho ịmoghon zodi obho neemōogh, nepuruan ghạ kua, “Oobho ōoy obho nạzeey bọ rōoy mi taJerusạlẹm, mobo bho nekōl maḍien obhobho bho ḍio gạ? Suo odi aru eebha mi tinyiin eedi abaabha bho, moḅologh eedi ọghiom aruvẹmụ arōoy iḅo miiḅua bho ḍio?”
ACT.9.22	Keḍio ạSol ạgba ni ạkpaariom mibha ạJizos aru maKraist obho, keḍio ịnyaam ọnuekpete obhꞌodi iru ịghua magey molo arōoy aJu obho idi tạDamaskos obho irue ḍio mọbhagharana odi.
ACT.9.23	Ịbam aruḍuma itẹn parōoy aJu obho iikōbhōghian moghigh ạSol. 
ACT.9.24	Puru ụgba ụnogho zodi mibha eedi nẹetua moḍighi obho. Keḍio ịrol iḅōrō moomo uḍugul nꞌootaany mi tọnu-ẹma bho moghigh odi. 
ACT.9.25	Molo, onyiin uḍugul obo bho nẹtuonuman mạSol obho ịseghe zodi ịlogh tọkpaagh isōorẹ mi tẹḅagh-otu obho.
ACT.9.26	ẠSol ạghi taJerusạlẹm keḍio ạva moḍigh ạni mi tobo bho nẹtuonuman mạJizos obho. Eedi irue ḍio momōruōm mibha odi naaru monyiin obo nạtuonuman mạJizos, molo aruugu nesibh eedi. 
ACT.9.27	Keḍio ạBanabas aru ạbhel zodi ạseghe odi ạghiom miteledōm obho. Keḍio aru ạgba mibha ạSol ạmiin mObạmọogh obho mi tebōom tạDamaskos obho, nꞌibha Obạmọogh obho ạkpete ạnogho zodi obho. Odi ạgba nạ mẹzo bho odi ạSol ạgbaam nꞌọoghuanaan ologhi milo igboloman nꞌạJizos. 
ACT.9.28	Keḍio ạSol tạtolan zeedi ạki mi toomo aJerusạlẹm nạgba maḍien tObạmọogh obho nꞌọoghuanaan ologhi. 
ACT.9.29	Odi nꞌarōoy aJu obho ịmoghon ịkpa mọnu aGris ẹghanan ghạ magey molo eedi ịrol ịva moghigh odi. 
ACT.9.30	Amen aburumōr obho ilōghōm miibha bho pịseghe zodi ịghi taSizaria ịkpete ịnogho zodi mọghi tạTasos.
ACT.9.31	Tesuo keḍio oomo ạrasosi obhꞌaJudia nꞌaGalili nꞌaSameria tẹtol nꞌekima iru ịghua nạ magey. Ọnu arōoy obho tepōbh nạ mi tọlogh ạvo bho tẸmugh Iigbia bho nꞌẹzo oghiilaan obho eedi ịrol ịnogho mObạmọogh obho.
ACT.9.32	APita ạrol ạghi kesi kesi, keḍio ạteeny monyiin aḍuma podi ạghi mọmiin arōoy tẸnaan ibha netugh taLida bho. 
ACT.9.33	Todi ẹma bho podi ạmiinan mōoy olo ughōl Inias, olo oomo alōor obho naamuugh ạman molo neegbẹbh ạbhenya ạsia doḅetunu ḍio tẹmuna. 
ACT.9.34	Keḍio aPita abheleghi ạkpete kua ạnogho zodi, “Inias, ạJizos Kraist naakō ạna. Ḅetunu makpōr mẹmuna onuma.” Todi onyiin amen obho podi Inias aḅetunu. 
ACT.9.35	Oomo arōoy obho netugh bọ mi taLida nꞌaSeron obho ịmiin mẹzo bho zodi, peedi ighiraan tObạmọogh obho.
ACT.9.36	TạJopa kir ạni olo nạtuonuman mạJizos, olo ughōl Tạbita, tọnu aGris pạDokas, ẹmu aḍien obho pọnue. Odi ạseghe moomo aghuḍum odi aseeri moḍighiom iiḅi nꞌọbhel aruvekulom. 
ACT.9.37	Tamen opopo podi aru ạnwe ạbho. Keḍio uru uutōl moḍim obho todi ụmuneen tẹkpe totu ạnyu. 
ACT.9.38	ẠJopa ogbeeny io mịkanya mi taLida, molo amen obo bho imōruōm obho ịmoghon ighōl maPita odi taLida, peedi irōm rōoy ịghiom zodi, ighōl kua, “Sesen ni, kẹm maru tezōor.” 
ACT.9.39	Keḍio aPita aḅetunu aakōbhōghia ạtuonuman zeedi ạghi. Odi aru asi, pubhin zodi ụghi tạnyu otu obho. Oomo arukpukele ạraani obho iru ikō zodi aPita ikiton neleghe neḍereghiom mạrasuoma olo ạDokas ạkologh ạnogho zeedi men obho odi dọbho ḍio obho. 
ACT.9.40	Keḍio aPita abhirighan moomo eedi amutiom totu obho, keḍio agbuluman aakpulughu, aghiraan asōmōghan moḍim obho ạkpete kua, “Tạbita, ḅetunu!” Podi ạkparion riḍien odi, ạmiin maPita, podi aḅetunu ạrol delede. 
ACT.9.41	Keḍio aPita ạnogho zodi mạvo odi ạbham ạḅar zodi aḅẹtōn. Keḍio odi abheleghi mobo bho imōruōm obho nꞌarukpukele ạraani obho ạseghe zodi ạnogho zeedi nꞌaghuḍum. 
ACT.9.42	Ịimoghon nꞌạsuugba bho ilela moomo ạJopa, molo ọlogh arōoy imōruōm mObạmọogh obho. 
ACT.9.43	Keḍio aPita ạrol mịkanya aruḍuma mi tạJopa mi totu ōoy olo nalooy ghạ rụḅa izu ịnam olo ughōl Sạimon.
ACT.10.1	Onyiin amen mi taSizaria, kir ōoy olo ughōl Kọnilios, onyiin uvẹmụ iḅe rạagham obhꞌaRom olo ạteeny mọlogh obho ughōl bọ “Eegu ẹgham Itali.” 
ACT.10.2	Odi ōoy olo nạtuonuman raabōom tẸnaan; odi nꞌoomo otu odi neekpulughu ghạ mẸnaan. Odi ạlogh ghạ mạvo ạnogho maruvekulom arōoy aJu obho, keḍio naakpulughu ghạ mẸnaan moomo amen. 
ACT.10.3	Onyiin aḍuma ịraar asuo mogbo ọsilaan, podi ạmiin ghịiny olo odi ạmaar ạmiin motelema tẸnaan aru ạkpete nạnogho zodi, “Kọnilios!” 
ACT.10.4	Ologhi odi nakpooy, aruugu nesibh, keḍio ạbhagharana kua, “Obo apu ạami, ẹkaraan?” Odi otelema bho aghōl kua, “Ẹnaan nạamoghon miikpulughu onuma nꞌọlogh ạvo bhꞌonuma, keḍio nạatua ạna siibha. 
ACT.10.5	Siibha tōm rōoy mạghiom ōoy olo ughōl ạSaimon Pita; odi odi tạJopa. 
ACT.10.6	Odi asulomaan molōoy rụḅa izu ịnam obho, ōoy olo ughōl Sạimon. Otu odi odi tọtu ọbhiiny obho.” 
ACT.10.7	Podi otelema bho nạḍeghe ạnogho odi obho ạmany ạḍua, keḍio ạKonilios abheleghi mịzal ạnwuny otu odi nꞌonyiin ōoy ẹgham olo nạtuonuman nạ mẸnaan, olo aru nạ monyiin uvẹmụ eegu ẹgham odi. 
ACT.10.8	Odi ạgba ạnogho zeedi mibha imute bho keḍio arōm zeedi mọghi tạJopa.
ACT.10.9	Ạḅaal, ẹzo bho eedi idi tebōom obho netuan tạJopa, paPita ạsiin tạnyu otu obho mookpulughu. Aḍio nạaḍi ịzal abin ootaany men opopo. 
ACT.10.10	Ọkoony nasibh odi, odi nạatua ghạ nạ mole; suo nọsa ni meḍian obho, podi ạmiin nạ ghịiny. 
ACT.10.11	Odi ạmiin mobho ạnyu obho naakperenu keḍio ạar asōor natu, ạar olo ạgbaanan ọpuuny obꞌukpe ẹmuna olo nꞌinya ạruukul, asōor natu tade bho. 
ACT.10.12	Tologhi obho, oḍigh kẹrekere ịnam nꞌiiḍigh nꞌịnun ạnyu obho ịkani. 
ACT.10.13	Keḍio oghōrōkō ạkpete kua ạnogho zodi, “Pita, ḅetunu, kigh mạḅa!” 
ACT.10.14	PaPita ạbhagharana kua, “Ekua ḍio, Obumọogh. Ạami dọḅa ghạ ḍio mạar olo nogbi ni, ọḅaal nạ ḍio.” 
ACT.10.15	Keḍio oghōrōkō bho amina ạkpete kua ạnogho zodi, “Ugbi ghạ mạar olo Ẹnaan nạakpete aghōl ạneghe ni.” 
ACT.10.16	Uḍighi kua ninii ịraar amen keḍio ụseghe zodi ạar obho ụloghom umulumi tạnyu obho.
ACT.10.17	APita naaḅetunu nạatua ghạ mạkar ạar obho amute tạghiiny obho odi ạmiin obho. Tonyiin odi amen obhobho arōoy obho ạKonilios arōm obho nẹva motu obho tạSaimon etu esi ẹmara tọnu otu obho. 
ACT.10.18	Keḍio eedi ibheleghi ipuruan, “Isoloman odi suo olo ughōl Sạimon Pita?” 
ACT.10.19	APita odi nini tịitua azin ạghiiny obho todi men Ẹmugh Iigbia bho ạkpete ạnogho zodi mu, “Nonon! Ịraar arōoy neeru nẹva ạna. 
ACT.10.20	Ḅetunu siibha maakōbhōghia masōor ạghi teedi, ugin ghạ mọtuonuman eedi. Ạami urōm zeedi eru tonuma.” 
ACT.10.21	PaPita asōor ạghi tarōoy obho ạkpete kua ạnogho zeedi, “Ạami odi ōoy obho enyina nepuruan obho. Enyina ịtuan eeghe keru?” 
ACT.10.22	Eedi maa, “ẠKonilios uvẹmụ ezōor arōm ezōor. Odi ooḅi ōoy olo naakpulughu ghạ mẸnaan, olo oomo arōoy aJu obho nekiilaan magey. Onyiin otelema tẸnaan arōm odi mobhin onuma ọghi totu odi, molo odi ạmoghon mọnu onuma.” 
ACT.10.23	PaPita ạloghom rōoy obho totu ịrolan odi muḍugul obho.
ACT.10.23	Ạḅaal podi aakōbhōghia ạtuonuman eedi, keḍio ẹtede aburumōr obhꞌạJopa ịtuonuman ạni zeedi. 
ACT.10.24	Amina ạḅaal peedi isi taSizaria. ẠKonilios maakōbhōghia moomo otu odi. Aburumōr nꞌạburubulol odi neḅōrō. 
ACT.10.25	Ẹzo bho aPita naḍigh totu obho, pạKonilios aru abheleghian odi, agbuluman azuman tasike odi. 
ACT.10.26	Keḍio aPita ạbham odi aḅẹtōn, ạkpete kua ạnogho zodi, “Ḅetunu, ạami ōoy nạ konuma.” 
ACT.10.27	APita ạḍeghe ghạ mẹzo bho nạnogho mạKonilios suo eedi neḍigh totu obho. Eedi iḍigh podi ạmiin marōoy obho neekōbhōghian neḅōrō zodi obho. 
ACT.10.28	Keḍio odi ạkpete kua ạnogho zeedi, “Enyina nịvo nịvo neelōghōm mobho ōoy aJu umōrō ghạ ḍio tebum eḍighiom ạar odi molo odi kạghi kaḍigh totu, bolobolo ạḍeghian rạḍeghe nꞌarōoy obo bho itu ḍio milꞌaJu obho. Keḍio Ẹnaan nạakpete kua ạnogho zạmi mụseghe ghạ mōoy maghōl mugbini, bolobolo mọneghe ḍio. 
ACT.10.29	Ẹzo bho ạna urōm uruom zạmi obho ạami une ḍio mogin. Siibha bho, ạami napuruan kua zịna, eeghe amute kạna arōm aruom ạami?”
ACT.10.30	Keḍio ạKonilios ạbhagharana kua, “Otamen obhobho molo ịraar aḍuma neetẹn mobho ạami ụrol tiikpulughu mi totu ạmi mi tịraar asuo ọsilaan. Tekperenom pōoy olo ạlokia mịḅaal aru ạmara taghisigh ạmi, 
ACT.10.31	keḍio ạkpete kua, ‘Kọnilios! Ẹnaan nạamoghon miikpulughu onuma, ạatua nạ riḍighi etulan obhꞌonuma, 
ACT.10.32	Tōm mōoy ạghi tạJopa abheleghi mōoy olo ughōl Sạimon Pita. Odi asulomaan monyiin olōoy rụḅa izu ịnam olo ughōl Sạimon natugh ghạ tọtu ọbhiiny.’ 
ACT.10.33	Molo oḅetunu be, pạami urōm uru tonuma molo ạna ẹkona uḍighi nạ miiḅi uru. Siibha bho oomo ezōor mookōbhōghian taghisigh tẸnaan, noḅōrō mọmoghon ạar obho Obạmọogh obho arōm ạna bho.”
ACT.10.34	PaPita ạke mọgba, “Esiibha bho keḍio ạami naalōghōm mobho eḍighiom ạar tẸnaan iru monyiin mi toomo arōoy. 
ACT.10.35	Kōoy kōoy olo aghiilaan odi ạtuugh aḍighi mibha ịneghe bho, podi ọseghe, odi oonon io mẹma bho odi amute bho. 
ACT.10.36	Enyina neelōghōm madōm obho odi arōm aruom marōoy Izirẹl obho, mobho ạJizos Kraist Obạmọogh oomo arōoy nạaseghe mekima ạnogho zeedi. 
ACT.10.37	Enyina neelōghōm moomo ibha imute bọ mi toomo ade bhꞌaJudia, ạkiom taGalili mi tamen obho ịigbaay ozua-ạmuum obho tạJon neekunughiom. 
ACT.10.38	Enyina neelōghōm mibha igboloman mạJizos obhꞌạNazaret mẹzo Ẹnaan azuughiom zodi mẸmugh Iigbia bho nꞌịnyaam. Odi ạghi kesi kesi aḍighi ghạ miiḅi, aakōoy moomo obo bho nẹeghoroghian mi tịnyaam Eru obho, tebum obho Ẹnaan ạrolan nꞌodi obho. 
ACT.10.39	Ezōor ụmiin ạni moomo ọkpo bho odi aḍighiiy bọ tebhugh obhꞌaJu obho mi taJerusạlẹm. Eedi ịkan odi toorẹeny ẹmigheri obho ighigh odi. 
ACT.10.40	Keḍio Ẹnaan aḅẹtōn odi tọbho bho mi togbẹbhiōm ịraar aḍuma bho, aḍighi odi amutenaan rōoy. 
ACT.10.41	Toomo arōoy io, tezōor obo bho ụmiin ạni obho kụ nọgba mobho Ẹnaan aḅẹtōn zodi obho, obo bho odi ạson ạseghe bho be. Ezōor utul nꞌodi ole ọbhoghol suo odi naaḅetunu tọbho bho. 
ACT.10.42	Keḍio odi ạto ạnogho zezōor mọgba adōm obho ọnogho kōoy kōoy, nꞌọgba ibha Ẹnaan nạaseghe zodi aseeri mọru ịiruan ọnogho imoom nꞌobo ụbho bho. 
ACT.10.43	Oomo arizil obho ịgba miibha bho todi, eghōl kua mu kōoy kōoy olo amōruōm zodi, pọteeny ọḅelemaan ịkarabh odi mi tịnyaam aḍien obhꞌodi.”
ACT.10.44	APita odi nini nạḍeghe, pẸmugh Iigbia bho aru azuom moomo arōoy obho nẹmoghon dōm obho. 
ACT.10.45	Molo aburumōr arōoy aJu obho ịtuonuman maPita mi tạJopa iru obho iimōogh ni mọmiin obho Ẹnaan naazuughi ạni mẹnogho Ẹmugh Iigbia bho marōoy ịnon aruubhugh. 
ACT.10.46	Eedi nẹemoghon mibha eedi nẹkpaay mọnu ạraama nebuom mạlibugh tẸnaan. PaPita ạkpete kua amutiom, 
ACT.10.47	“Arōoy bhibha neebhin mẸmugh Iigbia bho kẹzo bho tezira. Oōy tatue ni siibha bho ạpuenaan mozuom eedi mụum?” 
ACT.10.48	Podi ạto mozuughiom eedi mụum mi taḍien tạJizos Kraist. Keḍio eedi ịkpete ịnogho zodi mọrolan eedi mịbam aruḍuma.
ACT.11.1	Iteledōm obho nꞌaburumōr obhꞌoomo aJudia ịmoghon mibha ịnon aruubhugh neebhinom ạni mọnuekpete bho tẸnaan. 
ACT.11.2	Amen aPita ạḍua aru asi taJerusạlẹm pobo bho negbẹel molo koḍunogh rōoy ịnon aruubhugh obho iru nesi maPita maa, 
ACT.11.3	“Ạna ụghi misoloman mi totu arōoy ilo deḍunaay io, ibhꞌịnon aruubhugh obho, keḍio ạna utul nạ zeedi ule meḍian!” 
ACT.11.4	PaPita aru ạgba ạnogho zeedi moomo ibha imute obho, ạke ki tọḅel egbiom obho.
ACT.11.5	“Ạami ụrol tạJopa monyiin aḍuma naakpulughu, pạami ụmiin ghịiny. Tạghiiny obho ạar olo ạḍua tạnyu obho nasōor, olo odi kobꞌukpe ẹmuna nꞌinya ạruukul, uru utueni ạami. 
ACT.11.6	Ạami ụghiom ḍien uunon tologhi obho, pạami ụmiin moḍigh kẹrekere ịnam nꞌịnun nꞌiiḍigh. 
ACT.11.7	Keḍio ạami ụmoghon oghōrōkō olo ạkpete kua ạnogho ạami, ‘Pita, ḅetunu, kigh mạḅa!’ 
ACT.11.8	Keḍio ạami ụbhagharana kua, ‘Ekua ḍio, Obumọogh, ạami dọḅa ghạ ḍio mạar olo ugbi ni, bolobolo ale meḍian ilo ịneghe ḍio.’ 
ACT.11.9	Keḍio oghōrōkō amina ạḍua tạnyu obho aru aghōl kua, ‘Ụseghe ghạ mạar olo Ẹnaan naaḍighi ạneghemi maghōl mọneghe ḍio.’ 
ACT.11.10	Iibha bho imute mịraar amen, keḍio togbi mọseghe ọsiine tạnyu obho. 
ACT.11.11	Tonyiin odi amen obho, parōoy ilo urōm taSizaria moru tạmi iru isi tesi obho ạami ụrol obho. 
ACT.11.12	PẸmugh Iigbia bho ạkpete ạnogho ạami ugin ghạ mọtuonuman arōoy obho. Odiin aburumōr ibhibha ịtuonuman ạni zạmi ẹghi taSizaria, keḍio oomo ezōor usul totu tạKonilios. 
ACT.11.13	Keḍio odi ạKonilios ạgba ạnogho ezōor mẹzo onyiin otelema tẸnaan aru totu odi ạkpete kua ạnogho zodi, ‘Tōm mōoy olo tạki tạJopa apeleghi mōoy olo ughōl Sạimon Pita. 
ACT.11.14	Odi tạgba mọkpo ilo tẹpel ạna nꞌotu onuma.’ 
ACT.11.15	Ạami odi nini nạgba men Ẹmugh Iigbia bho aru ạteeny zeedi kẹzo bho ạteeny bọ ezira tọḅel egbiom obho. 
ACT.11.16	Keḍio ạami tạatua alōghōm mibha Obạmọogh obho ạkpete bho mu, ‘ẠJon ạseghe mụum kazuughiom marōoy; enyina, tozuom enyina mẸmugh Iigbia bho.’ 
ACT.11.17	Neemute ẹman mobho Ẹnaan ạnogho marisoloman obho monyiin odi ẹnogho bho odi ạnogho zezira tamen obho ezira umōruōm bọ mạJizos Kraist Obạmọogh obho. Ạami kokōr ōoy moḍighi ilo ọpuenaan Ẹnaan?” 
ACT.11.18	Amen eedi ịmoghon miibha bho, peedi ịḅele mosi, ikiton nẹsebh mẸnaan, ighōl kua, “Siibha bho Ẹnaan naamōrō misoloman obho ekiraan tịkarabh obhꞌeedi ẹteeny ạni ghuḍum!”
ACT.11.19	Obo bho imōruōm obho nẹezaranu tebum ibha ịiḅaghami ịteeny zeedi tamen obho ughigh bọ maStivin obho. Ẹtede eedi neegbeeny molo neesi kaFonisia nꞌạSaipros nꞌẠntiok, nẹgbaay dōm obho nẹnogho marōoy aJu obho be. 
ACT.11.20	Keḍio ẹtede obo bho imōruōm obho, arōoy ilꞌạSaipros nꞌaSairini ịghi tẠntiok ịgba dōm obho ilelemi ịnogho marisoloman obho ạani, nẹgba mooḅi adōm obho tạJizos Kraist. 
ACT.11.21	Ịnyaam tObạmọogh obho ạrolan zeedi molo ịkanya arōoy imōruōm ighiraan tObạmọogh obho.
ACT.11.22	Ọdu eedi abaabha bho isi tạsosi obhꞌaJerusạlẹm, molo eedi irōm mạBanabas ạghi tẠntiok. 
ACT.11.23	Amen odi aru asi kạmiin mẹzo Ẹnaan nạasebh marōoy obho, pologhi odi ạḅaal, keḍio odi aakiom oomo eedi mọteeny ologhi omōruōm ọnogho alōor eedi mObạmọogh obho. 
ACT.11.24	ẠBanabas ooḅi ōoy olo ạteeny magey mologhi omōruōm nꞌẸmugh Iigbia bho keḍio ụḅaram mịkanya arōoy mi tọlogh arōoy ilo neemōruōm mObạmọogh obho.
ACT.11.25	Keḍio ạBanabas ạghi tạTasos mọmiinan ạSol. 
ACT.11.26	Amen odi ạmiin mạSol, podi abhin zodi aru tẠntiok. Ịzal eedi ịrol suo moomo ạla eekōbhōghi ghạ marōoy ạsosi obho, ẹtughumiom mobꞌọlogh arōoy. Tesuo Ạntiok pọḅel esi ubhira ughōl mobo bho nẹtuonuman maKraist obho aKristiens.
ACT.11.27	Tamen opopo parizil ịḍua taJerusạlẹm ịghi tẠntiok. 
ACT.11.28	Ponyiin eedi olo ughōl Ạgabos aḅetunu ạmara, abhinom ịnyaam Ẹmugh obho ạgba mobꞌoḅẹer olo natu tesuo oomo ade bho. (Iibha bho imute tamen olo ạKlodios nạda mebhugh obhꞌaRom.) 
ACT.11.29	Pobo bho imōruōm obho ịitua molo kōoy kōoy, tibha ạvo odi asi, mọfirima ikpoki ọghiom aburumōr obho idi taJudia obho. 
ACT.11.30	Keḍio eedi iḍighi mẹzo bho ịfirima mạBanabas nꞌạSol ịghiom marukenya bho.
ACT.12.1	Tamen obhobho, ạHerod ọolema bho nạake mọnogho ịiḅaghami mịkanya arōoy ạsosi obho. 
ACT.12.2	Odi ạseghe mobꞌạmugem aghighom maJems umōr tạJon. 
ACT.12.3	Amen odi ạmiin mobho iḍigh ni magey mi tologhi arōoy aJu obho, podi anyeene ạghi aḅol maPita. (Iibha bho imute tamen ẹzaal obho noliom ghạ mạbred obho ụlogh ghạ ḍio mayist obho.) 
ACT.12.4	Odi aḅol maPita, pụloghom zodi mikoli ụḍuom, ụlogh zodi tạravo arōoy iḅe rạagham obho, ilo usereghi minya ạruuku, ẹku esuo inya inya arōoy. ẠHerod nạatua ghạ mọseghe odi ọlogh tạravo arōoy aJu obho mamen aḍuma ẹzaal Opẹl-Otẹn obho naatẹn. 
ACT.12.5	Puseeri maPita tikoli, keḍio arōoy ạsosi obho iḍigh miikpulughu ịnogho mẸnaan mebum odi nꞌoomo ologhi eedi.
ACT.12.6	Uḍugul aḍuma bho tạḅaal pạHerod omutiom odi ọnogho arōoy obho, aPita nakoḍi teesoḍia ịzal arōoy iḅōrō bho. Nọoḍuom zodi mịzal arigbirigbiri. Arōoy iḅōrō idi nạ mi tọnu otu ikoli obho. 
ACT.12.7	Tekperenom potelema tObạmọogh obho aru ạmara, ẹḅaal nạmu tẹkpe ikoli obho. Keḍio odi otelema bho ạzabhaan maPita ạsumeen zodi, ạkpete kua ạnogho zodi, “Kẹm aḅetunu!” Onyiin odi amen obho parigbirigbiri obho taPita ịworo izuan nꞌibha ạravo odi. 
ACT.12.8	Keḍio otelema obho ạkpete kua, “Mina mukpe onuma mạlogha marakōrō onuma.” PaPita ạtuugh nạ mẹzo bho aḍighi, keḍio otelema bho ạkpete kua ạnogho zodi, “Lọgha makoti onuma mạtuonom ạami.” 
ACT.12.9	PaPita ạtuonuman odi amute tikoli obho. Odi olōghōm io merumolo ibha nemute bho iru magey: odi aghōdi odi nạmiin ghịiny. 
ACT.12.10	Eedi ịḅol itẹn mọḅel esi arōoy iḅōrō bho, iru itẹn mogbẹbhiōm ịzal obho ninii iru isi tobho ikunughi obho, teguugh arukurōgh obho amutiom tẹma bho. Odi eguugh obho nịvo nịvo aghuurunu ạnogho zeedi, keḍio eedi iru imute. Eedi irele ịman monyiin ebōom obho, potelema bho ạmany ạḍua ạḅele zodi be.
ACT.12.11	Keḍio aPita talōghōm ibha nemutenaan zodi obho, keḍio ạkpete kua, “Esiibha keḍio ạami naalōghōm mibha iru magey. Obạmọogh obho arōm otelema odi aru ạbhel ạami atughuneen tạravo tạHerod nꞌoomo ibha arōoy aJu obho neḅōrō mọmiin ibha temute bho.”
ACT.12.12	Odi alōghōma lōor odi, podi ạghi totu taMeri oniin tạJon Mạk. Ọlogh arōoy neekōbhōghian suo neekpulughu. 
ACT.12.13	Keḍio aPita aakpu teguugh obho, keḍio ọnyani otu olo ughōl aRoda aru ạmoghon. 
ACT.12.14	Podi ạmoghon moghōrōkō taPita. Tọḅaal ologhi ipa bho podi ạḅele moghuuron eguugh obho aghiil amula ạghi ạgba maPita odi tetẹrẹ bho. 
ACT.12.15	Eedi ịkpete kua ịnogho zodi, “Ạna nạtaal gạ?” Keḍio odi aghōl mạkar agey nạ ni. Peedi ịbhagharana kua zodi, “Ẹmugh odi gạ!” 
ACT.12.16	APita odi nini naakpu. Keḍio eedi iru ighuuron meguugh obho. Amen eedi ịmiin maPita, peedi iimōogh. 
ACT.12.17	Keḍio odi ạnwaaghi rạvo odi meedi imulughu ḍio, aru ạgba mẹzo Obạmọogh obho amutiom zodi tikoli obho. Keḍio odi ạkpete kua, “Ịgba miibha bho mẹnogho maJems nꞌaburumōr ipedi obho.” Odi ạkpete kua ạḅele, podi ạḍua ạghi tọnon esi.
ACT.12.18	Amen aḍio aru ạḅaal pọpuuny obꞌẹmoghonyan amute togbo arōoy iḅōrō bho tilo igboloman maPita. 
ACT.12.19	ẠHerod ạnogho mịnyaam mọva odi. Peedi ịva irue ḍio mọmiin. Podi ạHerod abheleghi zeedi ạmaar apuruan zeedi, keḍio ạto aghōl mọze zeedi. Iibha iru itẹn podi ạHerod ạḍua taJudia ạghi ạrol taSizaria mịbam amen.
ACT.12.20	Ologhi tạHerod naḅẹebh mebum arōoy aTaya nꞌaSaidon, peedi ịlogh rōoy mọghi ọmiinan odi. Eedi ibhira iisen mạBlastos, paḍigh teedi: odi ạteeny mịnyaam oomo okōol ọolema bho. Keḍio eedi ịghi tạHerod igbẹel odi mekima, tebum obho arōoy ebhugh eedi nẹteeny ghạ meḍian eedi mi tebhugh odi ọolema bho.
ACT.12.21	Taḍuma bho odi agu obho, pạHerod ạkpaaghia mibura ọolema bho, ạrol tẹtolom ọdaam ẹma bho, keḍio ạkpete mọnuekpete ạnogho marōoy obho. 
ACT.12.22	Arōoy obho imulughu ighōl kua, “Mọnuekpete bho, olꞌōoy io, olo tẸnaan.” 
ACT.12.23	Tonyiin odi amen obho, potelema tẸnaan ạgur mạHerod atuḅeen, tebum obho odi ọnogho ḍio mẸnaan meghuan obho. Keḍio ikpukuma ịḅa zodi keḍio odi aru ạbho.
ACT.12.24	Keḍio ọnuekpete bho tẸnaan ạrol ni ạregh, alela.
ACT.12.25	ẠBanabas nꞌạSol iḍighi moḍighi eedi ẹman mi taJerusạlẹm, pịbham mạJon Mạk ịḍua irughẹel.
ACT.13.1	Tạsosi obhꞌẠntiok, kir arizil tẸnaan nꞌobo ịtughumiom: ạBanabas nꞌạSimion (obho ughōl Oḅile), nꞌạLusios obhꞌaSairini, nꞌaManain (obho uukō nꞌạHerod obho tatu mạgovono obho) nꞌạSol. 
ACT.13.2	Tamen olo eedi idi tọkoony neekpulughu, pẸmugh Iigbia bho ạkpete kua ạnogho zeedi, “Ịgbarion mạBanabas nꞌạSol moḍighi oḍighi obho ạami ụtuan ubheleghi zeedi obho.” 
ACT.13.3	Keḍio eedi imina ịrol mọkoony iikpulughu, ịḅamaghi rạvo eedi mi tạruumu eedi.
ACT.13.4	Suo Ẹmugh Iigbia bho naarōm zeedi dōm obho mọghi obho, peedi iḅetunu ịghi taSelusia keḍio ịzoghi ịghi teekpu eḍum obho ughōl bọ Sạipros obho. 
ACT.13.5	Amen eedi ịghi isi tẹma bhꞌạSalamis, peedi ịgba mọnuekpete bho tẸnaan mi tarutu iikpulughu aJu obho. Eedi ịbhamam mạJon Mạk mọlogh ạvo ọnogho eedi mi toḍighi obho.
ACT.13.6	Keḍio eedi irele ịḅeeny meekpu eḍum obho isi tạPafos. Tesuo peedi ịmiinan monyiin ōoy ịiḍaany olo ughōl Bạr-Jịzos, odi ōoy aJu olo nakōl ghạ modi ozil. 
ACT.13.7	Odi ọbulol tạgovono eekpu eḍum obho ughōl Sajios Pọlos, ōoy olo alōghōm lẹpuuny mạar. Odi ạgovono bho abheleghi mạBanabas nꞌạSol iru todi. Odi nạva mọmoghon ạni ọnuekpete bho tẸnaan. 
ACT.13.8	Pōoy ịiḍaany obho, olo ughōl mọnu aGris mẸlimas, aru nạpuenaan, naḍighi moghireni ologhi omōruōm tạgovono bho. 
ACT.13.9	Keḍio ạSol obho ughōl nạ ạPol obho, Ẹmugh Iigbia bho naagbẹbhan talōor odi, keḍio ạmaar aanon taghisigh odi ōoy ịiḍaany obho, 
ACT.13.10	Keḍio ạkpete kua. “Ạna ọony Eru obho! Ạna obo ọlokiom ariḍien toomo ọkpo ilo iru miiḅi; oomo onuma ịkarabh ipesi be imuza, keḍio ạna naḍighi ghạ moghireni agey obho tẸnaan otẹnẹ iben. 
ACT.13.11	Ạvo tObạmọogh obho tatu ạteeny ạna siibha; ạna tatu mikpom ariḍien, ạḅele mọmiin ẹḅaal bho mịbam amen.” Tonyiin amen obho pẸlimas ạke mọmiin oḅile ọbhurubuur mi tariḍien odi, keḍio ạrol arele nạvaam rạvo mobo tạpam rạvo odi ateliom. 
ACT.13.12	Pạgovono bho amōruōm men odi ạmiin mibha imute bho; odi aamōogh magey mịtughumiom ibha tObạmọogh obho.
ACT.13.13	PạPol nꞌọlogh odi ịzoghi mi tạPafos ịḅeeny ịghi taPaaga mi tạPamfilia. PạJon Mạk ạḅele zeedi tesuo amula taJerusạlẹm. 
ACT.13.14	Keḍio eedi ịḍua suo ịghi tẠntiok obhꞌaPisidia, ạteeny maḍuma obhooghia bho peedi ịghi ịrol delede mi totu iikpulughu obho. 
ACT.13.15	Amen uru ughōl tọbhereer araalōgh obho taMozis nꞌẹegia arizil obho, pạruula otu iikpulughu obho irōm mọnu ịghiom eedi ịkpete kua, “Aburumōr, erumolo enyina ịteeny dōm olo ọghuemi iloghi arōoy obho, ezōor nọva molo enyina keru kẹgba.” 
ACT.13.16	PạPol aḅetunu, aabhaghami rạvo odi keḍio ạke mọgba,
ACT.13.16	“Arōoy Izirẹl nꞌoomo enyina obo bho neekpulughu mẸnaan obho, ịmoghonyan ạami. 
ACT.13.17	Ẹnaan arōoy Izirẹl ibhibha ạson ạseghe mạburude ezira, keḍio aḍighi zeedi iru mazuḅa ọpuuny obꞌebhugh mi tamen obho eedi iḍighomaan kisoloman mi tebhugh obhꞌIzipt. Tibꞌịnyaam odi, podi abhin zeedi amutonom mi tIzipt. 
ACT.13.18	Erubal ạsia bho odi ạkparam ạbham zeedi mi tobꞌeekpu eḍum ọosaar obho. 
ACT.13.19	Odi abhiẹmi moḍual aruubhugh mi tade bhꞌạKenan, keḍio ạseghe made bho ạnogho marōoy obhꞌodi. 
ACT.13.20	Ịrol mạsumusia ilo nẹkian mọonir nꞌerubal ḍiōbh.
ACT.13.20	“Iibha iru itẹn podi ạnogho zeedi mịtu mịiruan ilo oreliom eedi, ninii aru ạteeny tamen tạSamuel ozil obho. 
ACT.13.21	Tamen olo eedi igbẹel mọolema, pẸnaan ạnogho zeedi mạSol, ọony taKis, olo eghun otu obho taBenjamin, odi ạda zeedi merubal ạsia. 
ACT.13.22	Uru utughuneen odi, pẸnaan ạseghe maDevid atẹnẹ mọolema eedi. Ẹnaan ạgba kua maDevid, ‘Ạami nạamiin mobho aDevid ọony tạJesi aru moḍigh ōoy obho ạami nạva bho, ōoy olo taḍighi kạar kạar olo ạami ụkpete ụnogho zodi moḍighi.’ 
ACT.13.23	ẠJizos obhꞌọobhe obho taDevid mobho Ẹnaan atẹnẹ mỌpela bhꞌarōoy Izirẹl, kẹzo bho odi aguan obho. 
ACT.13.24	Keḍio ạJizos tạke moḍighi odi, ạJon nạagba ạnogho moomo arōoy Izirẹl eghiraan tịkarabh eedi eru ezua mụum. 
ACT.13.25	ẠJon natu mọman oḍighi odi, podi ạkpete kua ạnogho rōoy obho, ‘Enyina ịitua ạami kokōr ōoy? Ạami odi obo bho enyina neḅōrō bho ḍio. Iinon! Odi natu tạman ạmi keḍio ạami ugbẹbh io molo ạami kạkporion rakōrō asike odi.’
ACT.13.26	“Aburumōr, ọobhe tEbrạhạm, nꞌoomo enyina arōoy obho neekpulughu mẸnaan obho, ebum ezira kobhin dōm ịbhelegha bho oru. 
ACT.13.27	Arōoy obho netugh taJerusạlẹm obho nꞌạruula bhꞌeedi ilōghōm io mobho odi aru mỌpela bho, ịmoghonyan io nạ moghōrōkō arizil obho nokōl ghạ moomo aḍuma obhooghia bho. Keḍio eedi nạ ịtuugh iḍighi mibhꞌoghōrōkō arizil obho iru magey suo eedi ighigh mạJizos obho. 
ACT.13.28	Oomo ibha eedi ịmiin io mạar ọtuan oghigh odi obho, eedi ịseghe ni zodi ẹlogh tạravo taPailet ẹkpete ẹnogho moghigh odi. 
ACT.13.29	Amen eedi neeru iḍighi moomo ibhꞌẹegia bho ạgba mibha temutenaan zodi obho, peedi isōorẹ zodi mi toorẹeny ẹmigheri obho ịlogh zodi mi toogu. 
ACT.13.30	Keḍio Ẹnaan aḅẹtōn zodi mi tọbho bho. 
ACT.13.31	Ọlogh aruḍuma mobho odi amute aḍeeriom lōor odi mobo bho ịtuonuman ghạ zodi ịḍua taGalili ịghi taJerusạlẹm obho. Eedi siibha bho nẹgba milo igboloman nꞌodi nẹnogho rōoy Izirẹl. 
ACT.13.32+ACT.13.33	Ezōor uru suo dodon mọgba ooḅi adōm obho ọnogho enyina: ibha Ẹnaan aguan mạburude ezira bho odi taḍighi ni, odi naaḍighi nạ siibha ạnogho ezira mobo bho uru bọ milꞌọobhe eedi obho, suo odi aḅẹtōn mạJizos ạnogho ghuḍum obho. Kẹzo bho odi ạkpete bọ togbẹbhiōm ịzal ẹmu tỌbhereer Ạsoor taDevid obho maa,
ACT.13.32+ACT.13.33	‘Ạna ọony ạmi.
ACT.13.32+ACT.13.33	Aadon ạami naatẹn mỌde onuma.’
ACT.13.34	“Iibha pibha Ẹnaan ạgba mibha toḅẹtōn zodi mi tọbho bho, oru mu ạḅor,
ACT.13.34	‘Ạami tạnogho ạna magey ạlisebh obho ạami ụkar uguan maDevid obho.’
ACT.13.35	“Tọgba agey, odi amina nạkpete tọnon esi,
ACT.13.35	‘Ạna omōrō ḍio ạkar agey Ọony-otu tonuma ạḅor.’
ACT.13.36	“ADevid aḍighi mibhꞌologhi tẸnaan mi tamen obhꞌodi, keḍio odi aru ạbho, uḍi zodi utueni mạburude odi, keḍio alōor odi ạḅor. 
ACT.13.37	Odi obo bho Ẹnaan aḅẹtōn tọbho bho pobo bho alōor odi ọḅor io. 
ACT.13.38+ACT.13.39	Oomo enyina, aburumōr, ịmaar elōghōm mobho adōm ọḅelemaan ịkarabh obho ịḍua tạJizos kiru nọgba ọnogho enyina. Ilōghōm mobho kōoy kōoy olo amōruōm zodi pọteeny ọḅelemaan toomo ịkarabh obhꞌodi ibha araalōgh obho taMozis utue ḍio amuzaan. 
ACT.13.40	Igona lōor enyina, molo ibha arizil obho ịkpete bho imutenaan io enyina,
ACT.13.41	‘Iinon, enyina obo ịimologh! Iimōogh mẹbhuom!
ACT.13.41	Oḍighi obho ạami naḍighi dodon obho,
ACT.13.41	ilo enyina imōruōm io,
ACT.13.41	erumolo ōoy ạgba nạ ẹkona ạnogho zenyina!’ ”
ACT.13.42	Ẹzo bho ạPol nꞌạBanabas nemute totu iikpulughu bho, parōoy obho ịkpete ịnogho zeedi momina omula oru aḍuma obhooghia bho natu obho, momina ọgba ọnogho eedi miibha bho. 
ACT.13.43	Amen arōoy obho imuteghu pịkanya arōoy aJu nꞌobo bhꞌẹma ilo neekpulughu karōoy aJu obho ịtuonuman zeedi. Keḍio iteledōm obho ịkpete iikiom zeedi mọrol oomo amen oḍum aghuḍum inwo bho tẸnaan.
ACT.13.44	Amina ạteeny maḍuma obhooghia bho, odi kolo oomo ẹma bho iru ni ịman mọmoghon ọnuekpete tObạmọogh obho. 
ACT.13.45	Amen arōoy aJu obho ịmiin marōoy obho, pibōbhan iḍigh tiloghi obhꞌeedi, peedi ịkpete ịpue mạPol nꞌọnuekpete bho todi. 
ACT.13.46	Keḍio ạPol nꞌạBanabas, aruugu isibh io zeedi; eedi ịmara ịgba mọnuekpete bho ighōl kua, “Ẹkpe magey mobhira ọgba ọnuekpete bho tẸnaan ọnogho enyina. Suo enyina neegin obho, iseeri lōor enyina karōoy ilo ịgbaan io mọteeny aghuḍum obho ikunughi olo bho, ezōor tọḅele zenyina ọki tarōoy ịnon aruubhugh obho. 
ACT.13.47	Iibha pịto bho Obạmọogh obho ạnogho ezōor,
ACT.13.47	‘Ạami naaseeri zenyina moru ẹḅaal taruubhugh ipedi obho,
ACT.13.47	nꞌoru ebōom ịbhelegha bho ọnogho oomo ẹmar-arōoy obho.’ ”
ACT.13.48	Amen obo bho itu ḍio milꞌaJu obho ịmoghon miibha, peedi ibo molo eedi ibuom ni madōm obho tObạmọogh obho. Keḍio obo bho nọoson ụnogho maghuḍum olo ikunughi olo bho iru mobo neemōruōm.
ACT.13.49	Keḍio ọnuekpete bho tObạmọogh obho alela moomo ebhugh obho. 
ACT.13.50	Parōoy aJu obho ịghi iḅia migbōgh arōoy ẹma bho nꞌạraani obho itu ḍio milꞌaJu ibha ịla mạar magey neekpulughu nạ mẸnaan. Eedi ịke mọnogho ịiḅaghami mạPol nꞌạBanabas, molo ibhirighan zeedi mi tebhugh obhꞌeedi. 
ACT.13.51	Keḍio iteledōm izighe itubeḍi mobhugh obhꞌasike eedi ịnogho zeedi, keḍio ịḍua ịghi tAikoniom. 
ACT.13.52	Obo bho imōruōm mi tẠntiok obho ịteeny magey ọḅaal ologhi nꞌẸmugh Iigbia bho.
ACT.14.1	Onyiin ẹzo bho mobho imute nạ tAikoniom: ạPol nꞌạBanabas ịghi iḍigh totu iikpulughu arōoy aJu obho ịgba dōm obho molo ịkanya arōoy aJu obho nꞌarōoy ịnon aruubhugh obho imōruōm magey. 
ACT.14.2	Arōoy aJu obho imōruōm io bho ịghi iḅia marōoy ibha itu ḍio milꞌaJu obho, ighireni miloghi obhꞌeedi moḍighi ịkarabh burumōr obho. 
ACT.14.3	Iteledōm obho ịrol ibia tesuo. Nꞌọoghuanaan ologhi, eedi ebhin ịgba dōm tObạmọogh obho. Obạmọogh obho aḍeeriom mobho adōm obho teedi aru magey, ạnogho zeedi mịnyaam oḍighiom ọkpo ibꞌaruugu, nꞌịiḍaany. 
ACT.14.4	Ọlogh arōoy ẹma bho nẹeḍian ịzal abin: ẹtede iḍigh nꞌarōoy aJu obho, ẹde iḍigh nꞌiteledōm obho.
ACT.14.5	Parōoy aJu obho nꞌarōoy ịnon aruubhugh obho iikōbhōghian nꞌikponom arōoy obho mọnogho ọmiinom miteledōm obho orōḅōl eedi. 
ACT.14.6	Amen iteledōm obho ịmoghon miibha bho peedi ịḍua ịghi taListra nꞌaDaabi ạraama aLaikonia nꞌoomo ạraama aruubhugh ipedi obho. 
ACT.14.7	Tepa peedi ịgba mooḅi adōm obho ịnogho rōoy.
ACT.14.8	TaListra kir ōoy olo asike bho neeḅaghanyu; ki tamen ụmar odi, odi dorele ghạ ḍio. 
ACT.14.9	Ẹzo bho odi odi delede bho, odi nạmoghon ghạ mibha ạPol nạḍeghe obho. PạPol ạmiin mobho odi naamōruōm, nꞌobho totue ni ookō zodi, podi ạmaar aanon zodi, 
ACT.14.10	keḍio ạkpete amulughu nꞌobꞌoghōrōkō aghōl kua, “Ḅetunu mạmaruom sike onuma!” Podi ōoy obho apẹl aḅetunu ạmara, keḍio arele. 
ACT.14.11	Amen arōoy obho ịmiin mibha ạPol aḍighi obho, peedi ịrol imulughu tọnu-ẹma eedi ighōl kua, “Obo bho ezira nookpulughu ghạ bho neesōor etu tezira karōoy!” 
ACT.14.12	Peedi ighōl ḍien mạBanabas aJupita, ạPol eedi ighōl aMekiuri, tebum obho odi aru mobo bho ạkpete mạar obho. 
ACT.14.13	Poku eru obho aJupita obho otu eru obhꞌodi odi temutonom ẹma bho, abhin ịnam nꞌạrafalawa aseeri tọnu-otu bho. Odi nꞌarōoy obho neeru mọtun ạar ọnogho iteledōm obho. 
ACT.14.14	Amen ạBanabas nꞌạPol ịmoghon ibha eedi netu moḍighi obho, peedi ịbaay rụsuoma eedi, ighiil ịghi iḍigh togbo arōoy obho imulughu ịkpete kua, 
ACT.14.15	“Sọo enyina arōoy bhibha, eeghe kenyina neḍighi mọkpo ilo idi kua? Ezōor ạkar arōoy ilo idi kenyina! Ezōor uru eebha mọgba ooḅi adōm obho be, molo oghireni iloghi obhꞌenyina mi tọkpo bhibha ibha ịgbaan io bho oru tẸnaan obho aḍum ni ạrol obho, obho ạlem bọ mạnyu nꞌade nꞌọbhiiny obho nꞌoomo ọkpo bho idi teedi obho. 
ACT.14.16	Tamen olo neetẹn odi ạḅelemaan kōoy kōoy mọḅol tebōom olꞌodi. 
ACT.14.17	Keḍio odi ọrol io kua molo odi ọgba ḍio lōor odi amutiom aḍeeriom rōoy. Enyina ịmiin odi toḍighi iiḅi odi: odi ạnogho zenyina mẹlebhe bhꞌạnyu obho, nꞌeḍian tamen olo iizuan. Odi ạnogho zenyina meḍian abhule miloghi enyina nꞌọḅaal ologhi.” 
ACT.14.18	Toomo ọnuekpete bhibha, ịbam kisughō iteledōm obho kitue ḍio ẹpuenaan zeedi mọtun ạar ọnogho eedi.
ACT.14.19	Ẹtede arōoy aJu obho ilꞌẠntiok obhꞌaPisidia nꞌilꞌAikoniom iru. Eedi iḅia rōoy obho eḍigh teedi, irōḅōl ạPol ịghogh zodi imutiom tẹma bho, nẹtughom ghạ mologhi mobho odi nạabho. 
ACT.14.20	Amen obo bho imōruōm obho iru ikō zodi ikiton, podi aḅetunu amula tẹma bho. Aḍio ạḅaal podi nꞌạBanabas ịḍua ịghi taDaabi.
ACT.14.21	TaDaabi pạPol nꞌạBanabas ịgba mooḅi adōm obho ịnogho rōoy molo ọlogh arōoy imōruōm. Keḍio eedi imula taListra, ịḍua suo ịghi tAikoniom, imina ịḍua suo ịghi tẠntiok obhꞌaPisidia. 
ACT.14.22	Keḍio eedi iikiom ịghuemi miloghi obo bho imōruōm obho mọrol ọghi taghisigh mi tologhi omōruōm obho eedi nẹeteeny obho, ịtughumiom zeedi kua, “Ezira tọḅol ni otẹn mi tọlogh ịiḅaghami moḍigh ạni tAde-Ọolema bho tẸnaan.” 
ACT.14.23	Keḍio eedi ịsonogh marukenya iseeri mi toomo ạrasosi obho, ịrol mọkoony iikpulughu ịseghe zeedi ịlogh tạravo tẸnaan, obho eedi neerōbhanaan mologhi eedi obho.
ACT.14.24	Eedi irele moomo ebhugh obhꞌaPisidia ịman, peedi iru tạPamfilia. 
ACT.14.25	Eedi ịgba dōm obho ịnogho rōoy aPaaga, peedi ịghi tẠtalia. 
ACT.14.26	Tesuo peedi ịzoghi ịḅeeny imula tẠntiok, tẹma bho ụseghe zeedi ụnogho talaakō bho tẸnaan molo oḍighi oḍighi obho eedi nẹeman bọ siibha bho.
ACT.14.27	Amen eedi iru isi tẠntiok peedi iikōbhōghi marōoy ạsosi obho ịgba moomo ibha Ẹnaan aḍighian zeedi obho, nꞌẹzo bho odi naaghuuron mebōom olo arōoy ilꞌịnon aruubhugh obho kemōruōm ạni. 
ACT.14.28	Keḍio ịrolan tesuo nꞌobo bho imōruōm obho mịkanya aruḍuma.
ACT.15.1	Ẹde arōoy mẹeḍua taJudia etu tẠntiok nẹtughumiom maburumōr obho maa, “Urue ḍio ọbhel enyina otẹnẹmi tughuneen molo mooḍunogh zenyina kẹzo bho araalōgh obho taMozis ịgba bho.” 
ACT.15.2	Keḍio ạPol nꞌạBanabas ịghanan zeedi tụtuu mi tabaabha bho, molo uru ụḍeghe molo ạPol nꞌạBanabas nꞌẹde ibhꞌẠntiok mọghi taJerusạlẹm ọmiinan iteledōm nꞌarukenya bho mebum eedi iibha bho.
ACT.15.3	Ạsosi obho irōm zeedi mọghi. Suo eedi nẹki bọ bho eedi ịḅol taFonisia nꞌaSameria isulogh ịgba mẹzo arōoy ịnon aruubhugh nekiraan etu tẸnaan. Iiḅi ịimoghon bhibha ẹḅaaleni miloghi aburumōr obho. 
ACT.15.4	Amen eedi iru isi taJerusạlẹm, pạsosi obho nꞌiteledōm obho, nꞌarukenya bho ibhin zeedi ịloghom, tobo bho eedi ịgba ịnogho moomo ibha Ẹnaan aḍighian zeedi obho. 
ACT.15.5	Pẹde obo bho imōruōm obho, obho iḍigh ạni mogbo arōoy aFarisi iḅetunu ịkpete kua, “Toḍunogh ni zeedi, ọkpete ọnogho zeedi mookō araalōgh obho taMozis.”
ACT.15.6	Keḍio iteledōm obho nꞌarukenya bho iḍigh mezue mọḍeghe iibha bho otẹnẹ. 
ACT.15.7	Amen eedi nẹeghanan ninii ịbher keḍio aPita aḅetunu ạkpete kua, “Aburumōr, enyina neelōghōm mobho tamen olo neetẹn ibia, Ẹnaan ạseghe ạami mi togbo enyina mọghi ọgba ooḅi adōm obho ọnogho obo bho ịnon aruubhugh obho, molo eedi ẹmoghon ạni emōruōm. 
ACT.15.8	Keḍio Ẹnaan obho alōghōm bọ miloghi arōoy obho aḍighi aḍeeriom mobho odi nạaseghe ạni zeedi, tibha odi ạnogho ạni zeedi mẸmugh Iigbia bho, kẹzo bho odi ạnogho zezira bho. 
ACT.15.9	Akẹrekere olo odi aḍighi teedi nꞌezira olo, keḍio aḍighi ạḅaaleni miloghi obhꞌeedi tebum obho eedi imōruōm obho. 
ACT.15.10	Kebum eeghe kenyina netu mọdegh Ẹnaan mọnogho ibꞌadōol mobo bho imōruōm obho, ilo ạburude ezira nꞌezira nạ ni ẹko utue ḍio morōol. 
ACT.15.11	Ekua ḍio! Ezira umōruōm ni keḍio ụbhel zezira tebum inwo bho tạJizos Obạmọogh obho, pẹzo nạ ụbhel zeedi.”
ACT.15.12	Oomo arōoy obho ịbhamagh ni mịnu eedi men eedi ịmoghon mạBanabas nꞌạPol nẹgba mọkpo ibꞌaruugu ilo Ẹnaan aḍighi teedi mi taruubhugh obho itu ḍio milꞌIzirẹl obho. 
ACT.15.13	Amen eedi ịkpete ịḅele paJems aḅetunu ạkpete kua, “Aburumōr, ịmoghon ạami. 
ACT.15.14	ẠSaimon eede siibha aḅetunu ạgba mẹzo Ẹnaan abhira aḍighi aḍeeriom mobho odi nạaseghe ạni marōoy ịnon aruubhugh obho tibha odi ạseghe ạni mi teedi arōoy ilo neeru milꞌodi be. 
ACT.15.15	Ọnuekpete arizil obho emōruōm magey miibha bho. Kẹzo bho ẹegia bho ạkpete bho:
ACT.15.16	‘Iibha neetẹn pạami omula, pẹzo Obạmọogh obho ạkpete,
ACT.15.16	keḍio ạami kaḅẹtōn motu obho taDevid obho naameel obho.
ACT.15.16	Ạami tamulumi ni mọkpo bho iḅẹebh obho,
ACT.15.16	keḍio ạami tamina aḅōgh ạmarami,
ACT.15.17	molo oomo arōoy ipedi obho tẹva mObạmọogh obho,
ACT.15.17	oomo aruubhugh ipedi obho ạami naabheleghi moru ilꞌạmi.
ACT.15.18	Pẹzo Ẹnaan ạkpete, obo bho aḍighi miibha bho amutiom kọkanya amen.’
ACT.15.19	“Idi tologhi ạmi molo ezira kụuḅaghami ḍio zeedi obo bho neemōruōm obho. 
ACT.15.20	Kpẹlen nꞌipa, ezira ọge ọghiom zeedi milo eedi kẹḅele mole ariḍian ilo nọotunom mạar ụnogho meru, ẹḅele mịkarabh eḍighiom ạar, ẹḅele mọḅa ẹnam olo ụbhur orum obho ughigh, bolobolo amughom ịḅaal. 
ACT.15.21	Ilōghōm mobho nooghōl umina ughōl maraalōgh obho taMozis mi tarutu iikpulughu obho moomo aḍuma obhooghia bho, nꞌobho nọogba mọnuekpete odi umina ụgba mi toomo ạraama.”
ACT.15.22	Keḍio iteledōm obho nꞌarukenya bho, nꞌoomo arōoy ạsosi obho, iḍumom mọson arōoy mi togbo eedi ọseghe morōm eedi kẹtuonuman mạPol nꞌạBanabas kẹghi tẠntiok. Keḍio eedi iru ịseghe maJudas, obho ughōl nạ Bạsabas obho nꞌạSailas, ịzal arōoy ilo aburumōr obho nekiilaan magey. 
ACT.15.23	Keḍio eedi ịge mọbhereer ịfirima. Ọbhereer obho ạkpete kua,
ACT.15.23	“Ezōor, iteledōm obho nꞌarukenya bho, aburumōr obhꞌenyina nepuruan enyina magey, oomo enyina aburumōr arōoy ibha itu ḍio milꞌaJu obho, ibha netughogh tẠntiok nꞌaSiria, nꞌaSilisia obho.
ACT.15.24	“Ezōor nọomoghon mobho ẹde arōoy ezōor neemute iru ịnogho zenyina mịiḅaghami mi tọnuekpete obhꞌeedi. Eedi ibhin io mịikpo tezōor moru oḍighi ibha eedi iḍighi obho. 
ACT.15.25	Tiibha bho bẹleni, keḍio ezōor uḍigh mezue ụmoghonyan mọson itelema oruom enyina. Eedi tẹtuonuman mibꞌiiḅi aburumōr ezōor ạPol nꞌạBanabas, 
ACT.15.26	obo bho neebhiẹmi maghuḍum eedi mi toḍighi tạJizos Kraist Obạmọogh ezira bho. 
ACT.15.27	Ezōor nọoson maJudas nꞌạSailas notuom enyina milo eedi kẹgba mibha ezōor ụge nạ bho. 
ACT.15.28	Ẹmugh Iigbia bho nꞌezōor nọomoghonyan mọḅele ooti enyina mobꞌadōol, tughuneen araalōgh bhibha bho ịgbaan ni obho. 
ACT.15.29	Íle ghạ meḍian ilo ụtunom mạar ụnogho mEru obho; ị́ḅa ghạ mẹnam olo ạbhuom nꞌịḅaal bolobolo ụbhur orum obho ughigh; metughuneen lōor enyina mi tịkarabh eḍighiom ạar. Enyina eḍighi miibha bho, pịnon ọkpo ilo mu. Ịmaar mẹrol!”
ACT.15.30	Peedi irōm itelema bho ịghi tẠntiok, keḍio eedi iru iikōbhōghi moomo obo bho imōruōm obho iru ịnogho mọbhereer obho. 
ACT.15.31	Amen arōoy obho iru ighōl mọbhereer obho, pologhi eedi ạḅaal mi taliiki obho. 
ACT.15.32	AJudas nꞌạSailas arizil tẸnaan ẹkpete nạ mịkanya ọkpo ẹnogho maburumōr obho molo ọghuemi iloghi obhꞌeedi ẹnogho nạ zeedi aliiki. 
ACT.15.33	Eedi ịrolan zeedi mịbam amen, paburumōr obho ịḅele zeedi momula oghẹel nꞌekima mi tobo bho irōm zeedi obho. 
ACT.15.34	ẠSailas ạatua momina ọrolan eedi.
ACT.15.35	ẠPol nꞌạBanabas ịrol mịbam amen mi tẠntiok. Eedi nꞌịnon arōoy itul mọnu ẹrol ẹtughumiom rōoy, ẹgba nạ mọnuekpete tObạmạogh obho.
ACT.15.36	Ịbam amen itẹn pạPol ạkpete kua ạnogho mạBanabas, “Tue omina omula ọghi ọmiinan aburumōr ibhꞌạraama bho ezira ụgba mọnuekpete tObạmọogh obho molo omina ọmiin mẹzo eedi idi.” 
ACT.15.37	PạBanabas aghōl mọbhamam ạJon Mạk, 
ACT.15.38	keḍio ạPol omōrō ḍio ebum obho odi amula tạPamfilia ạḅele zeedi ọtol io asi tikunughi erele obhꞌeedi. 
ACT.15.39	Peedi ịteeny mọoghuanaan ẹmoghonyan olo aḍighi molo eedi ịbaana raabōom. PạBanabas ạseghe mạMak ạzoghi ạghi tạSaipros. 
ACT.15.40	Keḍio ạPol ạseghe mạSailas aḅetunu. Aburumōr obho nạ iikpulughu ịnogho zodi molo inwo tObạmọogh obho kẹrolan zeedi. 
ACT.15.41	Keḍio odi ạḅol atẹn taSiria nꞌaSilisia ạnogho liiki mạrasosi obho.
ACT.16.1	ẠPol arele ninii ạghi asi taDaabi nꞌaListra. Kir ōoy olo odi suo olo amōruōm, olo ughōl Timoti. Oniin odi olꞌaJu obho, naamōruōm nạ; keḍio ọde odi olꞌaGris. 
ACT.16.2	Oomo aburumōr ibhꞌaListra nꞌAikoniom nẹgba magey miiḅi milo taTimoti. 
ACT.16.3	PạPol ạva mọbhamam aTimoti, podi aru aḍun odi. Odi aḍighi kua tebum obho oomo arōoy aJu obho idi bọ tepa bho neelōghōm mobho ọde taTimoti aru molꞌaGris. 
ACT.16.4	Ẹzo bho eedi ịḍua mẹma itẹn ẹma peedi ịgbaay ịnogho mobo bho neemōruōm obho maraalōgh obho iteledōm obho nꞌarukenya ibhꞌaJerusạlẹm ịlogh obho, iikiom zeedi mọmaar ọbham araalōgh obho. 
ACT.16.5	Iibha bho iḍighi milo ologhi omōruōm ạrasosi obho ịghua magey, molo ọnu arōoy obho neḍighan magey moomo aḍuma.
ACT.16.6	Eedi irele moomo ebhugh obhꞌaFrijia nꞌaGaletia, tebum obho Ẹmugh Iigbia bho omōrō ḍio molo eedi kẹgba dōm obho mi tebhugh obhꞌEsia. 
ACT.16.7	Amen eedi isi tọkuan obho mi taMaisia, peedi iru mọghi tebhugh obhꞌaBaitinia, Ẹmugh obho tạJizos omōrō ḍio. 
ACT.16.8	Peedi iḅetunu irele mi taMaisia ịghi isi taTroas. 
ACT.16.9	ẠPol ạmiin ghịiny muḍugul opopo, ạmiin mōoy olꞌaMasidonia nạamara naasen zodi mu, “Tue teebhakele aMasidonia mạbhel ezōor!” 
ACT.16.10	ẠPol ạmiin ghịiny obhobho paḅetunu aakōbhōghia mọghi taMasidonia, tebum obho ezōor nọomiin mobho Ẹnaan napeleghi zezōor mọghi ọgba ooḅi adōm obho ọnogho arōoy obho idi tepa bho.
ACT.16.11	Pezōor uḍigh tụnwiaru mi taTroas ụzoghi ụḅeeny taSamotres. Ạḅaal pezōor usi tạNiapolis. 
ACT.16.12	Keḍio ezōor ụḍua tesuo urele tavel ụghi taFilipai, ẹma ọḅel ebhugh obhꞌaMasidonia, olo iḅe rạagham aRom netugh. Ezōor ọrol mịkanya aruḍuma mi tẹma popo. 
ACT.16.13	Taḍuma obhooghia bho pezōor ụḍua tẹma bho ụghi tọtu ọbhiiny obho. Ezōor nọotua ghạ okōl ezōor tọmiin ni motu iikpulughu arōoy aJu obho. Keḍio ezōor ụrol delede nọḍeghe nꞌạraani obho iikōbhōghian monyiin esi obho. 
ACT.16.14	Onyiin olo ạmoghon ạni mọnuekpete bhꞌezōor ughōl aLidia olꞌaTiatira, olo naḅoḍi ghạ rukpe. Odi ạni olo naakpulughu ghạ mẸnaan, keḍio Obạmọogh obho aghuuron mologhi obhꞌodi mọmoghonyan ibha ạPol nạgba bho. 
ACT.16.15	Odi nꞌarōoy otu odi izua mụum. Podi abhin ezōor mọghi totu odi, ạkpete kua, “Itu mẹrol totu ạmi, erumolo enyina nekōl ạami ạkar ōoy olo naamōruōm mObạmọogh obho.” Keḍio odi aasen ezōor ụghi.
ACT.16.16	Onyiin aḍuma, ẹzo bho ezōor nọki tesi iikpulughu obho pezōor ụmiin mẹbana ọnyani olo ạteeny mọkarabh ẹmugh olo aḍighi odi nạseghe ghạ mẹkia. Odi nagbuemi magey mobo bho ạteeny odi obho mi tebum ọkpo bho odi nạagbaay ghạ bho. 
ACT.16.17	Podi ạtuonuman mạPol nꞌezōor namulughu, “Iibha ạrubana tẸnaan obho ạbugh bọ apu obho! Eedi nẹgba mẹzo olo kọbhel enyina!” 
ACT.16.18	Odi aḍighi ghạ kua mọlogh aruḍuma, molo ịikaany mạPol, keḍio odi aghiraan ạkpete kua ạnogho mẹmugh obho aghōl kua, “Ạami ubhin taḍien tạJizos Kraist kạto nạnogho ạna momute talōor odi!” Tonyiin odi amen obho pẹmugh obho ạḍua todi. 
ACT.16.19	Amen obo bho ịteeny odi ịmiin mobho ebōom ikpoki eedi naakunughi obho peedi ịbham mạPol nꞌạSailas inyuughi ịghi totu ạraakpe bho ịnogho rụula bho. 
ACT.16.20	Keḍio eedi ibhin zeedi iru tisōbh rạakpe bho peedi ịkpete kua, “Iibha arōoy aJu keḍio iru tẹma bhobho nẹnogho rōoy mịiḅaghami. 
ACT.16.21	Eedi nẹtughumiom rōoy meḍighiom ạar olo iizuan io maraalōgh ezira: ezira ilꞌaRom, ezira urue ḍio obhin bolobolo oḍighi mipa bho.” 
ACT.16.22	Pobꞌọlogh arōoy obho iḍigh mọlogh neḍul eedi. Pisōbh rạakpe bho ịbaay mạrusuoma tạPol nꞌạSailas, ịto ighōl mọgurogh zeedi. 
ACT.16.23	Eedi ịmaar ịgurogh zeedi ịḅele, pinyuughi zeedi ịlokiom tikoli, ịkpete ịnogho mobo bho naḅōrō marōoy ikoli obho mọmaar oḍuom eedi. 
ACT.16.24	Odi obo bho ikoli obho ạmoghon mẹzo bho panyuughi zeedi ạloghom tẹkpe bho ikunughi obho ạduom masike eedi mi tibꞌiikpōogh iirẹeny.
ACT.16.25	Nạateeny mogbo uḍugul, pạPol nꞌạSailas neekpulughu ẹmoor sọor nẹnogho mẸnaan, molo arōoy ikoli ipedi obho nẹmaar nẹnagha zeedi. 
ACT.16.26	Tonyiin odi amen obho, pade bho naazighinian naḅomian, molo azighe motu ikoli obho magey. Onyiin odi amen obho paruguugh otu ikoli obho ighurunuuy, arigbirigbiri ibhꞌarōoy ikoli obho ịworo izuan. 
ACT.16.27	Amen obo bho naḅōrō marōoy ikoli obho ạsuma ạmiin mibha aruguugh obho neeghurunuuy obho, podi aghōdi arōoy ikoli obho neeghilighu ẹḍuaghuuy, podi ạnyagh ạkpoton mobꞌạmugem odi mogima ọbho. 
ACT.16.28	Keḍio ạPol amulughu aghōl mu, “Sey. Ugima ghạ lōor onuma! Oomo ezōor idi suo!” 
ACT.16.29	Podi ōoy obho agbẹel mọtodi, aghiil aḍigh ạghi agbuluman tasike tạPol nꞌạSailas. 
ACT.16.30	Keḍio odi abhin zeedi amutiom, apuruan kua, “Obo ipu ạami, ạami taḍighi meeghe kạami aḍum ạni?” 
ACT.16.31	Keḍio eedi ịbhagharana kua, “Mōruōm mạJizos Obạmọogh obho, pạna oḍum ạni — ạna nꞌeghun otu onuma.” 
ACT.16.32	Keḍio eedi iru ịgba mọnuekpete tObạmọogh obho ịnogho zodi nꞌoomo arōoy obho idi totu odi obho. 
ACT.16.33	Tonyiin odi amen obho muḍugul obho podi abhin mạPol nꞌạSailas ạghi aatōlōgh rạnem obhꞌeedi. Keḍio odi nꞌoomo eghun otu odi izua mụum monyiin odi amen obho. 
ACT.16.34	Keḍio odi abhin mạPol nꞌạSailas ạghi totu odi ạnogho zeedi meḍian. Ogbōgh ọḅaal ologhi aḍigh magey mi todi nꞌoomo otu odi, tebum obho siibha bho odi naamōruōm mẸnaan obho.
ACT.16.35	Ạḅaal ụḍirogh obho, pạruula aRom obho irōm rōoy ịto ịnogho zeedi ighōl kua mu, “Ịḅele marōoy pipa eghẹel.” 
ACT.16.36	Pobo naḅōrō marōoy ikoli obho ạgba ạnogho mạPol maa, “Ạruula bho neerōm mọnu etu molo ạna nꞌạSailas kemute. Siibha, enyina tetue ni ekẹel. Ikẹel nꞌekima.” 
ACT.16.37	Keḍio ạPol ạkpete kua ạnogho rōoy obho maa, “Ịkarabh ilo ụva ụmiin milo ezōor uḍighi ilo, keḍio eedi ịgurogh ni zezōor mi togbo arōoy — ezōor arōoy ilꞌaRom! Keḍio eedi inyuughi zezōor ịlokioghom ikoli. Keḍio esiibha bho eedi nẹva momutiom ezōor tẹḅokia. Ekua ḍio. Ạruula aRom obho nịvo nịvo ki tetu suo emutiom ezōor!” 
ACT.16.38	Keḍio arōoy obho imula ịghi ịgba ịnogho mạruula bho. Amen eedi iru ịmoghon mobho ạPol nꞌạSailas iru milꞌaRom paruugu isibh zeedi. 
ACT.16.39	Peedi ịghi iisen zeedi, keḍio ibhin zeedi imutiom totu ikoli obho, ịkpete ịnogho zeedi mọḍua tẹma bho. 
ACT.16.40	Keḍio ạPol nꞌạSailas ịḍua totu ikoli obho ịghi totu taLidia. Tesuo peedi ịmiinan burumōr obho, ịkpete nạ mọnuekpete aliiki ịnogho zeedi, keḍio tẹḍua.
ACT.17.1	Keḍio eedi ịḍua itẹn mẠmfipolis nꞌẠpolonia iru isi tạTesalonika, obho otu iikpulughu arōoy aJu obho odi obho. 
ACT.17.2	Tẹzo eḍighiom ạar odi, podi ạPol ạghi totu iikpulughu obho. Odi ạrol suo mịraar awiki ạrol ạghanan rōoy mi tibhꞌẹegia bho, 
ACT.17.3	nạgba amutiom moḍeeriom eedi mibha ịgbaan ni molo aKraist obho kạmiinom, kamina kaḅetunu tọbho bho. Odi ạgba kua mu, “ẠJizos obhobho ạami nạgba ạnogho zenyina obho paKraist obho.” 
ACT.17.4	Pẹde eedi imōruōm, iḍigh ạni tạPol nꞌạSailas. Pẹzo nạ mobꞌọlogh arōoy ilꞌaGris ilo nekiilaan mẸnaan, nꞌịvaruumu ạraani ẹma bho.
ACT.17.5	Parōoy aJu obho iru nebōbhan mạPol, ịghi iikōbhōghi mịkarabh ạruumu arōoy mi taraabōom obho milo oḅe obo ạPol. Keḍio eedi izighe mẹma bho, ịghi totu tạJesin mọnyaghagh omutiom ạPol nꞌạSailas ọnogho arōoy obho keḍul. 
ACT.17.6	Eedi isi, eedi ịmiin io zeedi, peedi ịbham mạJesin nꞌịnon aburumōr ịghiom mạruula ẹma bho nemulughu ẹkpete kua, “Arōoy bhibha neeghireni mẹmar-arōoy obho mebughuleni. Eedi neesi nạ teebha. 
ACT.17.7	Keḍio ạJesin nạaloghom zeedi totu odi. Oomo eedi neepeleghu maraalōgh ọolema bhꞌaRom, nekōl maa kir ọnon ọolema olo ughōl ạJizos.” 
ACT.17.8	Tọnuekpete bhobho, pịikaany arōoy obho nꞌạruula ẹma bho. 
ACT.17.9	Pạruula ẹma bho imuul mạJesin nꞌipedi obho ịkpe molo kọḅelemaan zeedi, eedi iru ịkpe peedi ịḅele eedi ịḍua.
ACT.17.10	Aḍio agul be, paburumōr obho ibhin mạPol nꞌạSailas ịghi taBeria. Eedi iru isi peedi ịghi iḍigh totu iikpulughu arōoy aJu obho. 
ACT.17.11	Arōoy ibhꞌesuo ibhinom epu mibhꞌạTesalonika. Eedi ibhin nꞌooḅi ologhi ẹmoghonyan dōm obho, molo eedi ịḅele ḍio ḍuma mọtuugha ẹegia bho ọmiin olōghōm erumolo ibha ạPol ạkpete bho ịkar iru magey obho. 
ACT.17.12	Ọlogh eedi imōruōm: ịkanya ịvaruumu ạraani ilꞌaGris nꞌịkanya arōoy ilꞌaGris imōruōm nạ. 
ACT.17.13	Amen arōoy aJu ibhꞌạTesalonika ịmoghon mibha ạPol naasiemi mọnuekpete bho tẸnaan mi taBeria, peedi ịghi ịkpete ịpue miloghi arōoy obho moḍighi ịkarabh. 
ACT.17.14	Tonyiin odi amen obho, paburumōr obho ibhin mạPol ịghi tọbhiiny obho, ạSailas nꞌaTimoti ịrol taBeria. 
ACT.17.15	Obo bho neteliom bọ mạPol obho ibhin zodi isiemi kẠtens. Keḍio ạPol arōm zeedi mọkpete ọnogho ạSailas nꞌaTimoti mokẹm oru todi, keḍio eedi imula taBeria.
ACT.17.16	Suo ạPol naḅōrō mạSailas nꞌaTimoti moru obho, ologhi odi ọneghe ḍio nọneghe mọmiin ọlogh aruru mi tẹma bho. 
ACT.17.17	Podi ạghi ghạ totu iikpulughu obho asōmōghan rōoy aJu obho nꞌobo ịnon aruubhugh ibha neekpulughu mẸnaan obho mi tịkanan. Moomo aḍuma odi ạghi ghạ mi tibꞌaraatẹrẹ mọghanan nꞌobo bho irele netẹn iru itulom odi obho. 
ACT.17.18	Pẹde ilo nẹtuonom mịtughumiom tẸpikurios nꞌilo nekōl meedi aStoik iru mọmaar ọmoghonyan ạni odi. Ẹtede nẹkpete kua, “Odi oobho bho kokōr oḍigh obꞌolōghōm ạar! Odi tạkpete meeghe amutiom?” Ẹde ịkpete kua, “Odi odi kolo odi nạgba ghạ milꞌaruru ịnon ạraama.” Eedi ịkpeteey kua mebum obho ạPol nạgba milo igboloman mạJizos nꞌoḅetunu tọbho bho. 
ACT.17.19	Peedi ibhin zodi ịghi tesi olo ughōl Ạriopagos ịkpete kua ịnogho zodi, “Ezōor nọva molōghōm ạni imoom ịtughumiom ibha ạna nạgba bho. 
ACT.17.20	Ẹtede ọkpo bho ạna nạgba bọ bho deḍigh ghạ ḍio taraḅeri ezōor, molo ezōor nọva molōghōm ạkar ẹmu obho.” 
ACT.17.21	(Eedi arōoy Ạtens nꞌisoloman ilo irugh tepa nẹva mọgba nꞌọmoghon moomo amen mimoom ọkpo.)
ACT.17.22	Keḍio ạPol aḅetunu tesi obho uukōbhōghian mi tẠriopagos ạkpete kua, “Arōoy Ạtens, ạami nạamiin mobho toomo ọkpo enyina nẹtuonuman ịkanya mọkpo aghuḍum. 
ACT.17.23	Ẹzo bho ạami urele ukiton tẹma bhꞌenyina, uunonogh tariisi iikpulughu obhꞌenyina, ạami ạmiin nạ tonyiin otu eru obhꞌenyina mobho ụge, 
ACT.17.24	Ẹnaan obho ạlem bọ mẹmar-arōoy nꞌoomo ọkpo bho idi bọ todi obho, ạteeny mạnyu nꞌade bho, molo odi orugh ghạ ḍio tarutu iikpulughu ilo ạravo iḅōgh. 
ACT.17.25	Odi ẹkona ọva ghạ nạ ḍio mọkpo ilo ōoy tatue ni aḍighi amutiom mọnogho odi, tebum obho odi nịvo nịvo nạnogho ghạ kōoy kōoy ghuḍum nꞌipooghu nꞌoomo ẹmar ọkpo. 
ACT.17.26	Todi onyiin ōoy obho podi aru ạlem moomo arōoy aruubhugh obho, aḍighi molo eedi kerughogh toomo ade bho. Odi nịvo nịvo kạto mạkar amen nꞌikunughi ariisi ilo eedi irughogh. 
ACT.17.27	Odi aḍighi kua molo eedi kẹva zodi molo mạar io suo eedi tẹmiin ni zodi, tẹzo bho eedi nẹva bọ zodi obho. Keḍio Ẹnaan ọkar io agbeenyan ạḍua tonyiin ezira, 
ACT.17.28	kẹzo bho onyiin ōoy ạkpete bọ bho,
ACT.17.28	‘Ezira uḍum ụrol notele todi.’
ACT.17.28	“Kẹzo onyiin obꞌolōghōm ạar obhꞌenyina ạkpete bho,
ACT.17.28	‘Ezira ẹkona ạnwuny odi.’
ACT.17.29	“Tibha ezira uru nwụny tẸnaan, ezira ụutua ḍio ọseghe maghuḍum tẸnaan mọtuom kịga ẹela agold nꞌasilva nꞌọbharakpar. 
ACT.17.30	Taruḍuma bho arōoy ilōghōm io bho, Ẹnaan naanon atughuneen ḍien, keḍio esiibha odi nạato molo kōoy kōoy kesi kesi kaghiraan tịkarabh araabōom odi. 
ACT.17.31	Odi naagu ḍuma olo odi tạtu magey ịiruan ạnogho moomo ẹmar-arōoy obho, ilo tẹḍua etu tōoy olo odi nạason ạseghe. Odi nạagba aḍighi aḍeeriom magey obho tibha odi aḅẹtōn zodi ōoy obho mi tọbho bho!”
ACT.17.32	Amen eedi ịmoghon mibha ạPol ạgba milo igboloman nꞌoḅẹtōn tọbho bho, pẹde eedi ịrol iḍumonyom zodi, keḍio ịnon ịkpete kua, “Ezōor nọva momina ọmoghon iibha bho mọnon amen.” 
ACT.17.33	PạPol ạḅele mezue bho ạḍua. 
ACT.17.34	Ẹtede iḍigh nꞌodi emōruōm. Teedi pōoy olo ughōl Dionisios, olꞌogbo bhꞌẠriopagos, nꞌạni olo ughōl Dạmaris, nꞌịnon.
ACT.18.1	Iibha iru itẹn pạPol ạḍua tẠtens ạghi tạKorint. 
ACT.18.2	Tesuo podi ạmiinan mōoy olo ughōl Ạkuila, ụmar zodi tạPontos. Eede amen odi ạḍua tItali aru nꞌạni odi aPrisila, ebum obho ạKlodios ọolema aRom mạalogh molōgh molo oomo arōoy aJu kẹḍua taRom. PạPol ạghi mọmiinan eedi, 
ACT.18.3	podi ạrolan ghạ zeedi, aḍighi ghạ nꞌeedi moḍighi, tebum obho odi naakua ghạ lōor odi mi tilōoy arutu atapol pẹzo nạ zeedi ạni nꞌolom obho. 
ACT.18.4	Oomo aḍuma obhooghia bho podi ọghi ghạ totu iikpulughu ọḍeghe ghạ, nạva ghạ mokiton arōoy aJu bho nꞌarōoy ilꞌaGris.
ACT.18.5	Amen ạSailas nꞌaTimoti ịḍua taMasidonia iru, pạPol ạseghe moomo amen obho odi ạteeny obho mọgbaam ghạ adōm obho be, nạgba ạnogho marōoy aJu mibha ạJizos aru maKraist obho. 
ACT.18.6	Amen eedi ipinom io zodi, nẹgba zodi mịkarabh, podi amulumian zeedi agunugun mobhugh ibura odi ạkpete kua ạnogho zeedi, “Ịḅaal enyina ẹrol tạruumu enyina! Ọkpe ạmi olo mu. Ạseghe dodon ạghi taghisigh, ạami tạki tobo bho itu ḍio milꞌaJu obho.” 
ACT.18.7	Podi ạḍua ạghi arughan monyiin ōoy olo ughōl ạTitios Jụstos, odi isoloman olo naakpulughu ghạ mẸnaan, otu odi ạgbagian motu iikpulughu aJu obho. 
ACT.18.8	AKrispas uvẹmụ otu iikpulughu obho, aru amōruōm Obạmọogh obho, odi nꞌoomo otu odi. Ịkanya arōoy ẹma bhꞌạKorint ịmoghon dōm obho pimōruōm, izuaay rụmuum.
ACT.18.9	Onyiin uḍugul podi ạPol ạmiin ghịiny olo Obạmọogh ạkpete kua ạnogho zodi, “Ughiil ghạ ruugu, gbạ ghạ ni be dōm obho, ughiilaan ghạ. 
ACT.18.10	Ạar obho aḍighi obho, ạami odi nꞌạna. Oōy olo tatue aḍighi ạna mạar olo, ebum obho ọlogh arōoy ilo idi tẹma bhobho ilꞌạmi.” 
ACT.18.11	PạPol ạrol tẹma bho mạla nꞌobharabhaar, ạtughumiom ghạ rōoy obho mọnuekpete bho tẸnaan.
ACT.18.12	Tamen olo uḍighi maGalio muvẹmụ aRom mi tebhugh obhꞌaGris, parōoy aJu obho iikōbhōghian monyiin esi, ịghi iḅol mạPol ibhin odi ịghi totu ạraakpe bho, 
ACT.18.13	ịgba kua, “Oōy obhobho naḅe moghireni arōoy mookpulughu Ẹnaan mi tẹzo olo ọpue ọlogh arōoy aJu obho.” 
ACT.18.14	ẠPol natu moḅetunu ọkpete ạar, paGalio asōbh ạseghe ạkpete kua ạnogho marōoy aJu obho aghōl kua, “Enyina arōoy aJu obho, ughōl iibha ạraakpe ilo igboloman mịkarabh ilo uḍighi, kōl ạami kudeny ni ạmoghon. 
ACT.18.15	Kiru mịkanan ilo igboloman nꞌọnuekpete nꞌariḍien nꞌaraalōgh enyina bho, penyina nịvo nịvo ịki mẹtuugh ẹkpetian. Ạami utue ḍio ạmoghon mịiruan ọkpo bhibha.” 
ACT.18.16	Podi abhirighan zeedi amutiom mi totu ạkoti obho. 
ACT.18.17	Poomo eedi ịbham mạSostenis uvẹmụ otu iikpulughu obho, iḍul zodi mi taghisigh otu ạkoti obho. Ipa ịikaany nạ ḍio bọbon nꞌịbam maGalio.
ACT.18.18	Keḍio ạPol ạrolan burumōr obho mi tạKorint mịkanya aruḍuma, keḍio odi nꞌaPrisila nꞌẠkuila iḍigh toghuugh ịghi taSiria. Keḍio odi taḅetunu, podi aguan oguan mẸnaan mi taKenkria afia mẹmu obhꞌodi. 
ACT.18.19	Eedi iru isi tẸfesos, pạPol ạḅele maPrisilia nꞌẠkuila. Odi ạghi totu iikpulughu obho ạghanan nꞌarōoy aJu obho. 
ACT.18.20	Peedi ịkpete ịnogho zodi mọrolan eedi obia, keḍio odi omōrō ḍio. 
ACT.18.21	Kpẹlen nꞌipa, odi ạkpete kua ạnogho zeedi suo odi natu moḅetunu obho, “Ẹrol tịto tẸnaan, ạami tamula ni atu tenyina.” Tesuo podi aḍigh toghuugh mi tẸfesos.
ACT.18.22	Odi aru asi taSizaria podi atẹn ạghi taJerusạlẹm abheleghian mạsosi obho, keḍio odi ạḍua ạghi tẠntiok. 
ACT.18.23	Odi ạrol ịbam amen tesuo, podi atẹn ạḍua. Odi ạghi toomo aruubhugh obhꞌaGaletia nꞌaFrijia ạnogho moomo obo bho imōruōm obho maliiki mọghuemi iloghi obhꞌeedi.
ACT.18.24	Onyiin ōoy olꞌaJu olo ughōl Ạpolos, ụmar odi tẠleksandria aru tẸfesos. Odi ōoy olo ạteeny lẹpuuny mọnu, alōghōm nạ magey mịigia bho. 
ACT.18.25	Mọotughumiom zodi mEbōom tObạmọogh obho, molo odi abhinom nꞌoomo ịnyaam odi ạgbaam ạtughumiom magey obho milo igboloman nꞌạJizos. Oomo ipa ẹkona, odi alōghōm mibhꞌozua ạmuum tạJon be. 
ACT.18.26	Keḍio odi abhinom nꞌọoghuanaan ologhi ạgba dōm obho mi totu ịtughumiom obho. Amen aPrisila nꞌẠkuila ịmoghon zodi, peedi ibhin odi ịghi tọtu ịmaar ịgba ịnogho zodi mạkar agey Ebōom obho tẸnaan. 
ACT.18.27	PẠpolos ạatua mọghi taGris, pobo bho imōruōm bọ mi tẸfesos obho ịge mọbhereer ịnogho maburumōr ibhꞌaGris mọbhel odi, obhin ọmaar ọbham odi mi tepa. Amen odi asi, odi ạlogh ạvo ạnogho magey mobo bho ịḍua tinwo bho tẸnaan kiru mobo imōruōm obho. 
ACT.18.28	Odi ạghanan magey rōoy aJu obho mi togbo arōoy nạgba aḍeeriom mi tịigia bho mibha ạJizos aru maKraist obho.
ACT.19.1	Tamen obho Ạpolos odi mi tạKorint obho, pạPol aghiraan rạama ạnyu obho aru asi mi tẸfesos. Tesuo podi atulom mẹde arōoy ilo nẹtuonuman mạJizos, 
ACT.19.2	keḍio odi apuruan kua zeedi, “Tamen obho enyina imōruōm obho, enyina ebhin mẸmugh Iigbia bho?” Peedi ịbhagharana kua, “Ezōor dọmoghon ghạ nạ ḍio milo igboloman nꞌẸmugh Iigbia bho.” 
ACT.19.3	PạPol apuruan kua, “Kokōr oḍigh ozua ạmuum mobho enyina izua?” keḍio eedi ịbhagharana ighōl maa, “Ozua ạmuum tạJon.” 
ACT.19.4	PạPol ạkpete kua, “Ozua ạmuum obho tạJon ilꞌobo bho ighiraan tịkarabh eedi obho; keḍio odi ạkpete ạnogho marōoy Izirẹl momōruōm onyiin obo bho natu tạman odi obho — odi pạJizos.” 
ACT.19.5	Eedi ịmoghon miibha bho peedi iru izua mụum mi taḍien tạJizos Obạmọogh obho. 
ACT.19.6	PạPol aru ạḅamaghi rạvo odi mi tạruumu bhꞌeedi, pẸmugh Iigbia bho aru azuughiom zeedi, peedi ịkpaay mọnu ạraama, ịgba nạ dōm obho tẸnaan. 
ACT.19.7	Oomo eedi tegbẹbh ni maḍiōbh nꞌịzal.
ACT.19.8	PạPol aḍigh totu iikpulughu obho, abhinom nꞌọoghuanaan ologhi ạgba ghạ ạnogho rōoy obho mi tesi ịraar ụvanyu nạkanan ghạ nꞌarōoy obho, nạva ghạ mokiton eedi mi tilo igboloman nꞌAde-Ọolema tẸnaan. 
ACT.19.9	Ẹtede eedi ịḅaar liḍim mẹmu, molo imōruōm io nẹkpeteey nạ mịkarabh ọkpo milo igboloman nꞌEbōom tObạmọogh obho mi togbo arōoy obho. PạPol ạḅele zeedi ạseghe mobo bho nẹtuonuman obho ạḍua, molo oomo aḍuma odi ạtughumiom mịtughumiom mi tobꞌotu ogbo ịtughumiom aTiranos. 
ACT.19.10	Odi aḍighi kua moomo ịzal ạsia molo oomo arōoy ibha netugh taruubhugh obhꞌEsia, arōoy aJu obho nꞌarōoy isoloman ịmoghon mọnuekpete tObạmọogh obho.
ACT.19.11	Ẹnaan naḍighi mịkanya ọkpo ibꞌaruugu mi tạvo tạPol, 
ACT.19.12	molo bọbon ạpoghota bolobolo ạko ukpe olo odi naaḍighiom mạar kobhin ọghiom obo bho nẹnwe bho pẹzegh obhꞌeedi ọḍua, ịkarabh ạruumugh ẹkona pọḍua. 
ACT.19.13	Ẹde arōoy aJu obho neeghiraan apirighanogh mịkarabh ạruumugh obho ẹkona, ẹva nạ mobhin aḍien obho tạJizos Obạmọogh obho moḍighiom. Eedi nẹkpete ghạ kua ẹnogho mịkarabh ạruumugh obho, “Ạami ụkpete nạnogho ạna mi taḍien tạJizos obho ạPol abhin nạgbaam obho.” 
ACT.19.14	Oḍual ạnwuny uvẹmụ iḅo miiḅua olꞌaJu obho, obho aḍien odi ughōl Skiva, pobo neḍighi ghạ miibha bho. 
ACT.19.15	Pọkarabh ẹmugh obho ạkpete kua ạnogho eedi, “ẠJizos ạami alōghōm, ạPol ẹkona ạami naalōghōm, enyina kikōr arōoy?” 
ACT.19.16	Pōoy obho ạteeny mọkarabh ẹmugh obho abhum eedi aḍulogh ạloki rạnem, molo oomo eedi ighilighu mẹduḅa imute totu obho. 
ACT.19.17	Oomo arōoy aJu obho nꞌarōoy aGris obho ibha netughogh tẸfesos obho ịmoghon ni miibha bho ẹman, molo aruugu isibh ni zeedi magey, nꞌolo uubhughumi magey maḍien obho tạJizos Obạmọogh obho. 
ACT.19.18	Ọlogh obo bho neemōruōm obho iru togbo arōoy obho neetuma ẹgba milo eedi neeḍighi. 
ACT.19.19	Ọlogh obo bho nẹetuugha mịiḍaany obho ibhinogh mịbhereer ịtuugha bhꞌeedi iru iikōbhōghi monyiin esi ịsu nyạn mi tasumusigh oomo arōoy. Uukōbhōghi ugbi mọnu ikpoki ibha ịbhereer obho ịla bho igbẹbh erubal ḍiōbh ẹḅa. 
ACT.19.20	Iibha bho iru iḍighi molo ọnuekpete tObạmọogh obho abhōbh alela magey nꞌọoghuanaan ạvo.
ACT.19.21	Iibha bho imute bho iru itẹn, pạPol ạatua tologhi odi mọḅol taMasidonia nꞌaGris ọghi taJerusạlẹm. Odi nạakpete kua, “Ạami nạaghi epa, ạami tạki nạ ni mọmiin aRom.” 
ACT.19.22	Podi arōm maTimoti nꞌẸrastos, ịzal obo bho nẹloghonaan zodi mạvo, mọghi taMasidonia, podi tamina ạtol mịbam amen mi tebhugh obhꞌEsia.
ACT.19.23	Taruḍuma bhibha pamen ogbōgh ọoḅaghami odi mịkanya mi tẸfesos mebum Ebōom obho tObạmọogh obho. 
ACT.19.24	Onyiin ọlemogh masilva olo ughōl Dimitrios nạlem ghạ masilva atuom obꞌotu eru obho ughōl bọ Ạtemis obho, molo oḍighi obhobho todi nạnogho zodi mịkanya ạsuo nꞌobo bho neḅuan nꞌodi obho. 
ACT.19.25	Podi abheleghi moomo eedi monyiin esi, nꞌobo bho neḍighi nạ moḍigh odi oḍighi obho, ạkpete kua ạnogho zeedi, “Otu, enyina meelōghōm mobho ẹela ezira idi toḍighi obhobho. 
ACT.19.26	Enyina nẹemiin ẹmoghon nꞌalōor enyina mọkpo ilo ōoy obhobho ạPol naḍighi. Odi aghōl maruru ibha arōoy ịkaay obho mẹnaan io, molo odi naakirion miloghi ọlogh arōoy, mi tesuo Ẹfesos nꞌịnon ariisi mi toomo ebhugh obhꞌEsia. 
ACT.19.27	Esiibha bho, ilo temute, oḍighi obhobho tezira tatu ạteeny mọkarabh aḍien. Ipa nạ be ḍio nạ, otu obꞌeru obho tezira Ạtemis tapẹ siibha, ụmoghon mu mogbōgh aḍien obhobho todi — eru obho kōoy kōoy mi tEsia nꞌẹmar-arōoy obho neekpulughu obho.”
ACT.19.28	Amen arōoy obho ịmoghon mọnuekpete bhibha, pạruumu eedi ịisuuy, ịke momulughu maa, “Olo apu mẠtemis obhꞌẸfesos olo!” 
ACT.19.29	Oomo ẹma bho naazighinian. Arōoy obho ịghi ibhum mạGayos nꞌẠristakos, ịzal arōoy aMasidonia ilo nẹtuonuman mạPol, ibhin eedi ịghi tobꞌetẹrẹ ọḍe bho. 
ACT.19.30	ẠPol nịvo nịvo ạva mọghi tarōoy obho, keḍio obo bho imōruōm obho ịbham zodi. 
ACT.19.31	Ẹde ịvaruumu ạkoti obho, ạburubolol odi ẹkona, irōm dōm iruom odi mọḅele omutiom alōor odi tetẹrẹ. 
ACT.19.32	Tamen opopo oomo eedi arōoy obho nẹyaghayagha: ẹde nemulughu kẹre, ẹde nemulughu mịnon, ebum obho ạkar ẹde eedi ilōghōm io mạar obho aḍighi keedi iru isōor monyiin esi obho. 
ACT.19.33	Ẹtede eedi meeghōl mẠleksanda aḍighi, tebum obho arōoy aJu obho neebhin zodi iseeri motẹnōm taghisigh. Keḍio odi Ạleksanda aabhaghami mạvo odi molo eedi kẹḅele, odi kạkpete mạar kạgba mibhꞌọnu odi kạnogho rōoy obho. 
ACT.19.34	Amen eedi ịmiin mobho odi aru molꞌaJu obho, poomo eedi imulughu monyiin ẹzo moomo ịzal asuo ighōl kua, “Olo apu mẠtemis obhꞌẸfesos olo!”
ACT.19.35	Ikunughi obho keḍio ọge-mọbhereer ẹma bho aru adenyemi rōoy bho ạkpete kua, “Arōoy Ẹfesos, kōoy kōoy maalōghōm mobho ẹma bhꞌẸfesos neekō ghạ mobꞌotu eru obho Ạtemis nꞌibha ọbharakpar iigbia ạḍua bọ tạnyu ameel obho. 
ACT.19.36	Bọbon ōoy olo tạparanaan miibha bho olo. Tebum ipa bẹleni, ideny, íḍighi ghạ mọkpo ilo ịneghe ḍio. 
ACT.19.37	Enyina ibhin eru suo marōoy ilo ikulaan io motu eru enyina, dẹkpete nạ ḍio mịkarabh ilo igboloman nꞌodi. 
ACT.19.38	Erumolo aDimitrios nꞌarōoy oḍighi odi ịteeny mọkpe nꞌōoy, saruḍuma ạkoti nꞌạruula bho sidi, eedi ebhin zeedi ẹghi tepa. 
ACT.19.39	Erumolo ọnon ạar odi olo enyina nẹva, pu tọki totu ẹma bho ọkpetian. 
ACT.19.40	Ezira toḍigh tọkpe bho usōorẹ mẹgham mi tiibha bho imute dodon obho. Bọbon ẹzo ọgba ọḍua mi toomo iibha bho olo, ilo ezira ụteeny nạ mọgba tibha imute bho ilo.” 
ACT.19.41	Odi ạkpete miibha bho ạḅele, podi abhirighanogh zeedi.
ACT.20.1	Amen iloghi arōoy obho neesōrōghu, pạPol aakōbhōghi moomo obo bho neemōruōm obho monyiin esi ạnogho zeedi mọnuekpete aliiki aghōl meedi ẹmaar ẹrol. Podi aḅetunu atẹn ạghi taMasidonia. 
ACT.20.2	Odi ạghi toomo aruubhugh bhibha ạnogho liiki rōoy obho ạgbaam nạ dōm obho. Keḍio odi ạḍua aru taGris, 
ACT.20.3	ạrol suo mịraar ụvanyu. Odi nạatua ghạ mọghi taSiria men odi ạmoghon mobho arōoy aJu obho neḅia moḍighi odi mịkarabh; podi anwe ạto momula ọḅol taMasidonia ọghi. 
ACT.20.4	PaSopata ọony tạPiros olꞌaBeria, ạtuonom zodi; pẠristakos nꞌaSekondos ilꞌạTesalonika, nꞌạGayos olꞌaDaabi nꞌaTimoti nꞌạTikikos nꞌạTrofimos, ilꞌebhugh obhꞌEsia, ịtuonom nạ zodi. 
ACT.20.5	Eedi itẹn ghạ ịghi neḅōrō ezōor mi taTroas. 
ACT.20.6	Taḍuma ẹzaal obho noliom ghạ mạbred obho ụlogh ghạ ḍio mayist obho naatẹn, pezōor ụḅol taFilipai; ōogh aḍuma itẹn, pezōor ụghi utulom eedi mi taTroas ụrol suo mawiki.
ACT.20.7	Udule ạSatode pezōor uukōbhōghian monyiin esi mole eḍian otul-ọnu obho. PạPol ạḍeghe ạnogho rōoy obho ninii kogbo uḍugul, tebum obho nạḅaal podi oḅetunu. 
ACT.20.8	Tạnyu otu-ạnyu obho ezōor idi obho kir ịtodi mịkanya. 
ACT.20.9	Onyiin onyughẹel ọony olo ughōl aYutikos odi delede mi tawindo bho. ẠPol nạḍeghe bho, odi nakoḍi ghạ be. Odi akoḍi asi tẹma ạlaagh, podi ạḍua tạnyu otu ịraar ạdeki obho ameel tade. Ụghi ubhum odi mạabho. 
ACT.20.10	PạPol asōor ạghi aḅobhonyom odi, keḍio ạkpete kua: “Ịítu ghạ, odi napooghu ni!” 
ACT.20.11	Keḍio odi amula ạsiin totu ạnyu obho, aḅigi mạbred ale. Odi ạḍeghe nꞌeedi ninii aghōzōgh namute podi aḅetunu. 
ACT.20.12	Eedi ibhin monyughẹel ọony obho nꞌaghuḍum ighẹel, molo ologhi eedi ạḅaal magey.
ACT.20.13	Pezōor utẹn ghạ uḍigh toghuugh obho ụzoghi ụghi usi tẠsos, esi olo ezōor nọki mọsaay ạPol. Odi kạkpete ạnogho ezōor moḍighi ekua mebum obho odi nakiton tavel obho. 
ACT.20.14	Odi aru ạteeny ezōor, pezōor ụsaay odi utẹn ụghi taMitilini. 
ACT.20.15	Keḍio ezōor ụzoghi suo, ạḅaal, pusi tạKios. Aḍuma amina atẹn pezōor ụghi usi tạSamos, ạḅaal pezōor usi taMailitos. 
ACT.20.16	ẠPol nạatua mọzoghi ọghi otẹn tẸfesos, molo upiẹmi men mi tebhugh obhꞌEsia. Odi naḅe mokẹm osi taJerusạlẹm, erumolo totue ni, keḍio kạteeny maḍuma bho ughōl bọ ạPentikost obho.
ACT.20.17	PạPol arōm dōm mi taMailitos ạghi tẸfesos, nagbẹel molo arukenya ạsosi obho kẹmiinan odi. 
ACT.20.18	Amen eedi iru, podi ạkpete kua ạnogho zeedi: “Enyina neelōghōm mẹzo ạami ubhin ụrolom enyina moomo amen obho ạami ụrolan enyina bho, kọḅel aḍuma bho ạami ụḍua bọ tebhugh obhꞌEsia uru obho. 
ACT.20.19	Toomo osōoriōm alōor nꞌizin mobho ạami ubhin uḍighiom moḍighi kẹbana tObạmọogh obho, nꞌoomo ọmiinom obho iru ịteeny ạami tebum ezue bho arōoy aJu neḍigh ghạ ẹgbaam ạmi obho. 
ACT.20.20	Enyina neelōghōm mobho ạami ụpam io bolobolo ạḅoki enyina mạar olo tạpel zenyina mi tịigbaay nꞌịtughumiom obhꞌạmi mi togbo ẹsel, nꞌarutu enyina. 
ACT.20.21	Ạami ubhin onyiin ẹzo bho aakiom marōoy aJu obho nꞌibhꞌịnon aruubhugh obho moghiraan tịkarabh eedi mi tẸnaan, omōruōm ạJizos Obạmọogh ezira bho. 
ACT.20.22	Toghiilaan Ẹmugh Iigbia bho, ạami natu mọghi taJerusạlẹm siibha; ilo temutenaan ạami tepa, ạami ulōghōm io. 
ACT.20.23	Ạami ulōghōm mobho Ẹmugh Iigbia bho, kẹma kẹma olo ạami ụghi, naakiom ghạ kua ạnogho ạami mịiḅaghami nꞌikoli neḅōrō ạmi. 
ACT.20.24	Keḍio ạami ụseghe ḍio mạkar aghuḍum obhꞌạmi ạtuom kir obꞌạar, molo ạami aḍighi agbẹbhẹghiōm ạman nạ moḍighi obho ạJizos Obạmọogh obho ạnogho ạami moḍighi obho, ọgba ooḅi adōm inwo bho tẸnaan.
ACT.20.25	“Ạami naakiton toomo arutu enyina ạgba mibhꞌAde-Ọolema bho tẸnaan, keḍio esiibha bho ạami naalōghōm mobho bọbon onyiin enyina olo tamina ạmiin ạami olo mu, 
ACT.20.26	molo ạami udeny ni usōoriōm lōor naakiom enyina dodon: erumolo onyiin enyina abhẹ, ạravo ạmi ịḅaal ni. 
ACT.20.27	Bọbon ạar olo ạami ugin mọgba ọnogho enyina mi toomo ịitua bho tẸnaan olo. 
ACT.20.28	Ịmaar elōghōma lōor enyina mẹbham nạ moomo ạraana bho Ẹmugh Iigbia bho ạnogho enyina mookō bho. Itu miikō rạana arōoy ạsosi obho tẸnaan, ibha aghuōm ịḅaal odi obho ogini Ọony obhꞌodi. 
ACT.20.29	Ạami naalōghōm mobho, ẹḅughaman ạmi be, pibꞌạrukurunuma omute togbo enyina, ilo ịsuanaan io ghụsan mạnwuny ạraana bho. 
ACT.20.30	Amen natu nạ molo ẹde arōoy mi togbo enyina tẹgbaay miben eebiōghōm mobo bho imōruōm obho ẹtuonom eedi. 
ACT.20.31	Ịmaar eenon, mẹetua mobho ạami ubhinom ịkanya izin muḍugul nꞌootaany ụtughumiom kōoy kōoy mi tenyina moomo ịraar ạsia.
ACT.20.32	“Keḍio esiibha bho ạami naabhin enyina nạlogh tạvo tẸnaan nꞌadōm inwo obhꞌodi, obho tatue ni aakō zenyina ạnogho nạ zenyina mạlisebh obho Ẹnaan aseerian moomo arōoy odi obho. 
ACT.20.33	Ạami upin io mobꞌekpaḍien ạḅoorom mokpoki bolobolo ukpe onyiin enyina. 
ACT.20.34	Enyina nịvo nịvo neelōghōm mobho ạami ubhin rạvo bhibha tạmi uḍighiom moḍighi ụteeny kạar kạar olo ạami nꞌogbo ạmi nọva mọteeny. 
ACT.20.35	Ạami naaḍeeriom enyina mobho toḍighi ịnyaam ạvo mi toomo kạar kạar olo ezira uḍighi, pezira orue ọbhel obo bho asilōor ilo bho, ọotua ạkar ọnuekpete bho ạJizos Obạmọogh obho nịvo nịvo ạkpete bho, ‘Ọḅaal ologhi ilo idi tọnogho ịnon ipu mobhin ghạ.’ ”
ACT.20.36	Amen ạPol ạḍeghe ạḅele, podi agbuluman nꞌoomo eedi, aakpulughu. 
ACT.20.37	Oomo eedi ibhin nꞌizin ẹnoghuan zodi rạvo eḅolom odi, eghōl lōor amoon. 
ACT.20.38	Eedi ịkar iḍigh tịitu mi tọnuekpete bho odi ạkpete aghōl bọ meedi irue mu emina ịmiin odi obho. Peedi ịtuonom odi isōor tesiḍia, odi aḍigh toghuugh obho.
ACT.21.1	Amen ezōor ụkpete ụnogho eedi ughōl, “Ịmaar ẹrol,” pezōor umutiom. Ụzoghi monyen ụḅeeny pezōor ụghi usi tạKos; ạḅaal pezōor usi taRods, ụḍua suo pusi tạPatara. 
ACT.21.2	TạPatara pezōor ụmiin oghuugh olo nạki taFonisia, pezōor ubhun ụghi uḍigh ụḍua. 
ACT.21.3	Ezōor ụzoghi usi tesi olo tọmiin ni mạSaipros, ụgbaaron ụzoghi ụghi taSiria. Keḍio ezōor ubhun taTaya, ebum obho oghuugh obho natu mobhunughi adōol. 
ACT.21.4	Ezōor ụva pụmiin mobo bho neemōruōm obho, keḍio ezōor ụrolan eedi mawiki. Tịnyaam Ẹmugh obho peedi ịkpete ịnogho mạPol mọḅele osi taJerusạlẹm. 
ACT.21.5	Aruḍuma bho ezōor kọrolan nꞌeedi obho igbẹbh, pezōor uḍigh tebōom. Oomo eedi nꞌạraani nꞌạrunwuny eedi ịtuonom ezōor etẹn mẹma bho eḍigh tebōom. Tesiḍia bho poomo ezōor ugbuluman uukpulughu. 
ACT.21.6	Ezōor ughōl, “Ịmaar ẹrol,” eedi ighōl, “Alōor enyina emoon, mẹmaar eenon mẹzoghi,” pezōor ụghi uḍigh toghuugh ụnwiaru obho, eedi imula ighẹel.
ACT.21.7	Pezōor umutiom terele bhꞌezōor, ụzoghi taTaya ụghi taToleme. Tesuo pezōor usul ubheleghian burumōr obho, ụrolan eedi ḍuma. 
ACT.21.8	Ạḅaal pezōor uḅetunu ụghi usi taSizaria. Tesuo pezōor usulomaan maFilip. Odi ōoy olo naḍighi moḍighi ọgba ọnuekpete tẸnaan. Odi onyiin mi toḍual arōoy obho ụson bọ ụseghe taJerusạlẹm obho. 
ACT.21.9	Odi ạteeny minya ạsunwunyaan ilo dẹbal io milom, nẹgba ghạ dōm obho tẸnaan. 
ACT.21.10	Ezōor nọorol suo mesi ịzal aḍuma keḍio onyiin ozil tẸnaan olo ughōl Ạgabos ạḍua taJudia aru. 
ACT.21.11	Odi aru tezōor, pạseghe mọkpuom ukpe tạPol ạkpuom sike nꞌạravo odi, ạkpete kua, “Ẹmugh Iigbia bho ạkpete kua: obo bho ạteeny bọ mọkpuom ukpe bhobho bho, pẹzo arōoy aJu obhꞌaJerusạlẹm tẹkasi zodi, ẹseghe zodi ẹlogh tạravo obo bho ilōghōm io mẸnaan obho.” 
ACT.21.12	Amen ezōor ụmoghon miibha bho, pezōor nꞌaburumōr obho uusen mạPol mọḅele ọghi taJerusạlẹm. 
ACT.21.13	Podi ạbhagharana kua, “Enyina neḍighi meeghe, mọrol oleghe ẹzo bho modughe ologhi ạmi bẹle? Ạami nạamara naḅōrō molo kọkasi ạmi mi taJerusạlẹm nꞌọbhuom mi taḍien tạJizos Obạmọogh obho.” 
ACT.21.14	Ezōor urue ḍio mọpuenaan odi, pezōor ụḅele ụkpete nạ ni kua, “Ẹrol tẹzo ịto tObạmọogh obho.”
ACT.21.15	Ịbam aruḍuma itẹn, pezōor uukōbhōghia uḅetunu ụghi taJerusạlẹm. 
ACT.21.16	Ẹde obo bho nẹtuonom maKraist obho ibhꞌaSizaria, ịtuonom nạ zezōor ịghi esi totu taMnason obo bho ezōor usulanaan obho. Odi olꞌạSaipros olo amōruōm kịḅel aruḍuma bho.
ACT.21.17	Ezōor uru usi taJerusạlẹm, aburumōr obho ẹmaar ebhin ezōor ẹloghom. 
ACT.21.18	Ạḅaal, pạPol nꞌezōor ụghi mọmiinan aJems; oomo arukenya ạsosi obho idi nạ totu odi. 
ACT.21.19	ẠPol aru abheleghian eedi, pạgba ạnogho eedi kạar kạar ilo Ẹnaan aḍighi tạraama ipedi obho mi toḍighi obho odi aḍighi obho. 
ACT.21.20	Odi ạḍeghe ạḅele, poomo eedi ibuom Ẹnaan. Keḍio eedi ịkpete kua ịnogho mạPol, “Umōr, ạna nạamiin mẹzo idi. Ọlogh arōoy aJu obho neemōruōm, ilo ịseghe maraalōgh obho irōol tẹmu. 
ACT.21.21	Nọogba ọnogho zeedi milo igboloman nꞌạna, mobho ạna nạtughumiom ghạ marōoy aJu obho idi tịnon ạraama bho morōbh araalōgh obho taMozis, nạgba ghạ nạ ạnogho eedi mọḅele oḍunogh ạnwuny eedi nꞌọḅele ọtuonom eḍighiom ạar aJu obho. 
ACT.21.22	Ẹzo olo eedi tẹḅele mọmoghon mobho ạna naasi olo. Toḍighi ẹko siibha bho? 
ACT.21.23	Ḍighi mibha ezōor tọkpete ọnogho ạna bho. Inya arōoy idi suo ilo neeghiran mịzo mẸnaan. 
ACT.21.24	Tụonuman eedi mạghi maḅua miiḅua ọḅaaleni alōor obho mạkpienaan eedi, keḍio eedi tetue efia mạruumu eedi. Ạna aḍighi kua, pu kōoy kōoy olo tạmiin polōghōm mobho iru miben mibha eedi ịmoghon bho ụgbaam ạna bho, nꞌobho ạna ụtuugh naḍighi tẹzo ibhꞌaraalōgh obho taMozis. 
ACT.21.25	Tarōoy ibhꞌịnon aruubhugh ibha neemōruōm obho, ezōor nọoge mọbhereer ọkiom eedi ọgba ọnogho zeedi mobho ezōor nọotua mobho ịneghe ḍio molo eedi kele meḍian nꞌọḅa ẹnam olo ụtunom mạar ụnogho meru, nꞌọlaay ịḅaal, nꞌọḅa ẹnam olo ụbhur orum obho, nꞌọseghe asilōor eedi mi toḍighi ịkarabh.” 
ACT.21.26	Ạḅaal pạPol abhin rōoy obho ạghi aḍighi mạar iigbia ọḅaaleni alōor obho. Keḍio odi aḍigh totu iikpulughu obho mọnogho ọnu aruḍuma bho tẹtol kegbẹbh ḍuma ọḅaaleni alōor obho, tamen obho arōoy obho tetu ōoy amen amen eḍighi mạar iiḅua bho.
ACT.21.27	Amen oḍual aḍuma bho netu mokunughiom, parōoy aJu ilo ịḍua tebhugh obhꞌEsia iru, pịmiin mạPol totu iikpulughu obho. Peedi igun mobꞌọlogh arōoy ịbham mạPol, 
ACT.21.28	nemulughu kua, “Arōoy Izirẹl, itu mẹlogh ạvo! Oobho ōoy obho ạghi kesi kesi nạtughumiom kōoy kōoy mịkarabh milo igboloman nꞌarōoy Izirẹl, nꞌaraalōgh obho taMozis, nꞌotu iikpulughu obhobho. Esiibha odi kapin rōoy ilo ilōghōm io mẸnaan kạloghom mi totu iikpulughu obho, ạpue mesi iigbia bhobho!” 
ACT.21.29	(Eedi ịkpete miibha bho mebum obho eedi nẹemiin mạTrofimos obhꞌẸfesos nꞌạPol mi tẹma bho, peedi ịitua ighōl mạPol naabhin zodi aḍighom totu iikpulughu obho.) 
ACT.21.30	Oomo ẹma bho naazighina, molo oomo arōoy ighilighu iikōbhōghian monyiin esi, ibhum mạPol ịghogh imutiom totu iikpulughu obho. Tonyiin amen obho peedi ịḍuughiiy ruguugh otu iikpulughu obho. 
ACT.21.31	Arōoy ịkarabh iloghi obho neḅe ghạ mẹzo oghigh odi ạPol, mamen urōm ụghi ụgba ụnogho muvẹmụ ōoy ẹgham obhꞌaRom moomo aJerusạlẹm nẹpozuan. 
ACT.21.32	Tonyiin amen obho podi arōm rōoy oḍighi odi nꞌibha ẹgham obho, ighiil ịghi tesi obho noḅe bho. Amen arōoy obho ịmiin zodi nꞌarōoy ẹgham obho, peedi ịḅele moḍul odi. 
ACT.21.33	Uvẹmụ arōoy ẹgham obho akẹm ạghi tạPol, aḅol odi ạto ạnogho rōoy odi mọkasiom odi mịzal agbirigbiri, keḍio odi apuruan kua, “Oobho kokōr ōoy? Odi aḍighi meeghe?” 
ACT.21.34	Ẹde mi tọlogh arōoy obho nẹgba kẹre, ịnon kẹre. Obꞌẹmoghonyan ẹrol magey molo uvẹmụ arōoy ẹgham obho otue ḍio molōghōm ạkar ạar obho amute bho; molo odi arōm rōoy odi mobhin ạPol ọghi ọduom. 
ACT.21.35	Eedi isi tesi obho nọoda ghạ ọsiin obho, peedi irōol mạPol ebum obho arōoy ịkarabh iloghi obho neelegheri nẹtaal. 
ACT.21.36	Oomo eedi netu todi nꞌimulughu nekōl kua, “Kigh odi! kigh odi!”
ACT.21.37	Ẹzo bho eedi netu mọduom odi obho, podi ạkpete ạnogho muvẹmụ obho, “Sesen ạami ụkpete mạar ụnogho ạna!” Podi apuruan kua zodi, “Ạna nạkpa ghạ ni mọnu aGris? 
ACT.21.38	Pạna ōoy obhꞌIzipt ḍio, obho tamen olo neetẹn, aru arubhe lisian akpo modiin ọonir arōoy ẹgham aḍighom tobꞌeekpu eḍum ọosaar obho ḍio?” 
ACT.21.39	PạPol ạbhagharana kua, “Ạami ōoy aJu. Ụmar ạami tạTasos obhꞌaSilisia. Oōy olꞌugey ẹma. Sesen ni, ḅẹle ạami ụkpete mạar ụnogho rōoy obho.” 
ACT.21.40	Puvẹmụ obho ạnogho zodi mịikpo, keḍio ạPol aḅetunu ạmara tạnyu esi obho nọsiin ghạ bho, aabhaghami rạvo odi ạnogho rōoy obho. Amen eedi iru iḅa podi ạkpete mọnu aHibru ạnogho zeedi aghōl kua:
ACT.22.1	“Ẹma, ạburude, nꞌaburumōr, ịmoghon mibhꞌọnu ạmi, nꞌịigbaay ibhꞌạmi.” 
ACT.22.2	Amen eedi ịmoghon mibha odi nạkpete mọnu aHibru obho, peedi ịmaar iḅa ịrologhu bịrim; keḍio ạPol aḅẹtōn:
ACT.22.3	“Ạami ōoy aJu. Ụmar ạami tạTasos obhꞌaSilisia, keḍio uukō zạmi mi tesuo aJerusạlẹm kọony ịtughumiom taGameliel. Ọmaar ọtughumiom ạami maraalōgh ạburude ezira, molo ạami ụnogho lōor ạmi mẸnaan koomo enyina ibha idi suo dodon obho. 
ACT.22.4	Ạami ụnogho mịiḅaghami ạze mobo bho nẹtuonom mEbōom obhobho obho, aḅologh ạkasiiy milobhir nꞌạraani ạlokioghom mikoli. 
ACT.22.5	Uvẹmụ ōoy iiḅua bho nꞌạruula ạkoti obho tetue ni ẹgba ạami emutiom mi tiibha bho. Ạami abhin teedi mịbhereer ilo ọghi taburumōr aJu ibhꞌạDamaskos, molo ạami kạghi kaḅologh rōoy bhibha, kạduoghom kabhin kamulumi taJerusạlẹm molo ọliom eedi.”
ACT.22.6	“Ẹzo bho ạami nạki natuan tạDamaskos, bho aḍio nạaḍian ịzal abin, pazuḅa ọpuuny obꞌẹḅaal ạḍua tạnyu obho asōorōm ạami. 
ACT.22.7	Pạami umeel tade bho, ụmoghon moghōrōkō nạkpete kua ạnogho ạami, ‘ẠSol, ạSol! Eeghe kạna nạnogho ạami mibꞌịiḅaghami bhibha?’ 
ACT.22.8	Keḍio ạami ụbhagharana kua, ‘Obumọogh, ạna kokōr ōoy?’ Keḍio odi ạbhagharana kua, ‘Ạami ạJizos obhꞌạNazaret, obho ạna nạnogho mịiḅaghami obho.’ 
ACT.22.9	Obo bho nẹtuonom ạami obho nẹmiin mẹḅaal obho keḍio ịmoghon io moghōrōkō odi obo bho nạḍeghe atuom ạami obho. 
ACT.22.10	Keḍio ạami upuruan kua zodi, ‘Obumọogh, ạami uḍighi ẹko?’ Keḍio Obạmọogh obho ạbhagharana kua, ‘Ḅetunu mạghi tạDamaskos, tepa pọgba ọnogho onuma milo Ẹnaan nạato milo ạna taḍighi.’ 
ACT.22.11	Ạami umina ḍio ạmiin mạar mebum ẹḅaal obho asōorōm ạami obho, pobo bho ogbo ạmi ịbham rạvo ạmi ireliom ạami ịghi tạDamaskos.
ACT.22.12	“Kir ōoy olo ughōl Ạnanayas, ōoy tẸnaan olo nakiilaan magey maraalōgh obhꞌezira, olo oomo arōoy ibhꞌaJu obho idi tạDamaskos obho nekiilaan magey. 
ACT.22.13	Odi aru tạmi ạmaruom ạami ạkpete kua, ‘Umōr ạSol, ariḍien onuma ẹkparanu!’ Tonyiin odi amen opopo pạami umina ụke mọmiin ạar, ụrol ubhōgha zodi. 
ACT.22.14	Podi ạkpete kua, ‘Ẹnaan ạburude ezira nạason ạna ạseghe molōghōm ibhꞌịto odi, ọmiin Ooḅi Ọony-otu bhꞌodi, nꞌọmoghon mobho odi abhin moghōrōkō bhꞌodi nạkpete ạnogho ạna. 
ACT.22.15	Ạna obo tạgba ạnogho zodi ạnogho moomo arōoy mibha ạna ụmiin ụmoghon obho. 
ACT.22.16	Esiibha kạna naḅōrō meeghe? Ḅetunu mazua mụum, aatōla mịkarabh obhꞌonuma mi taḍien obhꞌodi.’ ”
ACT.22.17	“Keḍio ạami umula ụghi taJerusạlẹm naakpulughu mi totu iikpulughu obho pạami ụmiin ghịiny. 
ACT.22.18	Tạghiiny obho, pạami ụmiin mObạmọogh obho ạkpete kua ạnogho ạami, ‘Kẹm siibha siibha mạḍua taJerusạlẹm. Arōoy bhibha irue ḍio ebhinom ịigbaay onuma tibha igboloman nꞌạami obho.’ 
ACT.22.19	Keḍio ạami ụbhagharana kua, ‘Obumọogh, eedi nẹemaar elōghōm mobho ạami ụghi ghạ tarutu ịtughumiom obho uḅologh uḍulogh rōoy obo bho imōruōm ạna bho. 
ACT.22.20	Amen obho ughigh bọ maStivin obo bho ạgba bọ mooḅi adōm obho ạnogho enyina, ạami nịvo nịvo ụrol ạni ạmiin mịikom enu obhꞌodi, ạbhamagh nạ rukpe ịikom enu obho.’ 
ACT.22.21	Keḍio Obạmọogh obho ạkpete kua ạnogho ạami, ‘Kịa, ạami tatōm ạna, ạna ạki tạraama aruubhugh obho ilōghōm io mẸnaan obho.’ ”
ACT.22.22	Arōoy obho ẹmaar nẹneghanyan zodi ninii odi ạkpete miibha bho; keḍio tẹke momina omulughu tạruumu eedi nekōl kua, “Sẹghe zodi mạḍuonom. Kigh odi. Odi ogbẹbh io moḍum aghuḍum.” 
ACT.22.23	Eedi nemulughu, ẹpibh rukpe eedi, ekpooy nạ mibhugh etōḅōl mi tạnyu obho. 
ACT.22.24	Uvẹmụ iḅe rạagham obhꞌaRom ạnogho mịnyaam rōoy odi mobhin ạPol ọghi ọduom, nꞌọgurogh odi ọva ọmiin ạar obho aḍighi bọ karōoy aJu obho nemulughuom kua zodi obho. 
ACT.22.25	Eedi iru ịghoroghi zodi netu mọgurogh, podi ạkpete kua ạnogho muvẹmụ obo iḅōrō bho, “Ọkpe olo mọgurogh ōoy ogbo eghun aRom olo dọva ḍio ọmiin mobho odi aḍighi ạpiom obho gạ?” 
ACT.22.26	Amen odi obo iḅōrō bho ạmoghon miibha bho, podi aghiil ạghi tuvẹmụ iḅe rạagham obho apuruan kua, “Ạna naḍighi ẹko? Oōy obho olꞌogbo eghun aRom!” 
ACT.22.27	Puvẹmụ obho ạghi tạPol apuruan kua zodi, “Kạr ạgba mạnogho ạami, ạna ōoy ogbo eghun aRom?” PạPol amōrō mu, “Ii.” 
ACT.22.28	Puvẹmụ obho ạkpete kua, “Ạami ụkpe mịkanya ikpoki karu molꞌaRom.” PạPol ạbhagharana kua, “Ụkar ụmar ạami mōoy ogbo eghun aRom.” 
ACT.22.29	Tonyiin amen opopo, pobo bho netu mopuruan ạPol miipuruan obho ịkporion rạvo eedi; odi uvẹmụ obho aruugu nesibh suo odi nạamoghon mobho ạPol aru mōoy ogbo eghun aRom obho, nꞌobho odi nạaghi ạkasi zodi obho.
ACT.22.30	Odi uvẹmụ obho ạkar kua nạva molōghōm ibha arōoy aJu obho nẹgbaam ạPol obho; molo ạḅaal, podi ạkarion marigbirigbiri obho tạPol, ạto abheleghi maruvẹmụ arōoy iḅo miiḅua bho nꞌạruula bho mosōor. Keḍio odi abhin mạPol aru togbo eedi.
ACT.23.1	ẠPol ạmaar aanon tasumusigh arōoy ạkoti obho ạkpete kua, “Aburumōr ạmi! Ologhi ạmi ạneghe ni ạman nꞌoomo aghuḍum obhꞌạmi mi taghisigh tẸnaan ninii kạkar aḍuma bhobho.” 
ACT.23.2	PẠnanayas uvẹmụ arōoy iḅo miiḅua bho ạkpete ạnogho mobo bho ịmara ituan mạPol obho moḅōr odi mi tọnu obho. 
ACT.23.3	PạPol ạkpete kua ạnogho zodi, “Ẹnaan tạkar ni aḅōr ạni ạna — sọo ạna ạganeghe! Ạna ụrol suo mọseghe araalōgh obho ọgba obhumeni ạmi, keḍio ạna digha apẹl molōgh obho morōm ōoy kaḅōr ạami!” 
ACT.23.4	Obo bho ịrol ituan mạPol obho ịkpete kua ịnogho zodi, “Ạna nạkpete kua mịkarabh muvẹmụ oḅo miiḅua tẸnaan!” 
ACT.23.5	PạPol ạbhagharana kua, “Ạami ulōghōm io, aburumōr ạmi, mobho odi aru muvẹmụ obo miiḅua bho. Ẹegia bho ạkpete kua, ‘Ụkpete ghạ mịkarabh mobo bho ạda moomo arōoy enyina bho.’ ”
ACT.23.6	Amen ạPol ạmiin mobho ẹde arōoy obho iru milꞌogbo aSadusi obho, ẹde iru milꞌogbo aFarisi obho, podi abheleghi mạkoti obho ạkpete kua, “Aburumōr ạmi, ạami olꞌogbo aFarisi obho, ọony ogbo aFarisi obho nạ. Uru tesuo mosōbh ạraakpe ọnogho ạmi mebum obho ạami useeriom ologhi ạmi mobho iḍim obho temula ni taghuḍum!” 
ACT.23.7	Ẹzo bho odi ạkpete kua be, parōoy aFarisi nꞌaSadusi obho ịke mọruanogh, ịḍian nạ. 
ACT.23.8	(ASadusi obho nekōl ghạ kua, miḍim iḅerenu mu tọbho bho, itelema tẸnaan nꞌạruumugh ẹkona ilo; aFarisi obho imōruōm ni moomo iibha.) 
ACT.23.9	Poghur imulughu obho ịsiin tạnyu, keḍio ẹde obo ịtughumiom araalōgh obho ibha iru milꞌogbo aFarisi obho iḅetunu nesi magey nekōl kua, “Ezōor ụmiin io bọbon onyiin ạar olo ōoy obhobho aḍighi akōrōnuan! Ụmar io suo ẹmugh bolobolo otelema tẸnaan nạaḍeghe nạ ạnogho zodi magey!”
ACT.23.10	Pịkanan obho ịsiin mịkanya molo aruugu isibh muvẹmụ iḅe rạagham obho molo kọveleghi mạPol. Podi arōm mọlogh arōoy ẹgham odi moḍigh ọghi ọseghe ạPol mi teedi ọghi ọduom.
ACT.23.11	Aḍio aru agul, pObạmọogh obho aru ạmaranuan mạPol ạkpete kua, “Pạm ologhi onuma! Ạna nạagba ạami mi tesuo aJerusạlẹm, ạna tạgba nạ ni nạ monyiin ẹzo bho mi taRom.”
ACT.23.12	Ạḅaal pẹde arōoy aJu obho iikōbhōghian monyiin esi iḅia ighir ịzo, meedi ile ḍio ẹbhoghol bọbon ạar tughuneen molo eedi neeghigh mạPol nolo. 
ACT.23.13	Oomo eedi erubal arōoy bho ighiran mịzo bho. 
ACT.23.14	Peedi ịghi taruvẹmụ arōoy iḅo miiḅua bho nꞌarukenya bho, ịkpete kua, “Ezōor nooghiran mịzo mọḅele ole eḍian tughuneen molo ezōor nooghigh mạPol nolo. 
ACT.23.15	Esiibha bho enyina nꞌạkoti obho itōm mọnu mẹghiom uvẹmụ iḅe rạagham obhꞌaRom, odi abhin ạPol aruom enyina. Meḍighi kolo enyina netu mọmaar ọva ọmiin tilo igboloman nꞌọkpe bhꞌodi. Ezōor nọomara noḅōrō moghigh odi tebōom obho.”
ACT.23.16	Oomo ipa bho ọony ụmarani tạPol nạamoghon; podi aghiil ạghi tikoli obho ạgba ạnogho mạPol. 
ACT.23.17	PạPol abheleghi monyiin obo iḅōrō bho ạkpete kua ạnogho zodi, “Pin mọbam ọony obhobho mabhin ạghiom muvẹmụ obho; kir ạar olo odi ạteeny mọḍeghe ọnogho odi.” 
ACT.23.18	Podi obo iḅōrō bho abhin mọony obho ạghiom uvẹmụ obho ạkpete kua, “ẠPol ōoy ikoli obho abheleghi ạami ạkpete ạnogho ạami mobhin ọony obhobho oruom onuma, modi kir ạar olo ạteeny mọḍeghe ọnogho onuma.” 
ACT.23.19	Podi uvẹmụ obho abhin odi ạbham odi tạvo ạghi apuruan zodi, “Ạna ụteeny meeghe mọgba ọnogho ạmi?” 
ACT.23.20	Keḍio odi ạkpete kua, “Ạruula aJu obho neeḍigh mezue molo ạna kabhin mạPol karu totu ạkoti obho meḍie, mopu oghōlōm mạkoti obho netu mọva omutiom ạkar agey obho mi tilo igboloman nꞌodi. 
ACT.23.21	Ụmoghon ghạ zeedi. Tegbẹbh ni merubal arōoy mobho nẹeḅokia neḅōrō zodi. Eedi neeghiran mịzo mọḅele ole bolobolo ọbhoghol tughuneen molo eedi neeghigh mạPol nolo. Eedi nẹemara neḅōrō moḍighi oḍighi obhobho, keḍio neḅōrō mọmoghon ibhꞌologhi onuma.” 
ACT.23.22	Puvẹmụ obho ạkpete kua, “Ụgba ghạ mạnogho bọbon ōoy maghōl ạna nạagba miibha bho ạnogho ạami.” Keḍio odi ạkpete ạnogho mọony obho moghẹel.
ACT.23.23	Keḍio uvẹmụ iḅe ạraagham obho abheleghi mịzal arōoy oḍighi odi ạkpete kua, “Ịseghe mōogh ạraala iḅe rạagham meekōbhōghia mọghi taSizaria, ịpamam nạ merubal nꞌaḍisibh ḍiōbh arōoy ilo nekiilom mạrusu, nꞌōogh ạraala arōoy ịsobh, meekōbhōghia moḅetunu tesughō asuo uḍugul obho. 
ACT.23.24	Ịnogho ạni mạPol mạrusu ilo tepin ni odi esiom taFiliks ạgovono bho, tẹzo olo bọbon ạar ọteeny io zodi.” 
ACT.23.25	Keḍio odi uvẹmụ obho aru ạge mọbhereer obhobho ạfirimiom:
ACT.23.26	“Ạami ạKlodios Lisias ụge natuom aFiliks ạgovono bho. Mẹeḅaal.
ACT.23.27	“Arōoy aJu obho ịbham mōoy obhobho eru moghigh odi. Nẹgbaanan kilo odi ōoy ogbo eghun aRom, pạami ubhin rōoy ẹgham ạmi ụghi ụbhel odi utughuneen. 
ACT.23.28	Ạami ụva mologhōm agey obho mi tibha noḅologhiom odi obho, pạami ubhin zodi ụghi totu ạkoti obhꞌeedi. 
ACT.23.29	Ạami ụva ụmiin, odi doḍighi ḍio bọbon ạar olo kọtuan koghigh bolobolo kọloghom zodi mikoli. Ọkpe bho nọgbaam odi obho igboloman nꞌiipuruan araalōgh eedi. 
ACT.23.30	Amen ạami uḅughula umutiom mobho eedi neḅia moghigh odi, pạami ụutua mobhin odi oruom onuma. Ạami nạagba ạnogho mobo bho nẹva zodi obho moru tonuma.”
ACT.23.31	Parōoy ẹgham obho ịtuugh nạ mẹzo bho iḍighi. Peedi ibhin mạPol isiemi kẠntipatris. 
ACT.23.32	Ạḅaal parōoy ẹgham ibhꞌavel obho imula, keḍio obo bho iḍikuuy tạrusu obho nꞌodi inyeeneni. 
ACT.23.33	Eedi ibhin odi ịghi taSizaria ịnogho mọbhereer obho mạgovono bho, ibhin mạPol ịlogh tạvo odi. 
ACT.23.34	Odi ạgovono bho aru aghōl mọbhereer obho, papuruan mạPol mebhugh odi. Amen odi aru ạmoghon mobho odi aru molꞌaSilisia, 
ACT.23.35	podi ạkpete kua, “Ạami tạmoghon mịigbaay onuma mamen obo bho nẹgbaaghiom ạna bho neeru.” Podi ạto aghōl mọloghom oḅōrō mạPol mi totu tạHerod.
ACT.24.1	Tesi ōogh aḍuma, pẠnanayas uvẹmụ oḅo miiḅua bho atẹn ạghi taSizaria nꞌẹde arukenya nꞌonyiin ọgba raalōgh obho olo ughōl ạTatulios. Eedi ịghi ịmara taghisigh taFiliks ạgovono bho ịnogho mịigbaay ibhꞌeedi mi tọkpe bho tạPol. 
ACT.24.2	Keḍio eedi imutiom ạTatulios ạke mọgbaaghiom iibha mạPol:
ACT.24.2	“AFiliks obo ạda zezōor! Tẹzo bho olōghōm ạar ereliom obhꞌonuma neeḍighi molo ezōor nọorol tọpuuny obꞌọodoony ekima, nꞌolo ọkpo neenweeghian nạ mịkanya mi tebhugh obhꞌezōor. 
ACT.24.3	Ezōor nobuom miibha bho magey moomo amen, molo ezōor ẹkona nobuom nạ zịna magey. 
ACT.24.4	Ạami ụva ḍio mobhiẹmi amen onuma oomo ipa ẹkona, ụle ghạ, deny mạmoghonyan mi tịbam ịigbaay ibhꞌezōor. 
ACT.24.5	Ezōor nọva ọmiin mobho ōoy obhobho aru mịkpakpa nꞌịnunu ōoy; natubheey ghạ rạagham mi tarōoy aJu obho mi toomo ẹmar-arōoy obho; odi ẹkona obo akpo atẹnōm mogbo arōoy obhꞌạNazaret. 
ACT.24.6	Odi ạva nạ mọpueghi otu iikpulughu obho, keḍio ezōor uḅol odi. [Ezōor ụva ghạ mọseghe araalōgh obhꞌezōor ọru ịiruan obho ọnogho odi, 
ACT.24.7	paLisias uvẹmụ arōoy ẹgham obho aḍigh nꞌẹbhooru aru ạseghe zodi mi tezōor amutonom. 
ACT.24.8	Keḍio odi aLisias ạto aghōl mobo bho nẹva zodi obho eru tonuma.] Erumolo ạna upuruan zodi ōoy obhobho, pạna nịvo nịvo ọva nạ mi todi ọmiin ibha ezōor nọgbaam odi obho.” 
ACT.24.9	Parōoy aJu ipedi obho iḍumom, mibha odi ạgba bho agey agey.
ACT.24.10	Keḍio ạgovono bho ạnwaaghi rạvo molo ạPol karu kạgba ạni, keḍio odi ạPol aḅetunu ạkpete kua:
ACT.24.10	“Ạami naalōghōm mobho ạna nạarol mi tạgada osōbh ạraakpe mi tebhugh obhobho ubia, molo ologhi ạmi nạḅaal magey mọmara ọgba ọkpe bhobho ọnogho onuma. 
ACT.24.11	Ạna tatue ni ạva ạmiin nꞌalōor onuma mobho depu ḍio maḍiōbh nꞌịzal aḍuma suo ạami ụḍua uru taJerusạlẹm mookpulughu. 
ACT.24.12	Eedi arōoy aJu obho ịmiin io mobho ạami nạkanan mōoy mi totu iikpulughu obho, eedi ịmiin nạ ḍio mobho ạami urubhe melebhir nꞌarōoy obho, eedi ịmiin nạ ḍio mobho ạami naḍighi mipa mi tarutu ịtughumiom obho bolobolo tonyiin esi mi tẹma bho. 
ACT.24.13	Eedi ẹkona ịteeny io mạar ọgba omutiom ọnogho onuma mi tibha eedi nẹgbaam ạami obho. 
ACT.24.14	Ạami amōruōm iibha bho nạnogho ạna: ạami naakpulughu mẸnaan ạburude bhꞌezōor, nạtuonom mEbōom obho, obho eedi nekōl mọneghe ḍio bho. Ạami ẹkona amōruōm mi toomo ibha ụge bọ mi taraalōgh obho taMozis nꞌịbhereer arizil obho. 
ACT.24.15	Ạami ụteeny monyiin oḍuom ologhi obho ạkar eedi ịteeny nạ bho, obho ughōl kua mu kōoy kōoy, iiḅi nꞌịkarabh obho, teḅerenu ni mi tọbho bho. 
ACT.24.16	Ipa kiḍighi molo ạami ụseghe moomo ịnyaam ạmi mọteeny ooḅi ologhi mi tẸnaan nꞌarōoy.
ACT.24.17	“Tamen olo ạami nạaḍua mi taJerusạlẹm mịkanya ạsumusia, pạami ụseghe mikpoki mọghi ọnogho ạkar arōoy obhꞌạmi, nꞌoḅo iiḅua ạar iigbia bho. 
ACT.24.18	Iibha pibha ạami naḍighi bho eedi ịmiinom ạami mi totu iikpulughu obho, tamen olo ạami naḍighi agbẹbhẹghi mi tiiḅua ọḅaaleni alōor obho. Ọlogh arōoy ịrolan io nꞌạami, koghōl ẹmoghonyan ẹrol. 
ACT.24.19	Tamen opopo, kir arōoy aJu ibhꞌebhugh obhꞌEsia; eedi nịvo nịvo kitu ạni ẹmara taghisigh onuma ẹnogho mịigbaay ibhꞌeedi, erumolo eedi ịteeny mạkar ạar olo ọgbaam ạmi! 
ACT.24.20	Bolobolo ịḅele eedi obo bho idi suo bho ẹgba mịkarabh ibha eedi ịva ịmiin bho ạami uḍighi men obho ạami ụmaranuan nꞌạkoti obhꞌeedi obho, 
ACT.24.21	tughuneen monyiin ạar obho ạami ụkpete men obho ạami ụmara togbo eedi obho ḍio, obho ạami ughōl: ‘Enyina netu mosōbh ạraakpe ọnogho ạmi dodon mebum obho ạami umōruōm mobho iḍim teḅerenu ni tọbho bho mi taghuḍum.’ ”
ACT.24.22	Keḍio aFiliks obho nạamaar ạmoghonyan milo igboloman nꞌEbōom obho, aru aghuughi mịimoghon ọkpe bho, ạkpete kua ạnogho zeedi, “Ạami tạatua ni mọkpe bho enyina tamen olo aLisias uvẹmụ arōoy ẹgham obho naaru.” 
ACT.24.23	Podi ạkpete ạnogho mobo bho taḅōrō mạPol obho, mọduom odi mi totu iḅōrō bho, ọnogho odi mịikpo olo ạburubulol odi kebhin ghạ keruom zodi kạar kạar olo odi nagbẹel.
ACT.24.24	Ịbam aruḍuma itẹn, paFiliks ạḍua aru nꞌaDrusila ạni odi. Odi ạni obho olꞌaJu. Keḍio odi arōm ạghiom ạPol moru, keḍio ạmaar nạmoghonyan mibha ạPol nạgba milo igboloman nꞌologhi omōruōm mi tạJizos Kraist. 
ACT.24.25	Ẹzo bho odi ạgba ninii ạghi ạgbaam milꞌoḍighi iiḅi, nꞌọkparaghiom alōor, nꞌaḍuma ịiruan obho natu obho, paruugu nesibh maFiliks keḍio ạkpete kua, “Ọkpe olo, kịa. Ạami tamina ni apeleghi ạna men ạami ụteeny men.” 
ACT.24.26	Odi nạatua ghạ nạ mobho ạPol tạnogho ni zodi mikpoki; tipa bẹleni podi abheleghi ghạ zodi moomo amen mọḍeghe ghạ nꞌodi.
ACT.24.27	Ịzal ạsia itẹn, pạPosios Fẹstos ạseghe mesi taFiliks kạgovono bho. AFiliks ạva mọteeny ooḅi aḍien mi tarōoy aJu obho, podi ạḅelemaan mạPol mi tikoli.
ACT.25.1	ẠFestos aru tebhugh obho ịraar aḍuma itẹn, podi ạḍua taSizaria ạghi taJerusạlẹm. 
ACT.25.2	Tepa paruvẹmụ iḅo miiḅua bho nꞌarukenya aJu obho ịituemi zodi mọkpe eedi nꞌạPol. Peedi iikpulughian mạFestos 
ACT.25.3	mọlogh ạvo ọnogho eedi, obhin ạPol omulumi taJerusạlẹm, ebum obho eedi neeḍigh mezue ịḍeghe moghigh odi mi tebōom. 
ACT.25.4	PạFestos ạbhagharana kua, “Nooseeri mạPol kōoy ikoli mi taSizaria, ạami natu nạ momula esiibha tepa. 
ACT.25.5	Ịto marukenya enyina ẹtuonom ạami ẹghi taSizaria ẹnogho mịigbaay enyina ilo igboloman nꞌodi, erumolo odi naaḍighi mạar ạpionuman.”
ACT.25.6	Odi ạFestos ạrolan eedi mịnon esi aḍuma olo tegbẹbh ni mạbhenya bolobolo aḍiōbh aḍuma keḍio atẹn amula taSizaria. Ạḅaal podi ạrol delede mi tẹtolom ạkoti obho arōm mobhin ạPol oru. 
ACT.25.7	Ubhin ạPol oru, parōoy aJu ibha ịḍua bọ taJerusạlẹm iru obho, iḅerenu ịmara ikō zodi ikiton, ịke mọgba oḍigh kẹrekere ọkpo aruugu ịḅam tẹmu odi, ilo eedi itue ḍio mọkar ọgba agey obho omutiom. 
ACT.25.8	PạPol ạgba mibhꞌodi aghōl kua, “Ạami doḍighi ḍio mạar akōrōnuan milo igboloman nꞌaraalōgh aJu obho bolobolo otu iikpulughu obho bolobolo ọolema obhꞌaRom.” 
ACT.25.9	ẠFestos nạva ghạ moru ooḅi ōoy mi taghisigh arōoy aJu obho, podi apuruan kua mạPol, “Teḍighi ni tologhi onuma mọghi taJerusạlẹm ọgbaaghian eedi mi tibha ụgba ụḅam tẹmu onuma bho ọnogho ạmi mi tepa gạ?” 
ACT.25.10	PạPol ạbhagharana kua, “Ạami ụmara suo asōmōghan mọola ạkoti aRom, ạkar esi mobho ạami tamina ạki ạgba. Ạami doḍighi ḍio mịkarabh marōoy aJu obho, kẹzo bho ạna nịvo nịvo nạamiin ạni nạ bho. 
ACT.25.11	Erumolo ạami naapẹl maraalōgh obho, uḍighi mịkarabh ilo ịgbaan milo ạami kạbho, ạami uusen io molo kọḅelemaan ạami. Kerumolo agey ilo tịigbaay obho eedi neḅologhiom ạami obho, bọbon ōoy olo tatue ạseghe zạmi ạlogh tạravo eedi olo. Ạami naabhin mọkpe bho ạki taRom.” 
ACT.25.12	Keḍio ạFestos, tamen olo odi naaḍighom mezue nꞌarōoy odi, podi ạkpete kua, “Ạna naabhin mọkpe bho ạki taRom; taRom pesi ạna tạki nạ.”
ACT.25.13	Ịbam amen iru itẹn, pẠgripa ọolema bho nꞌaBanis ụmarani odi iru taSizaria mobheleghian ạFestos. 
ACT.25.14	Eedi ịrol mịbam aruḍuma, pạFestos ạgba mibha tạPol ạnogho mọolema bho aghōl kua, “Kir ōoy olo odi suo mikoli olo aFiliks ạloghom ạḅele ạḍua; 
ACT.25.15	amen ạami ụghi taJerusạlẹm, paruvẹmụ iḅo miiḅua ibhꞌaJu obho nꞌarukenya bho ịnogho ạami mịigbaay ibhumeni zodi, negbẹel ạami moghigh odi. 
ACT.25.16	Pạami ụkpete kua ụnogho zeedi ughōl, ilo teḍighiom ạar arōoy aRom mọseghe ōoy olo ughōl aḍighi mịkarabh molo kọliom odi tamen olo odi dọgbaaghian io nꞌobo bho nẹgba zodi mọkpe bho. 
ACT.25.17	Tipa bẹleni, eedi iru, ạami utōbh io men, molo ạḅaal be pạami ụrol delede tẹtolom ịiruan ạkoti obho, urōm ubhin zodi ōoy obho uru ụloghom. 
ACT.25.18	Obo bho nẹgbaaghian nꞌodi obho iḅetunu, irue ḍio mọgba bọbon ịkarabh ibha ạami ụutua bho eedi kịgba ẹḅam tẹmu odi obho. 
ACT.25.19	Oomo ibha eedi ịbham obho, pịkanan ilo igboloman nꞌiikpulughu Ẹnaan nꞌaḍien onyiin ōoy olo ughōl ạJizos, olo nạabho keḍio ạPol nạgba ghạ modi siibha nꞌaghuḍum. 
ACT.25.20	Ạami ụteeny io mịitua ẹzo olo ọva ạkar agey obho mi tọkpe bhobho, pạami upuruan mạPol merumolo teḍigh ni tologhi odi mọghi taJerusạlẹm ọgbaaghian eedi tepa. 
ACT.25.21	Kpẹlen nꞌipa, pạPol abhin mọkpe bho ạghi taRom, nꞌoseeri odi totu ikoli iḅōrō bho molo ọolema aRom kasōbh mọkpe bho kạnogho zodi. Pạami ụnogho mịnyaam moseeri odi mi totu iḅōrō bho ninii ạami tatōm rōoy epin odi ẹki tọolema bhꞌaRom.” 
ACT.25.22	PẠgripa ạkpete kua ạnogho mạFestos, “Ạami nịvo nịvo kụmoghon ạni ni mịigbaay odi ōoy obho.” PạFestos ạbhagharana kua, “Eḍie pạna ọmoghon ibhꞌọnu odi.”
ACT.25.23	Ạḅaal pẠgripa nꞌaBanis iru nꞌobꞌọbughia alōor nꞌeghuan ibhꞌọolema bho, iḍigh totu ạkoti obho. Aruvẹmụ iḅe rạagham obho nꞌarukenya ẹma bho ịtuonom eedi iḍigh nạ. PạFestos ạnogho mịto bho, pubhin mạPol uru ụloghom. 
ACT.25.24	Keḍio ạFestos ạkpete kua, “Ạgripa, ọolema bho, nꞌoomo arōoy obho idi suo nꞌezōor obho, enyina nẹmiin mōoy obhobho, obho oomo arōoy aJu ibha idi suo nꞌaJerusạlẹm neebhin mịigbaay ilo igboloman nꞌodi etuom ạami. Eedi nemulughu ghạ mịgbaan io molo odi kaḍum. 
ACT.25.25	Ạami utue ḍio mọva ọmiin ạar olo odi aḍighi molo koghigh odi. Kodi nịvo nịvo naabhin mọkpe bho ạghi taRom obho, ạami nạva nạ mobhin odi ọghi. 
ACT.25.26	Keḍio ạami ụkar io ạteeny mạar olo ạami kabhin kạge kạghi taRom. Molo ạami naabhin zodi uruom enyina — ạkar onuma Ạgripa ọolema bho — molo amen ezira nọova ọmiin mọkpe bho, ạami ạteeny mạar olo ọge. 
ACT.25.27	Tạmi, iibha oḍighi obꞌeema, mobhin ōoy ikoli ọghiom ọnon ōoy olo ụmaar io ọgba mạkar ạar obho nọgba bọ tẹmu odi obho.”
ACT.26.1	Keḍio Ạgripa ạkpete kua ạnogho mạPol, “Nọonogho ạna siibha mịnyaam mọgba nꞌalōor onuma.” PạPol aabhaghami rạvo odi aḅetunu ạgba miibha bho:
ACT.26.2	“Ạgripa ọolema bho! Ạami nabo magey mọmara aadon ọnogho onuma mịigbaay ạmi mi toomo ibha arōoy aJu obho nẹgbaam ạami obho. 
ACT.26.3	Ibha ạami nạḍeghe suo bho agey, tebum obho ạna nạamaar ulōghōm moomo eḍighiom ạar nꞌiipuruan arōoy aJu obho. Ạami nagbẹel ạna siibha bho mobhin talideny alōor ọmoghonyan ạmi.
ACT.26.4	“Oomo arōoy aJu obho neelōghōm mẹzo aghuḍum ạmi kamen ạami odi ni mịbam. Eedi neelōghōm kọḅel egbiom obho mẹzo ạami urugh moomo aghuḍum ạmi mi tebhugh obhꞌạmi nꞌaJerusạlẹm. 
ACT.26.5	Eedi neelōghōm, nẹmiin ghạ ni nạ, erumolo eedi temōrō ni etu ẹgba magey obho, mobho kọḅel egbiom obho ạami uḍigh ạni mogbo arōoy aFarisi obho, obho ibhin bọ maraalōgh arōoy aJu obho irōol tẹmu obho. 
ACT.26.6	Keḍio esiibha bho ạami ụmara suo mosōbh ịiruan ọnogho ạmi tebum obho ạami ụteeny oḍuom ologhi mi toguan obho Ẹnaan aguan mạburude ezōor obho, 
ACT.26.7	ạkar odi oguan obho oomo aḍiōbh nꞌịzal arughun otu arōoy obho ezōor neḍuom nạ mologhi mọteeny ạni, tẹzo bho eedi neekpulughu mẸnaan muḍugul nꞌootaany obho. Ọolema, ụtuan tebum odi oḍuom ologhi obhobho karōoy aJu obho ẹgba neḅologhiom ạami! 
ACT.26.8	Ebum eeghe karōoy aJu obho irue ḍio momōruōm mobho Ẹnaan naḅẹriōn mobo bho nẹebho bho?
ACT.26.9	“Ạami nịvo nịvo ụva ghạ ni kạar kạar olo ạami tatue ni aḍighi, moḍighi obhiẹmi aḍien obho tạJizos obhꞌạNazaret. 
ACT.26.10	Ipa pibha ạami ụrol uḍighi mi taJerusạlẹm. Ạami ubhin mịnyaam mi taruvẹmụ iḅo miiḅua bho, ạloghom mọlogh arōoy tẸnaan mi tikoli; nꞌobho tamen olo usōbh ụnogho mọze eedi, ạami umōruōm ạni nạ. 
ACT.26.11	Ịkanya amen mobho ạami ụlioghom zeedi mi tarutu ịtughumiom obho, ụva ghạ moḍighi eedi kegin keghiraan tologhi omōruōm obhꞌeedi. Ẹgam ạami magey molo ạami ụghiighu tạraama ịnon aruubhugh ụnogho zeedi mịiḅaghami.
ACT.26.12	“Tebum eedi iibha bho, pạar obho ạami ụghi tạDamaskos mi tịnyaam nꞌịto aruvẹmụ iḅo miiḅua bho. 
ACT.26.13	Bẹle, ọolema! Tebōom obho, mogbo ootaany obho, pạami ụmiin mobꞌẹḅaal olo ạḅaal apu mẹḅaal aghōzōgh obho, ạḍua tạnyu obho aru akō ạami akin akiton, nꞌarōoy obho nẹtuonom ạami obho. 
ACT.26.14	Poomo ezōor umeleghu tade bho, keḍio ạami ụmoghon moghōrōkō nạkpete kua ạnogho ạami mi tọnu aHibru, ‘ẠSol, ạSol! Ebum eeghe kạna nạnogho ạami mịiḅaghami? Ẹegama ilꞌonuma mọzologh ạkarana.’ 
ACT.26.15	Keḍio ạami upuruan kua, ‘Ạna kokōr ōoy, Obumọogh?’ Keḍio Obạmọogh obho ạbhagharana kua, ‘Ạami ạJizos obo bho ạna nạnogho mọmiinom obho. 
ACT.26.16	Keḍio ḅetunu siibha mạmara. Ạami umutenaan ạna mọto onuma kẹbana ạmi. Ạna tạgba mibha ạna ụmiin tạmi dodon obho ạnogho mịnon arōoy, nꞌibha ạami taḍeeriom ạna. 
ACT.26.17	Ạami tạpel ni ạna mi tarōoy aJu obho, nꞌibha ịnon aruubhugh obho, obo bho ạami tatōm ạna mọghi obho. 
ACT.26.18	Ạna tạkparion riḍien eedi, atughuneen eedi mi tọkinim obho atẹnẹ tẹḅaal obho, ạḅirogh zeedi mi tịnyaam eru obho ạnogho mẸnaan, molo tẹḍua tologhi omōruōm eedi mi tạmi eedi ẹteeny ọḅelemaan ịkarabh eedi, epin ạni mesi eedi mi tarōoy obho Ẹnaan nạason ạseghe bho.’ ”
ACT.26.19	“Ạgripa ọolema bho! Ạami une ḍio none mogin oḍighi ibhꞌạghiiny obho ạami ụmiin tạnyu obho. 
ACT.26.20	Ạami ụke mọgba tạDamaskos, keḍio ạami ụghi taJerusạlẹm nꞌoomo ebhugh obhꞌaJudia, nꞌibha ịnon aruubhugh obho, molo eedi ekiraan tịkarabh eedi etu tẸnaan, nꞌoḍighi ọkpo olo teḍeeriom mobho eedi neeghiraan tịkarabh eedi. 
ACT.26.21	Tebum iibha bho, pạar obho arōoy aJu obho ịbham ạami tamen olo ạami odi totu iikpulughu obho, iru moghigh ạmi. 
ACT.26.22	Keḍio kaadon Ẹnaan be nạpel ạami, pạar obho ạami ụmara suo mọgba ọnogho kōoy kōoy, ọbam nꞌogbōgh onyiin ẹzo bho. Ibha ạami nạgba bho ponyiin eedi ibha arizil obho nꞌaMozis ịgba ighōl temute ni obho: 
ACT.26.23	mobho aKraist obho tạmiinom ni, keḍio tatu nạ mọḅel obo bho teḅetunu tọbho bho, mọgba oolelemi ẹḅaal ịbhelegha bho ọnogho arōoy aJu obho nꞌaruubhugh ipedi obho.”
ACT.26.24	Tebum ẹzo ịigbaay obho ạPol nạgba bho, pạFestos aḅetunu amulughuom odi ạkpete kua, “ẠPol, ạna nạnwe! Ibꞌịtuugha bhꞌonuma meeḍighi molo ạna nakpo mizim ẹede ọnon!” 
ACT.26.25	Keḍio ạPol ạbhagharana kua, “Obo odi tẹtolom, ạami ụtaal io! Ọnuekpete bhibha tạmi ạkar eedi agey obho. 
ACT.26.26	Ạgripa ọolema bho! Ạami tatue ni ạmara nꞌịnyaam ạgba ạnogho ạna tebum obho ạna naalōghōm moomo iibha bho. Ạami nạatua ạna nạamaar ạpamaghiom oomo eedi men onyiin onyiin. Ạkar eedi iibha bho imute ḍio tẹḅokia. 
ACT.26.27	Ạgripa ọolema bho ạna amōruōm marizil obho? Ạami naalōghōm mobho ạna umōruōm ni!” 
ACT.26.28	Keḍio Ạgripa ạkpete kua ạnogho mạPol, “Tọbam amen obhobho, ạna ụutua ạna tatue ni aḍighi ạami atẹnẹ mōoy olo nạtuonom maKraist?” 
ACT.26.29	PạPol ạbhagharana kua, “Eru kạar olo iru mokpẹrẹ bolobolo ọodoony amen, iikpulughu ạmi mi tẸnaan, ạami naakpulughu molo ạna nꞌoomo obo bho nẹmoghon ạami dodon obho kẹrol ạni kạmi — tughuneen mi tarigbirigbiri bhibha ḍio!”
ACT.26.30	Pọolema bho, nꞌạgovono bho, nꞌaBanis, nꞌoomo arōoy ipedi obho iḅerenu nẹḍuaghu, 
ACT.26.31	ponyiin nạkpete kua ạnogho monyiin, “Oōy obhobho doḍighi ḍio mạar akōrōnuan molo odi kạbho nꞌoḍigh ikoli.” 
ACT.26.32	Keḍio Ạgripa ạkpete kua ạnogho mạFestos, “Ughōl odi dobhin io mọkpe bho ạghi taRom bọ, kumutiom ni mōoy obhobho.”
ACT.27.1	Amen nọoḍeghe ughōl ezōor tọki tItali, peedi ịseghe mạPol nꞌịnon ẹde arōoy ikoli ịlogh tạravo tạJulios. Odi onyiin ogbōgh ōoy mi tẹku iḅe rạagham arōoy ibhꞌaRom, ibha ughōl bọ “Ẹku tỌgostos obho.” 
ACT.27.2	Pezōor ụghi uḍigh toghuugh ụnwiaru olo ạḍua tAdramitiom natu, olo natu mọghi taraagbolom ibhꞌebhugh obhꞌEsia. Ezōor uḍigh pamutiom. Ạristakos, olꞌạTesalonika tebhugh obhꞌaMasidonia, ạtuonom ạni zezōor. 
ACT.27.3	Ạḅaal pezōor ụghi usi taSaidon. ẠJulios aḍighi miiḅi magey mạPol, molo odi ạḅelemaan zodi mọghi ọmiin ghạ ạburubulol odi, mobhin kạar kạar olo odi nagbẹel. 
ACT.27.4	Keḍio ezōor umina useghenyaan utẹn. Tebum ogim obho nạpibhoghom ezōor obho, pezōor ụzoghi ụgbaanemi tọtu eeghaara obꞌegbolom obhꞌạSaipros. 
ACT.27.5	Keḍio ezōor uru ụḅeeny mobꞌọbhiiny obho utẹn marisiḍia aSilisia nꞌạPamfilia, uru usi taMaira mi taLisia. 
ACT.27.6	Tesuo pogbōgh ōoy obho ạbham ezōor obho ạmiin moghuugh ụnwiaru olo ạḍua tẠleksandria natu mọghi tItali, podi ạsaay ezōor.
ACT.27.7	Ezōor ụzoghi mịbam mịbam mi tesi ịzal aḍuma nꞌọmiinom, keḍio ugbi mọkpo oghuugh obho mi tegbolom olo atuan maKnaidos. Ogim obho omōrō ḍio nomōrō molo ezōor kọghiom oghuugh obho taghisigh, pezōor ụghiom oghuugh obho mi tekẹeny ạvo ọtu egbolom obhꞌaKrit obho adeeny obho, ụzoghi teekitena bhꞌaSalmoni. 
ACT.27.8	Ezōor ụmaar ni nọtu, ụzoghi ninii nꞌobꞌọmiinom puru usi tesi olo ughōl Egbolom Omuzōnaan, olo ogbeenyan io mẹma bhꞌaLasea.
ACT.27.9	Ezōor obia magey tesuo molo iḍighi molo ezōor uḍigh togbōgh ịiḅaghami momutiom, tebum obho aruḍuma bho arōoy aJu nẹtologhu ghạ mọkoony mebum iikpulughu obho neetẹn nạ bho. PạPol aakiom kua zeedi, 
ACT.27.10	“Arōoy, ạami nạmiin mobho ọzoghi ezira mọḍua tesuo ọghi taghisigh ọmiinom tẹtol ni; amupẹ ọkpo bho idi bọ toghuugh obho, nꞌoghuugh obho, tẹtol ni, ụmaar io suo arōoy tẹpozu ni nạ.” 
ACT.27.11	Ogbōgh ōoy ẹgham obho ạtuonom mibha ọzoghiom oghuugh obho nꞌobo bho oghuugh obho ịkpete bho. Omōruōm io mibha tạPol. 
ACT.27.12	Egbolom obho ọneghe ḍio molo arōoy kẹrol tamen uuta; molo iḍigh tologhi ọlogh arōoy obho molo komutiom togbo ọbhiiny obho kọkparam kosi taFiniks, erumolo totue ni. Odi esi obho egbolom aKrit olo ạdaanaan mogim obho ạneghe mọrol amen uuta bho.
ACT.27.13	Tọpaḍi obho eedi nẹva mọḅol obho, pọbam ọfefe ọpibha ạke mọbhibh, peedi ighōl meedi tetue ni eḍighi mẹzo bho eedi ịitua bho. Peedi ịkoton moghuugh obho ịmaar ịtu magey tọtu aKrit. 
ACT.27.14	Obia ḍio pọoghuanaan ọpibha, olo ughōl “Yuroklaidon”, ạbhibh ạḍua tegbolom obho aru, 
ACT.27.15	panyu moghuugh obho. Ẹzo bho oghuugh obho otue mu mọdaanaan ọpibha bho, pezōor ụḅelemaan mọpibha bho mobhin ọghi kesi kesi olo odi ạghi ạghi. 
ACT.27.16	Amen abhin ezōor asiom tọbam eeghaara egbolom obhꞌạKoda, pezōor ụteeny mọbam esi obhooghia. Tesuo, nꞌogbōgh ọmiinom, pezōor ubhin ụlokian rạvo molo ọbam oghuugh obho ụkpuom obho oḅomian abhẹ. 
ACT.27.17	Keḍio ezōor uḍur ụsaay ụseghe mẹde ooḍigh ụnwiaru obho ụkpuom. Eedi nekiil mobho eedi tẹki ni mọgbana tobꞌeekpu ọosaar ọtu ọbhiiny obhꞌaLibia; pezōor usōrōghiom marukpe ụnwiaru obho ụḅelemaan mọpibha bho moreliom. 
ACT.27.18	Ọoghuanaan ọpibha bho odi nini, molo ạḅaal peedi ịke mobhunughi ẹde ọkpo bhꞌoghuugh obho orōḅōḍi tạmuum obho. 
ACT.27.19	Amina ạḅaal peedi nꞌạravo eedi ịḅirogh mẹde ọkpo oḍighi oghuugh obho irōḅōḍi tạmuum. 
ACT.27.20	Aruḍuma nẹebugh molo aghōzōgh nꞌịinaany ezōor dọmiin io, keḍio ogim obho nạpibh ghạ ninii be mọoghuanaan ọpibha molo ezōor nooḅulooy maghuḍum ezōor.
ACT.27.21	Amen arōoy obho nẹerologhu mọkoony mọodoony amen, keḍio ạPol aḅetunu togbo eedi ạkpete kua, “Arōoy, enyina ịmoghonyan ni bọ ẹḅele mọzoghi ọḍua taKrit, ịpueghian nꞌamupẹ ọkpo bhibha kịtol io. 
ACT.27.22	Keḍio esiibha bho, sesen ni, ịkuemi miloghi enyina! Bọbon onyiin enyina olo tạpo olo; oghuugh obho be mobho tapẹ. 
ACT.27.23	Uḍugul obho tạḅaal obho, potelema tẸnaan ạmi, obho ạami naakpulughu obho, aru tạmi 
ACT.27.24	ạkpete kua, ‘ẠPol, ughiil ghạ ruugu!’ Ạna tạmara ni taghisigh ọolema bhꞌaRom; keḍio Ẹnaan toḍighi iiḅi obhꞌodi nạanogho ạna maghuḍum oomo arōoy obho idi toghuugh obho. 
ACT.27.25	Tebum ipa bẹleni, arōoy, ịkuemi miloghi enyina! Ạami amōruōm mẸnaan mobho temute ni kẹzo bho ụgba ụnogho ạami obho. 
ACT.27.26	Tạpibh ni asiemi ezira mi teḅum onyiin egbolom.”
ACT.27.27	Togbẹbhiōm aḍiōbh nꞌinya uḍugul aḍuma bho, pọpibha ọbhiiny aMeditarenian obho ạbhibhom ezōor. Ạteeny mogbo uḍugul, pobo bho nẹzoghiom moghuugh obho ịmiin ighōl nootuan tegbolom. 
ACT.27.28	Peedi ituḅeen mooḍigh ịva ịmiin mobho ekuḍum obho aru mịraar ạraala ịpaḍi arula; ịbam amen itẹn peedi imina iḍighi nạ monyiin ẹzo bho ịmiin mobho naasi mịzal ạraala nꞌaḍiōbh. 
ACT.27.29	Aruugu nesibh eedi mobho eedi tẹki ẹgbana tạrubharakpar, peedi isōrōghi minya arigbirigbiri mi tạman ụnwiaru obho, neekpulughu ghạ molo aḍio kẹḅaal. 
ACT.27.30	Pobo bho nẹzoghiom moghuugh obho nẹva ghạ mobhun ọḍua, peedi isōorẹ mọbam oghuugh obho iḍighi kilo eedi nẹki mosōorẹ ịnon arigbirigbiri mi taghisigh ụnwiaru obho. 
ACT.27.31	PạPol ạkpete kua ạnogho mogbōgh ōoy ẹgham obho nꞌarōoy ẹgham obho, “Erumolo obo bho nẹzoghiom oghuugh obho ịtol io suo, penyina iḍumogh mu.” 
ACT.27.32	Parōoy ẹgham obho isōbh mooḍigh oghuugh obho ịḅele odi ạtama ạḍua.
ACT.27.33	Aḍio natu mọḅaal, keḍio ạPol aasen oomo eedi mole ịbam eḍian, ạkpete kua, “Neegbẹbh aḍiōbh nꞌinya aḍuma mobho enyina neeḅōrō, molo oomo amen bhibha enyina dele ḍio bọbon ạar. 
ACT.27.34	Ạami naasen enyina siibha bho, ile meḍian; ile molo enyina eḍum. Bọbon ạsilaan ẹmu onyiin enyina olo tapẹ olo.” 
ACT.27.35	ẠPol ạkpete miibha bho ạḅele, podi ạseghe mạbred, ạnogho lịsebh mẸnaan mi taghisigh oomo eedi, aḅigi, ạke mole. 
ACT.27.36	Peedi ịkparami mologhi eedi, oomo eedi iru ile mịbam ariḍian. 
ACT.27.37	Oomo ezōor obo bho iḍigh toghuugh obho inya ilo moḍual ạraala arōoy. 
ACT.27.38	Tamen olo kōoy kōoy naale milo ịneghiom, tẹzo olo oḍighi oghuugh obho kaabhōogh peedi ịḅirogh mạruḅa eḍian ilo idi kịbiakpa obho isumughi tọbhiiny obho.
ACT.27.39	Aḍio aru ạḅaal, obo bho nẹzoghiom moghuugh obho ịlogh io elẹgh megbolom obho, eedi ịmiin mesi olo odi kẹgul nꞌesiḍia, keḍio nẹetua ghạ mobho, erumolo eedi tetue ni, eedi tekitonom moghuugh obho mi tẹgul obho. 
ACT.27.40	Peedi iigbooy mịkpuom oghuugh obho, ịḅelemaan iḍinighu tọbhiiny obho, tonyiin amen obho peedi ịkoriom miiḍigh ibha ịbham bọ mariisi ọzoghi obho. Keḍio eedi iru iibhaghamiiy ịsiine tạnyu marukpe oghuugh obho, ibhꞌaghisigh obho, molo ọpibha bho ạpibh oghuugh obho ạki taghisigh, ọghi osi tegbolom obho. 
ACT.27.41	Poghuugh obho ạghi ạgbana teḅum ọosaar; aghisigh obho naalegheri ạtol peke peke molo onyaghaan mu, ạman obho naḅomian mebum araakpa ạmuum obho.
ACT.27.42	Iḅe rạagham obho neḅia mọze oomo arōoy ikoli obho molo bọbon onyiin eedi olo tạmughi apun akiil ạḍua ọtol. 
ACT.27.43	Pogbōgh ōoy iḅe rạagham obho nạva mẹzo olo ọbhel ạPol, podi ạpuenaan zeedi. Kpẹlen nꞌipa odi ạto molo kōoy kōoy olo tatue ni ạmughi, mopẹl osōor ọmughi obhun; 
ACT.27.44	keḍio ipedi obho ịtuonom ịkpabhagh tạsuḍubo nꞌịpaḍi oghuugh obho. Iibha pẹzo oomo ezōor uḍighi ubhunughu ụman.
ACT.28.1	Amen ezōor ubhunughuuy, pezōor ụva ụmiin mobho egbolom obho ezōor idi obho ughōl ạMalta. 
ACT.28.2	Arōoy obho netughogh suo bho etulan ezōor magey. Nạake nạlobh, uuta ẹkona odi, peedi igbonoghi nyạn ibheleghi moomo ezōor mọonwa. 
ACT.28.3	PạPol ạghi ạso mịpe aru nạloki tạnyan obho pạar amute tebum ẹesu obho, ạabhinighian tạvo odi. 
ACT.28.4	Obo bhꞌẹma bho ịmiin mạar obho nạaghunughian tạvo tạPol obho, ponyiin ạkpete kua ạnogho monyiin, “Oōy obhobho tatu ni mọokoma, toomo ibha odi naamuzōnaan tọbhiiny obho ẹkona, oghōl oru odi ọḅelemaan io zodi.” 
ACT.28.5	PạPol azighe mạvo odi ạlogh mạar obho tạnyan obho molo ạar obho bọbon ạar olo aḍighi zodi olo nolo. 
ACT.28.6	Eedi neenon ghạ mamen odi taabhuugh bolobolo tameel ạpo. Amen eedi iinon ninii mạar momute, kạar olo amute olo bho, peedi inwe mologhi eedi ighōl kua, “Oōy obhobho ọbam ẹnaan!”
ACT.28.7	Esi obho eedi idi obho ogbeenyan io mariḍighi tạPublios, ọolema egbolom obho. Odi ạmaar abhin ezōor ạloghom totu odi molo ezōor uḍighinaan zodi moomo ịraar aḍuma. 
ACT.28.8	Ọde tạPublios odi tẹmuna nạnwe mẹzegh ọole nꞌoosaranaan. PạPol aḍigh tẹkpe odi, aakpulughu ạnogho zodi, ạḅam rạvo odi mi todi, aakō zodi. 
ACT.28.9	Amen iibha bho iru imute, poomo obo bho idi tegbolom obho ibha nẹnweey obho iru odi aakōoy zeedi. 
ACT.28.10	Eedi ẹnoghooy zezōor mịkanya ọkpo, molo amen ezōor notu momutiom eedi ịsaay kạar kạar olo ezōor koḍighom toghuugh obho.
ACT.28.11	Ịraar ụvanyu itẹn pezōor uḍigh umutiom toghuugh olo ạḍua tẠleksandria aru, olo ughōl “ẠKastor nꞌạPoluks”, olo asul ạrol tegbolom obhobho mebum uuta bho. 
ACT.28.12	Ezōor uru usi tẹma bhꞌaSairokius, pụrol suo mịraar aḍuma. 
ACT.28.13	Ụḍua tesuo pezōor ụghi usi tẹma bhꞌaRigiom. Ạḅaal pọpibha ạbhibhom ezōor; ịzal aḍuma iru itẹn pezōor usi tẹma bhꞌaPutioli. 
ACT.28.14	Tesuo pezōor ụmiinan mẹde arōoy ilo neemōruōm ilo ịkpete ezōor mọrolan eedi mawiki. Ezōor ụḍua suo pusi taRom. 
ACT.28.15	Aburumōr ibhꞌaRom ịmoghon milo igboloman nꞌezōor pịḍua iru mọmiinan ezōor ki tAḍighi obhꞌẠpios nꞌỊraar Arutu ilo isuloman nesulogh. Amen ạPol ạmiin zeedi podi ạsebh mẸnaan, ạghuemi mologhi odi.
ACT.28.16	Ezōor usi taRom, pụḅelemaan mạPol morugh esi olo odi be, nꞌonyiin iḅe rạagham obho moḅōrō odi.
ACT.28.17	Ịraar aḍuma iru itẹn pạPol abheleghi mạruula arōoy aJu ibha idi taRom obho mookōbhōghian. Amen eedi iru iikōbhōghian, podi ạkpete kua ạnogho zeedi, “Aburumōr ạmi! Toomo ibha ạami ụpionuman io tarōoy ezira bọbon ạar bolobolo teḍighiom ạar ibha ezira ubhin tịigbaay ạburude ezira bho ẹkona, puḅol ạami mi taJerusạlẹm ụloghom mikoli, ụlogh tạravo arōoy aRom. 
ACT.28.18	Eedi iru ịva iinon mi tiipuruan mobho ạar olo ạami uḍighi ilo ịgbaan molo ạami kạbho olo bho, peedi iru momutiom ạmi. 
ACT.28.19	Amen arōoy aJu obho igin miibha bho, pạami utẹnẹmi mọkpe bho uru taRom, toomo ibha ạkar ạami ụteeny io mịkarabh ilo ọgbaam arōoy ạmi obho. 
ACT.28.20	Iibha kiḍighi kạami abheleghi mọmiin, ọgba ọnogho enyina; tebum obho ạami odi tagbirigbiri obhobho mi tebum odi obo bho arōoy Izirẹl neḍuom ologhi obho.” 
ACT.28.21	Peedi ịkpete kua ịnogho zodi, “Ezōor dobhin io mọbhereer teebha mi taJudia milo igboloman nꞌạna, bọbon onyiin umōr ezira olo ạḍua tepa aru olo ạgba ạnogho ezōor milo igboloman nꞌạna olo nạ, olo nạagba nạ zịna mịkarabh olo nạ. 
ACT.28.22	Keḍio ezōor nọva mọmoghon ạni ịtughumiom ibhꞌonuma, tebum obho ezōor noolōghōm mobho kesi kesi, kōoy kōoy nạgba ạpue mogbo bhobho ạna uḍigh ạni obho.”
ACT.28.23	Peedi iru igu ḍuma ịnogho mạPol, molo obꞌọlogh eedi iru ḍuma popo mi tesi obho ạPol natugh obho. Kụḍirogh ninii aru aghul odi ạgba ghạ ạnogho zeedi madōm odi ibha igboloman nꞌAde-Ọolema bho tẸnaan. Odi ạva moḍighi eedi kemōruōm mạJizos, molo odi abhin maraalōgh obho taMozis nꞌịtughumiom arizil obho ạgbaam ạnogho eedi. 
ACT.28.24	Ẹde eedi emōruōm moghōrōkō bhꞌodi, ẹde imōruōm io nomōruōm. 
ACT.28.25	Peedi iḅerenu nꞌẹmoghonyan, men ạPol ạkpete monyiin oghōrōkō bhobho aghōl kua, “Ịmiin mẹzo Ẹmugh Iigbia bho ạkpete mi tẠizaya ozil obho ạnogho mạburude obhꞌenyina! 
ACT.28.26	Odi ạkpete kua,
ACT.28.26	‘Kịa mạgba mạnogho marōoy bhibha:
ACT.28.26	Enyina tẹtol mọmoghon mọmoghon ghạ be, keḍio ịmoghonyan ghạ ḍio;
ACT.28.26	enyina tẹtol ghạ moonon moonon
ACT.28.26	keḍio enyina ịmiin ghạ ḍio be,
ACT.28.27	ebum obho ịitua arōoy bhibha nookpereghi.
ACT.28.27	Eedi neeḅulughia raḅeri eedi,
ACT.28.27	epughiay riḍien eedi,
ACT.28.27	molo eedi ịmiinom riḍien obhꞌeedi,
ACT.28.27	ẹmoghonyom raḅeri eedi,
ACT.28.27	ẹmoghonyan tiloghi obhꞌeedi,
ACT.28.27	eghiraan eru tạmi molo ạami kaakō zeedi.
ACT.28.27	Iibha ọnuekpete tẸnaan.’ ”
ACT.28.28	Keḍio ạPol ạkpete kua akunughiom, “Ilōghōm meghōl kua, madōm ịbhelegha bho tẸnaan neesi ạni tịnon aruubhugh. Eedi tẹmoghonyan ni!” 
ACT.28.29	[ẠPol ạkpete kua miibha bho ạḅele, parōoy aJu obho iḅerenu nẹḍua, iḍigh tibꞌịkanan nꞌalōor eedi.]
ACT.28.30	Oomo ịzal ạsia mobho ạPol ạrol totu olo odi nịvo nịvo ạrol ạkpe ghạ, abhin ghạ nꞌooḅi ologhi ạloghom kōoy kōoy olo aru mọmiinan odi. 
ACT.28.31	Odi abhin tọoghuanaan ologhi ạgba ghạ milo igboloman nꞌAde-Ọolema bho tẸnaan, ạtughumiom ghạ nạ milo igboloman nꞌạJizos Kraist Obạmọogh obho kesi kesi olo ụpuenaan nạ ḍio zodi.
ROM.1.1	Ạami ạPol ẹbana bho tạJizos Kraist, obo bho Ẹnaan abheleghi moru onyiin oteledōm obho mọgba ghạ ooḅi adōm obhꞌodi obho, ụge mọbhereer obhobho. 
ROM.1.2	Ooḅi adōm obho, odi abhin tịnu arizil odi aguanaan kageedi obho, kubhin ụgiom tẹegia iigbia obho, 
ROM.1.3	ibha igboloman nꞌỌony odi ạJizos Kraist Obạmọogh ezira bho. Tiikpōogh ibha ozu alōor obho, ụmar odi tọobhe taDevid. 
ROM.1.4	Tooḅi aghuḍum obhꞌodi mi tẸnaan, umutiom ụmarami odi nꞌịnyaam moḍeeriom mobho ạJizos Kraist aru mỌony tẸnaan, tamen obho uḅẹtōn odi mi tọbho bho. 
ROM.1.5	Ịḍua todi keru kẸnaan ạto molo ạami karu moteledōm tebum aḍien taKraist moreliom oomo arōoy aruubhugh obho kemōruōm keghiilaan dōm obho. 
ROM.1.6	Enyina arōoy ibha aRom, ibha Ẹnaan abheleghi moru ilo tạJizos Kraist obho iḍigh ạani tiibha bho.
ROM.1.7	Ạami ụge natuom oomo enyina arōoy aRom ibha Ẹnaan atulan kabheleghi ạseghe moru arōoy odi obho. Ẹnaan Ọde bhꞌezira nꞌạJizos Kraist Obạmọogh obho ẹnogho zenyina lịsebh nꞌekima.
ROM.1.8	Keḍio ạami tạkpete mạar, ạami nạsebh mẸnaan magey mi taḍien tạJizos Kraist mebum oomo enyina, tebum obho oomo ẹmar-arōoy obho nẹmoghon mọdu ologhi omōruōm enyina bho. 
ROM.1.9	Ẹnaan obo bho ạami ubhin moomo ologhi ạmi nakumuan mọgba ooḅi adōm bhꞌỌony odi obho, tatue ni aḍighi amutiom mobho ibha ạami nạḍeghe bho iru magey. Ẹnaan naalōghōm mobho ạami nạatua ghạ ni zenyina moomo amen mi tiikpulughu ạmi. 
ROM.1.10	Ạami naakpulughu mẸnaan molo kẹḍua tịto odi keḍighi molo ạami karu kabheleghian enyina, kẹzo kẹzo olo ịrol. 
ROM.1.11	Ạami ụkar nạva magey moru ọmiinan enyina molo enyina epin ạni tọnu ịigbaay ạmi mạlisebh ạruumugh obho, mọghuemi enyina. 
ROM.1.12	Ạkar ẹmu obho, polo oomo ezira opōbh magey tạruumugh obho, onyiin apin mologhi omōruōm onyiin ạkuemiom monyiin.
ROM.1.13	Iiḅi aburumōr ạmi, ilōghōm mobho kọkanya amen mobho ạami nạva ghạ ni moru ọmiinan enyina, molo ạami kuḅo miiḅua ạruumugh obho mi tenyina, kitibha ạraama aruubhugh ipedi obho, keḍio kir ạar olo ạpuenaan ghạ zạmi. 
ROM.1.14	Nooti zạmi mọmugh ọnogho moomo arōoy, toomo ạraama ibha olōghōm ạar nepul tẹmu obho nꞌibha iloghi obho, obo bho ịmiin ịbhereer obho nꞌobo bho deḅom ghạ ḍio masileti obho. 
ROM.1.15	Iibha kiḍighi kạami ạmara mọgba ooḅi adōm obho ọnogho ạni enyina nạ obo bho netugh taRom obho.
ROM.1.16	Ạregheer ilo nolo mi tạmi mi tebum ooḅi adōm obho, ebum obho aru mịnyaam obho Ẹnaan abhin nạpelom kōoy kōoy olo amōruōm, ịḍua tarōoy aJu obho aru asi tibha ịnon aruubhugh obho. 
ROM.1.17	Ebum obho odi ooḅi adōm obho nạgba mẹzo Ẹnaan naḍighi rōoy atẹnẹ miiḅi arōoy mi taghisigh odi. Idi tologhi omōruōm be, ạseghe tọḅel egbiom obho ninii asi tikunughi obho, kẹzo bho ẹegia iigbia obho ạkpete nạ bho. “Kōoy kōoy olo ubhin tologhi omōruōm odi kaḍighi mooḅi ōoy mi taghisigh tẸnaan taḍum ni.”
ROM.1.18	Ẹnaan naaḍighi amutiom ọmiin mạlile odi nạaḍua tạnyu obho nasōorōm moomo ịkarabh nꞌipesi arōoy, ibha nẹpuenaan molo kolōghōm magey obho. 
ROM.1.19	Odi nạliom eedi mebum obho odi naaḍighi amutiom ạnogho kōoy kōoy milo ịgbaan molo eedi kelōghōm milo igboloman nꞌodi obho. 
ROM.1.20	Kọḅel egbiom obho Ẹnaan ạlem bọ mẹmar-arōoy obho, eḍighiom ạar tẸnaan ibha nọmiin obho, nꞌịnyaam obhꞌodi ikunughi olo bho nꞌaghuḍum obhꞌodi ọnon olo aaleeny olo bho, kōoy kōoy ạmaar nị nạmiin. Kōoy kōoy olo ọmiin io tọkpo bho odi ạlem obho olo, molo bọbon ōoy olo ạteeny mọnu ọgba molo kọḅelemaan odi olo. 
ROM.1.21	Eedi neelōghōm mẸnaan keḍio eedi ịnogho ḍio zodi meghuan ibhꞌodi. Eedi ịiḅaghami nạ ḍio lōor eedi moghōl odi ạlua. Eedi ikiton ku nẹetuaay mịitua araama, ọkinim naakpiom nạ mizōol ịitua bhꞌeedi. 
ROM.1.22	Eedi nekōl ghạ meedi ilōghōm mạar arōoy molo eedi iru itẹn raama. 
ROM.1.23	Kpẹlen nꞌolo eedi keekpulughu ghạ mẸnaan obho aḍum ni ạrol kamen kamen obho, eedi ikiton ku neekpulughu ruru ilo ụlem ụgbaaniom mōoy, bolobolo ịnam, nꞌịnun nꞌạririar ibha tẹḅor ni epẹ bho.
ROM.1.24	Tebum iibha bẹleni, pẸnaan aanon eedi atughuneen ḍien, ạḅelemaan eedi moḍighi ịkarabh obho idi tiloghi eedi obho, molo onyiin naḍighi mọkpo ạregheer monyiin, 
ROM.1.25	ebum obho eedi ighẹl magey ibha igboloman nꞌẸnaan obho nemōruōm miben, ikiton neekpulughu ekiilaan mọkpo ibha Ẹnaan ạlemogh obho, kpẹlen nꞌookpulughu oghiilaan odi obo bho ạlemogh obho, obho ạlisebh obho iru milꞌodi kamen kamen obho. Ẹrol ni nạ kua.
ROM.1.26	Iibha kiḍighi kẸnaan ạḅelemaan eedi moḍighiiy ọkpo ạregheer mi tẹmuna. Bọbon ạraani neeghireni meḍighiom ạar ẹmuna, neḍighi mibha iizuan io bho. 
ROM.1.27	Onyiin ẹzo bho nạ milobhir obho, eedi nẹeḅele meḍighiom ạar ẹmuna nꞌạraani nẹva mọmunuom ịnon ilobhir ạnwuny. Ilobhir ạnwuny onyiin nạmunuom onyiin. Iibha bho ọkpo ạregheer, molo Ẹnaan naabhin nạliom eedi tebum ọkpo ịkarabh bhꞌeedi.
ROM.1.28	Ebum obho arōoy ịva ḍio molōghōm ibha ịgbaan molo eedi kelōghōm milo igboloman nꞌẸnaan obho, podi aanon eedi atughuneen ḍien ạḅelemaan eedi tịkarabh ịitua bhꞌeedi molo eedi neḍighiiy mọkpo ilo ịgbaan io molo eedi keḍighi. 
ROM.1.29	Oomo aghuḍum eedi imuzō ni moḍigh kẹrekere ịkarabh aghuḍum ipesi, nꞌoḍighi ịkarabh nꞌẹḍogh ọkpo ịnon, nꞌonyiin mobhin ọkarabh aḍien oononom onyiin. Ibōbhan, nꞌịzian, nꞌaralebhir, nꞌoobiōghōm arōoy, nꞌọdegh arōoy, imuzō ni nạ taghuḍum eedi. Eedi nẹnyoghogh ghạ rōoy, 
ROM.1.30	onyiin ạgba monyiin ạpue. Ọlogh aḍien mẸnaan nꞌonyiin mọopu orōnyōgh onyiin nꞌọbughia lōor nꞌootuma iituma, nꞌomutioghom araabōom oḍighi ịkarabh, nꞌopẹl ọnu ạburude nꞌaburuniin pibha ụmanam eedi. 
ROM.1.31	Eedi araama ilo iloghi ilo, ịpam ghạ ḍio moguan, ịsuanaan ghạ nạ ḍio ghụsan aḍien mịnon. 
ROM.1.32	Eedi neelōghōm mobho Ẹnaan nạato ạlogh molōgh aghōl moomo obo bho neḍighiiy miibha bho ịkpe ni mosineni, keḍio eedi ịmaar neḍighiiy miibha, emina nạ ẹekpa rạvo ẹnogho mobo bho neḍighiiy nạ miibha bho.
ROM.2.1	Sọo, ạna obo bho nạtu mịiruan ạnogho mịnon obho, ạar ọtuan ọḅelemaan onuma olo nolo, kẹzo kẹzo olo ạna ụrol. Ebum obho ạna obo bho nạtu mịiruan ạnogho mịnon obho naḍighiiy nạ monyiin eedi ọkpo bhibha bho, nạaru mịiruan ạnogho lōor onuma bho. 
ROM.2.2	Ezira noolōghōm mobho Ẹnaan ọpionuman io mọru ịiruan ọnogho arōoy ilo neḍighiiy miibha bho. 
ROM.2.3	Keḍio ạkar onuma obo bho naḍighiiy miibha bho kụ nạtu mịiruan ạnoghooy mịnon obho nạatua mobho ạna tamuzōnaan ni magey ịiruan tẸnaan gạ? 
ROM.2.4	Mạar io suo ạna naḍuom ologhi mibꞌọsu ạghusan aḍien nꞌọghurughiom nꞌalideny alōor obho tẸnaan gạ? Ạna olōghōm io mobho odi abhin tọsu ạghusan aḍien obhꞌodi moḍighi olo ạna kaghiraan tịkarabh onuma gạ? 
ROM.2.5	Keḍio ạna naaḅulughia raḅeri onuma, aḍionom ạman mẸnaan. Tebum iibha bẹleni, ạna naakōbhōghi aseerian lōor onuma mạlile ibha Ẹnaan tapin ạliom ạna mi togbōgh aḍuma bho odi tạnogho kōoy kōoy magey ịiruan ibhꞌodi obho. 
ROM.2.6	Ẹnaan tạkpe ni amulumian kōoy kōoy tibha odi aḍighi obho. 
ROM.2.7	Kir ẹde arōoy ilo ạvo eedi dodugh io mi toḍighi iiḅi, ibhin nẹvaam eghuan nꞌiibhughumi nꞌaghuḍum olo ọpo mụ. Iibha pibha Ẹnaan tạnogho maghuḍum olo ikunughi olo. 
ROM.2.8	Ẹde arōoy neḍum aghuḍum ạaku, ekẹl mibha ịneghe bho mọtuonuman ịkarabh. Eedi pobo Ẹnaan tazuonom mạlile odi ạliom eedi. 
ROM.2.9	Ẹegama nꞌọmiinom tẹtol ni ẹnogho moomo obo bho neḍighi mịkarabh obho. Tọkiom rōoy aJu obho, keḍio togbi moru ọteeny arōoy ibhꞌịnon aruubhugh obho. 
ROM.2.10	Keḍio Ẹnaan tạnogho ni meghuan nꞌiibhughumi nꞌekima moomo obo bho neḍighi miiḅi obho. Odi tạke tarōoy aJu obho keḍio tagbi moru osi tarōoy ibhꞌịnon aruubhugh obho. 
ROM.2.11	Oōy olo apu monyiin taghisigh tẸnaan olo.
ROM.2.12	Arōoy ibhꞌịnon aruubhugh obho ịteeny ạni ḍio maraalōgh obho taMozis obho, ubhin io raalōgh obho taMozis kọliom osineni eedi mi tịkarabh eedi. Arōoy aJu obho ịteeny raalōgh obho, topin taraalōgh obho kọliom osineni eedi mi tịkarabh eedi. 
ROM.2.13	Tọmoghon ghạ raalōgh obho be ḍio mobho ubhin rōoy nọmarami taghisigh tẸnaan kiiḅi arōoy. Idi tilo ọtuugh oḍighi ghạ ibha araalōgh obho ịto bho. 
ROM.2.14	Toomo iibha arōoy ịnon aruubhugh obho ịteeny ạni ḍio maraalōgh obho taMozis obho, keedi ebhin tiloghi eedi eḍighi eezueni mibha araalōgh obho ịto bho, piloghi obhꞌeedi nẹenogho zeedi molōgh obho. 
ROM.2.15	Eḍighiom ạar obhꞌeedi nẹgba emutiom mobho eedi nẹeteeny mịto araalōgh obho mi tiloghi obhꞌeedi. Ịitua bhꞌeedi ẹkona nẹgba nạ emutiom mibha iibha bho iru magey, ebum obho iloghi obhꞌeedi neḅigi ghạ zeedi moto amen, ebuom eedi moto amen. 
ROM.2.16	Iibha pibha ạami nạgba ghạ mi tooḅi adōm obho, mobho Ẹnaan tạtolomi mạJizos Kraist mi togbōgh aḍuma bho ạtu mịiruan ạnogho kōoy kōoy amutiom tạnyu mịitua iloghi obhꞌeedi.
ROM.2.17	Ạna obo bho uru molꞌaJu obho, kẹko ạani? Ạna obo bho naatuma ghạ mobho ạna uru mōoy tẸnaan useeriom ologhi onuma mi taraalōgh obho. 
ROM.2.18	Ạna naalōghōm mibha Ẹnaan nạva molo ạna kaḍighi, ạna nạatuugha maraalōgh obho alōghōm mọson ibha ịneghe bho ọseghe. 
ROM.2.19	Ạna nạakar alōghōm mobho ạna uru mobo taḍeeriom mebōom mobo bho idi mikpom ariḍien obho nꞌọnogho ẹḅaal mobo bho idi tọkinim obho, 
ROM.2.20	nꞌọnogho olōghōm ạar raama arōoy obho, nꞌọtughumiom ạnwuny. Ạna nạamaar alōghōm mobho taraalōgh obho agey obho nꞌolōghōm ạar imuzō ni. 
ROM.2.21	Ạna obo nạtughumiom mịnon obho, eeghe aḍighi kạna ọtughumiom io lōor onuma? Ạna nạgba ghạ mu, “Ímiigh ghạ,” ạna namiigh ghạ ni gạ? 
ROM.2.22	Ạna nạkpete ghạ akōl mu, “Íle ghạ mẹma,” ạna nale ghạ ni mẹma gạ? Ạna nạgba aze ghạ maruru, kạna nạki ghạ ni amiinyogh mọkpo aruru gạ? 
ROM.2.23	Ạna naatuma ghạ mobho Ẹnaan ạnogho ạna raalōgh obho, ạna napẹl ghạ ni mọloki ạregheer mẸnaan gạ? 
ROM.2.24	Ịmoghon mibha ẹegia iigbia bho ạkpete bho, “Arōoy ịnon aruubhugh obho ịtuan enyina arōoy aJu obho ku nẹkpeteey ghạ mịkarabh maḍien tẸnaan.”
ROM.2.25	Ạna aakō raalōgh obho, pibha ạna uḍuna bho ạar oḍighiom odi, kerumolo ạna upẹl raalōgh obho, pạna odi nini muudu. 
ROM.2.26	Erumolo uudu ōoy olꞌọnon ebhugh aakō raalōgh obho, Ẹnaan orue ḍio gạ aseeri odi kobo bho naaḍuna bho? 
ROM.2.27	Tebum iibha bho, arōoy ịnon aruubhugh obho tesōbh ni rạakpe ẹḅam tẹmu onuma ōoy aJu obho, ebum obho toomo ibha nọoge raalōgh obho ụnogho ạna obo bho naaḍuna bho, napẹl raalōgh obho. Eedi pobo neekō raalōgh obho toomo ibha eedi idi muudu obho. 
ROM.2.28	Itu ọmaar okpi rụumu ezira siibha. Okōr ōoy mạkar ōoy aJu obo bho nạakar aḍuna bho? Obo bho aru molꞌaJu mi tozu alōor obho, obho aḍuna tiikpōogh obho ḍio. 
ROM.2.29	Obo bho ạkar aru molꞌaJu obho pobo bho aḍuna tologhi odi obho, tozu alōor obho ḍio. Iibha bho oḍighi ịnyaam Ẹmugh Iigbia bho tẸnaan, oḍighi araalōgh obho ụge useeri obho ḍio. Oōy olo aḍuna tologhi odi, Ẹnaan pobo nabuom odi, arōoy io.
ROM.3.1	Tiibha bho, karōoy aJu obho ibhin eeghe epuom marōoy ịnon aruubhugh obho? Oḍighen ạsuo oḍunaay obhꞌeedi? 
ROM.3.2	Ạsuo odi magey moomo ạruukul obho. Tọkiom, Ẹnaan ạlogh tạvo arōoy aJu obho mọnuekpete adōm obho. 
ROM.3.3	Eeghe tamute tẹzo bho ẹde eedi imōruōm io bho? Ẹnaan tatuan ni mebum eedi abi moguan odi gạ? 
ROM.3.4	Ịkpo. Odi tạmara ni toguan odi toomo ibha kōoy kōoy naaru mọgba miben obho, kẹzo bho ụkpete tẹegia iigbia bho,
ROM.3.4	“Kamen kamen olo ạna ụkpete mạar, tọmiin ni mobho iben ilo,
ROM.3.4	kụmarami nạ ni ạna mi totu ạraakpe ạna tạgba ni amute.”
ROM.3.5	Keru nạ kạar olo oḍighi okōrōnuan obhꞌezira nẹgba emutiom mobho Ẹnaan oḍighi ghạ ḍio akōrōnuan, kezira tọkpete ẹko tiibha bho? Odi nakōrōnuan ghạ ni kamen kamen olo odi ạliom ezira gạ? (Ạami nạḍeghe mạraḍeghe ạnwuny siibha bho). 
ROM.3.6	Odi okōrōnuan io. Odi Ẹnaan orue ḍio aru mịiruan ạnogho moomo ẹmar-arōoy obho erumolo odi nakōrōnuan ghạ ni.
ROM.3.7	Keru nạ kạar olo iben bhꞌạmi neḍighi magey obho tẸnaan ẹnogho zodi mịkanya eghuan, ebum eeghe komina ọnogho ạami mapum koḍighi mịkarabh. 
ROM.3.8	Ebum eeghe keru mịkarabh moghōl “Itu oḍighi mịkarabh molo iiḅi emute etu”? Ọlogh arōoy neebhin moghōrōkō bhobho ẹkpetiom ạami mịkarabh. Apum eedi teezuan ni.
ROM.3.9	Ạami nạkpete ẹko? Ezira arōoy aJu obho ụneghe opu marōoy ịnon aruubhugh obho bẹle? Ekua ḍio. Ạami nạaḍeghe ghạ ạgba amutiom mobho arōoy aJu obho nꞌibha ịnon aruubhugh obho ịkarabh nẹnyagbuom eedi, 
ROM.3.10	kẹzo bho ẹegia iigbia bho ạkpete bho,
ROM.3.10	“Bọbon oḍighi miiḅi ōoy olo,
ROM.3.11	bọbon ōoy olo nạmoghonyan bolobolo nạva molōghōm Ẹnaan olo.
ROM.3.12	Oomo arōoy neeḍionom ạman mẸnaan, oomꞌeedi neebhẹ taraabōom odi. Bọbon ōoy olo naḍighi miiḅi olo nolo.
ROM.3.13	Ịnu obhꞌeedi nepur karuugu arōoy ilo ukpereghi ḍio.
ROM.3.13	Anem obhꞌeedi mibha eedi nepin ghạ eebiōghōm rōoy.
ROM.3.13	Ọnuekpete eedi idi kịgu ooḍigh mi tịidoronu obhꞌeedi.
ROM.3.14	Ọnogho ịkarabh ọghor arōoy be bho imuzō tịnu obhꞌeedi.
ROM.3.15	Eedi ibia gha ḍio mọnogho ịiḅaghami, ọze arōoy.
ROM.3.16	Kesi kesi olo ạraaḅa asike eedi ibhun, pamaḍi nꞌọmiinom be.
ROM.3.17	Aghuḍum ekima nꞌeedi ạar ụmooghan olo.
ROM.3.18	Eedi ilōghōm nạ ḍio mẹzo oghiilaan Ẹnaan.”
ROM.3.19	Esiibha ezira noolōghōm mobho oomo ibha araalōgh obho ịkpete bho, ịkpete nẹnogho mobo bho idi taraalōgh obho molo Ẹnaan ạtu mịiruan ạnogho kōoy kōoy ẹmar-arōoy obho molo ịgbanian ilo, 
ROM.3.20	ebum obho bọbon ōoy olo tạmara taghisigh tẸnaan kooḅi ōoy tebum obho odi aakō maraalōgh obho olo bho. Ạar obho aḍighi obho keeghe? Araalōgh obho nẹgba ghạ ẹnogho mōoy mịkarabh ibha odi aḍighi obho.
ROM.3.21	Keḍio esiibha bho nọogba omutiom olelemi mẹzo Ẹnaan naseeri rōoy kiiḅi arōoy taghisigh odi, oonon io tookō araalōgh obho. Eedi araalōgh obho nꞌẹegia arizil obho eghiran ịzo tiibha bho. 
ROM.3.22	Ẹnaan abhin rōoy naseeri kiiḅi arōoy taghisigh odi tebum ologhi omōruōm eedi mi tạJizos Kraist. Odi aḍighi miibha bho nạnogho kōoy kōoy olo amōruōm maKraist, tebum obho akẹrekere olo nolo bho. 
ROM.3.23	Kōoy kōoy naaḍighi mịkarabh asōoriōm teghuan obho Ẹnaan ạto bọ mọnogho odi obho. 
ROM.3.24	Keḍio Ẹnaan naabhin tọsu ạghusan aḍien obhꞌodi nạnogho luunwo kōoy kōoy moru ooḅi ōoy taghisigh odi mi tạJizos Kraist obo bho nạta eedi ạseghe tịkarabh obho. 
ROM.3.25	Ẹnaan ạtunom odi mạar molo ẹḍua tọbho bhꞌodi, kōoy kōoy ạteeny ọḅelemaan ịkarabh odi tebum ologhi omōruōm odi mi todi ạJizos Kraist. Odi Ẹnaan aḍighi miibha bho kua moḍighi omutiom oḍeeriom arōoy mobho todi ịkarabh eḍighiom ạar ilo nolo. Tamen olo neetẹn, odi abhin tọghurughiom obhꞌodi aanon atughuneen ḍien mịkarabh arōoy. 
ROM.3.26	Keḍio taruḍuma bhibha odi naabhin nạliom ịkarabh arōoy moḍighi omutiom obho odi napin rōoy aseeri taghisigh odi kiiḅi arōoy. Odi abhin tiibha bho naḍighi aḍeeriom mobho, todi, ịkarabh eḍighiom ạar ilo nolo, nꞌobho odi napin rōoy ilo imōruōm mạJizos Kraist aseeri taghisigh odi kiiḅi arōoy.
ROM.3.27	Iḍighen siibha bho mạar obho ezira topin ootumuom obho? Ạar obhin ootumuom olo. Ebum ẹkaraan? Tebum ookō araalōgh obho? Eenyi, idi tomōruōm. 
ROM.3.28	Ezōor nọova ọmiin mobho Ẹnaan naseeri ghạ mōoy taghisigh odi kooḅi ōoy tebum ologhi omōruōm odi be, ọtuan io tebum obho odi aakō raalōgh obho. 
ROM.3.29	Bẹlee kenyina nekōl odi Ẹnaan Ẹnaan arōoy aJu obho be gạ? Odi Ẹnaan arōoy ịnon aruubhugh obho ạani ḍio gạ? Oōy olo olōghōm io miibha bho olo. 
ROM.3.30	Ẹzo bho odi be aru mẸnaan obho, odi tapin tologhi omōruōm eedi obo bho neeḍunaay obho aseeri zeedi kiiḅi arōoy mi taghisigh odi, ạseghe mobo bho idi muudu obho tebum ologhi omōruōm eedi nạ. 
ROM.3.31	Kezōor nọtuan ebum odi ologhi omōruōm obhobho ọkaay raalōgh obho gạ? Ekua ḍio. Kpẹlen nꞌipa, ezōor ubhin urōol tẹmu.
ROM.4.1	Kezira tọkpete meeghe nạ milo igboloman nꞌibha imutenaan mEbrạhạm, ogbōgh ọde bhꞌezira mi tade bho? 
ROM.4.2	Ughōl Ẹnaan ạseghe zodi aseeri taghisigh odi kooḅi ōoy tebum oḍighi olo odi aḍighi bọ, kōl odi kụteeny ni mạar obhin oḅuom taghisigh tẸnaan, keḍio odi orue ḍio aḅo taghisigh tẸnaan. 
ROM.4.3	Ọnuekpete iigbia bho kạkpete ẹko? Ạkpete kua, “Ebrạhạm amōruōm Ẹnaan keḍio ạtuan tebum ologhi omōruōm obhꞌodi ạseghe zodi aseeri taghisigh odi kooḅi ōoy.” 
ROM.4.4	Ịmiin, obo bho naḍighi moḍighi obho, ibha nọkpe zodi obho aluunwo ḍio, nọkpe zodi tibha oḍighi obho odi aḍighi obho. 
ROM.4.5	Keḍio todi obo bho oḍighi ḍio moḍighi obho aḍumuom ni be mobho neebhum odi, ạteeny ologhi omōruōm mi tẸnaan ọsu ạghusan aḍien obho, ologhi omōruōm odi mobho Ẹnaan tạtuan kapin aseeri odi mi taghisigh odi kooḅi ōoy. 
ROM.4.6	Iibha kiḍighi kaDevid ạnogho lịsebh mobo bho opin io toḍighi olo odi aḍighi kạmaruom taghisigh tẸnaan kooḅi ōoy obho. Odi ạkpete kua,
ROM.4.7	“Ạlisebh ilꞌodi obo bho Ẹnaan nạaḅelemaan mịkarabh odi obho,
ROM.4.7	apuughi nạ zeedi ịkarabh obho.
ROM.4.8	Ạlisebh ilꞌodi obo bho Ẹnaan ọḅalam mụ mịkarabh odi obho.”
ROM.4.9	Ạlisebh bhibha nọsebhom mobo bho neeḍunaay obho be gạ? Ekua ḍio. Ilo obo bho idi muudu obho ạani. Ezira nooghōl ghạ tọbhereer iigbia bho mobho ạkpete kua, “Ebrạhạm amōruōm Ẹnaan kẸnaan abhin odi aseeri taghisigh odi kooḅi ōoy tebum ologhi omōruōm obhꞌodi.” 
ROM.4.10	Iibha bho kimute mokōr amen? Imute tamen olo nooḍun odi bẹlee kamen olo doḍun io zodi? Imute tamen olo doḍun io zodi. 
ROM.4.11	Iibha neetẹn keḍio uḍun odi, mọlogh elẹgh ọgba omutiom mobho Ẹnaan ạtuan tologhi omōruōm obhꞌodi kabhin odi aseeri taghisigh odi kooḅi ōoy, keḍio ugbi moḍun odi, molo odi atu mọde oomo obo bho imōruōm obho mi tạruumugh obho, ibha Ẹnaan naabhin aseeri taghisigh odi kiiḅi arōoy obho, toomo ibha eedi idi muudu obho ẹkona. 
ROM.4.12	Odi ẹkona ọde obo bho neeḍunaay obho nạ, tebum obho eedi neeḍunaay obho be ḍio, ebum obho eedi neḍum oḍigh aghuḍum ologhi omōruōm obho Ebrạhạm ọde ezōor aḍum kugbi moḍun odi obho.
ROM.4.13	Oguan obho Ẹnaan aguanaan mEbrạhạm nꞌạnwuny ọobhe odi mobho oomo ẹmar-arōoy obho tetu milꞌodi obho, ụtuan io tebum ibha odi aakō raalōgh obho, ebum obho odi amōruōm obho kẸnaan abhin odi aseeri taghisigh odi kooḅi ōoy. 
ROM.4.14	Ughōl oguan obho ilo obo bho iikō raalōgh obho bọ, kōl ạar oḍighiom ologhi omōruōm olo, oguan obhꞌodi ẹkona ạar oḍighiom kulo mu nạ. 
ROM.4.15	Araalōgh obho obo ibhin ạlile tẸnaan iru. Keḍio, esi olo olōgh olo, osōor olōgh olo nạ.
ROM.4.16	Oguan obho uḅeleriom tologhi omōruōm molo ọkuemi mẹnogho tẸnaan ọnogho moomo ạnwuny ọobhe tEbrạhạm, obo bho neekō raalōgh obho be ḍio, oomo obo bho imōruōm nạ kẹzo bho tEbrạhạm obho. Ebum obho Ebrạhạm aru mọde ạruumugh oomo ezira bho, 
ROM.4.17	kẹzo bho ụge tẹegia bho, “Ạami naaḍighi ạna atu mọde ọlogh aruubhugh.” Oguan obho eḍigh tologhi tẸnaan obo bho Ebrạhạm amōruōm obho, obho naḅẹriōn mobo bho nẹebho bho ạnogho ghuḍum, aḍighi mọkpo ilo imute ḍio emute bho. 
ROM.4.18	Ebrạhạm amōruōm ni aḍuom ologhi tamen olo odi ọtuughuom mụ nạ mologhi, tibha bho “podi aru mọde ọlogh aruubhugh.” 
ROM.4.19	Ạsia odi men opopo, ịbam isughō mịzal ạraala nꞌaḍisibh, odi naalōghōm nạ mobho noḅōrō mogbo oogu odi, keḍio ologhi omōruōm obhꞌodi odugh io, toomo ibha aSera nạakpo otue mu ạmaraghi rụnwuny obho ẹkona. 
ROM.4.20	Ologhi omōruōm odi ọḅele ḍio zodi, odi ẹkona ọteeny io mịzal ologhi mi toguan obho tẸnaan. Ologhi omōruōm obhꞌodi ạnogho zodi migbagbarabh ịnyaam molo odi abuom Ẹnaan. 
ROM.4.21	Ologhi odi ạghua nị ạman, amōruōm mobho Ẹnaan taḍighi ni mibha odi aguan obho. 
ROM.4.22	Iibha kiḍighi kẸnaan abhin odi tologhi omōruōm obhꞌodi “aseeri zodi kooḅi ōoy mi taghisigh odi.” 
ROM.4.23	Ọnuekpete bho ụkpete bọ ughōl “useeri zodi kooḅi ōoy taghisigh tẸnaan” obho, ụkpete ḍio ọnogho zodi be. 
ROM.4.24	Ụkpete nọnogho nạ zezira obo bho topin oseeri taghisigh tẸnaan kiiḅi arōoy obho, ezira obo bho noomōruōm zodi obo bho aḅẹtōn bọ mạJizos Obạmọogh ezira mi tọbho bho, 
ROM.4.25	odi obo bho ukuugh ụnogho mọbho tebum ịkarabh ezira bho, keḍio uḅẹtōn tọbho bho mobhin ezira ọmarami taghisigh tẸnaan kiiḅi arōoy obho.
ROM.5.1	Esiibha bho ezira nooru miiḅi arōoy mi tebum ologhi omōruōm obho, ezira idi tekima nꞌẸnaan mi tạJizos Kraist Obạmọogh ezira bho. 
ROM.5.2	Odi naabhin ạloghom ezira tebum ologhi omōruōm obhꞌezira, mọteeny ạni aluunwo bho tẸnaan obho ezira ubhin nọtuughom ologhi obho, molo ologhi ezira nạḅaal mi tọtuughom ologhi obho ezira ụteeny mobhin ạni abin mi teghuan obho tẸnaan. 
ROM.5.3	Tilo ipuom suo, ologhi ezira nạḅaal magey mi tọmiinom obhꞌezira, tẹzo bho ezira noolōghōm mobho ọmiinom obhꞌezira tẹnogho ni ezira mọkparaghiom. 
ROM.5.4	Tọkparaghiom obhꞌezira pẸnaan ọva ọmiin mobho ezira ụghua nị, tibha Ẹnaan nạava ạmiin tezira bho, teḍighi ezira ọteeny ọtuughom ologhi. 
ROM.5.5	Ọtuughom ologhi obhobho tezira obi ḍio ezira, ebum obho Ẹnaan naabhin Ẹmugh Iigbia bho ạlogh amuzeni metulan obhꞌodi mi tiloghi ezira bho. Ẹmugh Iigbia bhꞌodi paluunwo ẹnogho bho odi naanwo ezira bho.
ROM.5.6	Tạkar amen olo ọlogh ạvo olo mu nolo, tamen olo Ẹnaan nạato aseeri, paKraist ạbhuonaan mimutiom ḍien arōoy obho. 
ROM.5.7	Ẹkar ẹkpar magey molo onyiin ōoy kạbhuonaan mooḅi ōoy. Tetue ni etu molo onyiin ōoy tatue ni ạpuonaan mooḅi ōoy. 
ROM.5.8	Keḍio Ẹnaan aḍighi amutiom etulan obhꞌodi mi tezira mobho tamen olo ezira idi nini miḍighi mịkarabh paKraist ạbhuonaan ezira. 
ROM.5.9	Tebum ọbho bhꞌodi kobhin ezira oseeri taghisigh tẸnaan kiiḅi arōoy, kụ tụtua siibha bho, odi ọḅele ḍio mọbhel ezira ọseghe tạlile bho tẸnaan. 
ROM.5.10	Aru kạar olo, tamen obho ezira uru mobo ọlokian ariḍien tẸnaan obho, odi abhin ni mọbho Ọony obhꞌodi atulughian ezira, kụ tụtua siibha bho, odi ọḅele ḍio mobhin aghuḍum Ọony obhꞌodi ọbhelom ezira. 
ROM.5.11	Ipa bho be nạ ḍio, ezira idi tọḅaal ologhi nꞌẸnaan mi tạJizos Kraist Obạmọogh ezira bho, obo bho atulughi ezira nꞌẸnaan obho.
ROM.5.12	Oḍighi ịkarabh ịḍua tonyiin ōoy keḍigh tẹmar-arōoy obho, molo ịkarabh obhꞌodi ibhin ọbho iru, molo ọbho alela toomo arōoy, ebum obho kōoy kōoy naaḍighi mịkarabh obho. 
ROM.5.13	Ịkarabh idi tẹmar-arōoy obho kogbi mọnogho araalōgh obho, keḍio esi olo olōgh olo ọgba ịkarabh ọḅam olo nạ. 
ROM.5.14	Keḍio ạḍua taruḍuma tẠdam ninii asi taruḍuma taMozis, ọbho ạda mẹma moomo arōoy, ạkar obo bho iḍighi ḍio mịkarabh kẹzo bho tẠdam ẹkona.
ROM.5.14	Ạdam ookōogh odi obo bho tatu obho. 
ROM.5.15	Oomo ipa ẹkona, ịzal eedi onyiin io. Aluunwo ẹnogho bho tẸnaan nꞌoḍighi ịkarabh obho tẠdam onyiin io. Eru kạar olo ọlogh arōoy ịbho tebum ịkarabh odi onyiin ōoy obho, kịitua minwo bho tẸnaan. Onyiin ẹzo bho nạ, aluunwo ẹnogho bhꞌodi tepuoghom nạ nị mibha tẠdam, ẹnogho mọlogh arōoy mi tinwo ạlisebh onyiin odi ōoy obho, obho aru bọ mạJizos Kraist obho. 
ROM.5.16	Akẹrekere idi mi taluunwo ẹnogho tẸnaan nꞌịkarabh odi onyiin ōoy obho. Ịiruan ịkarabh odi onyiin ōoy obho ibhin apum olōghōma ịkarabh eru, keḍio ịiruan ịkarabh ọlogh arōoy ibhin luunwo ạlisebh eru, apum olōghōma ịkarabh io. 
ROM.5.17	Noolōghōm tạkar agey obho, mobho, tebum oḍighi ịkarabh odi onyiin ōoy obho pọbho aru ạda mẹma, tebum odi onyiin ōoy obho. Kịḍa mẹetua milo temute tibha odi onyiin ōoy obho, ạJizos Kraist, aḍighi obho. Oomo obo bho ibhin mẹela aluunwo ạlisebh obho tẸnaan nꞌaluunwo ẹnogho bho odi abhin rōoy naseeri taghisigh odi kiiḅi arōoy, tẹda mẹma mi taghuḍum ạruumugh obho mi taKraist.
ROM.5.18	Ẹzo bho oḍighi ịkarabh odi onyiin ōoy obho ạnogho mapum moomo arōoy obho, pẹzo oḍighi iiḅi odi onyiin ōoy obho tamutioghom ạḅelemaan moomo arōoy ạnogho eedi ghuḍum. 
ROM.5.19	Tebum obho odi onyiin ōoy obho okiilaan io mẸnaan obho, kiḍighi molo ọlogh arōoy iru miḍighi mịkarabh obho, pẹzo topin ọlogh arōoy oseeri taghisigh tẸnaan kiiḅi arōoy tebum oghiilaan odi onyiin ōoy obho.
ROM.5.20	Ụlokiiy raalōgh mọbughe oḍighi ịkarabh, keḍio kesi kesi olo ịkarabh nẹbugh pesi aluunwo ọsu ạghusan aḍien tẸnaan nẹtol gha nạ epuoghom, 
ROM.5.21	molo, ẹzo bho oḍighi ịkarabh ịda mẹma mi tọbho bho, inwo tẸnaan ẹda ạni mẹma mi toḍighi iiḅi, mobhin ezira ọloghom taghuḍum olo ikunughi olo mi tạJizos Kraist Obạmọogh ezira bho.
ROM.6.1	Ezira tọkpete ẹko siibha bho? Ezira ọrol oḍighi ghạ mịkarabh ọghi taghisigh molo inwo bho tẸnaan ẹtolaan ezira epuoghom? 
ROM.6.2	Ẹkpugh. Temute ẹko molo ezira obo bho nọobhozu toḍighi ịkarabh obho, tomina omula ọki otughom eedi? 
ROM.6.3	Enyina ilōghōm io mobho oomo ezira obo bho noozua mụum mi taḍien tạJizos Kraist obho noozua mụum mi taḍien ọbho bhꞌodi gạ? 
ROM.6.4	Tozua ạmuum obhꞌezira, uḍiom ezira nꞌodi mi tọbho bhꞌodi, molo tẹzo bho uḅẹtōn Kraist mi tọbho bho, mi tịnyaam eghuan Ọde bho, ezira ẹkona oḍum ạni momoom aghuḍum.
ROM.6.5	Eru kạar olo ezira uḍigh nꞌodi ụbho kẹzo bho odi ạbho bho, ezira ẹkona toḍigh ạni nị nꞌodi oḅetunu tọbho bho kẹzo bho odi aḅetunu obho. 
ROM.6.6	Ezira noolōghōm mobho ugbaany aghuḍum obhꞌezira nọokanam ughigh nꞌaKraist mi toorẹeny ẹmigheri obho mobhiẹmi ịnyaam ugbaany aghuḍum obho, molo ezira uḍigh mụ rụbana ọnogho moḍighi ịkarabh. 
ROM.6.7	Kamen kamen olo ōoy nạabho, odi nꞌoḍighi ịkarabh ạar ụmooghan olo mu. 
ROM.6.8	Eru kạar olo ezira nọobho nꞌaKraist, ezira noomōruōm nạ mobho ezira toḍum ạni nị nꞌodi. 
ROM.6.9	Ezira noolōghōm mobho nooḅẹtōn maKraist tọbho bho odi ọpo mụ kamen kamen. Ịnyaam olo ọbho amina ạteeny todi olo mu. 
ROM.6.10	Ọbho bho odi ạbho bho, ọbho obhiẹmi oḍighi ịkarabh olo odi ạbho monyiin amen be. Keḍio aghuḍum obho odi naḍum siibha bho, odi aḍum nạnogho mẸnaan. 
ROM.6.11	Onyiin ẹzo bho nạ, enyina ẹkona ịitua mobho ọbho bho enyina ịbho bho, aru mọbho obhiẹmi oḍighi ịkarabh, keḍio aghuḍum obho enyina neḍum siibha mi tạJizos Kraist obho, enyina iḍum nẹnogho mẸnaan.
ROM.6.12	Tebum iibha bẹleni, oḍighi ịkarabh ọteeny mụ mịnyaam mọda alōor obhꞌenyina ibha tẹḅor nị obho, moḍighi olo enyina keghiilaan keḍighi mibha nẹtal lōor enyina moḍighi obho! 
ROM.6.13	Ị́ḅelemaan ghạ nạ monyiin ọpaḍi alōor enyina mobhin omutiom aḍien oḍighi ịkarabh. Kpẹlen nipa, ịseghe lōor enyina mẹnogho mẸnaan, karōoy ilo nooḍiiron tọbho ụnogho ghuḍum, mẹḅelemaan lōor enyina zodi mobhin oḍighiom iiḅi ariḍighi. 
ROM.6.14	Oḍighi ịkarabh ịda mụ ghuḍum enyina, tẹzo bho enyina iḍum mụ ghuḍum ookō araalōgh obho, enyina neḍum tebum ọsu ạghusan aḍien aluunwo tẸnaan obho.
ROM.6.15	Esiibha kezira toḍighi ẹko? Ọtuan ebum obho ezira uḍum mụ ghuḍum ookō araalōgh obho, noḍum tebum ọsu ạghusan aḍien aluunwo tẸnaan obho oḍighi ghạ mịkarabh? Ẹkpugh. 
ROM.6.16	Enyina delōghōm io mobho erumolo enyina izuum lōor iḍiku rụbana ịnogho monyiin ōoy penyina ạrubana odi ōoy obho enyina nekiilaan obho, eru nạ kạar olo iru toḍighi ịkarabh, obho tapin enyina ạloghom tesi aḍuugh obho ẹkona, bolobolo toghiilaan obho tạloghom enyina aseeri taghisigh tẸnaan kiiḅi arōoy obho ẹkona. 
ROM.6.17	Ạlisebh ẹrol ẹnogho mẸnaan, tebum obho tamen olo neetẹn enyina iḍiku ghạ rụbana ịnogho moḍighi ịkarabh, keḍio esiibha enyina nekiilaan nꞌoomo ologhi enyina magey obho enyina nẹemiin tịtughumiom obho ụtughumiom enyina bho, 
ROM.6.18	molo esiibha bho nọobhel enyina ụseghe tịkarabh obho, enyina neeru mạrubana oḍighi iiḅi. 
ROM.6.19	Ạami tạḍeghe rạḍeghe ạnwuny tebum obho enyina dẹghua ḍio taghuḍum enyina bho. Tamen olo neetẹn enyina ịkar kua ezuum lōor eḍiku rụbana ẹnogho moḍighi ọkpo ạregheer, ọḍua tịkarabh otẹn tịkarabh. Tonyiin ẹzo bho nạ, izuum lōor enyina mẹman meḍiku rụbana mẹnogho toḍighi iiḅi, moru iiḅi arōoy mi tẸnaan.
ROM.6.20	Tamen obho enyina iḍiku rụbana ịnogho moḍighi ịkarabh obho, oḍighi iiḅi nꞌenyina ạar ụmooghan olo. 
ROM.6.21	Esiibha, iḍighen ạsuo ibha enyina ibhin mi tọkpo obho enyina iḍighiiy ghạ bho, ibha enyina nekiil rẹgheer siibha bho? Ikunughi eedi ipa bho pọbho. 
ROM.6.22	Keḍio esiibha bho nọonyagh enyina ọseghe toḍighi ịkarabh, enyina etu rụbana tẸnaan, molo enyina nẹeneghe taghisigh odi. Ikunughi obho, enyina tẹteeny aghuḍum olo ikunughi olo. 
ROM.6.23	Ebum obho ạmukpe oḍighi ịkarabh aru mọbho, keḍio ẹnogho aluunwo bho tẸnaan aghuḍum olo ikunughi olo mi tạJizos Kraist Obạmọogh ezira bho.
ROM.7.1	Iiḅi aburumōr, enyina ilōghōm io mobho araalōgh obho nẹto mịto ẹnogho mōoy tibha odi taḍighi tamen olo odi odi nꞌaghuḍum be gạ? Ạami napuruan mobo bho ilōghōm raalōgh obho. 
ROM.7.2	Ạni ilom, tẹzo lo ọtuom, araalōgh obho nẹto mịto ẹnogho tẹzo lo odi tạtolom olom odi tamen olo odi odi nini nꞌaghuḍum. Odi olom obho ạbho, pạni obho naamuzōnaan tịto araalōgh obho ịkpuom odi tolom odi obho. 
ROM.7.3	Tiibha bho, eru kạar olo olom obho dọbho ḍio kodi ạghi natughom ọnon ōoy, tokōl odi ole mẹma. Kolom odi ạbho, olōgh obhobho ạar olo ạteeny moḍighiom odi olo mu. Odi tatue ni ạḅal ọnon ōoy, odi ole ḍio mẹma. 
ROM.7.4	Onyiin ẹzo bho pẹzo idi nạ tenyina, iiḅi aburumōr. Tọbho bho taKraist enyina ẹkona nẹebho nạ tilo igboloman nꞌaraalōgh obho, molo esiibha bho enyina neeru ạni milꞌodi obo bho uḅẹtōn bọ tọbho bho, ezira oḍum iiḅi aghuḍum ọnogho mẸnaan. 
ROM.7.5	Tamen obho ezira uḍum ghạ tibha alōor ezira nagbẹel obho, araalōgh obho ịnogho ezira mịnyaam moḍighi ịkarabh ariḍighi talōor ezira, molo ezira uḍum ịkarabh aghuḍum ụnogho mọbho. 
ROM.7.6	Keḍio esiibha, olōgh olo mu tezira, tebum obho ezira nọobho todi obo bho aḅol ghạ ạbham ezira mi tikoli obho. Ezira uḍum mụ ghuḍum ookō araalōgh obho ụge bho, noḍum tomoom aghuḍum Ẹmugh Iigbia bho.
ROM.7.7	Ezira tọkpete ẹko siibha bho? Enyina nekōl araalōgh obho ịkarabh gạ? Eenyi, ekua ḍio. Keḍio mịin, araalōgh obho obo iḍighi kạami uru ulōghōm mịkarabh. Ạami kulōghōm io mẹzo ọsebh ọseghiom, ughōl araalōgh obho ịkpete ḍio kua eghōl mu “Ụsebh ghạ mạseghiom” bọ. 
ROM.7.8	Oḍighi ịkarabh iḍigh taraalōgh obho nenyuughi ạami moḍighi oḍigh kẹrekere ịkarabh ọsebh ọseghiom. Otughuneen raalōgh obho, oḍighi ịkarabh oḍum ịkarabh aghuḍum olo mu. 
ROM.7.9	Kir onyiin amen olo ạami uḍum ghạ ghuḍum olo araalōgh obho ilo, keḍio amen araalōgh obho iru, pọbho aḍum, ạami ụbho. 
ROM.7.10	Ụlogh raalōgh obho mọnogho arōoy ghuḍum, keḍio ikiton ku ebhin ọbho eruom ạami. 
ROM.7.11	Oḍighi ịkarabh iḍigh taraalōgh obho ẹmiin ebōom ọḅol oobiōghōm ạmi. Oḍighi ịkarabh iḍigh taraalōgh obho eghigh ạami.
ROM.7.12	Oomo ipa ẹkona, araalōgh obho ịḍua tẸnaan keru, ịto araalōgh obho ẹkona ịḍua nạ tẸnaan keru, nẹgba miiḅi ọkpo, ẹlogh ạvo ẹnogho rōoy. 
ROM.7.13	Iibha bho nemōrō ekōl iiḅi ọkpo mibha iḍighi ạami ụbho bho gạ? Ẹnaan omōrō ḍio kua. Oḍighi ịkarabh iḍighi. Oḍighi ịkarabh abhin tibha iru miiḅi obho abhin ọbho aruom ạami molo ạkar aghuḍum oḍighi ịkarabh obho emute ẹman, nꞌolo ẹḍua tịto araalōgh obho oḍighi ịkarabh ẹḅor ẹman teḍighiom ạar odi.
ROM.7.14	Ezira noolōghōm mobho araalōgh obho iru milo ạruumugh ezira, keḍio ạami eḅol ọomi olo nooḅool kẹbana ụnogho moḍighi ịkarabh. 
ROM.7.15	Ạami utue ḍio mọmoghonyan ibha ạami naḍighi obho. Ibha idi tologhi ạmi moḍighi obho ạami utue ḍio moḍighi, keḍio ibha ạami ụva ḍio moḍighi obho pibha ạami naḍighi. 
ROM.7.16	Kamen kamen olo ạami uḍighi mibha ạami ụva ḍio moḍighi obho, pụ nẹgba mobho ạami naamōruōm mobho araalōgh obho ịneghe nị. 
ROM.7.17	Ạami ạkar obo bho naḍighi miibha bho ḍio, oḍighi ịkarabh obho natughom ạami obho. 
ROM.7.18	Ạami naalōghōm nạ mobho iiḅi ilo idi tạmi ilo nolo, tạkar odi eḅol ọomi iikpōogh alōor obhꞌạmi. Ologhi oḍighi ibha ịneghe bho idi tạmi keḍio ạami utue ḍio moḍighi. 
ROM.7.19	Iiḅi ibha ạami kuḍighi obho ạami utue ḍio moḍighi. Ạami ukiton ku naḍighi mịkarabh ibha ạami ụva ḍio moḍighi obho. 
ROM.7.20	Eru kạar olo ạami naḍighi mibha ạami ụva ḍio moḍighi obho, pạkar ạmi ḍio mobho naḍighi obho, oḍighi ịkarabh obho natughom ạami obho naḍighi.
ROM.7.21	Iibha iḍighi molo ạami ụmiin molōgh obhobho talōor ạmi, ibha ạami nạva moḍighi ibha ịneghe bho, ibha iru mịkarabh obho be mibha idi tologhi ạmi. 
ROM.7.22	Eḍigh tologhi ạmi magey maraalōgh obho tẸnaan. 
ROM.7.23	Keḍio ọnon oḍigh olōgh mobho ạami nạmiin tiikpōogh alōor obhꞌạmi, naḅe molōgh obho odi tologhi ạmi obho, nạloghom ạami mikoli mi taraalōgh oḍighi ịkarabh obho natughom iikpōogh alōor ạmi obho. 
ROM.7.24	Ọsaagh ọmiin oḍigh aghuḍum olo ạami naḍum. Okōr ōoy taḍighi ạami amuzōnaan teḅol ọomi obho nạloghom ạami tesi aḍuugh obho? 
ROM.7.25	Ạlisebh ẹrol ẹnogho mẸnaan mi tạJizos Kraist Obạmọogh ezira bho.
ROM.7.25	Oobho poḍigh aghuḍum olo ạami naḍum, ạami nịvo nịvo naakō raalōgh obho tẸnaan mi tologhi ạmi, keḍio ạami ubhin lōor obhꞌạmi naakuōm raalōgh oḍighi ịkarabh.
ROM.8.1	Obo bho ạJizos Kraist natughom obho ibhin mụ mapum siibha. 
ROM.8.2	Ebum obho araalōgh Ẹmugh obho, obho abhin ghuḍum mi tạJizos Kraist natuom ezira bho, nẹebhel ạami ịseghe mi taraalōgh oḍighi ịkarabh nꞌọbho bho. 
ROM.8.3	Ẹnaan naaḍighi mibha araalōgh obho itue ḍio moḍighi tebum obho iikpōogh alōor ōoy ịnyaam oḍighi iiḅi ilo bho. Odi arōm mạkar Ọony obhꞌodi aru mọnogho apum moḍighi ịkarabh. Odi Ọony obhꞌodi aru kōoy nꞌiikpōogh alōor oḍighi ịkarabh mobhiẹmi ịkarabh. 
ROM.8.4	Ẹnaan aḍighi miibha bho molo iiḅi ịto araalōgh obho ẹtol kẹzo bho odi ạto bho, mi tezira obo bho uḍum io tibha iikpōogh obho, noḍum tibha Ẹmugh obho. 
ROM.8.5	Ebum obho obo bho neḍum tibha iikpōogh obho neseeriom gha mologhi eedi tọkpo ibha iikpōogh obho negbẹel obho, keḍio obo bho neḍum tibha Ẹmugh obho neseeriom ghạ mologhi eedi tọkpo ibha Ẹmugh obho nagbẹel obho. 
ROM.8.6	Oōy olo aseeriom ologhi odi mi tọkpo ibha iikpōogh obho negbẹel obho podi ọbho, keḍio obo bho aseeriom ologhi odi mi tibha Ẹmugh obho nagbẹel obho podi oḍum ọteeny nạ ekima. 
ROM.8.7	Tiibha bho bẹleni, kōoy kōoy olo aseeriom ologhi odi tọkpo iikpōogh obho, podi obo ọlogh aḍien tẸnaan, ebum obho odi ookō ḍio raalōgh tẸnaan obho, keḍio odi orue nạ ḍio aakō. 
ROM.8.8	Obo bho nẹtuonom mibha iikpōogh obho irue ḍio eḍighi milo teḍigh tologhi tẸnaan.
ROM.8.9	Enyina ilo kua, enyina ịtuonom io mibha iikpōogh obho negbẹel obho, enyina nẹtuonom mibha Ẹmugh obho, eru kạar olo ạkar Ẹmugh Iigbia bho tẸnaan natughom enyina. Kōoy kōoy olo ọteeny ạni ḍio mẸmugh Iigbia bho taKraist olꞌodi ḍio. 
ROM.8.10	Keru kạar olo aKraist naḍum taghuḍum enyina, toomo ibha iikpōogh enyina nẹebho tebum ịkarabh obho ẹkona, Ẹmugh Iigbia bho odi nꞌaghuḍum mi tenyina tebum obho nooseeri enyina kiiḅi arōoy mi taghisigh tẸnaan obho. 
ROM.8.11	Eru kạar olo Ẹmugh Iigbia bho tẸnaan obho aḅẹtōn bọ maKraist tọbho bho odi taghuḍum enyina, podi obo bho aḅẹtōn bọ maKraist tọbho bho tapin nạ nị tịnyaam Ẹmugh Iigbia bho odi tenyina bho ạnogho ghuḍum miikpōogh obhꞌenyina ibha nẹeḅor obho.
ROM.8.12	Tebum iibha bho bẹleni, iiḅi aburumōr, ezira noole mọmugh, ilo oḍum tibha iikpōogh obho negbẹel obho ḍio. 
ROM.8.13	Eru kạar olo enyina iḍum ghuḍum enyina mi tibha iikpōogh obho negbẹel obho, penyina ọbho; kenyina ebhin tịnyaam Ẹmugh Iigbia bho, ebhiẹmi mịkarabh eḍighiom ạar obhꞌenyina, penyina oḍum. 
ROM.8.14	Oomo obo bho Ẹmugh Iigbia bho abhin nateliom obho pobo iru mạnwuny tẸnaan. 
ROM.8.15	Ẹmugh Iigbia bho Ẹnaan ạnogho enyina bho, ọloghom io enyina rụbana, mọnogho enyina mẹroogh. Kpẹlen nꞌipa, odi akiton ku naḍighi enyina moru ạnwuny tẸnaan, molo ezira ubhin tịnyaam Ẹmugh Iigbia bho noleghe okōl “Ạda, eey Ọde ạmi.” 
ROM.8.16	Odi Ẹmugh Iigbia bho obo aḍigh nꞌạruumugh ezira nạgba amutiom mobho ezira uru mạnwuny tẸnaan. 
ROM.8.17	Ẹzo bho ezira nooru mạnwuny odi obho, ezira topin ạni nị mạlisebh obho odi naseerian marōoy odi obho, keḍio ezira toḍigh ạni nạ nꞌaKraist opin ạni mibha Ẹnaan naaseerian odi obho. Eru kạar olo ezira nopin ạni mọmiinom obho taKraist, ezira topin ạni nị nạ mabin eghuan obhꞌodi.
ROM.8.18	Ạami nạatua ọmiinom obho ezira nọmiinom siibha bho ẹzo ọtuom eghuan obho tomutiom ọnogho ezira bho olo nolo. 
ROM.8.19	Oomo ẹmar-arōoy obho neebhurion riḍien neḅōrō mọmiin obho Ẹnaan tamutiom nwụny odi. 
ROM.8.20	Ịḍua tologhi tẸnaan keru mọnogho apum kạar kạar olo ụlem tesuo ẹmar-arōoy obho, ilo ịto ẹmar-arōoy obho ḍio. Oomo ipa ẹkona, obhooghu osōrōghiōm obhobho odi, 
ROM.8.21	mobho kạar kạar olo Ẹnaan ạlem tẹmar-arōoy obho nịvo nịvo, nꞌaḍuma nꞌaḍuma, tọpel zodi toḍigh ẹbana bho odi aḍigh mọḅor obho, mobhin abin eghuan tẸnaan kạnwuny odi ilo neemuzōnaan. 
ROM.8.22	Oōy olo olōghōm io olo, mobho kesiibha kạar kạar tẹmar-arōoy obho nẹkubh mịkubh ọmiinom kạni olo eghun negun. 
ROM.8.23	Keḍio ọkpo ẹmar-arōoy obho be ḍio, ezira obo bho noobhin mẸmugh Iigbia bho kọḅel ẹnogho tẸnaan obho nọkubhughu nạ tạkar ologhi obhꞌezira, suo ezira noḅōrō mẸnaan moru ọghaaron obhin ezira kạnwuny odi nꞌọta iikpōogh alōor ezira bho. 
ROM.8.24	Ụbhel ezira notẹnẹmi tebum oḍuom ologhi obhobho. Ezira kọmiin mibha ezira noḍuom ologhi obho, eedi ipa bho irue ḍio eru moḍuom ologhi. Okōr ōoy obo naḍuom ghạ mologhi tibha odi nạmiin obho? 
ROM.8.25	Kezira noḍuom ologhi tibha ezira ụmiin io bho, pezira odeny oḅōrō eedi.
ROM.8.26	Onyiin ẹzo bho mobho Ẹmugh Iigbia bho nạlogh ghạ mạvo ạnogho ezira talidugh alōor obhꞌezira. Ezira ụkar io olōghōm mẹzo ookpulughu ghạ, keḍio odi Ẹmugh Iigbia bho nịvo nịvo pobo naasen Ẹnaan ạnogho ezira mi tibꞌẹegama olo ikpo-ọnu ōoy otue ḍio ạgba amutiom. 
ROM.8.27	Keḍio Ẹnaan obo bho nạmiin iloghi arōoy obho pobo alōghōm mibha idi tịitua Ẹmugh Iigbia bho, ebum obho Ẹmugh Iigbia bho naḍigh ghạ maasen mẸnaan ạnogho marōoy odi Ẹnaan mi tibha idi tologhi odi obho.
ROM.8.28	Ezira noolōghōm mobho, kạar kạar ilo imute, Ẹnaan odi nꞌobo bho itulan odi obho moḍighi ọnogho eedi miiḅi ọkpo, obo bho odi abhin tibha ologhi odi kabheleghi obho. 
ROM.8.29	Obo bho Ẹnaan ạkar ạson ạseghe bho, eedi pobo odi naabhin nạ aseeri mobhin ạni abin aghuḍum tỌony obhꞌodi, molo Ọony obhꞌodi atu mọkpana ọlogh aburumōr obhꞌodi. 
ROM.8.30	Tiibha bho, obo bho odi Ẹnaan nạason ạseghe bho pobo odi abheleghi. Odi obheleghi ḍio ni zeedi be, odi naaḍighi nạ zeedi etu miiḅi arōoy mi taghisigh odi. Eedi obo bho odi aḍighi aseeri taghisigh odi kiiḅi arōoy obho pobo odi nạḍi ạnogho meghuan odi.
ROM.8.31	Tiibha bho kezira tọkpete meeghe? Erumolo Ẹnaan odi nꞌezira, okōr ōoy mobo tatue ạmaranuan ezira? 
ROM.8.32	Bọbon ạkar Ọony obhꞌodi, odi oseeri ḍio tạman. Odi abhin ni ạtunom mạar ạnogho moomo ezira. Ạkar Ọony obhꞌodi keḍio odi ạnogho ezira, odi orue nạ ḍio gạ ạnogho ezira kạar kạar? 
ROM.8.33	Okōr ōoy mobo tatu ạpam olōgh mạkar arōoy obho Ẹnaan nạason ạseghe bho? Ẹnaan nịvo nịvo nạanogho eedi makẹel. 
ROM.8.34	Ọnon ōoy tatue ni ạnogho eedi mapum gạ? ẠJizos Kraist obo bho ạbho bho, ạkar odi obo bho uḅẹtōn bọ tọbho bho, obho odi siibha mi toḍiom ạvo tẸnaan obho, odi obo naasen mẸnaan ạnogho ezira. 
ROM.8.35	Okōr ōoy obo tatue ạgbarion ezira nꞌetulan obho taKraist siibha bho? Ịiḅaghami tetue ni gạ? Bolobolo ọmiinom nꞌobhin ẹegama tạravo arōoy tebum aḍien taKraist, nꞌoḅẹer, nꞌekulom, nꞌaḍuugh nꞌọbho? 
ROM.8.36	Kẹzo bho ẹegia bho ạkpete bho,
ROM.8.36	“Tebum enyina kezōor idi tọnu aḍuugh moomo aḍuma,
ROM.8.36	opin ezōor oseeri kạraana ilo notu mọghi ọze.”
ROM.8.37	Ịkpo, toomo ọkpo bhibha ezira tọmara kạruukpara mi tịnyaam odi obo bho atulan ezira bho. 
ROM.8.38	Ebum obho ạami nạakar ulōghōm mobho bọbon ạar olo tatue ạgbarion ezira nꞌetulan obhꞌodi olo, ọbho bẹlee kaghuḍum, bẹlee kịkarabh ạruumugh ạnyu obho, nꞌạruula, nꞌọkpo ilo idi siibha nꞌilo netu taghisigh, nꞌọkpo ilo ịteeny mịnyaam, 
ROM.8.39	nꞌẹmar-arōoy obho odi tạnyu obho nꞌobho odi tẹeḍiani ade bho ẹkona, nꞌoomo ọkpo bho Ẹnaan ạlem tesuo ẹmar-arōoy obho, ilo irue ghạ ịgbarion ezira nꞌetulan obho tẸnaan ibha idi mi tạJizos Kraist Obạmọogh ezira bho olo.
ROM.9.1	Ạami nạgba magey obho mi taKraist, ạami ụgba ḍio miben. Ẹmugh Iigbia bho odi nꞌologhi ạmi nạgbaanaan ạami mobho ạami ụgba ḍio miben. 
ROM.9.2	Ologhi ạmi ọḅaal io nọḅaal, ekpom ạmi naaḍigh tibꞌịitu olo ẹzo ọgba olo, 
ROM.9.3	tebum aburumōr obhꞌạmi, ibha nꞌạami uru monyiin ịḅaal obho. Ịneghe ni bọ, ạami kugbẹel nạ nị molo itōnyōgh tẸnaan kẹrolan ạami mọgbarion ạmi nꞌaKraist tebum eedi. 
ROM.9.4	Eedi arōoy ibha Ẹnaan ạson ạseghe bho, abhin eedi kạnwuny odi, ạḍian nạ nꞌeedi meghuan obhꞌodi, aghiran eedi mịzo, ạnogho nạ zeedi raalōgh obho, molo eedi iru ịteeny mạkar ebōom ookpulughu Ẹnaan, ibhin nạ moguan obho tẸnaan. 
ROM.9.5	Eedi pạkar ạnwuny ọobhe igbaany ạburude bho, keḍio aKraist mi tiikpōogh obho, olo ebhugh eedi. Kamen kamen ạlisebh ẹrol nị ẹnogho zodi Ẹnaan, obo bho nạda kạar kạar obho. Ẹrol nị nạ kua.
ROM.9.6	Ạami ụḍeghe ḍio moghōl Ẹnaan ọbham io moguan obhꞌodi. Oomo obo bho iru bọ marōoy Izirẹl obho pobo Ẹnaan ạson ạseghe ḍio. 
ROM.9.7	Oomo ạnwuny ọobhe tEbrạhạm nạ ḍio mobo iru mạnwuny tẸnaan. Ẹnaan ạkpete ẹko ạnogho mEbrạhạm? Odi ạkpete kua, “Ạnwuny ọobhe tẠizik be mobo tetu milꞌonuma.” 
ROM.9.8	Iibha bho nẹgba mobho ạnwuny ibha ụmar tiikpōogh obho ḍio mibha tetu mạnwuny tẸnaan, ibha ụmar bọ tẹzo oguan obho tẸnaan mobo tọḅalam tạnwuny ọobhe tEbrạhạm. 
ROM.9.9	Oobho oghōrōkō odi oguan obho, “Tamen olo nạateeny pạami omula oru, paSera ọmar ọony.”
ROM.9.10	Iibha nạ be ḍio. Ịzal ạnwuny obho tạRibeka onyiin ọde. Odi Ạizik obꞌọde bhꞌezōor. 
ROM.9.11+ROM.9.12	Tamen olo dọmar io zeedi, dolōghōm nạ ḍio mọkarabh nꞌooḅi, pẸnaan ạkpete kua ạnogho mạRibeka, “Okenya bho takumuan mọbam obho”, molo ịto ibha ologhi tẸnaan ẹtol ẹki taghisigh, nꞌolo ọtuan tebum obho odi Ẹnaan kabheleghi zeedi, itu ḍio tibha eedi iḍighi obho. 
ROM.9.13	Idi nạ kẹzo bho ẹegia bho ạkpete nạ bho, “ẠJekob pobo ạami utulan, Ịso oḍigh io tologhi ạmi.”
ROM.9.14	Tiibha bho kezira tọkpete ẹko? Kir ẹde arōoy ilo iḍigh tologhi tẸnaan, kir ẹde ilo iḍigh io tologhi odigạ? Ẹkpugh. 
ROM.9.15	Odi ạkpete kua ạnogho maMozis, “Obo ologhi ạmi aḍigh obho pobo ạami tạsuanaan ghụsan, obo ologhi ạmi aḍigh pobo ạami taḍighi miiḅi ạnogho.” 
ROM.9.16	Tebum iibha bẹleni, ilo tilo ōoy nạva moḍighi bolobolo tilo odi naḍighi, idi tọsu ạghusan aḍien tẸnaan be. 
ROM.9.17	Tẹegia bho ụkpete kua ọnogho maFero, “Ạami ụtuan miibha kạami atẹnẹ ạna mọolema, obhin onuma oḍighi omutiom ịnyaam ạmi, nꞌoḍighi olo aḍien ạmi kamute toomo ẹmar-arōoy obho.” 
ROM.9.18	Tebum iibha bẹleni, Ẹnaan nạsuanaan ghạ ghụsan mobo bho ologhi odi aḍigh obho, ạkparami miloghi obo bho ologhi odi aḍigh obho.
ROM.9.19	Onyiin enyina tatue ni apuruan kua zạmi, “Eru kạar olo iru kua, eeghe aḍighi kodi ạgba mōoy mịkarabh? Okōr ōoy tatue agin tibha ologhi tẸnaan?” 
ROM.9.20	Keḍio, ōoy, ạna obo bho napuruan kua bho kokōr ōoy mọḅoorana Ẹnaan? Ọonu omula dio apuruan kua mobo bho ạlem odi obho aghōl kua, “Ebum eeghe kạna ạlem ạami kua?” 
ROM.9.21	Odi obo bho nạlem mọonu obho ọteeny io mịnyaam gạ, moḅoloḅol ọomi obho mẹzo lo ologhi odi aḍigh aḍigh, ọseghe onyiin odi eḅol ọomi obho ọlemom ịzal ịinu, onyiin kạla sịpom opedi obho kạla mạfu.
ROM.9.22	Onyiin ẹzo bho mobho Ẹnaan abhin naḍighi mọkpo odi. Odi ạva mobhin tạlile bhꞌodi oḍighi omutiom ịnyaam obhꞌodi. Tiibha bho podi adeny nạkurughiom mịkarabh obo bho idi kọonu olo ubhin ọkarabh ologhi ụlemom, obho ịgbaan nị moḅomi obho. 
ROM.9.23	Odi ạva nạ moḍighi omutiom ẹela eghuan obhꞌodi, ibha odi akpologhian ezira obo bho idi kịinu ilo ubhin ọsu ạghusan aḍien ụlemom obho, ạkar ezira obo bho odi ạlem molo ezira kobhin ạni meghuan odi obho, 
ROM.9.24	ebum obho ezira uru mobo bho odi abheleghi obho. Odi obheleghi ḍio tarōoy aJu obho be, napeleghi nạ tibha ịnon aruubhugh obho. 
ROM.9.25	Ịmoghon mibha odi ạkpete tọbhereer taHozia ozil obho,
ROM.9.25	“Obo bho itu ḍio rōoy ạmi obho, ạami takōl ḍien eedi ‘Arōoy ạmi’;
ROM.9.25	ebhugh obho ạami utulan io bho, ạami takōl ḍien odi ‘Obo oḍigh ologhi ạmi.’
ROM.9.26	Keḍio tạkar odi esi obho ụmara bọ ughōl eedi, ‘Enyina arōoy ạmi ḍio’ bho,
ROM.9.26	pesi tọmara okōl eedi ạnwuny tẸnaan obho aḍum ni ạrol kamen kamen obho.”
ROM.9.27	Ạizaya ozil obho ẹkona ạgba amutiom milo igboloman nꞌarōoy Izirẹl aghōl kua, “Ughōl nạ arōoy Izirẹl iḍighan nạ ileeny mọosaar ibha idi tọtu ọbhiiny obho ẹkona, ịbam eedi be mobo tọpel, 
ROM.9.28	ebum obho Obạmọogh obho natu siibha siibha mọru ịiruan ọnogho oomo arōoy ẹmar-arōoy obho.” 
ROM.9.29	Idi kẹzo bho odi Ạizaya ạkpete nạ tamen olo neetẹn aghōl, “Ughōl odi Obạmọogh Oomo ẹmiriikpo bho osughenaan io ezira nwụny bọ, kōl ezira nọorol kạSodom, kōl ezira idi kaGomora.”
ROM.9.30	Ezira tọkpete ẹko siibha bho? Oghōl, arōoy ịnon aruubhugh obho ibha iḅe ḍio mọrol taghisigh tẸnaan kiiḅi arōoy obho, pobo noobhin tologhi omōruōm useeri taghisigh tẸnaan kiiḅi arōoy, 
ROM.9.31	keḍio arōoy obho odi ạson ạseghe bho, ibha nẹva mọbhamam olōgh ọghi ọmara taghisigh tẸnaan kiiḅi arōoy obho pobo itue ḍio. 
ROM.9.32	Eeghe aḍighi? Ebum obho eedi iḅeleriom io tologhi omōruōm obho, iḅeleriom ghạ mologhi eedi tibha eedi tetue ni eḍighi obho, peedi ikpetaan imeleghu tọbharakpar ẹghorom obho, 
ROM.9.33	kẹzo bho ẹegia bho ạkpete bho,
ROM.9.33	“Ịmiin, ạami naseeri mi tạZayon mọbharakpar olo taḍighi arōoy tekpetaan,
ROM.9.33	olo eedi tẹzorom emeleghu.
ROM.9.33	Keḍio obo bho amōruōm odi obho ụloki ḍio zodi rẹgheer.”
ROM.10.1	Iiḅi aburumōr ạmi, oomo ibha idi tologhi ạmi, nꞌibha ạami naakpulughu mẸnaan, pilo Ẹnaan ạpel eedi. 
ROM.10.2	Ạami tatue ni akiran eedi mịzo, tẹzo eedi iseeriom ologhi mẸnaan, keḍio eedi iseeriom io mologhi obhꞌeedi mi tạkar agey olōghōm ạar obho tẸnaan, 
ROM.10.3	ebum obho eedi ilōghōm io mẹzo Ẹnaan napin rōoy aseeri taghisigh odi kiiḅi arōoy obho. Eedi nẹva gha mebōom olꞌeedi, molo eedi ịgbaaron ẹḍua tebōom obho Ẹnaan nạloghom rōoy aseeri eedi kiiḅi arōoy mi taghisigh odi obho. 
ROM.10.4	AKraist ikunughi araalōgh obho, molo kōoy kōoy olo amōruōm odi poseeri taghisigh tẸnaan kooḅi ōoy.
ROM.10.5	AMozis ạge ạkpete kua, “Obo bho aakō raalōgh obho taḍum taraalōgh obho.” 
ROM.10.6	Keḍio tibha topin tologhi omōruōm oseeri mōoy taghisigh tẸnaan kooḅi ōoy obho ụkpete kua, “Upuruan ghạ tologhi onuma maghōl kua, ‘Okōr ōoy tạsiin tạnyu obho?’ ” Tiibha bho pạna nạva mosōorẹ aKraist tade bho. 
ROM.10.7	“Ughōl ghạ nạ ‘Okōr ōoy tasōor ạki tẹmar-arōoy obhꞌade bho?’ ” Tiibha bho pạna nạva momulumi aKraist mi tọbho bho. 
ROM.10.8	Ụkar ụkpete ẹko? Ụkpete kua, “Adōm tẸnaan naaru atuan enyina, tịidoronu nꞌekpom enyina.” Iibha padōm omōruōm ibha ezōor nọgba bho. 
ROM.10.9	Erumolo enyina ịgbaam mịidoronu obhꞌenyina mobho ạJizos aru mObạmọogh obho, imōruōm tekpom obhꞌenyina mobho Ẹnaan aḅẹtōn odi tọbho bho, pọbhel enyina. 
ROM.10.10	Ebum obho noseeri ezira taghisigh tẸnaan kiiḅi arōoy tebum obho ezira umōruōm tekpom ezira bho, nọpel ezira tibha ezira ụgbaam ịidoronu ezira bho. 
ROM.10.11	Ẹegia iigbia bho ạkpete kua, “Oōy olo tamōruōm odi olo tọloki rẹgheer olo.” 
ROM.10.12	Iibha bho igboloman kōoy kōoy, ebum obho akẹrekere olo mi tarōoy aJu obho nꞌibha ịnon aruubhugh obho. Obạmọogh obho Obạmọogh oomo arōoy, olo nạnogho ghạ lịsebh magey kōoy kōoy olo abheleghi aghōl ḍien odi, 
ROM.10.13	kẹzo bho ẹegia bho ạkpete bho, “Kōoy kōoy olo abheleghi aghōl ḍien odi pọbhel.”
ROM.10.14	Keḍio eeghe taḍighi karōoy epeleghi zodi obo bho eedi demōruōm io bho? Eeghe nạ taḍighi keedi emōruōm, erumolo eedi dẹmoghon io dōm obho? Keedi tẹmoghon nạ ẹko, erumolo ụgba ḍio dōm obho? 
ROM.10.15	Oomo ipa ẹkona, tọgba ẹko dōm obho, erumolo utōm io rōoy mọghi ọgba? Kẹzo bho ẹegia bho ạkpete aghōl bọ, “Mịin ẹzo ịkpiom obo bho ibhin ooḅi adōm obho netu obho.” 
ROM.10.16	Keḍio kōoy kōoy io mobo bho neebhinom mooḅi adōm obho. Ạizaya ozil obho nịvo nịvo ạkpete kua, “Obumọogh, ōoy olo naamōruōm dōm obhꞌezōor olo.” 
ROM.10.17	Keḍio ịmiin, tọmoghon adōm obho parōoy ọteeny ologhi omōruōm, tọgba ilo igboloman nꞌaKraist parōoy ọmoghon adōm obho.
ROM.10.18	Keḍio ịḅele ạami upuruan kua zenyina, enyina nekōl eedi ịmoghon io dōm obho gạ? Ụḍeghe ghạ, eedi ẹmoghon, kẹzo bho ẹegia bho ạgba bho,
ROM.10.18	“Oghōrōkō eedi ạghi asi kesi kesi mi tade bho,
ROM.10.18	ọnuekpete bhꞌeedi asi tạkar ikunughi ẹmar-arōoy obho.”
ROM.10.19	Ịḅele ạami umina upuruan kua, enyina nekōl eedi arōoy Izirẹl ịmoghonyan io gạ? AMozis nịvo nịvo ọḅel obo abhira ạbhagharana aghōl kua,
ROM.10.19	“Ạami taḍighi enyina ebōbhan mobo bho ịkar io eru mebhugh obho,
ROM.10.19	apin ebhugh ilo ilōghōm io mạar aḍighi ologhi enyina aḅẹebh.”
ROM.10.20	Keḍio Ạizaya obho ạghua mologhi apu obho ạkpete kua,
ROM.10.20	“Obo bho ịva ḍio ạami obho pobo nẹemiin ạami.
ROM.10.20	Ạami naamutiom lōor ạmi ạnogho mobo bho ipuruan io ạami obho.”
ROM.10.21	Keḍio tilo igboloman nꞌarōoy Izirẹl odi ạkpete kua, “Oomo okpom aḍuma bho, ạami usele rạvo ạmi ạnogho marōoy ilo oghiilaan ilo, ilo negin ghạ moḍighi ibha ụkpete ụnogho eedi moḍighi obho.”
ROM.11.1	Ịḅele ạami upuruan kua siibha bho, Ẹnaan naagin rōoy odi gạ? Ịkpo. Ạkar ạmi nịvo nịvo, ạami olꞌIzirẹl, onyiin ọony ọobhe tEbrạhạm, mi teghun otu taBenjamin. 
ROM.11.2	Ẹnaan dogin io rōoy odi ibha odi ạson ạseghe kọḅel egbiom obho. Enyina ilōghōm io gạ mibha ẹegia bho ạkpete ạnogho mIlaija tamen obho odi aakpulughu aasen Ẹnaan ạnogho mIzirẹl obho? 
ROM.11.3	Odi ạkpete kua, “Obumọogh, eedi nẹeze rizil onuma, ẹekpooy mạraade ọtun ạar obho. Ạami be usughō tạman, keḍio eedi digh ẹva nạ ghuḍum ạmi.” 
ROM.11.4	Ẹnaan ạbhagharana ẹko zodi? Odi ạkpete kua, “Ạami naaseerian lōor ạmi rōoy ilo tegbẹbh ni maḍiōbh nꞌoḍual ọonir nꞌobhōrōbhōor ilo degbuluman io eekpulughu maBeạl eru obho.” 
ROM.11.5	Onyiin ẹzo bho nạ mibha idi siibha. Ịbam arōoy ilo odi abhin tọsu ạghusan aḍien odi ạson aseeri idi. 
ROM.11.6	Odi ọtuan io tibha eedi iḍighi obho ạsuanaan ghụsan aḍien ạson eedi ạseghe. Eru kạar olo Ẹnaan nạson ạseghe rōoy tebum oḍighi ilo eedi iḍighi, pọsu ạghusan aḍien obhꞌodi olo mu magey ọsu ạghusan aḍien.
ROM.11.7	Eeghe amina asughō? Arōoy Izirẹl ịteeny io mibha eedi ịrol ịva bho. Ịbam ẹku obho Ẹnaan ạson ạseghe bho pobo ịteeny. Ipedi obho Ẹnaan aḅulughi raḅeri obhꞌeedi mi tipeleghi obhꞌodi, 
ROM.11.8	kẹzo bho ẹegia bho ạkpete bho, Ẹnaan akpereghi miloghi obhꞌeedi, apuughi riḍien obhꞌeedi molo eedi ịmiin, nꞌaraḅeri obhꞌeedi molo eedi ịmoghon ninii kaadon. 
ROM.11.9	ADevid ạkpete nạ kua,
ROM.11.9	“Tọkpaariom ni osin eedi kịnam ilo iḍiku tạrawaya mi tẹzaal obho eedi nele ghạ bho,
ROM.11.9	eedi emeleghu ọliom eedi.
ROM.11.10	Ariḍien obhꞌeedi ekpereghian molo eedi ịmiin,
ROM.11.10	oḍighi nạ eedi ẹmiinom tịiḅaghami eedi moomo amen.”
ROM.11.11	Ạami napuruan kua siibha bho, eedi neekpetaan emeleghu epẹ gạ? Ịkpo. Tebum oḍighi ịkarabh obhꞌeedi, ịbhelegha neeru ẹteeny ạni marōoy ibha ịnon aruubhugh obho, moḍighi arōoy aJu obho kebōbhan eedi. 
ROM.11.12	Eru kạar olo, esiibha, oḍighi ịkarabh obhꞌeedi abhin mẹela aruom mẹmar-arōoy obho, nꞌekulom eedi mi tạruumugh obho abhin lịsebh aruom arōoy ịnon aruubhugh obho, kịitua siibha migbōgh ạlisebh ilo tẹtol men oomo arōoy aJu obho teḍighom ạni.
ROM.11.13	Iibha bho ạami nạkpete ạnogho enyina arōoy ịnon aruubhugh obho siibha bho. Tẹzo bho ạami uru moteledōm tẸnaan mi tenyina arōoy ịnon aruubhugh obho bẹleni, ạami taatuma ni toḍighi obhꞌạmi. 
ROM.11.14	Ụmaar io suo ạami tapin ni tiibha bho aḍighi rōoy obho nꞌạami uru monyiin ịḅaal obho ẹteeny ibōbhan molo otue ọpel ạni mẹde eedi. 
ROM.11.15	Ebum obho, tamen obho ugin eedi obho puḍighi mẹmar-arōoy obho iru mạburubulol tẸnaan, kịitua mẹzo tẹtol men topin ạni eedi ọloghom. Tẹtol kaghuḍum ōoy olo uḅẹtōn toogu.
ROM.11.16	Eru kạar olo uḅigh mọpaḍi ạbred ụnogho mẸnaan kạneghe ni taghisigh odi, poomo odi eḅol ạbred obho ạneghe ni ạman. Eru kạar olo uḍiiron ịika oorẹeny ụnogho mẸnaan kịneghe ni taghisigh odi, pịgha oorẹeny obho ẹkona ịneghe ni nạ. 
ROM.11.17	Ẹde ịgha oorẹeny obho ughōl bọ ọliv obho, olo ụḅe, nọoghaghion otōḅōḍi, ọkaghion mịgha ọnon olo ụḅe ḍio ọzologhiom. Enyina arōoy ịnon aruubhugh obho pạ ọliv obho ụḅe ḍio bho, obho neeḍigh nꞌarōoy aJu obho nepin ạni bin tịnyaam nꞌaghuḍum ẹela eedi obho. 
ROM.11.18	Tebum ipa bẹleni, iínon ghạ mekiemi mobo bho ụghaghion kịgha bho urōḅōḍi obho. Ẹzo olo enyina kẹbughia lōor olo. Enyina tẹtuan ẹkaraan ẹbughia lōor? Enyina idi kịgha oorẹeny obho. Enyina kịbham io mịika bho ẹmarami, ịika bho kịbham enyina ẹmarami.
ROM.11.19	Ụmaar io suo onyiin enyina takōl ni kua, “Ẹe, ẹzo bho, ụghaaron ịgha bho molo ạami aḍigh ạni.” 
ROM.11.20	Ẹzo bho, ụghaghion eedi orōḅōḍi tebum obho eedi ịteeny io mologhi omōruōm obho, keḍio enyina iru ịrol tesi eedi tebum obho enyina imōruōm obho. Oomo ipa ẹkona, ị́teeny ghạ mologhi ọbughia alōor, kpẹlen nꞌipa, aruugu esibh enyina. 
ROM.11.21	Ẹzo bho Ẹnaan ọḅelemaan io marōoy aJu ibha idi kạkar ịḅel ịgha oorẹeny obho, enyina nẹetua odi tạḅelemaan ni enyina gạ? 
ROM.11.22	Tesuo, ezira nọomiin mẹzo Ẹnaan aḅẹebh asi nꞌẹzo odi ạneghe asi. Odi aḅẹebh tobo bho neemeleghu obho, ạneghe tenyina, eru kạar olo enyina tẹtol ni ẹki taghisigh mi toḍighi iiḅi ọsu ạghusan aḍien obhꞌodi. Ekua nilo, pọghaghion nạ enyina orōḅōḍi. 
ROM.11.23	Karōoy aJu obho eghiraan eru emōruōm pomulumi eedi mi tesi eedi. Ẹnaan tatue ni aḍighi miibha bho. 
ROM.11.24	Enyina arōoy ịnon aruubhugh obho idi kịgha ọliv olo ōoy olo ạḅe olo, ilo ụghaghion uru ụzologhiom tolo ụḅe nị tẹzo bho Ẹnaan ạlem zodi oorẹeny obho ḍio. Arōoy aJu obho idi koorẹeny olo ụkar nị ụḅe, molo tedugh ạni nị kua epu molo Ẹnaan kamulumi todi oorẹeny obho mịgha odi ibha ụghaghion obho.
ROM.11.25	Iiḅi aburumōr ạmi, kir ọkpo ẹḅokia ilo ạami nạva mọgba omutiom ọnogho enyina molo enyina ịitua mobho enyina ilōghōm liḍim mạar. Omutiom aḍien arōoy Izirẹl ịrol io kamen kamen, tekunughiom tamen olo arōoy taKraist ibha ịnon aruubhugh obho neeru tẸnaan igbẹbh ịman, 
ROM.11.26	keḍio togbi mọbhel oomo arōoy Izirẹl, kẹzo bho ẹegia bho ạkpete bho. Ạkpete kua,
ROM.11.26	“Ọpela bho tạḍua tạZayon atu.
ROM.11.26	Odi taḍighi atughuneen moomo ọḅaar ẹmu mi tạnwuny ọobhe bho tạJekob.
ROM.11.27	Ạami takiran eedi mịzo bhobho tamen olo ạami naatughuneen mịkarabh eedi.”
ROM.11.28	Tilo igboloman nꞌooḅi adōm obho arōoy aJu obho obo ọlogh aḍien tẸnaan tebum enyina arōoy ịnon aruubhugh obho, keḍio tebum obho Ẹnaan kạson eedi ạseghe bho, eedi tetu ni marōoy oḍigh ologhi tẸnaan tebum oguan obho odi aguan migbaany ạburude eedi obho. 
ROM.11.29	Ebum obho Ẹnaan okireni ḍio mologhi odi mi tobo bho odi ạson ạseghe ạnogho lịsebh obho. 
ROM.11.30	Idi kẹzo bho, tamen olo neetẹn, enyina arōoy ịnon aruubhugh obho ikiilaan io mẸnaan, keḍio esiibha enyina neebhin mọsu ạghusan aḍien tẸnaan tebum obho arōoy aJu obho ikiilaan io mẸnaan obho. 
ROM.11.31	Onyiin ẹzo bho nạ, tebum obho enyina neebhin mọsu ạghusan aḍien tẸnaan obho, arōoy aJu obho siibha ighiilaan io mẸnaan molo eedi epin ạni mọsu ạghusan aḍien tẸnaan. 
ROM.11.32	Ẹnaan naaḍighi kōoy kōoy ẹtol karōoy ikoli tebum obho teedi oghiilaan olo bho, molo odi ạsuanaan moomo eedi mọsu ạghusan aḍien odi.
ROM.11.33	Sọo, pẹzo Ẹnaan agbo mẹela asi. Pẹzo olōghōm ạar nꞌịitua bhꞌodi ịbugh isi. Okōr ōoy tatue ạgba amutiom mibha ologhi odi? Okōr ōoy tatue ạmoghonyan raabōom odi? 
ROM.11.34	Ẹegia bho ạkpete kua,
ROM.11.34	“Oōy olo alōghōm mologhi tObạmọogh obho olo.
ROM.11.34	Oōy olo tatue ạnogho zodi liiki olo.
ROM.11.35	Oōy olo nạanogho ghạ nạ zodi mạar molo odi kạkpe kamulumian dọrol ghạ ḍio.”
ROM.11.36	Kạar kạar odi ạlem, odi olo ạar olo taḍum ạtol nạ olo, keḍio kạar kạar ịrol ịnogho zodi. Eghuan ẹrol ẹnogho mẸnaan kamen kamen. Ẹrol nị nạ kua.
ROM.12.1	Tebum iibha bẹleni, iiḅi aburumōr, ạami naasen ni enyina tebum igbōgh ọsu ạghusan aḍien obho tẸnaan, ịnogho silōor enyina mẸnaan meginanaan toḍighi obhꞌodi kọtun ạar ilo idi ni mimoom, ilo iḍigh tologhi odi magey. Iibha poḍigh iikpulughu ibha enyina teekpulughu mẸnaan. 
ROM.12.2	Ị́tuonom ghạ meḍighiom ạar aghuḍum ẹmar-arōoy obhobho, keḍio ịḅelemaan Ẹnaan anwe ạman mịitua bhꞌenyina, molo enyina etue elōghōm mibha ologhi tẸnaan — ibha iru miiḅi obho, nꞌibha iḍigh tologhi odi obho, nꞌibha ịneghe ni ịman obho.
ROM.12.3	Ạami ụtuan tebum ọsu ạghusan aḍien aluunwo bho Ẹnaan aanwo ạami obho nạkpete miibha bho ạnogho moomo enyina, iíḅoghomi ghạ rụumu enyina. Ịítua ghạ nạ mịitua ịnam eḍum, keḍio kōoy kōoy mi tenyina abhin tẹzo ologhi omōruōm obho Ẹnaan ạnogho zodi obho aru mịiruan ạnogho lōor odi. 
ROM.12.4	Alōor ōoy oḍigh kẹrekere ịpaḍi mibha idi. Ọpaḍi esuo oḍighi oḍighi ọno. 
ROM.12.5	Onyiin ẹzo bho pẹzo ezira idi. Toomo ibha ezira uru mọlogh obho, ezira onyiin alōor mi taKraist, molo nootulughi moomo ezira koḍigh kẹrekere ịpaḍi alōor obho mi tonyiin alōor. 
ROM.12.6	Ezira ẹkona obhin oḍighiom oḍighi mẹnogho bhꞌezira tẹzo ọsu ạghusan aḍien aluunwo bho Ẹnaan aanwo ezira bho. 
ROM.12.7	Eru kạar olo iru moḍighian odi moḍighi, pitu oḍighi ghạ. Eru kạar olo iru mịtughumiom, pitu ọtughumiom ghạ. 
ROM.12.8	Eru kạar olo aru mọghuemi ghạ iloghi ịnon arōoy, pitu oḍighi ghạ nạ. Kōoy kōoy olo nạḍian mịnon mibha odi ạteeny obho, oḍighiom io nꞌologhi ạaku. Kōoy kōoy olo ạteeny mịnyaam ọto ịto, ạghuemi ghạ mạvo odi. Kōoy kōoy olo naḍighi miiḅi ạnogho mịnon, aḍighiom ghạ nꞌọḅaal ologhi.
ROM.12.9	Obhin nꞌooḅi ologhi otulan metulan! Ikpereghi riḍien enyina mi tịkarabh, mekughumuom miiḅi. 
ROM.12.10	Onyiin atulan monyiin nꞌeegu alōor kiiḅi aburumōr mi taKraist, mẹva ghạ nạ magey molo onyiin kạnogho moghiilaan monyiin. 
ROM.12.11	Ạvo oḍighi enyina ạghua magey! Ị́gbuor ghạ mẹgbuor. Ipin mọoghuanaan ologhi meḍighi moḍighi mẹnogho mObạmọogh obho. 
ROM.12.12	Toḍuom ologhi obhꞌenyina, ịḅaal mologhi, mẹteeny ọghurughiom mi tịiḅaghami obhꞌenyina, ku meekpulughu ghạ moomo amen. 
ROM.12.13	Isōghian mibha enyina ịteeny obho mẹnogho ạni ghạ marōoy tẸnaan obo bho ạar olo ịteeny ạni ilo bho, meghunyogh ghạ nạ rutu enyina mẹnogho misoloman.
ROM.12.14	Iikpulughu ghạ mẸnaan mẹnogho lịsebh mobo bho nẹnogho enyina mọmiinom tebum aḍien taKraist obho, ịghor ghạ zeedi. Iikpulughu ghạ mẸnaan mọnogho eedi lịsebh be. 
ROM.12.15	Itul mẹḅaal ologhi nꞌobo bho nẹḅaal mologhi obho, meḍigh nꞌobo bho nelegheey obho meleghe. 
ROM.12.16	Oomo enyina ịtolan monyiin ẹzo. Ị́bughia ghạ lōor, keḍio ịduan bụrubulol nꞌobo bho isōoriōm lōor obho. Iítuma ghạ molōghōm ạar.
ROM.12.17	Oōy aḍighi enyina mịkarabh, ímulumian ghạ zodi mịkarabh. Ịkparam meḍighi ghạ mibha oomo arōoy ịmiin ighōl iiḅi obho. 
ROM.12.18	Ịkparam, kẹzo kẹzo ilo enyina idi, mẹrolan kōoy kōoy nꞌekima. 
ROM.12.19	Iiḅi aburumōr, íḍighi ghạ memulumian kilo kilo uḍighi enyina, ịḅelemaan ạlile tẸnaan ạkpe amulumian eedi. Ẹegia iigbia bho ạkpete kua, “Oḍighi omulumian ilꞌạmi, ạami tạkpe nị, pẹzo Obạmọogh obho ạkpete.” 
ROM.12.20	Kpẹlen nꞌipa, iḍighi mibha ẹegia iigbia bho ạkpete bho. “Ọkoony nasibh mobo bho ạlogh ạna ḍien obho, nọgho odi meḍian odi ale. Ạmuum nẹtal odi pụnogho odi mụum odi ạbhoghol. Tiibha bho pạna ọloki odi rẹgheer.” 
ROM.12.21	Ímōrō ghạ ịkarabh epuom enyina mạvo. Kpẹlen nꞌipa, ipin oḍighi iiḅi mepuom ịkarabh mạvo.
ROM.13.1	Kōoy kōoy ạnogho moghiilaan marōoy ẹmu ịto ebhugh obho! Bọbon ịto ilo ịḍua ḍio tẸnaan keru ilo. Ẹnaan aseeri marōoy ịto bho mi tariisi obho eedi idi obho. 
ROM.13.2	Tebum iibha bẹleni, kōoy kōoy olo agin mịto arōoy ade bho, agin mịto tẸnaan, keḍio kōoy kōoy olo agin, napin mapum ạlogha talōor odi. 
ROM.13.3	Ạruula ịto bho iḍiku ghạ ḍio ruugu tobo bho ịteeny iiḅi eḍighiom ạar obho, obo bho ịteeny mịkarabh eḍighiom ạar obho pobo nekiil ghạ. Enyina nẹva molo aruugu obo bho nẹto mịto bho isibh io enyina, piḍighi mibha ịneghe bho, podi obuom enyina. 
ROM.13.4	Eedi obo bho nẹto mịto bho ạrubana tẸnaan mọlogh ạvo ọnogho enyina. Erumolo enyina iḍighi mịkarabh, pikiil ruugu, ẹkolom obhꞌạvo odi ibura ḍio. Eedi ạrubana tẸnaan mọliom obo bho neḍighi mịkarabh obho. 
ROM.13.5	Tebum iibha bẹleni, ikiilaan marōoy ẹmu ịto bho, tebum ạlile bho tẸnaan be ḍio, ipin tebum ooḅi ologhi obhꞌenyina mẹnogho eedi moghiilaan obho.
ROM.13.6	Iibha kiḍighi kenyina nẹkpeey mạtaks obho, ebum obho kamen kamen olo arōoy ẹmu ịto iḍighi moḍighi eedi, eedi iḍighi nẹnogho mẸnaan. 
ROM.13.7	Iḍighi mẹnogho zeedi mibha iizuan molo enyina keḍighi kẹnogho eedi obho. Ịkpe mạtaks enyina, mẹnogho moghiilaan nꞌeegu aḍien meebhughumi moomo eedi.
ROM.13.8	Íle ghạ mọmugh ōoy. Ọmugh obho ịgbaan molo enyina kele, ponyiin motulan onyiin. Kōoy kōoy olo atulan mobo bho atuan odi obho, naakō raalōgh obho. 
ROM.13.9	Araalōgh obho ughōl bọ, “Ule ghạ mẹma, ughigh ghạ mōoy, umiigh ghạ viigh, ụsebh ghạ mạseghiom”, oomo iibha bho nꞌoomo oḍigh kẹrekere bho, uukōbhōghi useeriom tonyiin obhobho ughōl bọ, “Tulan mobo bho atuan ạna bho kẹzo bho ạna utulan lōor onuma bho.” 
ROM.13.10	Kōoy kōoy olo atulan mobo bho atuan odi obho, podi naakō moomo araalōgh obho.
ROM.13.11	Iḍighi miibha bho tebum obho enyina neelōghōm men obhobho bho. Nạateeny men enyina kẹsumaay tạrala bhꞌenyina, ebum obho amen obho tọpel ezira bho naatuan ạrol ḅubh apu mọḅel amen obho ezira umōruōm obho. 
ROM.13.12	Ọkinim uḍugul obho nạanyaghaan namuneen, ẹḅaal obun ụḍirogh obho nạarol kẹegh. Itu ọḅeleey moḍighiiy ọkpo ọkinim obho, ọḅirogh ọkpo ẹgham ibha ẹḅaal obho ọnyaa. 
ROM.13.13	Nẹeneghe molo ezira kọmaar koseeri silōor ezira karōoy ilo netughom ẹḅaal ootaany obho, ụnamaghian io rimiim, utu nạ ḍio mịpoghol rimiim, ule ḍio mẹma, upesi ḍio mipesi, uḅe ḍio ralebhir, ubōbhan io mibōbhan. 
ROM.13.14	Itu ọnyaa mọkpo ẹgham obho tạJizos Kraist Obạmọogh obho, ọḅele mọtuonom oḍighi ịkarabh obho neeḅolom talōor ezira bho, moḍighi ibha iikpōogh obho nẹnyaghagh ezira moḍighi obho.
ROM.14.1	Ipin ẹloghom teesoḍia enyina mobo bho ologhi omōruōm obho ọkua ḍio bho, ịghanan ghạ nꞌodi mi tibha idi tịitua odi obho. 
ROM.14.2	Onyiin amōruōm mobho odi tale ni ạḅa kạar kạar, keḍio obo bho ologhi omōruōm odi dọghua ḍio bho amōruōm mole ịigho asumōbōbh be. 
ROM.14.3	Odi obo bho tale ni ạḅa kạar kạar obho oonon io ạpue mobo bho nagin ni obho, keḍio odi obo bho nale mịigho be bho ọgba ḍio ạpue mopedi obho, ebum obho Ẹnaan naabhin odi obho. 
ROM.14.4	Ạna kokōr ōoy mọgba ọpue ẹbana ọnon ōoy? Ọde otu odi pobo tạva ạmiin mobho odi aḍighi ni nạseghe bolobolo aḍighi ni nakōrōnuan. Odi taḍighi ni ạseghe, ebum obho Obạmọogh obho tatue ni ạlogh ạvo ạnogho odi molo odi kaḍighi kạseghe.
ROM.14.5	Onyiin ōoy nạatua akōl monyiin aḍuma ạla mạar apu moomo ịnon aruḍuma bho, keḍio tọnon, oomo aruḍuma bho onyiin. Kōoy kōoy amōruōm tibha ologhi odi. 
ROM.14.6	Odi obo bho ạseghe monyiin aḍuma aagbiemi obho aḍighi nạnogho meghuan mObạmọogh obho, obo bho nale kạar kạar obho, ale nạnogho meghuan mObạmọogh obho ebum obho odi nạnogho lịsebh mẸnaan mebum eḍian obho. Obo bho nagbiiy mọkpo oleey obho naḍighi ạnogho nạ meghuan mObạmọogh obho, odi nạnogho nạ lịsebh mẸnaan. 
ROM.14.7	Bọbon onyiin ezira olo naḍumanaan lōor odi be olo, olo nạpuonaan lōor odi be nạ olo. Eru kạar olo ezira uḍum, ezira uḍumanaan mObạmọogh obho, 
ROM.14.8	eru kạar olo ezira ụbho, ezira ụbhuonaan nạ zodi. Tebum iibha bẹleni, ezira ụbho, ezira uḍum, ezira ilꞌodi Obạmọogh obho. 
ROM.14.9	AKraist ạbho ni aḅetunu tọbho bho molo odi atu mObạmọogh imoom nꞌiimuugh obho. 
ROM.14.10	Ebum eeghe kenyina neenon ẹpue mumōr enyina mi taKraist? Keḍio ạna ẹkona, ebum eeghe kạna nạgba ạpue mumōr onuma mi taKraist? Oomo ezira tọmaranuan ni mẸnaan, odi ạtu mịiruan ạnogho ezira, 
ROM.14.11	kẹzo bho ẹegia bho ạkpete bho,
ROM.14.11	“Obạmọogh obho ạkpete kua, ‘Taghuḍum ạmi, kōoy kōoy tagbuluman ni taghisigh ạmi,
ROM.14.11	ạgba amutiom mobho ạami uru mẸnaan.’ ”
ROM.14.12	Tiibha bho, kōoy kōoy tạmaranuan ni mẸnaan ạgba mibha odi aḍighi obho.
ROM.14.13	Tebum iibha bẹleni, ọḅele, molo onyiin kaanon monyiin kạgba monyiin kạpue! Kpẹlen nꞌipa, oḍighi ghạ miibha, ọotua ghạ moḍighi ilo iḍighi ḍio mumōr ezira mi taKraist mokpetaan omeel oḍigh tesi ịkarabh. 
ROM.14.14	Aghuḍum ạmi mi tạJizos Kraist Obạmọogh obho naaḍighi ạami ạkar kua alōghōm mobho bọbon ạar olo aru mọkarabh mi tạkar odi ạar obho olo. Keḍio kōoy kōoy olo amōruōm mobho ọoku ạar obhobho aru mọkarabh, podi ạar obho oru ọkarabh ạar todi. 
ROM.14.15	Enyina ebhin tọkpo iileey eḍighi mịkarabh mumōr enyina mi taKraist, petulan olo mu mi tenyina. Ímōrō ghạ eḍian obho enyina nele bho ẹlogh tesi ọmiinom mōoy olo aKraist ạbhuonaan. 
ROM.14.16	Íḍighi ghạ ibha enyina ighōl eḍian obho ẹteeny mọkarabh aḍien. 
ROM.14.17	Ạar olo iileey nꞌịibhoghol igboloman mi tAde-Ọolema bho tẸnaan olo. Ibha noonon, poḍighi ibha ịneghe taghisigh tẸnaan, ọrol tekima nꞌọḅaal ologhi obho Ẹmugh Iigbia bho nạnogho ghạ bho, 
ROM.14.18	molo odi obo bho naḍighi miibha bho ạnogho maKraist obho, taḍigh ni tologhi tẸnaan nꞌarōoy.
ROM.14.19	Tebum iibha bho bẹleni, itu oḍighi ghạ milo tepin mekima etuom ezira, ẹlogh nạ mạvo ẹkuemi mologhi onyiin. 
ROM.14.20	Ị́tuan ghạ mebum eḍian mebhiẹmi mibha Ẹnaan naaḍighi obho. Keḍian keḍian ịgbaan nị mole, keḍio ịneghe ḍio mole eḍian ilo teḍighi mọnon momeel oḍigh tesi ịkarabh. 
ROM.14.21	Ibha iizuan moḍighi, pọḅele ọḅaay ịnam, nꞌọbhoghol amiim bolobolo oḍighi ạar olo taḍighi monyiin umōr ezira mi taKraist momeel tesi ịkarabh. 
ROM.14.22	Ibha enyina imōruōm tiibha bho ẹrol teesoḍia tẸnaan nꞌologhi enyina be! Ọḅaal ologhi olo obo bho aḍighi mạar ologhi odi okpooy io bho. 
ROM.14.23	Keḍio obo bho ạteeny ịzal ologhi tibha odi nale bho, ku nale ni, pẸnaan nạanogho zodi mapum, ebum obho ologhi omōruōm olo todi mi tibha odi naḍighi obho. Keḍio kạar kạar olo noḍighi olo ologhi omōruōm olo naaru moḍighi ịkarabh.
ROM.15.1	Ezira obo bho nọoghua tologhi omōruōm obho ịkpe nị mọlogh ạvo ọnogho obo bho idugh tologhi omōruōm obho, mi tịiḅaghami eedi. Ezira uḍighi ḍio mibha tẹneghe ẹnogho ezira be bho! 
ROM.15.2	Kpẹlen nꞌipa, oḍighi ghạ mibha tẹneghe ẹnogho nạ mumōr ezira miiḅi taghuḍum odi obho, mọghueni odi mi tomōruōm obho. 
ROM.15.3	AKraist oḍighi ḍio mibha tẹneghe ẹnogho lōor odi be bho. Kpẹlen nꞌipa, imute kibha ẹegia bho ạkpete bho, “Ọnuekpete obo bho irōnyōgh enyina bho, uzuom ạami.” 
ROM.15.4	Kạar kạar olo ụge tẹegia bho ụge mọtughumiom ezira, molo ezira ọteeny oḍuom ologhi mi talideny alōor nꞌọoghuanaan ologhi obho ẹegia bho nạnogho ezira bho. 
ROM.15.5	Keḍio Ẹnaan obo bho nạnogho ghạ lideny alōor nꞌọoghuanaan ologhi obho, aḍighi ni molo enyina ẹteeny monyiin odi ologhi obho mọtuonom ạraaḅa asike tạJizos Kraist, 
ROM.15.6	molo oomo enyina eekōbhōghian, etul ọnu, emulughu ebuom Ẹnaan Ọde bho tạJizos Kraist Obạmọogh ezira bho.
ROM.15.7	Tebum iibha bẹleni, onyiin abhin monyiin ạloghom totu odi mọnogho eghuan mẸnaan kẹzo bho aKraist naaḍighi enyina bho. 
ROM.15.8	Ạami nạaḍeghe ghạ ạnogho enyina mobho aKraist aru aḍigh mẹbana ạnogho marōoy aJu obho molo Ẹnaan obi ḍio moguan obho odi aguanaan migbaany ạburude eedi obho, 
ROM.15.9	nꞌoḍighi ẹzo olo arōoy ịnon aruubhugh obho ebuom ạni mẸnaan tebum ọsu ạghusan aḍien obhꞌodi, kẹzo bho ẹegia bho ạkpete bọ bho,
ROM.15.9	“Tiibha bho bẹleni, ạami tạnogho nị ạna lịsebh mi teesoḍia arōoy ịnon aruubhugh obho,
ROM.15.9	ạami tabuom ni nạ ḍien obhꞌonuma.”
ROM.15.10	Keḍio amina ạkpete nạ kua,
ROM.15.10	“Enyina arōoy ịnon aruubhugh obho, itul nꞌarōoy obho Ẹnaan ạson ạseghe bho mẹḅaal ologhi.”
ROM.15.11	Keḍio amina ạḅaram kua,
ROM.15.11	“Oomo enyina arōoy ịnon aruubhugh obho ibuom Obạmọogh obho,
ROM.15.11	kōoy kōoy abuom odi magey.”
ROM.15.12	Tọnon esi Ạizaya ozil obho ạkpete nạ kua,
ROM.15.12	“Ọony ọobhe tạJesi tamute ni atu.
ROM.15.12	Tọbughe ni zodi mọda arōoy ịnon aruubhugh obho,
ROM.15.12	keḍio eedi teseeriom moomo ologhi eedi zodi.”
ROM.15.13	Ẹnaan obo bho naḍighi ghạ molo ezira kọteeny oḍuom ologhi obho, abhulughi ạnogho enyina mọḅaal ologhi nꞌekima mi tomōruōm obhꞌenyina molo, tịnyaam Ẹmugh Iigbia bho, enyina ẹteeny ọoghuanaan oḍuom ologhi.
ROM.15.14	Iiḅi aburumōr, ạami nịvo nịvo nạakar alōghōm mobho oḍighi iiḅi imuzō ni tenyina, nꞌoḍigh kẹrekere olōghōm ạar, nꞌobho tenyina onyiin natue ghạ nị ạtughumiom monyiin. 
ROM.15.15	Keḍio tọbhereer obhobho ạami ubhin tọoghuanaan ologhi ạge mẹtede ọkpo ilo ạami naabhin ụutuemiom enyina. Tebum oḍigh oḍighi obho Ẹnaan abhin aabhughumiom ạami obho kạami ạteeny ọoghuanaan ologhi ọge iibha bho. 
ROM.15.16	Oḍi aabhughumiom ạami moḍigh ẹbana ọnogho ạJizos Kraist oḍighi oḍighi ọnogho arōoy ịnon aruubhugh obho. Ạami naḍighi moḍigh oḍighi arōoy iiḅua bho mobhin tẸnaan ọgba ọnuekpete ooḅi adōm obho molo arōoy ịnon aruubhugh obho etu mạar ẹmu aghuḍum ilo teḍigh ni tologhi tẸnaan, ilo Ẹmugh Iigbia bho aḍighi ạneghemi ạnogho mẸnaan. 
ROM.15.17	TạJizos Kraist siibha bho, ạami ạteeny ẹmu ootuma toḍighi obho ạami naḍighi ạnogho mẸnaan obho. 
ROM.15.18	Ạami tạteeny nị mọoghuanaan ologhi mọgba ibha aKraist naaḍighi mi tạmi obho be. Odi abhin marōoy ịnon aruubhugh obho moghiilaan Ẹnaan mi tịnyaam ọnuekpete nꞌeḍighiom ạar, 
ROM.15.19	nꞌọkpo ịiḍaany nꞌibꞌaruugu, mi tịnyaam Ẹmugh Iigbia bho, molo, tararele ạmi, ạḍua taJerusạlẹm asi tIlirikum, ạami nạagba kesi kesi mooḅi adōm ibha taKraist. 
ROM.15.20	Oomo ibha ịrol ghạ tologhi ạmi moomo amen, pọgba ooḅi adōm obho mi toomo ariisi ilo doghōl ghạ ḍio ḍien taKraist, molo ạami ụsiin io ạke moḅōgh tạnyu-otu ọnon ōoy, 
ROM.15.21	kẹzo bho ẹegia bho ạkpete bho,
ROM.15.21	“Obo bho dọgba ḍio zodi ọnogho bho, tẹmiin nị zodi,
ROM.15.21	keḍio obo bho dẹmoghon io bho tẹmoghonyan nị.”
ROM.15.22	Ụtuan tiibha bho kọpuenaan ạami mọlogh amen moru tenyina. 
ROM.15.23	Keḍio esiibha bho ạami nạaman moḍighi ạmi mi taruubhugh bhibha, nꞌẹzo bho ạami nạva ghạ kịkanya ạsumusia moru ọmiinan enyina bho, 
ROM.15.24	ạami nạatua moru esiibha. Amen ạami nạki tebhugh obhꞌaSpen pạami osul ọmiinan enyina molo enyina ẹlogh ạvo ẹnogho ạami mọghi osi tepa, tamen olo ạami nạarolan enyina mịbam amen. 
ROM.15.25	Esiibha ạami nạki taJerusạlẹm mi toḍighi arōoy obho tẸnaan. 
ROM.15.26	Arōoy ạsosi ibha aMasidonia nꞌaGris nẹetua tologhi eedi be momutiom ikpoki ọloghom ạvo ọnogho aruvekulom arōoy tẸnaan ibha idi taJerusạlẹm obho. 
ROM.15.27	Eedi nịvo nịvo kịitua moḍighi iibha bho. Ạkar agey nạ, eedi nẹkpe mọmugh. Ẹzo bho arōoy aJu obho nẹḍian nꞌeedi arōoy ịnon aruubhugh obho nꞌạlisebh ạruumugh obho, ịkpe nị molo eedi kẹḍian ạni nꞌarōoy aJu obho mi tạlisebh ibha esuo ẹmar-arōoy obho. 
ROM.15.28	Amen ạami naaḍighi moḍighi obhobho ụman usōrōna ụnogho eedi moomo ikpoki obho umutiom mọbhelom eedi obho, pạami oḅetunu otẹn ọghi taSpen, osul ọmiinan enyina men ạami nạki. 
ROM.15.29	Amen ạami tatu, ạami naalōghōm mobho ạami tatu nꞌoomo ibꞌẹela ạlisebh obho taKraist.
ROM.15.30	Iiḅi aburumōr, ạami ubhin taḍien tạJizos Kraist Obạmọogh ezira bho, nꞌetulan obho Ẹmugh Iigbia bho ạnogho ezira bho, naasen enyina motul ọnu nꞌạami ookpulughu Ẹnaan ọnogho ạmi. 
ROM.15.31	Iikpulughu molo onyiin ạar omutōnaan ạami mi tạravo arōoy aJudia ibha imōruōm io bho, nꞌolo oḍighi obhꞌạmi mi taJerusạlẹm teḍigh ni tologhi arōoy tẸnaan ibha idi epa bho, 
ROM.15.32	molo tịto tẸnaan, ạami atu tenyina nꞌogbōgh ọḅaal ologhi, atul nꞌenyina apooghia nꞌọḅaal ologhi. 
ROM.15.33	Ẹnaan ekima bho ạrolan nꞌoomo enyina. Ẹrol nạ kua.
ROM.16.1	Ạami natu mọgba ọnogho enyina milo igboloman nꞌụmarani ezira aFibi. Odi ooḅi ạni olo naḍighi magey moḍighi ạsosi obho mi taKenkria. 
ROM.16.2	Ipin odi mẹloghom togbo enyina mi taḍien tObạmọogh obho, tibha iizuan molo arōoy tẸnaan keḍighi, mẹlogh ạvo mẹnogho zodi toomo ọkpo ilo tẹeḅaghami odi mi teesoḍia enyina, ebum obho odi ẹkona naaru ghạ nạ mooḅi ọbulol ọlogh arōoy nꞌạami obho.
ROM.16.3	Ipuruan mẹnogho ạami maPrisila nꞌẠkuila, obo bho iḍigh nꞌạami neḍighi moḍighi obho tạJizos Kraist obho, 
ROM.16.4	ịto nạ mobhiẹmi aghuḍum eedi mebum ạmi obho. Ạami nạsebh eedi magey. Ạami be ḍio, oomo arōoy ạsosi ịnon aruubhugh obho ẹkona. 
ROM.16.5	Ipuruan nạ marōoy ạsosi obho neḍigh ghạ totu eedi obho.
ROM.16.5	Ipuruan nạ mẸpainetos ooḅi umōr ạmi, obho aru bọ mọḅel ōoy obho amōruōm maKraist mi tebhugh Esia bho. 
ROM.16.6	Ipuruan maMeri obho akumuan magey ạnogho enyina bho. 
ROM.16.7	Ipuruan mẠndronikos nꞌaJunias arōoy ẹma ạmi aJu ibha nꞌạami ụrol tikoli obho. Iteledōm obho neelōghōm eedi magey. Eedi ibhira ẹke ạami nạ mọtuonom aKraist.
ROM.16.8	Ipuruan mẠmpliatos obho aḍigh tologhi ạmi magey mi tObạmọogh obho. 
ROM.16.9	Ipuruan nạ mỤrbanos obho aḍigh nꞌezōor naḍighi moḍighi taKraist obho, nꞌạStakas obho aḍigh nạ magey tologhi ạmi obho. 
ROM.16.10	Ipuruan mẠpeles, ōoy obho nọogba umutiom moghiilaan odi mi taKraist obho, mepuruan nạ mobo bho iru milo otu tẠristobulos obho. 
ROM.16.11	Ipuruan mạHerodion ōoy ẹma ạmi, nꞌobo bho neemōruōm maKraist ibha idi totu tạNarkisos obho.
ROM.16.12	Ipuruan mạTrifaina nꞌaTrifosa ibha idi toḍighi tObạmọogh obho, mepuruan nạ mạPasis ọbulol ạmi obho naaḍighi magey oḍighi ạnogho mObạmọogh obho. 
ROM.16.13	Ipuruan maRufos obho nạkar aḍighi magey moḍighi tObạmọogh obho, mepuruan nạ moniin odi obho abhin naanon ạami moomo amen kọony odi obho. 
ROM.16.14	Ipuruan mẠsinkritos nꞌaFlegon, nꞌạHamis nꞌạPatrobas nꞌạHamas nꞌoomo aburumōr obho idi nꞌeedi obho. 
ROM.16.15	Ipuruan mạFilologos nꞌaJulia, nꞌạNereos nꞌụmarani odi, nꞌỌlimpas nꞌoomo arōoy tẸnaan ibha idi nꞌeedi obho.
ROM.16.16	Ipin tetulan aburumōr, onyiin aḅolom monyiin. Oomo ạrasosi obho taKraist epuruan enyina.
ROM.16.17	Ạami naakiom enyina, iiḅi aburumōr ạmi, igona lōor enyina mi tobo bho neḍighi molo ạmaḍian kẹrol teesoḍia enyina bho, nꞌọnogho ịiḅaghami mologhi omōruōm arōoy obho, ibha nẹegbaghaḍi mịtughumiom obho ụtughumiom enyina bho. Ịkporion rạvo enyina talōor eedi. 
ROM.16.18	Obo bho neḍighi miibha bho iḍighian io maKraist Obạmọogh ezira bho, neḍighian rụbaraka eedi. Eedi ibhin ẹmel ọnu nꞌịigbaay ilo ilo tọḅal moobiōghōm iloghi arōoy obo ilōghōm ạani. 
ROM.16.19	Kōoy kōoy nạamoghon moghiilaan enyina mi tadōm obho. Iibha kiḍighi kologhi ạmi nạḅaal magey mi tenyina. Ạami nạva molo enyina kẹteeny molōghōm ạar mi tiiḅi ọkpo, nꞌolo enyina keru meḅōr-ugo mi tibha iru mịkarabh obho, 
ROM.16.20	pẸnaan ekima bho okẹm obhiẹmi aSetan, enyina keḅeleriom sike zodi.
ROM.16.20	Ọsu ạghusan aḍien tạJizos Kraist Obạmọogh ezira bho ẹrolan enyina.
ROM.16.21	ATimoti obho nꞌạami utul noḍighi moḍighi obho apuruan enyina. ẠLusios nꞌạJesin nꞌaSosipata ibha nꞌạami uru monyiin ẹma bho epuruan nạ enyina.
ROM.16.22	Ạami ạTatios obo bho ụge bọ mọbhereer obhobho bho apuruan enyina mi taḍien tObạmọogh obho.
ROM.16.23	ẠGayos obho ạami uḍighanaan obho, obo bho ạsosi obho neḍigh gha totu odi obho, apuruan enyina. Ẹrastos ọpam ikpoki ẹma bho, nꞌạKuatos umōr ezira epuruan enyina.
ROM.16.24	[Ọsu ạghusan aḍien tạJizos Kraist Obạmọogh ezira bho ẹrolan nꞌoomo enyina. Ẹrol nạ kua.]
ROM.16.25+ROM.16.26	Itu obuom Ẹnaan obo bho tatue ni aḍighi enyina mologhi omōruōm enyina mi tọnuekpete ooḅi adōm obho ạami nạgba mibha igboloman nꞌạJizos Kraist obho, ibha noobhin tẹegia arizil obho nọgba omutiom tẹḅaal mọkpo bho ụḅoki kageedi obho. Tịto tẸnaan obho aḍum ni ạrol kamen kamen obho, nooḍighi kebhugh kebhugh tesuo ẹmar-arōoy obho elōghōm nẹman miibha bho, molo kōoy kōoy amōruōm akiilaan mẸnaan.
ROM.16.27	Eghuan ẹrol ẹnogho zodi Ẹnaan, obho tughuneen zodi be ḍio ọnon olo bho, obho odi be ạteeny moomo olōghōm ạar obho, mi taḍien tạJizos Kraist, kamen kamen. Ẹrol nạ kua.
1CO.1.1	Ạami ạPol obo bho ịḍua tịitua tẸnaan kiru kodi abheleghi ạami moru onyiin oteledōm tạJizos Kraist obho, nꞌạSostenis umōr obhꞌezira 
1CO.1.2	ụge notuom oomo enyina arōoy ạsosi obhꞌạKorint, nꞌoomo obo bho Ẹnaan naabheleghi ạseghe moru arōoy odi mi totul ọnu nꞌạJizos Kraist, nꞌoomo arōoy obho idi toḍigh kẹrekere aruubhugh ibha nekōl maḍien tạJizos Kraist Obạmọogh ezira bho, olꞌezira be ḍio, olꞌeedi ạni.
1CO.1.3	Ạlisebh nꞌekima tẸnaan Ọde bho nꞌạJizos Kraist Obạmọogh obho ẹrolan nꞌoomo enyina.
1CO.1.4	Ạami nạsebh ghạ ni mẸnaan moomo amen mebum enyina, tebum obho odi nạanogho zenyina mọsu ạghusan aḍien mi tạJizos Kraist. 
1CO.1.5	Totul ọnu obhꞌenyina nꞌạJizos Kraist, enyina neeru egbo mẹela mi toomo ẹmorokpo, tạkar oomo ọnuekpete enyina nꞌoomo olōghōm ạar enyina. 
1CO.1.6	Adōm obho igboloman bọ maKraist obho nẹemar eḍigh tiloghi obhꞌenyina egbẹbh 
1CO.1.7	molo bọbon onyiin ạlisebh olo naapẹl enyina olo, suo enyina neḅōrō meruom tạJizos Kraist Obạmọogh ezira bho. 
1CO.1.8	Odi tạmaar nạ ni nạ ạpam enyina ạkuemi ninii ạteeny tikunughi amen obho, molo bọbon ịkarabh olo tọteeny mọgbaam enyina mi tobꞌaḍuma bho ạJizos Kraist Obạmọogh ezira obho tatu obho olo. 
1CO.1.9	Ẹnaan obo bho abheleghi enyina motul ọnu nꞌỌony odi ạJizos Kraist Obạmọogh ezira bho obi ghạ ḍio.
1CO.1.10	Iiḅi aburumōr, ạami ubhin tịnyaam ịto bho tạJizos Kraist Obạmọogh ezira bho naasen enyina molo oomo enyina ketul mọnu mi toomo ọnuekpete enyina, molo ạmaḍian ạruuku ịtol teesoḍia enyina. Ịteeny motul ọnu olo agbẹbh ni ạman molo ịitua nꞌeḍighiom ạar enyina etu monyiin. 
1CO.1.11	Iiḅi aburumōr ạmi, ạami nạḍeghe miibha bho tebum obho ẹde arōoy ilo eghun otu taKloi nẹeḍua iru ịgba imutiom ịnogho ạami mobho ạruruan idi teesoḍia bhꞌenyina. 
1CO.1.12	Ịḅele ạami ulegheri ụgba ụnogho zenyina miibha ạami ụmoghon obho menyina nẹeḍianogh. Onyiin nakōl kua, “Ạami olo tạPol,” ọnon, “Ạami olo tẠpolos,” omina ọnon, “Ạami olo taKifas,” ọnon, “Ạami olo taKraist.” 
1CO.1.13	Enyina nẹeveleghi ẹḍian maKraist. Ụkan mạPol toorẹeny ẹmigheri obho ọnogho enyina gạ? Ubhin taḍien tạPol kozuughiom enyina mụum obho gạ?
1CO.1.14	Ạami nạsebh lẹpuuny mẸnaan mobho ạami uzuom io mụum monyiin enyina tughuneen maKrispas nꞌạGayos ḍio. 
1CO.1.15	Bọbon onyiin enyina olo tatue atu ạgba mobho ubhin taḍien ạami kuzuom odi mụum olo. 
1CO.1.16	(Ọo agey, ạami azuom nạ mụum mạStefanas nꞌeghun otu odi, ạami ụutua mu merumolo ạami umina uzuom mụum mọnon ōoy.) 
1CO.1.17	AKraist orōm io ạami mozuoghom ạrumuum rōoy. Odi arōm ạami mọgba ghạ ọnuekpete ooḅi adōm obho. Ạami upin io moghōrōkō ẹmel ọnu olōghōm ạar arōoy ẹmar-arōoy obho kạgbaam dōm obho, molo ịnyaam ọbho bho taKraist mi toorẹeny ẹmigheri obho otu mapa ạar be.
1CO.1.18	Tobo bho nepẹ bho, ẹmu ọnuekpete adōm obho igboloman nꞌọbho bho taKraist mi toorẹeny ẹmigheri obho, ọnuekpete araama be, tezira obo bho nọobhel utẹnẹmi tịkarabh obho, ạkar agey ịnyaam tẸnaan. 
1CO.1.19	Ẹegia ọnuekpete iigbia bho aghōl kua,
1CO.1.19	“Ạami tapiẹmi ni molōghōm ạar ilōghōm ạar arōoy obho,
1CO.1.19	ạami taḅōr atẹnẹ tọtu mọmoghonyan arōoy ibꞌiloghi obho.”
1CO.1.20	Iḍighen siibha bho milōghōm ạar arōoy obho, iḍighen marōoy ibꞌiloghi obho, iḍighen marōoy ibꞌịitua ibha ẹmar-arōoy obhobho bho? Ẹnaan neeḍighi aḍeeriom mobho olōghōm ạar ẹmar-arōoy obhobho iru molōghōm ạar araama.
1CO.1.21	Ẹnaan, tolōghōm ạar obhꞌodi, abhin aḍighi molo arōoy ipin io tolōghōm ạar eedi eru elōghōm odi. Kpẹlen nꞌipa, iḍigh tologhi odi mobhin ịigbaay adōm araama bho ezōor nọgba bho, mọbhelom obo bho imōruōm obho. 
1CO.1.22	Arōoy aJu obho nẹva ghạ mọmiin elẹgh, arōoy ibhꞌaGris obho nẹva ghạ mobhin olōghōm ạar eedi ọmoghonyan ọkpo. 
1CO.1.23	Ezira nị dụgh, ezira nọgba ghạ omutiom mẹmu ọbho taKraist mi toorẹeny ẹmigheri obho. Adōm obhobho naḍighi ghạ molo arōoy aJu obho kekpetaan kemeleghu; tarōoy ịnon aruubhugh obho ọnuekpete araama. 
1CO.1.24	Keḍio tezira obo bho Ẹnaan naabheleghi ạseghe bho, ibha aJu nꞌibha ịnon aruubhugh obho, adōm obhobho paKraist obho aru bọ mịnyaam nꞌolōghōm ạar tẸnaan obho. 
1CO.1.25	Oḍigh evel tẸnaan ipu ạni ni kua molōghōm ạar arōoy, alidugh alōor odi ẹghua nạ epu mịnyaam arōoy.
1CO.1.26	Iiḅi aburumōr, ịitua moḍigh aghuḍum obho enyina ịrol bọ kẸnaan abheleghi enyina ạseghe bho. Oḍigh arōoy obho ẹmar-arōoy obho negbiom ghạ mobho eedi ịteeny molōghōm ạar nꞌịnyaam nꞌeghuan obho ịrol io mịkanya tesooḍia enyina. 
1CO.1.27	Ẹnaan alōghōm ni kabhin mibha ẹmar-arōoy obho nekōl ghạ moḍigh evel obho mọlokiom ạregheer marōoy olōghōm ạar obho, nꞌobhin ibha eedi nekōl ghạ modughom alōor obho mọlokiom ạregheer mạruukpara bho. 
1CO.1.28	Odi Ẹnaan ạson ạseghe mibha ẹmar-arōoy obho iinon isōoriōm, imina iinon ịpue bho, ibha eedi nẹetua ghạ nekōl mạar oḍighiom olo bho, mobhin obhiẹmiom ọkpo ibha eedi nẹetua ghạ ekōl mẹla mạar mịkanya bho. 
1CO.1.29	Iibha nẹgba emutiom mobho bọbon ōoy olo tatue abo taghisigh tẸnaan olo. 
1CO.1.30	Keḍio enyina, Ẹnaan naabhin atu motul ọnu nꞌạJizos Kraist, aḍighi nạ zodi aKraist mọnogho ezira molōghōm ạar nꞌoḍighi olo ezira koru miiḅi arōoy taghisigh odi nꞌoru ạkar arōoy odi, nꞌọta ezira otughuneen tịkarabh. 
1CO.1.31	Tebum iibha bẹleni, “Kōoy kōoy olo tabo abo ghạ tibha Obạmọogh obho naaḍighi ạnogho zodi obho,” kẹzo bho ẹegia iigbia bho ạkpete bho.
1CO.2.1	Iiḅi aburumōr ạmi, tamen obho ạami uru tenyina mọgba ọnogho enyina mẹmu agey obho Ẹnaan ạḅoki obho, ạami ụgbaam io mẹmel oghōrōkō ibꞌilōghōm ạar arōoy. 
1CO.2.2	Tamen obho ạami odi ni nꞌenyina bho, ạami ụkar ni alōghōm kạami aḅulo moomo ịnon ọkpo, ạgba ghạ mạJizos Kraist be, nꞌạkar ọbho bhꞌodi mi toorẹeny ẹmigheri obho. 
1CO.2.3	Molo amen ạami uru usi tenyina, ạami ụrol ni abhiigha tedughom alōor nꞌaruugu mi teesoḍia enyina. 
1CO.2.4	Ạami upin io mẹmel oghōrōkō olōghōm ạar ẹmar-arōoy obho kạgbaam madōm nꞌịtughumiom obhꞌạmi. Ẹmugh Iigbia bho tẸnaan aḍighi aḍereghiom mobho ibha ạami ụgba bho ịḍua tịikpo tẸnaan kiru. 
1CO.2.5	Molo omōruōm obhꞌenyina ịḍua ḍio tolōghōm ạar arōoy keru, ịḍua iru tịikpo tẸnaan kenyina imōruōm.
1CO.2.6	Oomo ipa ẹkona, ezōor nọgba ghạ ni magey olōghōm ạar ọnogho mobo bho neeḍum igbẹbh rōoy mi tạruumugh obho, keḍio olōghōm ạar obhobho ilꞌesuo ẹmar-arōoy obho ḍio, ilꞌạruula esuo ẹmar-arōoy obho nạ ḍio. Olōghōm ạar ạruula bhibha tepẹ ni emuneen. 
1CO.2.7	Ezōor nọgba ghạ magey olōghōm ạar obho Ẹnaan ạḅoki rōoy ẹmar-arōoy obho obho, keḍio odi ạlem mẹmar-arōoy obho, odi ạseghe aseeri molo obhin ọnogho ezira meghuan. 
1CO.2.8	Bọbon ọola tesuo ẹmar-arōoy obho olo alōghōm molōghōm ạar obhobho olo. Eedi ilōghōm ni bọ, eedi kịkan io toorẹeny ẹmigheri obho mObạmọogh oomo eghuan obho. 
1CO.2.9	Keḍio idi nạ kẹzo bho, ẹegia iigbia bho ạgba amutiom obho maa
1CO.2.9	“Ibha ariḍien arōoy dẹmiin io bho, nꞌibha areḅeri arōoy dẹmoghon io bho,
1CO.2.9	nꞌibha iloghi arōoy dẹetua ḍio mibha temute ni obho,
1CO.2.9	pibha Ẹnaan naakōbhōghi aseerian mobo bho itulan odi obho.”
1CO.2.10	Keḍio ezira pobo Ẹnaan naabhin mẸmugh Iigbia bhꞌodi ạgbaam amutiom mẹmu ọnuekpete ẹḅokia bhibha. Ẹmugh Iigbia bho nạamoghonyan kạar kạar, nꞌạkar ibꞌịitua ẹḅokia bho tẸnaan. 
1CO.2.11	Kōoy kōoy, ẹmugh obhꞌodi pobo alōghōm kạar kạar ilo idi tologhi odi; monyiin ẹzo bho nạ pẹzo idi tẸnaan, Ẹmugh Iigbia bhꞌodi be mobo alōghōm kạar kạar ilo idi tologhi odi. 
1CO.2.12	Ẹmugh Iigbia bho ezira ụteeny obho olꞌesuo ẹmar-arōoy obho ḍio. Ẹnaan kạnogho zezira molo ezira opin olōghōm moomo inwo bho odi naanwo zezira bho.
1CO.2.13	Molo, kamen kamen olo ezōor nọgba magey ibha ạruumugh obho nọnogho mobo bho ịteeny mẸmugh Iigbia bho, ezōor ubhin io toghōrōkō ịtughumiom olōghōm ạar ẹmar-arōoy obho, ezōor ubhin toghōrōkō ịtughumiom Ẹmugh Iigbia bho.
1CO.2.14	Oōy obo bho ạteeny mịitua ọkpo esuo ẹmar-arōoy be bho, orue ḍio abhin ạni miinwo Ẹmugh Iigbia bho tẸnaan, ebum obho ọkpo ạruumugh obho iru mọkpo araama todi. Odi orue ḍio mọmoghonyan, ebum obho eedi ọkpo bho iru milꞌạruumugh be bho. 
1CO.2.15	Oōy obo bho oomo ịitua odi idi tọkpo ạruumugh obho tatue ghạ ni alōghōm mẹzo oomo ẹmorokpo bho ịla mạar isi, keḍio bọbon ọnon ōoy olo tatue ạmiin mẹzo odi ạla mạar asi olo. 
1CO.2.16	Kẹzo bho ẹegia iigbia bho ạkpete bho,
1CO.2.16	“Okōr ōoy obo alōghōm mịitua tObạmọogh obho?
1CO.2.16	Okōr ōoy tatue ạnogho zodi liiki?”
1CO.2.16	Keḍio ezira obo noolōghōm mịitua taKraist.
1CO.3.1	Tạkar agey nạ ni, iiḅi aburumōr, tamen obho ạami ụrolan enyina bho, ạami utue ḍio mọḍeghe ọnogho enyina karōoy ilo nẹeteeny igbẹbh ịman tịitua eedi mọkpo ạruumugh obho; ạami ụḍeghe ụnogho enyina karōoy ilo ịitua ọkpo ẹmel ẹmar-arōoy obho idi nini talōor kạnwuny ọkpaam ạman taKraist mi tomōruōm obho. 
1CO.3.2	Ạami uukuōm io enyina maraḅōkō nꞌighumaan, ạami uukuōm enyina mạmaam, ebum obho enyina degbẹbh io mole ịighuanaan eḍian. Kaadon ẹkona enyina degbẹbh io, 
1CO.3.3	tebum obho ịitua ọkpo ẹmel ẹmar-arōoy obho idi nini talōor enyina bho. Suo ibōbhan nꞌạruruan idi ninii teesoḍia enyina bho, enyina ilōghōm io mobho enyina idi koobho arōoy ilo ịitua eedi idi tọkpo ẹmel ẹmar-arōoy obho be gạ? 
1CO.3.4	Suo enyina nẹeḍianogh onyiin nakōl, “Ạami olo tạPol,” ọnon, “Ạami olo tẠpolos” obho, enyina ilōghōm io mobho enyina idi nini neḍum aghuḍum arōoy ẹmar-arōoy obho gạ?
1CO.3.5	Ạpolos kokōr ōoy? ẠPol kokōr ōoy mi tenyina? Ezōor arōoy ariḍighi tẸnaan be, ibha iḍighi kenyina imōruōm obho. Oomo ezōor, ōoy oḍighi oḍighi ọno, Obạmọogh obho ạnogho moḍighi. 
1CO.3.6	Ạami pobo oḅẹbh, Ạpolos pobo ozuughiom ạrumuum, keḍio Ẹnaan pobo oḍighi keḍum kebhōbh. 
1CO.3.7	Obo bho aḅẹbh obho, nꞌobo bho azuughiom rụmuum obho ịla ḍio mạar. Ẹnaan obo bho aḍighi kiḍum nepōbh obho pobo ạla mạar. 
1CO.3.8	Akẹrẹkẹrẹ olo todi obo bho aḅẹbh obho nꞌobo bho azuughiom bọ rụmuum obho. Ẹnaan tạtuugh ni ạkpe amulumian moomo eedi tẹzo oḍighi obho eedi iḍighi obho. 
1CO.3.9	Ezōor arōoy onyiin oḍighi-ogbo neḍighi moḍighi nẹnogho mẸnaan, keḍio enyina pookua tẸnaan.
1CO.3.9	Enyina ẹkona oḅōghaan otu tẸnaan. 
1CO.3.10	Ạami ubhin ẹnogho bho Ẹnaan ạnogho ạami obho, ạkiom moḅōgh otu obho konyiin obꞌoḅōghi rutu aru agim abhighi motu obho. Keḍio ọnon ōoy naaru ạmara naḅōgh. Keḍio kōoy kōoy olo natu moḅōgh ạmaar agona lōor odi mẹzo odi abhin naḅōgh motu obho! 
1CO.3.11	Ebum obho kọkanya amen Ẹnaan naaseeri mạJizos Kraist odi be moru ạnyu otu obho. Omina ọnon ạnyu otu olo tomina opighi motu obho olo. 
1CO.3.12	Ẹtede tepin magold, bolobolo asilva, bolobolo ibꞌiiḅi ạrubharakpar, moḅōghōm todi ạnyu otu obho. Ẹtede tepin miirẹeny moḅōghōm, ẹtede ịigho, ẹde ịbherebher. 
1CO.3.13	Tọmiin ni ogananaan ọman moomo ariḍighi arōoy togbōgh aḍuma bho taKraist. Ạnyan obꞌaḍuma popo tạgba amutiom moḍighi ōoy olo aru mooḅi nꞌọkarabh. Ạnyan obho pobo tạḍa zeedi amutiom molo ạneghe nꞌolo ọneghe ḍio. 
1CO.3.14	Kōoy kōoy olo aḅōgh todi ạnyu otu obho kạnyan obho ole ḍio, odi tapin ni mạmukpe oḍighi obhꞌodi. 
1CO.3.15	Oḍighi ōoy olo ạnyan obho aliom, oḍighi obhꞌodi ibhẹ ni be. Odi ōoy obho nị dụgh, tọpel ni zodi, kẹzo olo odi amuzōnaan ni nyạn obho.
1CO.3.16	Tọkar ọgba agey obho, enyina elōghōm mobho enyina iru mạkar otu iikpulughu obho tẸnaan gạ, nꞌobho Ẹmugh Iigbia bho tẸnaan natughom enyina gạ? 
1CO.3.17	Kōoy kōoy olo ạakpo motu iikpulughu obho tẸnaan obho odi todi obho, pẸnaan ọokpo ạni odi ōoy obho. Otu iikpulughu obho tẸnaan otu iigbia, keḍio ạkar enyina podi otu iikpulughu obho tẸnaan.
1CO.3.18	Iíbiōghōm ghạ lōor enyina. Kōoy kōoy olo abhin tịitua ẹmar-arōoy obho kaghōl modi obꞌolōghōm ạar, odi atẹn meema molo odi ạkar atu obꞌolōghōm ạar. 
1CO.3.19	Ebum obho ibha ẹmar-arōoy obho nekōl miibha polōghōm ạar obho, ạar oḍighiom olo mi taghisigh tẸnaan. Kẹzo bho ẹegia iigbia bho ạkpete bho maa “Ẹnaan abhin olōghōm ạar ilōghōm ạar arōoy obho nagonom eedi,” 
1CO.3.20	keḍio amina ạkpete nạ kua tọnon esi maa “Obạmọogh obho naalōghōm mobho ịitua ilōghōm ạar arōoy obho ạar oḍighiom olo.” 
1CO.3.21	Tebum ibha bẹleni, iítumuom ghạ mọkpo ilo arōoy tetue ni eḍighi. Tagey obho nị dụgh, kạar kạar ilꞌenyina. 
1CO.3.22	ẠPol nꞌẠpolos nꞌaKifas, nꞌẹmar-arōoy obhobho nꞌaghuḍum obho nꞌọbho bho, nꞌọkpo bho idi bọ siibha bho, nꞌibhꞌaghuḍum obho natu obho, oomo iibha bho ilꞌenyina, 
1CO.3.23	keḍio enyina ilo taKraist, aKraist olo tẸnaan.
1CO.4.1	Iinon ghạ zezōor karōoy oḍighi taKraist ilo Ẹnaan naaseeriom mologhi mobho ezōor totue ni ọpamam mẹmu agey obho odi ạḅoki obho. 
1CO.4.2	Keḍio oomo ạar obho nọva mọmiin todi obo bho nooseeriom mologhi obho pọmaar oseeri oomo ologhi odi oḍighi oḍighi obho. 
1CO.4.3	Ạami nị dụgh, igboloman io zạmi erumolo enyina bolobolo ạruula ạkoti ẹmar-arōoy obhobho mọru ịiruan ọnogho ạami. Ạami ẹkona ụtu nạ ḍio mịiruan ạnogho lōor ạmi. 
1CO.4.4	Ạami dolōghōma ḍio lōor ạmi mobho ạami ụbham mapum keḍio oomo ipa ẹkona, iibha bho ịgba ḍio mobho ịkarabh olo ạami naaḍighi ilo. Obạmọogh obho pobo tasōbh mọkpe bho ạnogho ạami. 
1CO.4.5	Tebum iibha bẹleni, ísōbh ghạ mọkpe mẹnogho mōoy tamen olo dẹteeny io. Tamen olo Obạmọogh obho tatu, podi omutiom tẹḅaal mọkpo ẹḅokia ọkinim obho, ọgba omutiom ịitua arōoy. Keḍio kōoy kōoy tagbi mobhin tẸnaan mạlisebh obho ịgbaan zodi mobhin obho.
1CO.4.6	Ebum enyina, iiḅi aburumōr, kạami abhin lōor ạmi nꞌẠpolos nạkpete ạgbaaniom miibha bho, molo enyina ẹtuonuman mạraaḅa asike ezōor, molo enyina ẹmoghonyan mẹmu ọnuekpete bhobho, “Ipẹl ghạ mọota araalōgh obho.” Iínon ghạ monyiin ōoy mẹbughe, meenon mọnon mekiemi. 
1CO.4.7	Okōr ōoy aḍighi onyiin apu monyiin? Ẹnaan io gạ mobo bho ạnogho enyina kạar kạar obho? Kebum eeghe kenyina ebhin nẹbughiom lōor kilo ibha enyina ịteeny obho itu ḍio mẹnogho tẸnaan.
1CO.4.8	Agey, enyina nẹeteeny kạar kạar olo enyina nẹva, enyina neegbo mẹela, enyina nꞌalōor enyina, ezōor ạni ḍio, nẹtologhom mạsigada ạruula bho. Oomo eedi kukōl enyina ạkar ạruula nạ, molo ezōor kutu mạruḅarama enyina mi tọda ẹma bho. 
1CO.4.9	Idi kolo Ẹnaan nạaseghe zezōor iteledōm obho aḍighi kạnwuny osōbh-ọla, karōoy ilo usineni togbo etẹrẹ molo oomo itelema tẸnaan nꞌarōoy, ibha ạnyu obho nꞌade bho, kebhōgha. 
1CO.4.10	Ezōor nooru raama mi tebum aKraist, enyina etu ibꞌilōghōm ạar mi taKraist. Enyina neeru rụukpara, ezōor otu miifōobh. Ọghi togbo arōoy, enyina nẹtologhom sịgada ạruula, ezōor nọtologhom ruukpolom. 
1CO.4.11	Kesiibha bho ẹkona, ezōor idi nini nọpozu mẹḍogh ọkoony nꞌạmuum; ezōor nominaay migbaany arukpe; kesiibha noḍulogh ni ezōor, otu oḍigh nạ olo. 
1CO.4.12	Ezōor nokumuan ni ku nọteeny mạar ọrolom. Arōoy ilo ịghor ezōor, ezōor nọnogho ghạ zeedi lịsebh. Amen olo ụnogho ezōor mịiḅaghami tebum aKraist, ezōor nọkparaghiom ghạ ni. 
1CO.4.13	Amen olo ụuḅaghami ezōor, ezōor nomulumian ghạ nꞌooḅi oghōrōkō. Keḍio esiibha bho, ezōor ụneghe ḍio opu matōbha nꞌarōoy oḅōorōm ẹma ẹmar-arōoy obho.
1CO.4.14	Ạami ụge ḍio miibha bho natuom enyina mebum ọloki enyina rẹgheer. Ạami nạge mookiom enyina kiiḅi ạnwuny oḍigh ologhi ạmi. 
1CO.4.15	Erumolo enyina ịteeny nạ ni nạ mạsumuunir iibia mi taghuḍum enyina mi taKraist ẹkona, onyiin ọde be mobho enyina ịteeny. Taghuḍum enyina mi tạJizos Kraist ạami naaru mọde enyina tebum obho ạami pobo ubhin mọnuekpete ooḅi adōm obho uruom enyina bho. 
1CO.4.16	Tebum iibha bho bẹleni, ạami naasen ni enyina mọtuonom ghạ ạraaḅa asike ạmi. 
1CO.4.17	Pạar obho aḍighi bọ kạami natōm maTimoti, ọony oḍigh ologhi bhꞌạmi, obho nakumuan magey mi toḍighi obho tObạmọogh obho, moru tenyina bho, odi tạatuemi enyina moḍigh ararele bhꞌạmi mi tạJizos Kraist, ibha ạami ụḍua tạsosi natẹn tạsosi nạtughumiom ghạ marōoy obho.
1CO.4.18	Ọlogh enyina neeḅom ẹmu nẹetua ghạ ekōl mạmi une mu aru tenyina. 
1CO.4.19	Ạami tatu siibha siibha mi tenyina erumolo Obạmọogh obho ạto ạni kua. Amen ạami naaru, pạami nịvo nịvo ọmiin ạni ibha arōoy oḅom ẹmu obho teḍighi obho, ilo ọkpete ghạ tọnu be ḍio. 
1CO.4.20	TAde-Ọolema bho tẸnaan ịnyaam oḍighi ạar pibha nọva, ilo ọkpete ghạ tọnu be ḍio. 
1CO.4.21	Iḍighen mibha teḍigh tologhi enyina — oru tenyina nꞌạsunu bẹlee koru tenyina nꞌetulan nꞌalideny alōor?
1CO.5.1	Ịmiin, nọomar nọmoghon kesi kesi mobho oḍigh ịkarabh ịdianan olo utue nạ ḍio ọmiin tobo bho ilōghōm io mẸnaan obho idi tesooḍia enyina. Nọogba ọnogho ạami mobho onyiin enyina natughom ạni tọde odi. 
1CO.5.2	Oomo iibha bho ẹkona, enyina nẹbughia ni lōor, kpẹlen nꞌolo enyina keḍigh tịitu omutiom togbo bhꞌenyina zodi obo bho naḍighi maraamagh bhibha bho. 
1CO.5.3	Tạmi nị dụgh, oomo ibha ạami olo nꞌenyina tiikpōogh obho, ạami odi nꞌenyina tạruumugh obho, molo ạami ubhin taḍien tạJizos Kraist Obạmọogh ezira bho nạtu mịiruan ạnogho zodi obo bho naḍighi maraamagh bhibha bho, kilo ạami nꞌenyina idi monyiin esi. 
1CO.5.4	Amen enyina iikōbhōghian monyiin esi olo ẹmugh ạmi odi ạni nꞌenyina, mi tịnyaam tạJizos Obạmọogh ezira bho 
1CO.5.5	pikuugh zodi ōoy obhobho mẹnogho maSetan mobhiẹmi ịkarabh eḍighiom ạar iikpōogh obho, molo tọpel ni mẹmugh obhꞌodi tobꞌaḍuma bho Obạmọogh obho tatu obho.
1CO.5.6	Ịgbaan io molo enyina kẹbughia lōor siibha bho. Enyina ẹkar elōghōm mọnuekpete bhobho gạ, obho ạkpete kua, “Onyiin ọkarabh okōlōgh nạpue ghạ mizagara eḍian.”? 
1CO.5.7	Ịseghe mọkarabh okōlōgh ịkarabh eḍighiom ạar obho idi kayist obho merōbh, molo oomo enyina ẹtol yọgh yọgh yọgh, molo enyina ẹtol kạbred olo ayist olo, kẹzo bho, ạami nạatua, enyina idi obho. Ẹzaal Opẹl-Otẹn obhꞌezira nạateeny, suo aKraist obho aru bọ mẹena oliom ẹzaal Opẹl-Otẹn obho nọotunom mạar ụnogho ezira bho. 
1CO.5.8	Pitu ole mẹzaal obhꞌezira, uliom io mạbred olo ayist oḍighi ịkarabh nꞌọḅaar ẹmu idi, toliom oḍigh ạbred olo ayist ọgba iben olo.
1CO.5.9	Tọbhereer obho ạami ụge bọ uruom enyina bho, ạami ụkpete ụnogho enyina mọkporion asike enyina mi tịkarabh arōoy ịva rạani nꞌilobhir. 
1CO.5.10	Ịmoghonyan ạami, ạami ukōl io molo enyina tẹkporion sike enyina mi tarōoy obo bho ilōghōm io mẸnaan obho, obo bho nẹvaay rạani nꞌilobhir obho, obo bho ịteeny ẹḍogh okpoki obho, obo bho neḅumogh ghạ mọkpo ịnon arōoy obho, nꞌobo bho neekpulughu ghạ ruru obho. Ibha enyina ịkporion silōor enyina mi tarōoy bhibha penyina ilo ọḍuaghu ọman tesuo ẹmar-arōoy obho. 
1CO.5.11	Ibha ạami nakōl obho, pobo bho ighōl meedi iiḅi aburumōr mi taKraist keḍio neḍum aghuḍum ọva ạraani nꞌilobhir nꞌẹḍogh okpoki nꞌookpulughu aruru, nꞌọsu ọnu, nꞌoḍimighia arimiim, nꞌoḅumogh ọkpo ịnon arōoy obho. Arōoy ilo idi kua, irelian ghạ zeedi, ítul ghạ nạ zeedi mele meḍian. 
1CO.5.12	Ạami tạtu mịiruan ạnogho mobo bho otu ḍio molo ogbo ezira bho molo eeghe? Obo bho idi togbo ezira bho ḍio mobho ezira tọtu mịiruan ọnogho bho. 
1CO.5.13	Ẹnaan tạtu mịiruan ạnogho mobo bho itu ḍio molo ogbo ezira bho. Ịtuugh eḍighi kẹzo bho ẹegia iigbia bho ạkpete bho, “Itughuneen mọkarabh ōoy obho togbo enyina.”
1CO.6.1	Erumolo onyiin enyina ạteeny mọkpe nꞌọnon umōr mi taKraist, ebum eeghe kodi abhin mumōr obho ạghi tạkoti ạruula obo bho ilōghōm io mẸnaan obho? Ịkpe ḍio gạ mobhin ọghiom arōoy tẸnaan kẹkpetian mọkpe bho ketẹnẹ? 
1CO.6.2	Enyina ilōghōm io gạ mobho arōoy tẸnaan tẹtu mịiruan ẹnogho mẹmar-arōoy obho? Kerumolo enyina pobo tẹtu mịiruan ẹnogho mẹmar-arōoy obho, enyina irue ḍio gạ mọkpetian otẹnẹ ịbam ạraakpe? 
1CO.6.3	Enyina ilōghōm io gạ mobho ezira tọtu mịiruan ọnogho mitelema bho tẸnaan. Kerumolo ezira pobo tọtu mịiruan ọnogho mitelema tẸnaan, ebum eeghe kezira siibha bho kurue ḍio mọkpetian otẹnẹ ọkpo aghuḍum obhobho? 
1CO.6.4	Erumolo ọbam ẹmoghonyan amute, enyina tepin ni gạ ẹkiom mobo bho ạsosi ịtuom io mạar obho mọkpetian otẹnẹ ọkpe bho? 
1CO.6.5	Ạregheer esibh enyina. Idi kolo bọbon onyiin olōghōm ạar ōoy olo togbo bhꞌenyina mọkpetian otẹnẹ ạraakpe aburumōr obho. 
1CO.6.6	Kpẹlen nꞌipa, onyiin abhin onyiin nasōorōm ghạ totu ạraakpe obo bho imōruōm io maKraist obho mọkpetian otẹnẹ ọkpo eedi.
1CO.6.7	Ạraakpe bho idi bọ togbo enyina bho, obho onyiin napin monyiin ạki totu ạraakpe bho, nẹgba mobho ịkarabh neepuom enyina. Ịgbaan io gạ molo enyina kẹminoghom mịkarabh. Ịgbaan io gạ mọḅelemaan eedi kẹḅirogh mẹmoogh enyina? 
1CO.6.8	Kpẹlen nꞌiibha enyina nịvo nịvo onyiin naḍighi mịkarabh monyiin, onyiin amiigh monyiin. Enyina nẹkar eḍighi nạ miibha bho todi obo bho ạkar aru bọ mumōr enyina mi taKraist obho. 
1CO.6.9	Ạami nạatua, enyina neelōghōm mobho ịkarabh arōoy iḍigh io tAde-Ọolema bho tẸnaan. Iíbiōghōm gha silōor enyina arōoy ịva rạani nꞌilobhir nꞌiikpulughu ruru, nꞌile mẹma, nꞌịdioghom ruutu, nꞌạruḅa, 
1CO.6.10	nꞌịḍogh mẹḍogh ikpoki, nꞌiḍimighia arimiim, nꞌobo bho nẹgba ghạ mịnon ẹpue bho nꞌiḅumogh mọkpo ịnon arōoy — oomo abaabha bho bọbon olo taḍigh tAde-Ọolema bho tẸnaan olo. 
1CO.6.11	Ẹde enyina pẹzo enyina ịrol, keḍio esiibha bho nootōl ịkarabh enyina. Nọoḅaaleni enyina moru arōoy tẸnaan. Ẹmugh Iigbia bho tẸnaan ezira nạaseghe enyina aseeri taghisigh tẸnaan kiiḅi arōoy tebum aḍien tạJizos Kraist Obạmọogh obho.
1CO.6.12	Onyiin ōoy tatue ni akōl kua, “Ạami ạteeny mịnyaam moḍighi ilo iḍigh tologhi ạmi.” Toomo ipa ẹkona, kạar kạar io mobho ịkpe lo ạami kaḍighi. “Ạami ạteeny mịnyaam moḍighi ilo iḍigh tologhi ạmi,” keḍio ạami ụnogho ḍio lōor ạmi moḍigh evel ọnogho bọbon onyiin ạar. 
1CO.6.13	Ọnon ōoy tatue ni ạkpete kua, “Eḍian ilꞌọbaraka, ọbaraka bho olꞌiḍian,” keḍio Ẹnaan tapiẹmi ni meḍian nꞌọbaraka bho. Iikpōogh alōor ōoy olo opesioghom oḍigh kẹrekere ipesi ạraani nꞌilobhir io, olo tObạmọogh obho, keḍio Obạmọogh obho olꞌiikpōogh alōor obho. 
1CO.6.14	Ẹzo bho Ẹnaan aḅẹtōn mObạmọogh obho mi tọbho bho, pẹzo odi tapin nạ tịnyaam obhꞌodi aḅẹriōn ezira.
1CO.6.15	Enyina neelōghōm mobho iikpōogh alōor obhꞌenyina iru mịpaḍi alōor taKraist? Ạami tatue ni ạseghe monyiin ọpaḍi alōor taKraist aḍighi atẹnẹ monyiin ọpaḍi alōor oliom ẹma gạ? Ẹkpugh. 
1CO.6.16	Mạar io suo, enyina ilōghōm io gạ mobho kōoy kōoy olo ạseghe miikpōogh alōor odi atulom mole mẹma, ịzal eedi tiikpōogh obho neeru monyiin. Ẹegia iigbia bho nạakar ạgba amutiom akōl kua mịzal obho tetu monyiin tiikpōogh alōor obho. 
1CO.6.17	Keḍio obo bho ạseghe lōor odi atulom Obạmọogh obho tatu monyiin ẹmugh tạruumugh obho nꞌodi.
1CO.6.18	Ịkporion rạvo enyina tipesi ọva ạraani nꞌilobhir. Ọnon oḍigh ịkarabh olo ōoy nạpue gha miikpōogh alōor obho olo keḍio obo bho naḍighi mịkarabh mi tọva ạraani nꞌilobhir naḍighi mịkarabh mạkar iikpōogh alōor obhꞌodi. 
1CO.6.19	Enyina ilōghōm io gạ mobho iikpōogh obhꞌenyina iru motu iikpulughu Ẹmugh Iigbia bho, obho natugh tenyina bho, obho Ẹnaan ạnogho enyina bho. Enyina ịteeny io silōor enyina, enyina ilo tẸnaan. 
1CO.6.20	Odi aghō enyina mi taḅua olo ạla magey. Tebum iibha bẹleni, ipin silōor obhꞌenyina mẹlogh eghuan mẸnaan.
1CO.7.1	Esiibha tilo igboloman nꞌiibha enyina ịge bọ zạmi obho, ẹneghe magey molo ōoy kạḅele mobhin ạni. 
1CO.7.2	Toomo ipa ẹkona, kōoy kōoy abhin mạni, kạni kạni ạḅal milom molo eedi iḍigh tọdegh oonon ọva ạraani nꞌilobhir. 
1CO.7.3	Kōoy kōoy ạtuugh aḍighi mibha ịgbaan bọ zodi moḍighi kolom obho, kạni kạni ạtuugh nạ ạmaar aḍighi miibha ịgbaan bọ zodi moḍighi kạni ilom obho, 
1CO.7.4	ebum obho ạni obho ọteeny io lōor obhꞌodi, olom odi kạteeny. Olom obho ẹkona ọteeny io lōor obhꞌodi, ạni obhꞌodi kạteeny. 
1CO.7.5	Onyiin ogin io mọmunuom onyiin, tughuneen molo enyina ịmoghonyan kua ḍio mọrol ekua mọbam amen mookpulughu iikpulughu. Ipa bho neetẹn be pimula tẹmuna molo enyina iḍigh tọdegh oonon taSetan tebum obho enyina itue ḍio mọbhama alōor enyina bho.
1CO.7.6	Ạami ụkpete ḍio miibha bho nạnogho zenyina kolōgh, Ẹnaan nạaḅelemaan ạami mọkpete ibhꞌologhi ạmi. 
1CO.7.7	Ughōl oomo arōoy tetue ni ẹtol kạami kōl iiḅi, keḍio Ẹnaan nạanogho kōoy kōoy mẹnogho obhꞌodi ōoy ilꞌọno ilꞌọno.
1CO.7.8	Tạsunwunyaan ologhi otu nꞌarukpukele ạraani obho, tạami ni bọ, ạami nakōl enyina kịtol kẹzo bho ạami odi obho, ẹḅele mọḅal ilom. 
1CO.7.9	Keḍio erumolo enyina itue ḍio ẹbhama silōor enyina, pịḅalagh milom. Ọḅal ilom ịneghe epu moghilighuan ạraani nꞌilobhir ọbhuom.
1CO.7.10	Ạami nạlogh olōgh obhobho ạnogho mobo bho nẹeḅalan ilom obho. Ịto bho ilꞌạmi ḍio, ilo tObạmọogh obho. Ạni ilom ogbo ḍio mạḅam, 
1CO.7.11	kerumolo odi agbo mạḅam, odi ọtolom mụ mọnon ōoy bolobolo odi amula tolom odi. Olom obho ẹkona ogbo ḍio mạḅam amutiom mạni odi.
1CO.7.12	Tarōoy ipedi obho ạami nạkpete miibha bho ạnogho zeedi. Obạmọogh obho ọkpete ḍio, ạami nịvo nịvo nạkpete. Erumolo ōoy olo naamōruōm maKraist naabhin mạni olo omōruōm io kodi amōrō mọrolan odi, odi ogbo ḍio zodi mạḅam amutiom. 
1CO.7.13	Kerumolo ạni olo naamōruōm maKraist nạaḅal molom olo omōruōm io kodi ogin io morughom odi, odi ogbo ḍio mạḅam. 
1CO.7.14	Ebum obho Ẹnaan tapin ni atueni talōor odi zodi obo bho omōruōm io bho tebum ologhi omōruōm ạni obho, Ẹnaan tapin nạ ni monyiin ẹzo bho mạni obho omōruōm io bho tebum ologhi omōruōm olom obho. Iibha ilo ni dụgh, pạrunwuny obhꞌeedi ọrol kạrunwuny arōoy aruru, keḍio ẹzo bho pẹzo idi molo Ẹnaan naabhin eedi atueni talōor odi. 
1CO.7.15	Kerumolo odi obo bho omōruōm io bho nạva mọgbaranuan odi obo bho naamōruōm obho, pịḅelemaan odi ạḍua. Iibha bho keru emutanaan mōoy olo naamōruōm erumolo aru mạni obho bolobolo olom obho, odi aḍighi ni mibha iḍigh tologhi odi obho, ebum obho Ẹnaan abheleghi zezira moḍum aghuḍum ekima bho. 
1CO.7.16	Ạna olōghōm io gạ mobho tẹḍua ni tonuma ạni obho naamōruōm obho, eḍighi molo olom onuma tamōruōm ạni, bolobolo ạna olom obho naamōruōm obho, olōghōm io gạ mobho tẹḍua ni tonuma eḍighi molo ạni obhꞌonuma tamōruōm ạni?
1CO.7.17	Kōoy kōoy aḍum aghuḍum ẹnogho bho Obạmọogh obho ạnogho zodi obho, ạrol kẹzo bho odi ạrol bọ kẸnaan abheleghi zodi obho. Iibha pibha ạami nạtughumiom ghạ toomo ạrasosi obho. 
1CO.7.18	Oōy olo naaḍuna kagbi momōruōm aKraist, odi ọva ḍio momina ozua eghōony uudu obho, obo bho doḍuna ḍio karu amōruōm maKraist obho, odi ọva ḍio moḍuna, 
1CO.7.19	ebum obho ạar oḍighiom olo erumolo ạna uḍuna nꞌerumolo ạna oḍuna ḍio bho. Ookō ghạ araalōgh obho tẸnaan pibha ịla mạar. 
1CO.7.20	Kōoy kōoy aḍum ghuḍum obho odi naḍum bọ kẸnaan abheleghi zodi obho. 
1CO.7.21	Erumolo ạna uru mẹbana kẸnaan agbi mobheleghi onuma, pụuḅaghami ghạ lōor onuma, kạna ạteeny mamen oru ạni ọony ogbo eghun, pụ tụugh mẹzo bho maḍighi. 
1CO.7.22	Ạar obho aḍighi obho keeghe? Ẹbana bho Obạmọogh obho naabheleghi obho naaḍighi mọony ogbo eghun odi. Onyiin ẹzo bho nạ ọony ogbo eghun obho aKraist naabheleghi obho naaḍighi mẹbana odi. 
1CO.7.23	Taḅua olo ạla magey pobho Ẹnaan abhin aghō enyina. Tebum iibha bẹleni, ítẹn gha mạrubana arōoy. 
1CO.7.24	Iiḅi aburumōr, kōoy kōoy ạrolan Ẹnaan kẹzo amen obho odi ạrol bọ kẸnaan agbi mobheleghi odi obho.
1CO.7.25	Tẹkpete ilo igboloman nꞌobo bho dẹḅalan io milom obho, ạami upin io mịto mi tạvo tObạmọogh obho, ạami ubhin mibha ologhi ạmi nạkpetiom konyiin olo ịkar ni iizuan mọtuonuman tebum ọsu ạghusan aḍien tObạmọogh obho.
1CO.7.26	Tebum ịiḅaghami obho idi siibha bho, ạami nạatua ịkpe ni molo kōoy kōoy kạrol mẹzo bho odi odi obho. 
1CO.7.27	Erumolo ạna naabhin mạni, ụva ghạ mebōom olo obhirighan odi. Erumolo ạna dobhin io mạni, ụva ghạ nạ momina obhin ạni. 
1CO.7.28	Kerumolo ạna ubhin mạni, ịkarabh olo ạna uḍighi olo. Kạni obho dọḅal io milom obho aru ạḅal ilom, ịkarabh ilo odi naaḍighi ilo. Keḍio ạami ụva ḍio molo enyina keḍigh ạni tịiḅaghami oḍigh arōoy ẹmar-arōoy obhobho.
1CO.7.29	Iiḅi aburumōr, iibha pạkar ẹmu ọkpo bho ạami nạkpete bho. Ọbam amen be asughō molo ạseghe dodon ạghi taghisigh kōoy kōoy olo naabhin mạni ạrol kolo odi dobhin io mạni, 
1CO.7.30	obo bho naleghe bho kōoy olo olo tịitu; obo bho nạmologh obho kōoy olo ologhi ọḅaal io; obo bho nakōoy mọkpo bho ạrol kolo ọkpo bho odi aghō bho itu ḍio milꞌodi; 
1CO.7.31	obo bho natughom ọkpo ẹmar-arōoy obho ạrol kolo odi ọteeny io bọbon ạar, ebum obho ẹmar-arōoy obhobho siibha natu mosi tikunughi obho.
1CO.7.32	Ạami ụva ḍio molo enyina kẹlogh mẹmu enyina tịiḅaghami. Oōy olo dobhin io mạni naseeriom ghạ moomo ologhi obhꞌodi mi toḍighi obho tObạmọogh obho, ebum obho odi nạva moḍighi ghạ ibha iḍigh tologhi tObạmọogh obho. 
1CO.7.33	Keḍio ōoy obho naabhin mạni obho naseeriom ghạ mologhi odi tọkpo ẹmar-arōoy obho, ebum obho odi nạva moḍighi ibha teḍigh tologhi ạni odi obho, 
1CO.7.34	molo nọnyaghagha zodi mi tịzal araabōom. Ạni olo olom olo bolobolo dọḅal io milom naseeriom ghạ moomo ologhi odi toḍighi obho tObạmọogh obho, ebum obho odi nạva moseeri ọnogho alōor odi nꞌẹmugh odi mObạmọogh obho, keḍio ạni-ilom obho naseeri ghạ moomo ologhi odi mi tọkpo ẹmar-arōoy obho, ebum obho odi nạva moḍighi ghạ ibha iḍigh tologhi olom odi obho.
1CO.7.35	Ebum ọbhel enyina, pạar obho ạami nạḍeghe miibha bho. Ạami ụva ḍio mọloki araalōgh ọnogho enyina. Kpẹlen nꞌipa, ạami nạva molo enyina keḍighi mibha ịmaar ẹneghe iizuan nạ bho, nꞌọnogho asilōor enyina ọman mi toḍighi obho tObạmọogh obho, olo omuluom tạman olo.
1CO.7.36	Tilo igboloman nꞌọnyani olo ọony naatuḅeen mọkala keḍio ịva mụ mọḅalan, erumolo ọony obho ạatua mobho odi otue ḍio mọkparaghiom tọnyani obho, erumolo nẹtal ni odi epu kodi ạatua molo eedi kẹḅalan, pịḅelemaan eedi eḅạlan kẹzo bho odi nagbẹel obho, ịkarabh ilo suo. 
1CO.7.37	Kerumolo ọony obho ạmaar ạatua tologhi odi kaghōl meedi ịḅalan io, erumolo odi tatue ni ạmaar ạpamam lōor odi, ạmaar ạatua nạ mobho odi tatue ni ạtol, kodi ạḅele mobhin ạni obho piiḅi. 
1CO.7.38	Tịzal eedi, obo bho abhin bọ mọnyani obhꞌodi obho aḍighi miiḅi, keḍio odi obo bho opin io mọnyani obho aḍighi miiḅi obho apu.
1CO.7.39	Kạni kạni olo nạaḅal milom, suo olom odi odi ni obho odi ẹmu olo. Keḍio erumolo olom odi ạbho, podi nạateeny mẹmu mọḅal ọnon ōoy olo naamōruōm maKraist. 
1CO.7.40	Tologhi ạmi nị dụgh, ibha odi ạrol kua ạḅele mọḅal ilom ịneghe epu; iibha pibha idi tologhi ạmi, keḍio ạami ụutua ibhꞌologhi obhꞌạmi pibha Ẹmugh Iigbia tẸnaan nạatua nạ.
1CO.8.1	Esiibha bho ạami natu mọḍeghe ọnogho enyina tilo igboloman nꞌeḍian ilo ụtunom mạar ụnogho ruru. Agey nạ, ezira noolōghōm mobho “Oomo ezira ụteeny molōghōm ạar,” kẹzo bho arōoy nekōl ghạ bho. Kẹzo kẹzo olo ịrol, olōghōm ạar naḍighi rōoy mọbughia alōor be, etulan pobo nạkuemi ghạ rōoy. 
1CO.8.2	Obo bho ạatua aghōl modi alōghōm mạar obho dọkar io alōghōm asi kẹzo bho odi nạva molōghōm obho. 
1CO.8.3	Keḍio obo bho atulan Ẹnaan obho, Ẹnaan naalōghōm zodi.
1CO.8.4	Omula siibha tạraḍeghe bho igboloman nꞌole eḍian ilo nọotunom mạar ụnogho ruru obho. Ezira noolōghōm mobho eru aru mạar olo aghuḍum olo tẹmar-arōoy obho. Ezira noolōghōm mobho Ẹnaan aru monyiin be. 
1CO.8.5	Toomo iibha, aruru bho eedi nekōl “mẹnaan obho”, idi mi tạnyu obho nꞌade bho, nꞌoomo iibha, aruru nꞌobạmọogh eedi obho ịka ni obho — 
1CO.8.6	keḍio ezira noolōghōm mobho tezira onyiin Ẹnaan be mobho odi, Ẹnaan Ọde bho, obho ạlem bọ moomo ẹmorokpo bho, obo bho ezira noḍumaan obho, nꞌonyiin Obạmọogh be, odi ạJizos Kraist, obo bho ịḍua todi iru kụlem bọ moomo ẹmorokpo bho, obho ịḍua nạ todi kiru kezira noḍum opooghu obho.
1CO.8.7	Oomo arōoy io mobo ilōghōm miibha bho, molo ẹtede arōoy ilo nẹerolan iḅeghenom nꞌaruru, kamen kamen olo eedi ile meḍian ilo ụtunom mạar nemina ghạ ni ẹetua ekōl meedi nele meḍian eru. Ologhi eedi dẹghua ḍio molo eedi negbiom mologhi mobho eedi nẹpuena lōor eedi mi taghisigh tẸnaan. 
1CO.8.8	Eḍian nị dụgh, ịgba ḍio ezira miiḅi bolobolo ịkarabh mi taghisigh tẸnaan. Erumolo ezira ule ḍio, amapẹ olo ezira topẹ tẸnaan olo; ezira ule nạ ni ẹkona, ạsuo olo ezira topin nạ olo.
1CO.8.9	Ịmaar! Ị́tuan ghạ mobho enyina nẹeteeny mẹmu moḍighi ibha iḍigh tologhi enyina bho meḍighi mobo bho ologhi omōruōm eedi dẹghua ḍio bho kemeel keḍigh tesi ịkarabh. 
1CO.8.10	Erumolo ōoy olo ologhi odi dọghua ḍio mi tiibha bho kạmiin ạna obo bho nạamaar alōghōm magey obho, mobho ạna uḍigh totu eru nale, ạna nakōl iibha bho iḍighi ḍio ẹnogho zodi mẹmu ọghi ole ạni eḍian olo ụtunom mạar ụnogho meru gạ? 
1CO.8.11	Keḍio nonon ni, ōoy obhobho obho ologhi obho dọghua ḍio bho, umōr obhꞌonuma obho aKraist ạbhuonaan obho, tapẹ aḍigh tịkarabh tebum olōghōm ạar onuma. 
1CO.8.12	Tụtua malōghōm mobho erumolo ạna uḍighi mịkarabh maburumōr uḍighonom mologhi obhꞌeedi ọkua ḍio bho, pạna naḍighi nạ mịkarabh maKraist. 
1CO.8.13	Tebum iibha bẹleni, erumolo eḍian teḍighi molo umōr ạmi kameel kaḍigh tịkarabh, pạami ụḅa mụ nạ mẹnam, molo ạami uḍighi umōr ạmi ameel aḍigh tịkarabh.
1CO.9.1	Ạami utue ḍio ạto mịto ạnogho lōor ạmi gạ? Ạami onyiin oteledōm taKraist ḍio gạ? Ạami ụmiin ạni ḍio mạJizos Obạmọogh ezira bho gạ? Enyina ḍio gạ mạsuo oḍighi obhꞌạmi mi tObạmọogh obho? 
1CO.9.2	Erumolo ịnon arōoy imōruōm io mobho ạami uru monyiin oteledōm taKraist, enyina nịvo nịvo temōruōm ni, ebum obho aghuḍum enyina mi tObạmọogh obho nẹgba emutiom mobho ạami uru moteledōm taKraist obho.
1CO.9.3	Kamen kamen olo arōoy iru mọva olōghōm erumolo ạami uru monyiin oteledōm obho, iibha pibha ạami napin ghạ ạpagharana zeedi. 
1CO.9.4	Ạami ugbẹbhan io molo ạami kabhin meḍian nꞌamiim oḍighi obhꞌạmi gạ? 
1CO.9.5	Ịgbaan io gạ molo ạami kaḍighi ạni kẹzo bho iteledōm ipedi obho neḍighi obho, kẹzo bho aburumōr tObạmọogh obho nꞌaPita neḍighi obho, abhin ạni mạni olo naamōruōm maKraist akitonom ạni tararele bhꞌạmi? 
1CO.9.6	Bẹlee kạBanabas nꞌạami be gạ mobo ughōl egir kele keḍum? 
1CO.9.7	Ịitua, okōr ōoy mobo naḍighi moḍighi iḅe rạagham olo nạkpianaan lōor odi? Okōr oḅẹbh miḅẹbh olo ole ḍio meḍian iḅẹbh obhꞌodi? Bolobolo okōr ookō rạana olo oliom ghạ ḍio mạraana odi?
1CO.9.8	Ạami ụva ḍio mọkpete ọgbaaniom tọkpo ibha nemute taghuḍum ezira moomo aḍuma bho be. Araalōgh obho ịkpete nạ monyiin ẹzo bho. 
1CO.9.9	Ezira oghōl taraalōgh obho taMozis pezira ọmiin mobho ụkpete kua,
1CO.9.9	“Ụghoroghi ghạ mọnu ạnam obho mamen olo odi nạpoghion mịbiakpa bho.”
1CO.9.9	Enyina nekōl Ẹnaan ạkar ạtuom mạar mạranam gạ?
1CO.9.10	Enyina nekōl odi ọkpete ḍio miibha bho ạgbaaniom ezira gạ? Ẹzo bho, ụge miibha bho ọgbaaniom ezira. Ịkpe ni molo obo bho aḅẹbh obho nꞌobo bho aḅun ạpoghion mịbiakpa bho keḍighi moḍighi eedi mi tịitua olo eedi tepin ạni ni mabin oḍighi obho. 
1CO.9.11	Ezōor nooḅẹbh iḅẹbh ạruumugh obho ọnogho enyina. Ipu ni gạ molo ezōor kobhin ạni tenyina mọkpo esuo ẹmar-arōoy obho? 
1CO.9.12	Ịneghe ni bọ, kōl ezōor kupin opu mobo bho nepin tenyina miibha bho.
1CO.9.12	Ezōor ni kụva ḍio mobhin iibha bho tạvo enyina. Kpẹlen nꞌiibha, ezōor ụkparaghiom ni mi toomo iibha bho molo ezōor uḍighi mạar olo tạpuenaan enyina mọmoghon ọnuekpete ooḅi adōm obho igboloman bọ maKraist obho. 
1CO.9.13	Ạami ụutua enyina nẹekar elōghōm mobho obo bho neḍighi moḍighi totu iikpulughu obho nẹteeny ghạ meḍian oḍighi eedi mi tesuo otu iikpulughu obho nꞌobho obo bho nẹtunogh ghạ mọkpo totu iikpulughu obho nepin ghạ nạ bin eedi suo. 
1CO.9.14	Onyiin ẹzo bho nạ pẹzo Obạmọogh obho ạto aghōl mobo bho nẹgba bọ mooḅi adōm obho ebhin tọgba ọnuekpete adōm obho ẹteeny mạar ole oḍumom.
1CO.9.15	Keḍio ạami dobhin io tiibha bho ạgbeelom tenyina mẹmoogh ạmi. Ạami ụge nạ ḍio siibha bho aruom enyina mebum obhin ẹmoogh obhꞌạmi mi tenyina. Ọbho ạneghe apu, kpẹlen nꞌolo onyiin ōoy karu kạgba kạpue miibha bho ạami naatumuom obho. 
1CO.9.16	Ạami uutuma ḍio mebum obho ạami nạgba mooḅi adōm obho. Ẹzo olo ạami kaghiil kạḍua olo. Itōnyōgh ẹrol ẹnogho ạami erumolo ạami ugin mọgba ooḅi adōm obho. 
1CO.9.17	Ughōl ạami kụutua nꞌalōor ạmi kạami naḍighi moḍighi obhobho bọ, kōl ạami kugbẹel ni molo kọkpe ạami. Kẹzo bho ịḍua ḍio tịitua ạami keru obho, pạami naḍighi moḍighi obho kolo ụnogho ni ạmi moḍighi. 
1CO.9.18	Nọkpe ạami mẹkaraan? Oghōl ekua, “ẹḅel onuma” obo bho nạgba mooḅi adōm obho, pạmukpe obho ạami napin, ạami umuul io nạ, ạami ugbẹel nạ ḍio mẹmoogh ạmi mi toḍighi ọgba ooḅi adōm obho.
1CO.9.19	Ạami nꞌẹmu olꞌạmi. Ạami ẹbana ōoy io. Keḍio ạami naaḍighi lōor ạmi atẹnẹ mẹbana oomo arōoy molo ạami ạnyaghagh eedi ạḅirogh kẹzo kẹzo olo ạami urue. 
1CO.9.20	Kamen kamen olo ạami naḍighian moḍighi marōoy aJu obho ạami uḍum aghuḍum arōoy aJu obho molo ạami ạnyaghagh eedi ạḅirogh. Toomo iibha ạami uzuman io ạnogho maraalōgh obho, ạami natugh kolo ạami naakō zeedi araalōgh obho mamen olo ạami naḍighian moḍighi mobo bho neekō maraalōgh obho, molo ạami ạnyaghagh eedi ạḅirogh. 
1CO.9.21	Onyiin ẹzo bho nạ, ạami natugh karōoy ịnon aruubhugh obho obo bho ịteeny ạni ḍio maraalōgh arōoy aJu obho, molo ạami ạnyaghagh marōoy ịnon aruubhugh obho ạḅirogh. Iibha bho ịgba ḍio mobho ạami ukiilaan io maraalōgh obho tẸnaan. Ạami nạkar aakō maraalōgh obho taKraist. 
1CO.9.22	Tobo bho ologhi omōruōm obho dẹghua ḍio bho, pạami ụrolan eedi konyiin eedi molo ạami ạnyaghagh eedi ạḅirogh. Iibha neeḍighi molo ạami ạghi tẹma arōoy ilo neteliom rụumu, pạami oreliom ạni ẹmu molo ạami ạpel eedi kebōom kebōom olo ạami urue. 
1CO.9.23	Ạami naḍighi moomo iibha bho tebum ooḅi adōm obho, molo ịnon arōoy epin ạni mabin ọgba odi ooḅi adōm obho.
1CO.9.24	Enyina nẹemaar elōghōm mobho teghiil, ọlogh arōoy nekiil ghạ, keḍio ọḅel obho be mobo napin ghạ meghuan obho. Pikiil ạni tẹzo olo enyina tepin ạni meghuan obho. 
1CO.9.25	Kōoy kōoy olo nạtuugha moghiil eghiil nadeny ghạ ni tọmiinom ịtuugha eghiil obho molo odi kaghiil kazua meghōony eghuan olo obia ḍio odi tazuuruna bho, keḍio ezira nokiil meghiil mọghi ozua eghōony olo tạtolaan ezira kamen kamen. 
1CO.9.26	Iibha kiḍighi kạami nakiil monyen mọghi osi tikunughi obho. Iibha kiḍighi nạ kạami aru konyiin ōoy olo nạkpologhan ghạ olo opu ḍio kua be ạkpologh toobho esi. 
1CO.9.27	Tịkpologhan obho pạami ụkparami lōor ạmi molo ạami atue ạmaar ạkparami asi tikunughi, molo unyu ạmi, obo bho ukōol saageme bho, otẹnẹ tọtu.
1CO.10.1	Iiḅi aburumōr, ịitua mibha imutanaan mạburude ezōor, obo bho ịtuonom bọ maMozis obho. Ẹnaan akpiom moomꞌeedi mọbhurubuur abhin ạḅeenyom zeedi mi tọbhiiny obho ughōl bọ okōkōgh ọbhiiny obho. 
1CO.10.2	Oomꞌeedi izua mụum taMozis mi tọbhurubuur obho nꞌạmuum ọbhiiny obho. 
1CO.10.3	Oomꞌeedi ile nạ monyiin eḍian ạruumugh obho, 
1CO.10.4	keḍio oomꞌeedi imina nạ ẹbhoghol monyiin ạmuum ạruumugh obho. Eedi ịbhoghol tozi ạmuum ọbharakpar obho ạtuonuman zeedi obho. AKraist nịvo nịvo podi ozi ọbharakpar obho. 
1CO.10.5	Toomo iibha ẹkona, ologhi tẸnaan aḅẹebh magey tebum ọkpo bho eedi iḍighi obho molo iikpōogh alōor obhꞌeedi ịizaranu tobꞌeekpu eḍum ọosaar obho.
1CO.10.6	Oomo abaabha bho imute moḍighi oḍeeriom ezira nꞌookiom ezira molo ezira ụva ḍio moḍighi ịkarabh ọkpo kẹzo bho eedi iḍighi obho, 
1CO.10.7	bolobolo ookpulughu aruru kẹzo bho eedi iikpulughu obho. Ẹzo bho nạ pẹzo ẹegia iigbia bho ạkpete nạ,
1CO.10.7	“Arōoy obho ịrol delede ele ẹbhoghol eḅerenu mọgher ịḅa.”
1CO.10.8	Iibha neekiom ezira molo ezira uḍighi ḍio mịkarabh ọva ạraani nꞌilobhir kẹzo bho ẹde eedi iḍighi obho, molo arōoy ilo nẹkian erubal nꞌaḍisibh ọonir arōoy ịbhozu monyiin aḍuma bho. 
1CO.10.9	Onyiin ẹzo bho nạ, ezira ụdegh io maKraist obho, kẹzo bho ẹde eedi iḍighi obho, molo ạririar iru inomi eedi ịze. 
1CO.10.10	Ị́ghunughun ghạ kẹzo bho ẹde eedi iḍighi obho, molo otelema ọbho bho aru ạze zeedi obho.
1CO.10.11	Oomo abaabha bho imutanaan eedi molo ịnon arōoy ịtuonom ạraaḅa asike eedi. Ụge nạ useerian ezira mọnogho ezira liiki, ebum obho ezira notugh tamen olo ikunughi obho naatuan obho.
1CO.10.12	Kōoy kōoy olo aghōl modi ạmara ni, ạmaar, molo odi omeel. 
1CO.10.13	Oḍigh ọdegh oonon olo tạteeny enyina olo dọteeny ghạ ḍio mịnon arōoy olo. Keḍio Ẹnaan obi ghạ ḍio toguan odi. Odi omōrō ḍio ọdegh oonon olo apu molo enyina kẹḍuana aru ạteeny enyina. Keḍio, tamen olo ọdegh oonon aru ạteeny enyina, odi tạnogho ni enyina mịnyaam mọkparam nꞌọva ebōom olo enyina kẹḍuana.
1CO.10.14	Tebum iibha bẹleni, iiḅi aburumōr ạmi, ịkporion rạvo enyina tiikpulughu aruru. 
1CO.10.15	Ạami nạkpete miibha bho ạnogho enyina karōoy ilo ịteeny molōghōm ạar. Tebum iibha bẹleni, imutiom tezue miibha bho ạami nạḍeghe ạnogho enyina bho. 
1CO.10.16	Amen olo ezira nọpogholom mạkopu ạlisebh obho ezōor nọsebh ghạ mẸnaan obho, ịḅaal taKraist ḍio gạ, mobho ezira ubhin ụḍian nọpoghol? Amen olo ezira nole mạbred obho ezōor uḅigi obho, iikpōogh alōor taKraist ḍio gạ, mobho ezira ubhin ụḍian nole? 
1CO.10.17	Onyiin eḅol ạbred mobho ọlogh ọlogh ezira nole, keḍio oomo ezira onyiin kẹzo bho ạbred obho ezira ule bho aru monyiin eḅol be bho.
1CO.10.18	Iinon, arōoy aJu obo bho nele meḍian olo ụtunom ạar ụnogho mẸnaan obho nẹgba mobho eedi iru monyiin tẹeḍiani ẹede ọtun ạar obho. 
1CO.10.19	Ẹmu iibha bho kẹkaraan? Enyina nekōl ạami nakōl meru bolobolo eḍian ilo ụtunom ạar ụnogho meru ilo gạ? 
1CO.10.20	Eenyi, iibha ạami nạḍeghe bho ạami nakōl kua miibha arōoy aruru nẹtunom ạar obho nẹnogho ruru, ịnogho ḍio mẸnaan. Keḍio ạami ụva ḍio molo enyina itul mẹede nꞌaruru. 
1CO.10.21	Enyina irue ḍio ẹḅar mạḅugha amiim tObạmọogh obho nꞌạḅugha amiim aruru ẹrol ẹbhogholom; enyina irue nạ ḍio ẹḅar meḍian tObạmọogh obho nꞌeḍian aruru ẹrol ele. 
1CO.10.22	Bẹlee kezira nọva moḍighi olo Obạmọogh obho kạteeny mobo obōbhan? Ẹgbaanan molo ịnyaam ezira ipu mibhꞌodi gạ?
1CO.10.23	Arōoy nekōl ghạ ni kua mụ, “Nọoḅelemaan zezira moḍighi kạar kạar.” Oomo ipa ẹkona, kạar kạar io mobho ịkpe molo ezira koḍighi. Mụ “Nọoḅelemaan zezira moḍighi kạar kạar,” keḍio kạar kạar io, mobho nẹlogh mạvo ẹnogho ezira. 
1CO.10.24	Kōoy kōoy ạva ghạ milo tẹnogho sụo mịnon arōoy, ọva ḍio milꞌodi be.
1CO.10.25	Itōbh ologhi enyina mi tẹnam olo noḅool taḍighi obho meghō ghạ ni be mẹḅa, iipuruan ịtol io, 
1CO.10.26	ebum obho ẹegia iigbia bho ạkpete kua,
1CO.10.26	“Ade bho nꞌoomo ẹmorokpo bho idi bọ tade bho ilo tObạmọogh obho.”
1CO.10.27	Erumolo ōoy olo omōruōm io maKraist ạḅeni enyina mole eḍian kenyina ẹetua motul odi ole, pitōbh ologhi enyina suo enyina nele bho, iípuruan ghạ miipuruan. 
1CO.10.28	Kerumolo ōoy aru ạkpete ạnogho enyina aghōl kua, “Eḍian bhibha ụtunom mạar ọnogho maruru,” pịtuan mebum odi ōoy obho mẹḅele mole eḍian obho. 
1CO.10.29	Enyina ịtuan mebum odi ōoy obho ku nẹḅele mole eḍian obho, ebum ịitua ologhi enyina ḍio.
1CO.10.29	Onyiin ōoy tatue ni apuruan kua, “Ebum eeghe molo ạami tạtuan ebum ịitua ologhi ọnon ōoy ạḅele moḍighi ibha iizuan molo ạami kaḍighi obho? 
1CO.10.30	Erumolo ạami nạsebh ghạ ni mẸnaan mi teḍian olo ạami natu mole, ebum eeghe molo onyiin ōoy tatu apuruanagh ạami mạar obho aḍighi bọ kạami nale meḍian obho ạami nạanogho lịsebh mẸnaan obho?”
1CO.10.31	Ạami tạpagharana kua, “Kạar kạar olo enyina neḍighi, tilo igboloman nꞌọkpo ilo ole nꞌọbhoghol, iḍighi ghạ moomo eedi mọlogh eghuan maḍien tẸnaan. 
1CO.10.32	Iḍum maghuḍum olo enyina ipirighan io marōoy aJu obho nꞌarōoy ịnon aruubhugh obho nꞌarōoy ạsosi obho tẸnaan. 
1CO.10.33	Iḍighi ghạ kẹzo bho ạami naḍighi obho. Kạar kạar olo ạami naḍighi, ạami nạva ghạ moḍighi ilo teḍigh tiloghi arōoy. Ạami ụva ghạ ḍio mobhin ạsuo ilꞌạmi. Ibha ạami nạva bho pilo ọlogh ạvo ọnogho oomo arōoy, molo ọpel ạni eedi.”
1CO.11.1	Ịtuonom mạraaḅa asike ạmi kẹzo bho ạami nạtuonom mạraaḅa asike taKraist obho. 
1CO.11.2	Ạami nabuom enyina magey mebum obho enyina nẹetua ghạ zạmi moomo amen nẹtuonom nạ mịtughumiom obho ạami ụtughumiom enyina bho. 
1CO.11.3	Keḍio ạami nạva molo enyina kẹmoghonyan mobho aKraist aru mẹmu oomo arōoy kẹzo bho olom obho aru mẹmu ạni obho, Ẹnaan aru mẹmu taKraist. 
1CO.11.4	Molo kōoy kōoy olo azua meghōony kaḍigh totu iikpulughu obho naakpulughu, bolobolo nạgba mọnuekpete ooḅi adōm obho tẸnaan nạloki rẹgheer maKraist. 
1CO.11.5	Onyiin ẹzo bho nạ ạni-ebhōbh olo ọkagha ḍio mẹmu odi kaḍigh totu iikpulughu obho naakpulughu, bolobolo nạgba mọnuekpete ooḅi adōm obho tẸnaan, odi nạloki rẹgheer molom odi. Akẹrẹkẹrẹ olo todi nꞌạni obho ufe mẹmu odi tebum oḍighi ịkarabh obho. 
1CO.11.6	Ạni olo ọkagha ḍio mẹmu odi pabula mẹmu odi. Ẹzo bho ạni-ebhōbh mobula ẹmu odi nꞌoghula ạsilaan odi aru mạar olo ọlokia ạregheer obho, podi ạkagha mẹmu odi. 
1CO.11.7	Ạar olo olobhir ọony kạtuan kazuan meghōony tẹmu odi olo, ebum obho ụlem odi ụgbaaniom meghuan tẸnaan obho. Ạni-ebhōbh obho ụlem ụgbaaniom meghuan olobhir ọony obho, 
1CO.11.8	ebum obho ụseghe ḍio mọpaḍi ạni-ebhōbh obho koru ọlemom molobhir ọony obho, ụseghe mọpaḍi olobhir ọony obho kụlemom mạni-ebhōbh obho. 
1CO.11.9	Onyiin ẹzo bho nạ, ụtuan io mạni-ebhōbh obho kọlem molobhir ọony obho, ụtuan molobhir ọony obho kọlem mạni-ebhōbh obho. 
1CO.11.10	Tebum ẹzo eḍighiom ạar itelema bho tẸnaan, kạni kạni ạkagha ghạ mẹmu odi mọgba oḍeeriom mobho odi odi tịto olom odi. 
1CO.11.11	Taghuḍum ezira mi tObạmọogh obho, ạni-ebhōbh olo, olobhir ọony olo nạ, olobhir ọony obho nạ olo, ạni-ebhōbh obho olo. 
1CO.11.12	Ẹzo bho ụseghe mọpaḍi olobhir ọony obho ụlemom mạni-ebhōbh obho pẹzo nạ ạni-ebhōbh obho nạmar ghạ nạ molobhir ọony obho. Oomo iibha bho ịḍua tịto tẸnaan keru.
1CO.11.13	Ịmaar ẹetua, ẹkar eezuan mạni-ebhōbh mookpulughu Ẹnaan totu iikpulughu obho molo ọkagha ḍio mẹmu odi? 
1CO.11.14	Ịmaar eenon, ạregheer idi tolobhir ọony moseeri ạsilaan odi kẹdoony gọdogodo 
1CO.11.15	keḍio ịidoony ạsilaan peghuan ạni-ebhōbh. Ụnogho zodi mịidoony ạsilaan mopuughiom ghạ ẹmu odi. 
1CO.11.16	Erumolo ōoy natu mọghanan tiibha bho, ọnon ạar olo ạami ụteeny mọkpete olo tughuneen mọkpete kua — kamen kamen olo ezōor bolobolo arōoy ạsosi obho tẸnaan iikōbhōghian, ọnon eḍighiom ạar iikpulughu olo.
1CO.11.17	Ạami utue ḍio abuom enyina tibha ạami natu mọḍeghe bho. Kpẹlen nꞌiiḅi momute tookōbhōghian obhꞌenyina mi tạsosi obho, ịkarabh ikiton nemute. 
1CO.11.18	Ọḅel ịkarabh obho enyina neḍighi obho, nọogba ọnogho ạami mobho enyina nẹeḍianogh nẹtuanogh mi tookōbhōghian obhꞌenyina tạsosi obho. Ạami amōruōm mẹde bho mobho iru magey. 
1CO.11.19	(Ạkar agey nạ, ịgbaan ni molo ạmaḍian kẹrol teesoḍia enyina, molo ọmiin mạkar obo bho neekpulughu mẸnaan obho). 
1CO.11.20	Kamen kamen olo enyina iikōbhōghian monyiin esi, enyina ịtuan io mole eḍian ạruumugh obho tObạmọogh obho keru, 
1CO.11.21	ebum obho, amen enyina nele, ōoy ilꞌọno ilꞌọno nale ghạ, molo ẹde ọkoony nasibh, ẹde amiim nekigh. 
1CO.11.22	Enyina ịteenyogh io rutu ole ọbhoghol gạ? Bẹlee kenyina nẹva moofelemi ạsosi obho tẸnaan nꞌọloki ạregheer marōoy obo bho ịteeny ạni ḍio mạar ole bho? Enyina ịkar nẹva molo ạami tạkpete meeghe kạnogho enyina? Enyina nẹva molo ạami kabuom enyina gạ? Ẹkpugh.
1CO.11.23	Ịtughumiom bhibha ạami ubhin ụtughumiom enyina bho ạami ubhin tạvo tObạmọogh obho. Odi ạJizos Obạmọogh obho, tuḍugul obho toḅool bọ zodi obho, podi ạseghe mạbred, 
1CO.11.24	ạnogho lịsebh mẸnaan, aḅigi keḍio ạkpete kua, “Oobho piikpōogh alōor obhꞌạmi, obho ạami nạnogho mọbhel enyina bho. Iḍighi ghạ kua mọotua ghạ ạmi.” 
1CO.11.25	Onyiin ẹzo bho nạ, eedi ile meḍian udule bho ịḅele, podi ạseghe mạḅugha amiim obho ạkpete kua, “Oobho pạḅugha amiim omoom ịzo bho tẸnaan, obho ughirom bọ mịḅaal ạmi obho. Kamen kamen olo enyina ịbhoghol, ịitua ghạ zạmi.” 
1CO.11.26	Iibha bho nẹgba mobho, keḍio Obạmọogh obho tatu, kamen kamen olo enyina ile mạbred obhobho ịbhogholom mạḅugha bhobho penyina nẹgba emutiom mọbho bhꞌodi.
1CO.11.27	Tiibha bho bẹleni, kōoy kōoy olo abhin tịkarabh ẹzo aliom ạbhogholom mạbred nꞌạḅugha amiim obho tObạmọogh obho, naaḍighi mịkarabh miikpōogh alōor nꞌạzara bho tObạmọogh obho. 
1CO.11.28	Tebum iibha bẹleni, kōoy kōoy ạmaar aanona lōor odi kagbi mole ạbred obho nꞌọbhogholom ạḅugha bho. 
1CO.11.29	Erumolo odi ọlogh io mologhi tẹmu iikpōogh alōor tObạmọogh obho, men obho odi nale mạbred obho ạpogholom mạḅugha bho, odi naabhin mapum ạḅama tẹmu odi. 
1CO.11.30	Pạar obho ẹde enyina nẹnweey rạzegh obho, ịteeny io mọoghuanaan alōor obho, nꞌẹde enyina nẹpozuuy obho. 
1CO.11.31	Erumolo ezira ubhira ụmaar uunona ghạ lōor ezira ezira ubhin io mapum tẸnaan Obạmọogh obho. 
1CO.11.32	Keḍio Ẹnaan Obạmọogh obho nạliom aakiom ezira molo ezira ụdigh ạni obhin mapum ẹmar-arōoy obho.
1CO.11.33	Tebum iibha bẹleni, iiḅi aburumōr, kamen kamen olo enyina neekōbhōghian mole eḍian ạruumugh obho tObạmọogh obho, oomo enyina onyiin aḅōrō monyiin. 
1CO.11.34	Kōoy kōoy olo ọkoony nasibh aghẹel totu odi ale meḍian, molo Ẹnaan ọliom enyina mamen enyina iikōbhōghian. Ạraḍeghe ipedi obho, amen ạami uru kạami ạkpete atẹnẹ.
1CO.12.1	Esiibha bho iiḅi aburumōr, tilo igboloman nꞌiipuruan enyina mi tẹnogho Ẹmugh Iigbia bho, ạami nạva molo enyina kelōghōm magey obho. 
1CO.12.2	Enyina neelōghōm mobho tamen obho enyina neekpulughu ni ruru obho, aruru ilo aghuḍum ilo pobo ịto ghạ mịto ịnogho enyina, ibhiẹmi enyina mi taraabōom aghuḍum tẸnaan. 
1CO.12.3	Ịmaar elōghom siibha bho mobho kōoy kōoy olo Ẹmugh Iigbia bho tẸnaan napin ateliom, otue ḍio ạkpete aghōl kua, “Itōnyōgh ẹrol ẹnogho mạJizos” nꞌobho bọbon ōoy olo tatue ạgba amutiom mobho ạJizos aru Obạmọogh obho olo tughuneen molo Ẹmugh Iigbia bho nateliom odi ḍio.
1CO.12.4	Oḍigh kẹrekere ẹnogho mobho idi keḍio onyiin odi Ẹmugh Iigbia bho nạnoghooy ghạ. 
1CO.12.5	Oḍigh kẹrekere ariḍighi mobho idi keḍio ubhin noḍighi moomo eedi ọnogho monyiin odi Obạmọogh obho. 
1CO.12.6	Oōy olōghōm ạar olōghōm ạar ọno ạteeny mobhin oḍighiom oḍighi obho keḍio onyiin odi Ẹnaan obho pobo ạnoghooy molōghōm ạar obhobho kōoy kōoy mobhin oḍighiom oomo ariḍighi obho. 
1CO.12.7	Oōy esuo oḍigh kẹrekere eḍighiom ạar tẸmugh Iigbia bho mobho nọmiin todi mọnogho ạsuo moomo arōoy obho. 
1CO.12.8	Onyiin odi Ẹmugh Iigbia bho keḍio odi nạnogho ghạ monyiin ōoy mịitua olōghōm ạar, ạnogho mọnon ōoy molōghōm ạar ọmoghonyan, mọgbaam adōm obho. 
1CO.12.9	Onyiin odi Ẹmugh Iigbia bho nạ nạnogho ghạ monyiin ōoy mologhi omōruōm, ạnogho mọnon ōoy mịnyaam ookō ạrazegh. 
1CO.12.10	Onyiin ōoy odi ạnogho mịnyaam oḍighi ọkpo ịiḍaany, ạnogho mọnon mịnyaam ọgbaam ọnuekpete adōm obho tẸnaan. Ọnon odi ạnogho molōghōm ạar mọgba omutiom erumolo ẹnogho arōoy obho iru molo tẸmugh Iigbia bho nꞌerumolo itu ḍio molꞌẸmugh Iigbia bho. Onyiin odi ạnogho mịnyaam mọkpa ọnu-ẹma olo odi dọmoghon ghạ ḍio, keḍio ạnogho mọnon mịnyaam ọgba ẹmu ọnuekpete bho opedi obho nạkpa bho. 
1CO.12.11	Onyiin odi Ẹmugh Iigbia bho pobo nạnoghooy oomꞌiibha bho. Ẹzo bho iḍigh tologhi odi obho, pẹzo odi abhin nạnoghooy moḍigh kẹrekere ẹnogho moḍigh kẹrekere arōoy.
1CO.12.12	Onyiin ẹzo bho nạ pẹzo idi nạ mi taKraist; odi ạteeny monyiin alōor nꞌoḍigh kẹrekere ịpaḍi alōor. Toomo ibha odi ạteeny oḍigh kẹrekere ịpaḍi alōor obho, odi odi ni nạ monyiin. 
1CO.12.13	Ẹzo bho nạ pẹzo oomo ezira idi. Arōoy aJu bho, nꞌarōoy ịnon aruubhugh obho, nꞌạrubana, nꞌạnwuny ogbo eghun obho, oomo ezira noozua mụum Ẹmugh Iigbia bho oḍighi monyiin alōor nọonogho nọpoghol monyiin ạmuum ạruumugh obho.
1CO.12.14	Ọlogh ịpaḍi alōor mobho alōor ōoy ạteeny, onyiin okpom be ḍio. 
1CO.12.15	Erumolo onyiin alẹkẹ bhꞌodi aghōl mebum obho ọno otu ḍio mạvo bho, pọno olꞌalōor obho ḍio. Iibha bho irue ḍio enwe zodi mọḅele oru onyiin ọpaḍi alōor obho. 
1CO.12.16	Kerumolo aḅeri obhꞌodi ạkpete kua, mebum obho ọno otu ḍio ḍien obho, pọno olꞌalōor obho ḍio. Iibha bho ẹkona irue ḍio enwe zodi mọḅele oru onyiin ọpaḍi alōor obho. 
1CO.12.17	Erumolo oomo alōor obho aru monyiin ekpaḍien be, kodi tạmoghon ẹko mạar? Kerumolo oomo odi aru monyiin aḅeri be, kodi tapura ẹko meḍu? 
1CO.12.18	Ẹnaan alōghōm ni kạmaar ạde moḍigh kẹrekere ịpaḍi alōor obho aseeri tẹzo bho iḍigh bọ tologhi odi obho. 
1CO.12.19	Ughōl onyiin ọpaḍi alōor be mobho odi bọ, okpom alōor obho kulo. 
1CO.12.20	Keḍio toomo ibha ọlogh ịpaḍi mobho idi obho, alōor obho onyiin be.
1CO.12.21	Tebum iibha bẹleni, ekpaḍien obho orue ḍio ạkpete ạnogho mạvo bho aghōl kua, “Ạna nꞌạami ạar ụmooghan olo.” Ẹmu obho ẹkona orue nạ ḍio ạkpete ạnogho masike bho aghōl kua, “Ạna nꞌạami ạar ụmooghan olo.” 
1CO.12.22	Tiibha bho be ḍio ẹkona, ezira urue ḍio ọḅele mọrolom ịpaḍi alōor obho ezira nọotua okōl mịghua ḍio obho, 
1CO.12.23	keḍio ịpaḍi alōor obho ezira ụtuom io mạar obho pibha ezira nọmaar ghạ ookō, nꞌobho ịpaḍi alōor obho ịmaar io ẹneghe mọmiin obho, pibha ezira nọmaar ghạ ọkologh mibura oburom 
1CO.12.24	molo ịpaḍi alōor obhꞌezira ibha nẹmu bho ipin io nobhin. Ẹnaan nịvo nịvo ạto nạ aḍighi miibha bho mi talōor obhꞌezira molo ịpaḍi alōor bhibha tezira tepin mịkanya eghuan epuom mipedi obho. 
1CO.12.25	Iibha bho iru iḍighi molo ạmaḍian olo talōor obho, molo toomo oḍigh kẹrekere ịpaḍi alōor obho, onyiin naanon ạtuom mạar monyiin. 
1CO.12.26	Molo, onyiin ạghunu ạvo nạmiinom poomo alōor obho odi tọmiinom obho, kootumeni mekpaḍien obho, ọḅaal ologhi obho ịrol ịnogho moomo alōor obho nạ.
1CO.12.27	Oomo enyina palōor obho taKraist, molo ōoy esuo pọpaḍi ọpaḍi alōor odi. 
1CO.12.28	Molo, Ẹnaan naabhin moomo arōoy obho aseeri tạsosi obho, ạnogho mōoy esuo oḍighi oḍighi: ịḅel obho piteledōm obho, ogbẹbhiōm ịzal, ịgba mọnuekpete adōm tẸnaan; ogbẹbhiōm ịraar obo ịtughumiom, keḍio aru asi tarōoy oḍighiiy ọkpo ịiḍaany, nꞌobo bho ịteeny mịnyaam mookō ạrazegh, nꞌobo ọbhelogh arōoy, nꞌobo okpo ịnon otẹnōm, nꞌobo ọkpaay ọnu-ạraama olo eedi ịmoghon io. 
1CO.12.29	Oomo arōoy iteledōm bẹlee, bolobolo oomo arōoy obo ọgba ọnuekpete tẸnaan nꞌobo ịtughumiom gạ? Oomo arōoy gạ mobo ịteeny ịnyaam moḍighi ọkpo ịiḍaany 
1CO.12.30	bolobolo ookōoy ạrazegh nꞌọkpaay ọnu-ạraama olo eedi ịmoghon io, nꞌọgba ẹmu ọnuekpete bho nọkpaay obho. 
1CO.12.31	Iseeriom ghạ mologhi enyina mi tẹnogho bho ạla bọ mạar apu obho.
1CO.12.31	Siibha bho ạami natu mọgba ọnogho enyina mẹnogho bho ạla bọ mạar apu obho.
1CO.13.1	Ạami ạkar arue mọkpaay ọnu-ạraama arōoy nꞌạkar ọnu-ẹma itelema bho tẸnaan kạami ụteeny io metulan, ọnuekpete obhꞌạmi ịneghe ḍio epu moghōrōkō okele nꞌighonogo. 
1CO.13.2	Erumolo Ẹnaan abhooghuom ạami ạnogho ạami mịnyaam ọgba ọnuekpete adōm obhꞌodi, nꞌerumolo ạami ụteeny moomo olōghōm ạar nꞌoomo ọmoghonyan ọkpo ẹḅokia, nꞌerumolo ạami umina nạ ụteeny moomo ologhi omōruōm olo tatue ni aḍinyogh mibꞌịḅaal iirẹeny nꞌibꞌạruku-ogbo kạami ụteeny io metulan, ạar oḍighiom ạami olo. 
1CO.13.3	Erumolo ạami ụḅirogh moomo ọkpo ạmi ụnoghooy rōoy ụman, bolobolo ụnogho nạ lōor ạmi mọsu ạnyan tebum oḍighi iiḅi kạami ụteeny io metulan, bọbon ạsuo olo ạami tapin olo.
1CO.13.4	Etulan palideny alōor nꞌoḍighi iiḅi. Ibōbhan nꞌiituma nꞌọbughia alōor ilo tetulan. 
1CO.13.5	Ọḅaar ẹmu nꞌipesi nꞌạaku nꞌọkarabh ologhi ilo nạ tetulan. Etulan ookōbhōghi ghạ ḍio moḍighi ọpionuman ạlogha tologhi, 
1CO.13.6	ọḅaal ologhi olo tetulan mi toḍighi ịkarabh keḍio nạḅaal ghạ mologhi magey tiiḅi eḍighiom ạar. 
1CO.13.7	Etulan nạkparaghiom ghạ ni kạar kạar, amōruōm kạar kạar, aḍuom ologhi toomo ẹmorokpo, ạteeny alideny alōor toomo eḍighiom ạar.
1CO.13.8	Ọgba ọnuekpete adōm tẸnaan takunughi ni, ọkpaay ọnu-ạraama olo ụmoghon io tasōbhe ni, olōghōm ạar temuneen ni, keḍio etulan ikunughi olo, 
1CO.13.9	ebum obho ẹnogho olōghōm ạar nꞌọgba ọnuekpete adōm tẸnaan igbẹbhan io bho, 
1CO.13.10	keḍio amen olo ibha tẹgbebheghiōm obho tetu pobhiẹmi ibha degbẹbhan io bho.
1CO.13.11	Tamen ịbam ạmi, ạami ụḍeghe ghạ rạḍeghe ịbam ạnwuny ạmoghonyan ghạ kịbam ạnwuny, ạatua ghạ nạ mịitua ịbam ạnwuny. Keḍio esiibha bho ạami naaru ugbẹbh mōoy obho, ạami naarōbh tạman moomo eḍighiom ạar ịbam ạnwuny. 
1CO.13.12	Ibha ezira nọmiin siibha bho nọmiin tụum kiikōogh ạtaḅaliki. Keḍio tamen olo natu, tọmiinan tasumusigh. Iibha ạami naalōghōm siibha bho degbẹbhan io keḍio tamen olo natu, pạami olōghōm ọman kẹzo bho Ẹnaan ạmaar alōghōm ạami ạman obho.
1CO.13.13	Tẹnogho bhibha, ịraar bhibha, ologhi omōruōm, nꞌoḍuom ologhi, nꞌetulan, pibha ịmara kua ịrol, keḍio tịraar eedi, etulan apuom.
1CO.14.1	Tebum iibha bẹleni, ikilighuan mẹva mebōom ọteeny ạni etulan. Iseeriom mologhi enyina tẹnogho ạruumugh obho — ạkar ẹnogho ọgba ghạ ọnuekpete bho tẸnaan. 
1CO.14.2	Obo bho nạkpaay mọnu ẹma olo odi ọmoghon io bho, nạkpaanaan mẸnaan be, ọkpaanaan io rōoy, tebum obho bọbon ōoy olo nạmoghonyan odi olo bho. Ẹmugh Iigbia bho ạnogho odi mịnyaam mọgba ọkpo ẹḅokia omutiom. 
1CO.14.3	Keḍio obo bho nạgba bọ mọnuekpete adōm tẸnaan obho nạkpaanaan rōoy mọbhel ọnogho eedi mọoghuenaan ologhi nꞌọḅaal ologhi. 
1CO.14.4	Oōy obo bho nạkpaay mọnu-ạraama olo odi ọmoghon io bho nạpela lōor odi be, keḍio obo bho nạgba mọnuekpete adōm tẸnaan obho nạpel moomo arōoy ạsosi obho.
1CO.14.5	Tạmi nị dụgh, oomo enyina mọkpaay ọnu-ạraama olo enyina ịmoghon io iiḅi, keḍio oomo enyina mọteeny ẹnogho ọgbaay ọnuekpete adōm obho tẸnaan ịneghe epu. Ebum obho odi obo bho nạgba mọnuekpete adōm tẸnaan obho aḍigh eghuan apu mobo bho nạkpaay mọnu-ạraama olo odi ọmoghon io bho. Odi orue ḍio ạbhel moomo arōoy ạsosi obho erumolo obo ọgba ẹmu ibha odi nạkpaay obho olo. 
1CO.14.6	Iiḅi aburumōr, ịmaar ẹetua, ạami aru tenyina kụ nạkpaay mọnu-ẹma olo enyina ịmoghonyan io, ạsuo odi gạ? Ạsuo olo nolo, tughuneen molo ạami uru ụgba ụnogho enyina mọkpo ẹḅokia bho Ẹnaan naḍereghiom rōoy obho ḍio bolobolo ụgba ụnogho enyina mọkpo ilo igboloman nꞌolōghōm ạar nꞌọnuekpete adōm bolobolo ịtughumiom tẸnaan io.
1CO.14.7	Iinon tobo bho neti magumagum nꞌigelege ibha aghuḍum ilo bho, erumolo eedi iti mẹnaghanyan, okōr ōoy tatue ạker mịḅa ạloghom? 
1CO.14.8	Kerumolo obo bho napulo ghạ meeḍue ẹgham obho apulo mẹnaghanyan, kokōr ōoy taḅetunu ạmara moḅe ẹgham obho? 
1CO.14.9	Onyiin ẹzo bho nạ, okōr ōoy tạmoghonyan enyina erumolo enyina nẹkpaay ẹgbaam madōm obho tẸnaan mọnu-ạraama olo ụmoghonyan io? Penyina netōḅōḍi mịghor ọnu enyina be. 
1CO.14.10	Ạsumuunir ọnu-ạraama mibha idi tesuo ẹmar-arōoy obho, keḍio bọbon onyiin olo aru mẹmoghonyan olo. 
1CO.14.11	Kerumolo ạami ụmoghonyan io mọnu-ẹma bho nọkpa bọ bho, pạami naaru misoloman todi obo bho nạkpa bọ bho, odi atu nạ misoloman tạmi. 
1CO.14.12	Ẹzo bho enyina nẹva mọteeny ẹnogho Ẹmugh Iigbia bho, toomo ilo ipuom suo, ịva ghạ magey mọteeny ạni ẹnogho bho tapōbhẹ bọ mạsosi obho. 
1CO.14.13	Tebum iibha bẹleni, obo bho nạkpaay ghạ mọnu-ạraama olo ụmoghon io bho aakpulughu ghạ agbẹel mobhin ọḅaram ẹnogho ọgbaam ẹmu ịigbaay obhꞌodi. 
1CO.14.14	Erumolo ạami ubhin mọnu-ạraama uukpulughu miikpulughu, ẹmugh obhꞌạmi nạkar aakpulughu keḍio ịitua bhꞌạmi ilo ạni. 
1CO.14.15	Ạami taḍighi ẹko siibha bho? Ạami tatōbh ologhi obhꞌạmi aakpulughuom mẹmugh obhꞌạmi be gạ? Ạami tatōbh ologhi obhꞌạmi ạmoorom sọor mẹmugh obhꞌạmi be gạ? 
1CO.14.16	Amen olo ạna ubhin ẹmugh obhꞌonuma be nạnogho lịsebh mẸnaan, kōoy olo odi ạni tiikpulughu obhꞌonuma ọmoghon io mibha ạna naakpulughu obho, odi taḍighi ẹko katul nꞌạna akōl mẹrol ni nạ kua? 
1CO.14.17	Toomo iibha iikpulughu obhꞌonuma ạna naakpulughu ạnogho lịsebh mẸnaan obho iru miiḅi obho ẹkona, bọbon ẹzo olo ịbhel ạni mōoy opedi obho olo.
1CO.14.18	Ạami nạsebh ni mẸnaan magey mobho ạami nạkpaay ghạ apu moomo enyina mọnu-ạraama olo ụmoghon io. 
1CO.14.19	Keḍio tamen olo nooḍiku mạsosi kpẹlen nꞌolo ạami kạkpaay mạsumuunir ọnuekpete olo arōoy obho ịmoghonyan io, ạami tạkpa ạkpete mōogh ikpo ọnuekpete ịtughumiom ilo eedi tẹmoghonyan ni.
1CO.14.20	Iiḅi aburumōr, íḍum ghạ maghuḍum ịbam ạnwuny mi tịitua enyina. Tesi oḍighi ịkarabh, pịtol kịbam ạnwuny, keḍio tịitua enyina ịtol kikenya arōoy. 
1CO.14.21	Nọoge mi tọbhereer iigbia bho mibha Obạmọogh obho ạkpete bho,
1CO.14.21	“Ạami tapin mịnu ịnon ạraama kạkpetiom ạnogho marōoy bhibha.
1CO.14.21	Ạami tapin nạ mịidoronu isoloman kạkpetiom,
1CO.14.21	keḍio arōoy obhꞌạmi ẹkona irue ḍio mọmoghonyan ạami.”
1CO.14.22	Tebum iibha bẹleni, ẹnogho ọkpaay ọnu-ạraama olo ụmoghon io ilo obhin ookiom arōoy obo bho demōruōm io bho, ẹnogho ọgba ọnuekpete adōm tẸnaan ilo obhin ọsebhom arōoy obo bho neemōruōm obho.
1CO.14.23	Iinon, oomo enyina keḍigh mạsosi koomo enyina nẹkpaayogh mọnu-ạraama olo enyina ịmoghon io, koobho arōoy bolobolo arōoy aruru eru eḍigh, amen eedi ịmoghon, eedi ighōl io enyina nẹtaalogh gạ? 
1CO.14.24	Kerumolo oomo enyina nẹgba mọnuekpete adōm obho tẸnaan koobho ōoy bolobolo ōoy eru aru aḍigh, pobhin toghōrōkō bho odi ạmoghon obho olōghōma ịkarabh odi. Ibha odi ạmoghon obho tẹtu ni mịiruan ẹnogho zodi, 
1CO.14.25	molo ịitua ẹḅokia bhꞌodi temute ni tạnyu obho keḍio odi tagbuluman nạ aakpulughu ạni mẸnaan, ạgba amutiom mobho “Tagey obho, Ẹnaan odi nꞌenyina.”
1CO.14.26	Iiḅi aburumōr, ạami ụkar nạḍeghe ẹko? Ạami ughōl kua mu kamen kamen olo enyina iḍigh mạsosi, onyiin ạteeny sọor ọmoor, ọnon ịtughumiom, omina ọnon ạgba omutiom ọkpo ẹḅokia tẸnaan, ọnon nạ, ạkpaay ọnu-ạraama olo odi ọmoghon io, nꞌōoy olo kạgba ghạ mẹmu ọnu-ạraama bho odi nạkpaay obho. Oomo iibha bho oḍighi mọghuemi ạsosi obho! 
1CO.14.27	Erumolo arōoy idi togbo enyina netu mọkpaay ọnu-ạraama olo eedi ịmoghon io, ịzal bolobolo ịraar, ōoy amen amen, ẹkpaay ghạ. Eedi ẹteeny nạ monyiin ōoy olo tạgba mẹmu ịigbaay obhꞌeedi. 
1CO.14.28	Kerumolo obo ọgba ẹmu ịigbaay obho olo, pu kōoy kōoy ạrol bịrim, ạḍeghian nꞌẸnaan be. 
1CO.14.29	Ịzal nꞌịraar ilo obhin mọnuekpete adōm tẸnaan ẹgba ẹnogho mipedi obho, eedi ipedi obho ẹru mịiruan ẹnogho mibha eedi nẹgba bho. 
1CO.14.30	Kerumolo onyiin ōoy ạrol togbo bhꞌenyina abhin dōm mi tẸnaan, obo bho nạgba bọ bho asōbhẹ mibha odi nạgba bho. 
1CO.14.31	Oomo enyina ōoy amen amen tetue ni ẹgba dōm tẸnaan, molo oomo arōoy obho ẹtuugha ẹteeny mọoghuanaan ologhi. 
1CO.14.32	Obo bho ạteeny mẹnogho ọgba ọnuekpete adōm tẸnaan obho ạmaar ạrolom tipa bho, 
1CO.14.33	ebum obho Ẹnaan opeleghi ḍio ezira moḍum aghuḍum ẹmoghonyan obho, abheleghi ezira taghuḍum olo ekima.
1CO.14.33	Toomo ạrasosi ibhꞌarōoy tẸnaan, 
1CO.14.34	amen olo nooḍiku mạsosi ạraani obho ẹrologhu ghạ bịrim bịrim. Ụnogho ḍio zeedi mịnyaam mọkpete ạar. Eedi ịtolom io mẹmu ạgada bho, kẹzo bho araalōgh arōoy aJu obho ẹkona ịkpete bho. 
1CO.14.35	Erumolo eedi nẹva mọmoghonyan ạar, eedi epuruan burulom eedi mi totu. Ạregheer idi magey mạni-ebhōbh mọkpaton ọnu odi ọkpete ạar mi totu ạsosi obho.
1CO.14.36	Ụmaar io suo, enyina nekōl ọnuekpete tẸnaan ạḍua tenyina karu gạ? Bẹlee kenyina be gạ mobo neebhin mọnuekpete bho tẸnaan?
1CO.14.37	Kōoy kōoy olo nạatua akōl modi onyiin obo nạgba mọnuekpete adōm tẸnaan, bolobolo, mobho odi ạteeny mẹnogho ạruumugh obho, ạatua alōghōm mobho ibha ạami nạge atuom enyina bho iru mịto tObạmọogh obho. 
1CO.14.38	Oōy olo opinom io miibha bho, ubhinom nạ ḍio zodi.
1CO.14.39	Tebum iibha bẹleni, iiḅi aburumōr ạmi, iseeriom mologhi enyina mi tọgba ghạ ọnuekpete adōm obho tẸnaan. Toomo ipa ẹkona, tọkpa ọnu-ạraama olo enyina ịmoghon io, ígbi ghạ. 
1CO.14.40	Kạar kạar ọmaar ọtooghi ghạ koḍighi tebōom olo iizuan.
1CO.15.1	Esiibha bho ạami nạva mọotuemi enyina mọnuekpete ooḅi adōm obho ạami ụgba ghạ ụnogho enyina bho, obho enyina ibhinom obho, nꞌobho ologhi omōruōm enyina nạamaar aḅolom obho. 
1CO.15.2	Ạkar odi ooḅi adōm obho, obho ạami ụgba ụnogho enyina bho. Ooḅi adōm obho nạpel enyina atẹnẹmi tịkarabh enyina bho, erumolo enyina nẹemaar iḅolom zodi adōm obho, tughuneen molo ibhꞌologhi omōruōm obhꞌenyina iru moobho ạar ạni ni be.
1CO.15.3	Ạami utẹnẹghi ụnogho enyina mibha ạami ubhin nạ bho, ibha ịla bọ mạar ipu obho: mobho aKraist obho ạbho mebum ịkarabh ezira, kẹzo bho ụge tẹegia iigbia bho, 
1CO.15.4	nꞌobho uḍi zodi ịraar aḍuma itẹn puḅẹtōn odi tọbho bho, kẹzo bho ụge nạ bọ tẹegia iigbia bho, 
1CO.15.5	nꞌobho odi amutiom lōor odi ạnogho maPita men, aḍiōbh nꞌịzal obho amen. 
1CO.15.6	Ạteeny mọnon amen podi amutiom lōor odi ạnogho marōoy ilo tepu ni mọonir nꞌịzal ạraala nꞌaḍisibh obo bho neemōruōm obho monyiin amen obho. Ọlogh eedi idi ni kaadon, ẹde kobho nekoḍiiy taruugu. 
1CO.15.7	Keḍio odi amina nạ amutiom lōor odi ạnogho maJems men, nꞌoomo iteledōm obho amen.
1CO.15.8	Ạami pobo odi amutiom lōor odi ạnogho akunughiom — toomo ibha ạami ụrol kọony olo igbẹbh io ụmar obho. 
1CO.15.9	Ebum obho ạami uru mọony osōbh ọla oomo iteledōm obho — ạkar ạmi nị dụgh, ạami ugbẹbhan io molo koghōl ạami onyiin oteledōm, ebum obho ạami ụmaranuan mạsosi tẸnaan obho. 
1CO.15.10	Keḍio Ẹnaan kạsuanaan ạami ghụsan aḍien kạami odi siibha mẹzo bho ạami odi obho, molo tọsu ạghusan aḍien obhꞌodi ipẹ ḍio nạ kua be. Toomo iibha bho ẹkona, ạami naakumuan apu moomo eedi iteledōm ipedi obho. Ạami nịvo nịvo kụkar io aḍighi moḍighi obhobho, ọsu ạghusan aḍien tẸnaan ibha idi nꞌạami obho kiḍighi. 
1CO.15.11	Eru kạar olo aru zạmi bolobolo eedi, iibha bho pibha ezōor ụgba, kenyina imōruōm nạ.
1CO.15.12	Ebum eeghe, siibha bho, kẹde enyina nekōl moḅetunu tọbho bho olo erumolo, tadōm obhꞌezōor, ụgba mobho nooḅẹtōn aKraist tọbho bho? 
1CO.15.13	Erumolo ibha enyina nẹgba bho iru magey, puḅẹtōn io maKraist tọbho bho, 
1CO.15.14	kerumolo uḅẹtōn io maKraist tọbho bho pịigbaay adōm obhꞌezōor apa be, ologhi omōruōm obhꞌenyina ẹkona apa be. 
1CO.15.15	Tilo ipuom suo, ezōor nọgbaaghiom mẸnaan miben tebum obho ezōor nọgba mobho odi Ẹnaan aḅẹtōn maKraist, obho odi oḅẹtōn io tọbho bho, erumolo iru magey mobho oḅetunu tọbho bho olo. 
1CO.15.16	Ẹkar erumolo oḅetunu tọbho bho olo, puḅẹtōn io maKraist tọbho bho. 
1CO.15.17	Kerumolo aKraist oḅetunu ḍio tọbho bho, pologhi omōruōm obhꞌenyina ạar oḍighiom olo, enyina ẹkona idi nini tịkarabh enyina. 
1CO.15.18	Onyiin ẹzo bho nạ, obo bho imōruōm maKraist ku nekoḍiiy taruugu obho neebhẹ be. 
1CO.15.19	Kerumolo oḍuom ologhi obho ezira ụteeny taKraist obho aru molꞌaghuḍum obhobho be, pạghusan ibhꞌezira ipu mibhꞌarōoy oomo ẹmar-arōoy obho.
1CO.15.20	Tạkar agey obho, oḅẹtōn maKraist tọbho bho, molo ezira nọoteeny mọoghuanaan ologhi mobho toḅẹriōn ạni ni mobo bho neemōruōm maKraist ku nekoḍiiy taruugu obho. 
1CO.15.21	Ẹzo bho ạar obho aḍighi bọ kọbho aru obho ạḍua tōoy karu obho, pẹzo oḅetunu tọbho bho ạḍua nạ tōoy karu. 
1CO.15.22	Ẹzo bho oomo arōoy ibha iḍigh nꞌẠdam nẹpozu obho, pẹzo toḅẹriōn moomo arōoy obho iḍigh nꞌaKraist obho. 
1CO.15.23	Keḍio oomo abaabha bho ạar amen amen tẹtuugh emute. AKraist ọḅel oomꞌeedi; keḍio tagbi mọteeny obo bho iru milo taKraist mi tamen obho odi tatu obho. 
1CO.15.24	Iibha neetẹn pikunughi obho oru, amen olo aKraist tapuoghom moomo ạruula nꞌịto mịto nꞌịnyaam ạruumugh obho, keḍio odi tazuuruna meghōony ọdaam ẹma bho ạnogho mẸnaan Ọde bho. 
1CO.15.25	Ebum obho aKraist tazua ni meghōony ọdaam ẹma bho ninii odi tapuom ạvo moomo obo ọlogh aḍien odi, ạseghe zeedi atẹnẹ moḅeleriom asike odi obho. 
1CO.15.26	Ọbho pobo ọlogh aḍien obho topuom ạvo ọḅeliom obho. 
1CO.15.27	Ebum obho nọoge ụkpete kua mi tẹegia iigbia bho mẸnaan naapuom kạar kạar aḅeleriom sike odi. Kạar kạar obho ughōl bọ suo bho, ụloghom ạni ḍio mẸnaan obo bho tạseghe kạar kạar ạlogh tẹeḍiani asike taKraist obho. 
1CO.15.28	Amen olo nọoseghe ụlogh tạvo taKraist mọda kạar kạar, podi Ọony obho nịvo nịvo ọrol tẹeḍiani tẸnaan obo bho ạseghe kạar kạar aseeri tẹeḍiani odi mọda bho, keḍio Ẹnaan tatu ạda kạar kạar ạman.
1CO.15.29	Eru kạar olo ilo kua, kobo bho nezua mụum ẹnogho mobo bho nẹebho bho kịmara teḍighen? Eru kạar olo oḅetunu tọbho bho olo nolo, kẹzo bho eedi nẹgba bho, ebum eeghe keedi nezua mụum ẹnogho mobo bho nẹebho bho? 
1CO.15.30	Ezōor ẹkona, ebum eeghe kezōor nokilighuan mi tọmiinom moomo amen? 
1CO.15.31	Iiḅi aburumōr, ạami nasōmōghan ghạ mọbho moomo aḍuma. Ẹzo bho ạami nabuom enyina mi taghuḍum ezōor mi tạJizos Kraist Obạmọogh ezira bho kiḍighi kạami nạḍeghe miibha bho amutiom. 
1CO.15.32	Iḍighen mạsuo ạmi mi tịitua ẹmar-arōoy, eru kạar olo ạami uḅe mịnam eḍum mi tesuo Ẹfesos? Ọnuekpete bhobho “Itu ole ọbhoghol, eḍie pezira ọbhozuuy” obho agey, erumolo oḅetunu tọbho bho olo.
1CO.15.33	Sọo, ịmoghonyan rōoy. “Ịkarabh ạburubulol obo nẹpue ghạ mamarugh otu.” 
1CO.15.34	Imula tịitua enyina, metughuneen silōor obhꞌenyina mi taraabōom oḍighi ịkarabh. Ạregheer esibh enyina. Ẹde enyina delōghōm io mẸnaan.
1CO.15.35	Onyiin enyina tatue ni apuruan kua, “Eedi obo bho nẹebho bho tọkar eḅerenu ẹko? Okōr oḍigh alōor mobho eedi tẹteeny?” 
1CO.15.36	Sọo ibꞌaraama! Amen enyina iḅẹbh mekpo oorẹeny mi tade bho, osi ghạ ḍio aḍum aru, tughuneen molo ekpo bho abhira ạbho ḍio. 
1CO.15.37	Obho enyina iḅẹbh tade bho ekpo be, mạar io suo ekpo ọbiakpa bolobolo olꞌọnon oḍigh oorẹeny. Ekpo bho nꞌoorẹeny obho tasi amute bho kẹrekere. 
1CO.15.38	Ẹnaan nạnogho ghạ moḍigh ẹetua oorẹeny olo ologhi odi aḍigh mọnogho ekpo bho. Oḍigh kẹrekere ẹetua oorẹeny mobho odi nạnogho ghạ moḍigh kẹrekere ikpo iirẹeny obho.
1CO.15.39	Toomo ọkpo bho nepooghu obho, akẹrekere iikpōogh alōor mibha ịteeny. Arōoy akẹrẹ oḍigh alōor, ịnam kẹre, ịnun kẹre, ina kẹre.
1CO.15.40	Arōoy ibhꞌạnyu obho nꞌade bho nꞌalōor ilꞌeedi. Kir alōor arōoy obhꞌạnyu obho ilo ịmaar ịkpiom, kir alōor arōoy ibhꞌade bho milo ịmaar ịkpiom nạ. 
1CO.15.41	Ẹneghe ibhꞌaghōzōgh obho kẹre, ibhꞌụvanyu obho kẹre, ibhꞌịinaany obho oḍigh kẹrekere nạ.
1CO.15.42	Pẹzo tẹtol nạ mi toḅerenu tọbho bho. Obho uḍi obho tạḅor ni, obho toḅẹtōn obho ọḅor mu. 
1CO.15.43	Obho uḍi obho nꞌaḅẹebh ọmiin, obho toḅẹtōn obho nꞌeghuan. Obho uḍi obho naadugh ạkporokporo, obho toḅẹtōn obho ạghua ni ạman. 
1CO.15.44	Obho uḍi obho uḍi miikpōogh alōor obho, obho toḅẹtōn obho toḅẹtōn mẹmugh alōor obho. Ẹzo bho iikpōogh alōor idi tẹmar-arōoy obhobho bho, alōor tạtol nạ ni nạ mi tạruumugh obho. 
1CO.15.45	Pẹzo ụge tẹegia iigbia bho, mu
1CO.15.45	“Keḍio ọḅel ōoy obho, Ạdam, aru ạteeny ghuḍum;”
1CO.15.45	keḍio Ạdam obho ạman obho pobo ạteeny mẹmugh obho nạnogho ghạ ghuḍum obho.
1CO.15.46	Ubhira ḍio ọteeny mẹmugh obho, ubhira ụteeny miikpōogh obho keḍio ugbi mọteeny ẹmugh obho. 
1CO.15.47	Ọḅel Ạdam obho ụlemom mọomi ade bho, ogbẹbhiōm ịzal Ạdam obho ạḍua tẸnaan karu. 
1CO.15.48	Obo bho iru milꞌade bho, idi nạ kodi obo bho ụlemom mọomi ade bho, keḍio obo bho iru milo tẸnaan obho idi nạ kodi obo bho ạḍua tẸnaan karu obho. 
1CO.15.49	Ẹzo bho ezira uzua mozu ōoy obho ụlemom mọomi obho, pẹzo ezira tozua nạ mozu odi ōoy obho ạḍua tẸnaan aru obho. 
1CO.15.50	Iiḅi aburumōr ạkar ẹmu ạraḍeghe bhꞌạmi iibha, ibha ạzara nꞌiikpōogh alōor obhobho irue ḍio ebhin bin tAde-Ọolema bho tẸnaan. Ibha tạḅor ni obho ẹkona irue ḍio ebhin bin tibha ịḅor io obho.
1CO.15.51+1CO.15.52	Ịmoghon, ạami natu mọgba ọnogho enyina mọkpo ẹḅokia. Oomo ezira ụbhozu ḍio ọman, keḍio tokẹm lẹpuuny kẹzo bho ịghanaghan ạnyan nemute ghạ tariḍien obho, tamen olo upulo meeḍue, poomo ezira onwian alōor. Amen noopulo, pobo bho nẹebho bho oḅerenu ọteeny aghuḍum olo kamen kamen keḍio oomo ezira totu onwian lōor. 
1CO.15.53	Ebum obho ibha tẹḅor ni obho tezua ni mibha ịḅor io bho. 
1CO.15.54	Molo amen ibha tẹḅor ni obho neezua mibha ịḅor io bho, nꞌobho ibha tẹpo ni obho neezua mibha ịpo ḍio bho, pọnuekpete ẹegia iigbia bho oru omute oḍighi agey obho ạkpete kua,
1CO.15.55	“Mọomin mọbho. Ịnyaam odi ilo mu! Eey ọbho!
1CO.15.55	Idi teḍighen mịnyaam obhꞌonuma?
1CO.15.55	Idi teḍighen mịnyaam ọziom arōoy obhꞌonuma?”
1CO.15.56	Toḍighi ịkarabh pesi ọbho ạteeny mịnyaam mọze arōoy, keḍio taraalōgh obho pesi ịkarabh ịteeny mịnyaam obhꞌodi. 
1CO.15.57	Ạlisebh ẹrol ni ẹnogho mẸnaan obo bho ạtuan mạJizos Kraist Obạmọogh ezira bho nạnogho zezira mịnyaam mobhin opuom ọbho bho.
1CO.15.58	Tebum iibha bẹleni, iiḅi aburumōr ạmi, ideny mẹmaar ẹmara mẹghua. Suo enyina neelōghōm mobho koḍighi koḍighi olo enyina teḍighi ẹnogho mObạmọogh obho olo tepẹ olo bho, pịmaar ẹrol eḍighi ghạ moḍighi obhꞌodi.
1CO.16.1	Tilo igboloman nꞌosōgh ikpoki ọloghom ạvo ọnogho arōoy tẸnaan ibhꞌaJudia, ịtuugh eḍighi ạni kẹzo bho ạami ụkpete ụnogho marōoy ạsosi ibhꞌaGaletia bho. 
1CO.16.2	Kawiki kawiki, tọḅel aḍuma bho, kōoy kōoy ạseghe mịbam tibha odi ạteeny obho ạlogh tẹḅa aakōbhōghi aseeri, molo ạami utu ḍio kọke moghilighuan osōgh osōgh. 
1CO.16.3	Amen ạami uru usi, pạami ọge ọbhereer orōmōm arōoy obho enyina nẹeson bho kebhin luunwo bhꞌenyina kẹghi taJerusạlẹm. 
1CO.16.4	Erumolo iizuan molo ạami kạghi ạni, peedi nꞌạami ọghi.
1CO.16.5	Ạami tapira ạki taMasidonia katu tenyina, ebum obho idi tologhi ạmi mọḅol taMasidonia bho. 
1CO.16.6	Ẹnaan ạlogh ạvo, ạami tạtolan ni enyina mịbam amen, mạar io suo, oomo eesōor obho, molo enyina ẹkparam ẹlogh ạvo ẹnogho ạami mi tararele bhꞌạmi kesi kesi olo ạami tamina ạki. 
1CO.16.7	Ẹrol ạni kua tịto tẸnaan, ạami ụva ḍio molo ạami tatu asi kua be tenyina aḅetunu mọḍua. Ạami nạatua mọkar ọrolan enyina mịbam amen.
1CO.16.8	Ạami nạatua nạ molo ạami kạrol suo Ẹfesos ninii kạteeny maḍuma ẹzaal obho Ẹmugh Iigbia bho asōor bọ aru amuzō bho. 
1CO.16.9	Toomo iibha ọlogh obo nẹva mọpuenaan ạmi obho ạkani teebha bho ẹkona, ịkanya araabōom idi nạ mobhin oḍighiom oḍighi obho magey.
1CO.16.10	ATimoti aru asi tenyina pịmaar ebhin odi mẹloghom teesoḍia bhꞌenyina. Odi naḍighi moḍighi tObạmọogh obho kẹzo bho ạami naḍighi obho. 
1CO.16.11	Onyiin enyina oonon io zodi ạpue. Ịlogh ạvo mẹnogho zodi molo odi atele taraabōom odi nꞌekima, amula atu tạmi. Ạami naḅōrō mamen odi nꞌaburumōr obho temula etu tạmi.
1CO.16.12	Tilo igboloman nꞌẠpolos umōr obhꞌezira, ạami nạakpetian zodi magey molo odi nꞌaburumōr ipedi obho keru kẹmiinan enyina, keḍio odi dọmaar io momōruōm mobho iizuan ni molo odi karu siibha. Kamen kamen olo odi ạteeny men nị dụgh, podi aru.
1CO.16.13	Igona lōor enyina, mẹmaar ẹmara mẹghuonom tiloghi omōruōm enyina, mẹghuemi lōor enyina. Ịroogh ghạ. 
1CO.16.14	Ipin tetulan mebhin meḍighiom moomo ariḍighi enyina.
1CO.16.15	Enyina neelōghōm mạStefanas nꞌeghun otu odi. Eedi ịḅel arōoy ibha imōruōm maKraist mi taGris, ịnogho nạ ghuḍum obhꞌeedi mi toḍighi arōoy obho tẸnaan. 
1CO.16.16	Sesen ni, iiḅi aburumōr ạmi, ikiilaan ghạ moḍigh arōoy ilo idi kua, nꞌoomo arōoy ilo itul nꞌeedi neḍighi moḍighi obho.
1CO.16.17	Ologhi ạmi nạḅaal magey mobho ạStefanas nꞌạFortunatos nꞌẠkiokos iru obho. Eedi ịmara tesi enyina, 
1CO.16.18	molo eedi ịḅaaleni magey mologhi ạmi kẹzo bho eedi ịḅaaleni miloghi enyina bho. Ịlogh elẹgh magey marōoy ilo idi kua.
1CO.16.19	Arōoy ạsosi ebhugh obhꞌEsia epuruan enyina. Ạkuila nꞌaPrisila nꞌoomo arōoy obho neḍigh ghạ mạsosi totu eedi obho ibhin nꞌọḅaal ologhi mi tObạmọogh obho epuruan enyina. 
1CO.16.20	Oomo aburumōr obho idi eebha bho epuruan nạ enyina.
1CO.16.20	Ipin tetulan aburumōr obho, onyiin aḅolom monyiin.
1CO.16.21	Ạami ubhin nꞌạvo ạmi nạgiom iibha bho. Ạami ạPol apuruan enyina.
1CO.16.22	Kōoy kōoy olo otulan io mObạmọogh obho, itōnyōgh ẹrol ẹnogho zodi. Obạmọogh ezōor, tue.
1CO.16.23	Ọsu ạghusan aḍien tạJizos Obạmọogh obho ạrolan enyina.
1CO.16.24	Etulan ạmi ẹrolan nꞌoomo enyina obo bho idi tạJizos Kraist obho. Ẹrol nạ kua.
2CO.1.1	Ạami ạPol obo bho Ẹnaan ạto kạami uru monyiin oteledōm tạJizos Kraist obho, nꞌaTimoti umōr ezira, nọge mọbhereer obhobho notuom mạsosi obho tẸnaan obho odi tạKorint obho nꞌoomo arōoy tẸnaan ibha idi toomo ebhugh aGris obho.
2CO.1.2	Ẹnaan Ọde bhꞌezira nꞌạJizos Kraist Obạmọogh obho ẹnogho ni enyina lịsebh nꞌekima.
2CO.1.3	Ạlisebh ẹrol ẹnogho mẸnaan tạJizos Kraist Obạmọogh ezira bho, Ọde bho odi, Ọde ọsu ạghusan aḍien, nꞌẸnaan obho oomo ọlogh ạvo nẹḍua ghạ todi etu obho. 
2CO.1.4	Odi nạlogh ạvo ạnogho ezōor mi toomo ịiḅaghami ezōor molo ezōor otue opin tonyiin odi ọlogh ạvo bho ezōor ubhin tẸnaan obho ọlogh ạni mạvo ọnogho mobo bho ịteeny moomo oḍigh kẹrekere ịiḅaghami obho. 
2CO.1.5	Ẹzo bho ezōor nopin mọlogh abin mi tọmiinom obho taKraist obho, pẹzo ezōor nopin nạ mọlogh abin mi tịkanya ọlogh ạvo taKraist. 
2CO.1.6	Ọmiinom bhꞌezōor pilo ọlogh ạvo ọbhel enyina. Ibha ụbhel ezōor pu nọpel nạ zenyina, omina ọnogho nạ zenyina mịnyaam ọkparaghiom nꞌalideny alōor mi tonyiin odi ọmiinom obho ezōor nọkparaghiom nạ bho. 
2CO.1.7	Iibha bho neeḍighi molo oḍuom ologhi ezōor mi tenyina odi kighibh. Ezōor noolōghōm mobho ẹzo bho enyina itul nꞌezōor nẹmiinom obho pẹzo enyina tetul nạ nꞌezōor epin ạni mọlogh ạvo bho ezōor nopin obho.
2CO.1.8	Ezōor ụḅoki ḍio enyina, iiḅi aburumōr, mọmiinom olo ezōor ụmiinom tebhugh obhꞌEsia. Adōol ọmiinom obho ezōor urōol obho ịimor ịrol kua be ḍịkpobh molo ezōor ụutua mụ nạ ghuḍum. 
2CO.1.9	Ịrol kilo noosōbh rạakpe ọbho ụnogho ezōor. Iibha bho iḍighi molo ezōor ugbiom io mologhi nꞌalōor ezōor, orōbhōnaan Ẹnaan be, obo bho naḅẹriōn ghạ mobo bho nẹebho bho. 
2CO.1.10	Odi ạbhel ezōor ạseghe tibꞌigbōgh ịgu ọbho. Odi tạpel ni ezōor, molo ezōor nooseeriom moomo ologhi ezōor mi todi mobho odi tamina ni ạpel ezōor. 
2CO.1.11	Enyina ẹkona ịlogh ạvo mẹnogho ezōor mi tiikpulughu enyina molo obꞌọlogh iikpulughu obhꞌenyina teḍighi ni arōoy eḅẹriōn maraghōrōkō eedi ẹsebh mẸnaan tebum ạlisebh obho odi abhin tiikpulughu obhꞌenyina ạsebhom ezōor obho.
2CO.1.12	Iibha pibha ezōor noḅuom obho, ibha ologhi ezōor ạkar ạgba amutiom ạnogho ezōor mobho ezōor ubhin tịnyaam ọsu ạghusan aḍien tẸnaan noḍumom aghuḍum ezōor mi tẹmar-arōoy obhobho, nꞌạkar ẹzo ezira ulōghōmuan obho, nꞌobho ezōor upin io tịnyaam olōghōm ạar ẹmar-arōoy obhobho ku noḍumom ooḅi aghuḍum ọgba agey obho. 
2CO.1.13	Ezōor nọge ghạ otuom enyina mibha enyina tetue ni ekōl ẹmoghonyan obho be. Ạami nạatua enyina tetue ni ẹmaar ẹmoghonyan ẹman 
2CO.1.14	mibha enyina nẹmoghonyan mịpaḍi be siibha bho, molo taḍuma bho ạJizos Kraist Obạmọogh obho tatu obho, enyina tetue ni eḅuom ezōor kẹzo bho ezōor noḅuom nạ enyina bho.
2CO.1.15	Ạami nạakar kua alōghōm miibha bho pạar obho aḍighi bọ ạami ubhira uguan moru ọmiinan enyina molo enyina epin ịzal abin ạlisebh. 
2CO.1.16	Ạami ạkar aguan moru ọmiinan enyina men ạami nạki taMasidonia nꞌamen ạami namula, mobhin ọlogh ạvo tenyina mi terele ạmi ọghi taJudia. 
2CO.1.17	Tonwe oguan obhobho tạmi ạami naaru moḅile nꞌọḅaal ōoy gạ? Enyina nekōl amen ạami naguan moguan ạmi ạami naguan ghạ moguan ẹmar-arōoy obho moghōl “Ii, eenyi” monyiin amen obho gạ? 
2CO.1.18	Ẹzo bho Ẹnaan ọgba ghạ ḍio miben obho pẹzo oguan obhꞌezōor mi tenyina otu nạ ḍio ma “Ii” nạ “Eenyi.” 
2CO.1.19	Ebum obho ạJizos Kraist Ọony obho tẸnaan obho ạSailas nꞌaTimoti nꞌạami ụgba ụnogho enyina bho otu ḍio mōoy olo nakōl ghạ “Ii, eenyi” monyiin amen obho. Kpẹlen nꞌipa, odi pa “Ii” tẸnaan, 
2CO.1.20	ebum obho todi oomo oguan tẸnaan iru magey obho. Iibha pạar obho aḍighi bọ kezira nokōl ghạ “Ẹrol nạ kua” mi taḍien tạJizos Kraist mọnogho eghuan mẸnaan obho. 
2CO.1.21	Ẹnaan pobo aḍighi ezōor ụkar nolōghōm mobho aghuḍum ezōor nꞌenyina ịkar idi nꞌaKraist. Odi Ẹnaan nịvo nịvo obo arōm ezōor dōm obhobho, 
2CO.1.22	ạlogh ezōor melẹkẹ elẹgh mobho ezōor uru milꞌodi, ạnogho nạ zezōor mẸmugh Iigbia bhꞌodi mi tiloghi obhꞌezōor mọbhaghan oomo ọkpo bho odi tạnogho ezōor obho.
2CO.1.23	Ạami takiran ni mịzo mẸnaan. Odi naalōghōm mologhi ạmi. Tẹzo olo ọbhel enyina kạami ạḅele moru tạKorint. 
2CO.1.24	Ezōor ụva ḍio mọto ịto ọnogho enyina oghōl “Iibha nꞌiibha pibha enyina temōruōm obho”, ebum obho enyina nẹemara ịghua tomōruōm obho. Agey nạ nị, ezōor utul nꞌenyina noḍighi moḍighi obhobho mọḅaaleni iloghi enyina.
2CO.2.1	Ebum olo ạami utu ḍio amina ạnogho enyina mịnon ịitu pạar obho ạami unwe mologhi ạmi obho. 
2CO.2.2	Ạami kạnogho enyina mịitu, okōr ōoy mobho asughō bọ mọnogho ạmi mọḅaal ologhi obho, tughuneen zenyina obo bho ạami ụnogho mịitu obho ḍio? 
2CO.2.3	Pạar obho aḍighi bọ kạami ụge mọḅel ọbhereer obho uruom enyina bho. Ạami ụva ḍio moru ọnogho ịitu zenyina, ạkar obo bho kịnogho ạami mọḅaal ologhi obho. Ebum obho ạami nạatua ụkar ulōghōm mobho amen ologhi ạmi nạḅaal pologhi enyina ẹkona nạḅaal nạ. 
2CO.2.4	Amen obho ạami ụge mọḅel ọbhereer obho, ạami ubhin tẹegama alōor nꞌizin kạgiom molo enyina kelōghōm mẹzo ạami ubhin utulan oomo enyina, ebum olo enyina keḍigh mịitu ḍio.
2CO.2.5	Eru nạ kạar olo onyiin ōoy naaḍighi molo arōoy kẹetu, odi oḍighi ḍio ạami, aḍighi enyina. Ạami ụva ḍio mọvimoghom enyina opueni, oomo enyina ni mobho odi aḍighi. 
2CO.2.6	Mẹeneghiom mẹzo ẹde enyina neebhin ịliom zodi ōoy obhobho bho. 
2CO.2.7	Esiibha bho ịḅelemaan odi mẹlogh ạvo mẹnogho odi molo odi ọtol tịitu ịitu abhẹ ạman. 
2CO.2.8	Tebum iibha bẹleni, ạami naasen ni enyina, inwe mẹghuemi metulan obhꞌenyina mi todi. 
2CO.2.9	Iibha kiḍighi kạami ạge mọḅel ọbhereer obho mọmiin ẹzo enyina ịmara toghiilaan obhꞌenyina. 
2CO.2.10	Kamen kamen olo enyina ịḅelemaan mōoy olo aḍighi mịkarabh, pạami ẹkona nạaḅelemaan nạ zodi. Kamen kamen olo ạami ụḅelemaan mịkarabh, eru kạar olo ạami ụkar ụḅelemaan, ạami ụtuan enyina aḍighi kua mi taghisigh taKraist, 
2CO.2.11	molo aSetan opuom ezira mạvo, tẹzo bho ezira noolōghōm mibha odi nạva moḍighi obho.
2CO.2.12	Amen ạami ụghi usi taTroas mọgba adōm obho taKraist, Obạmọogh obho naaghuuron ebōom oḍighi oḍighi obho ạnogho ạami, 
2CO.2.13	keḍio ologhi ạmi ọneghe ḍio, ebum obho ạami ụmiin io mạTaitos ooḅi umōr ạmi obho. Tipa bẹleni, pạami ụkpete ụnogho rōoy obho ughōl “Ịmaar ẹrol”, keḍio ạami utẹn ụghi taMasidonia.
2CO.2.14	Oomo ipa ẹkona, ạlisebh ẹrol ẹnogho mẸnaan obo bho abhin ezōor nateliom karōoy ilo aKraist aḅologh tẹgham, needu mọdu taKraist kesi kesi kọkpo iiḅi eḍu. 
2CO.2.15	Ezōor idi ka ịnsens ooḅi eḍu ilo aKraist ạsu nạnogho mẸnaan ilo nekpiom moomo obo bho nọpel obho nꞌobo bho nepẹ bho. 
2CO.2.16	Tobo bho nepẹ bho, eḍu obho, eḍu ilo nẹnogho mọbho, keḍio tobo bho nọpel obho, eḍu ilo nẹnogho ghuḍum. Tiibha bho, okōr ōoy mobo ịgbaan moḍighi? 
2CO.2.17	Ezōor ilo kịnon arōoy ibha ịseghe madōm obho tẸnaan kọkpo aḅo ilo ịla ḍio mạar obho. Tebum obho Ẹnaan karōm ezōor obho, pezōor ubhin nꞌoomo ologhi ezōor nọgbaam mi taghisigh odi kạrubana taKraist.
2CO.3.1	Mạa-suo, ezōor kọke mootuma iituma gạ? Bẹlee kemina ẹgbaan kẹzo bho ẹde arōoy neḍighi ghạ bho, molo ezōor kobhin mịbhereer koruom enyina bolobolo kobhin tenyina milo ọgba ezōor ọnogho arōoy? 
2CO.3.2	Enyina pịbhereer ibha ezōor ụteeny, ibha ụge tologhi enyina, molo kōoy kōoy kaghōl kalōghōm. 
2CO.3.3	Ịḅokia nạ ḍio mobho enyina iru mịbhereer taKraist ibha urōm ezōor moodu obho, ibha ụgiom io miiḅu mi toobolom obho. Ụgiom Ẹmugh obho tẸnaan obho aḍum ni ạrol kamen kamen obho mi tiloghi arōoy.
2CO.3.4	Iibha pọoghuanaan ologhi obho ezōor ụteeny taKraist mi tẸnaan. 
2CO.3.5	Bọbon ạar olo ezōor ụteeny mọgbaam oghōl “Ezōor ubhin tolōghōm ạar nꞌịnyaam ku noḍighiom oḍighi obhobho” olo nolo. Olōghōm ạar nꞌịnyaam oḍighi obhꞌezōor ịḍua tẸnaan keru. 
2CO.3.6	Odi pobo ạnogho ezōor mịnyaam moḍighi oḍighi omoom ịzo bho, obho araalōgh obho ụgeey obho iḍighom ạani ḍio bho, Ẹmugh obho be. Araalōgh obho ụgeey obho pobo nepin ghạ mọbho etu, keḍio Ẹmugh obho nạnogho ghạ ghuḍum.
2CO.3.7	Araalōgh obho ụkaragh ụgeey toobolom ọbharakpar. Tamen obho ụnogho bọ marōoy Izirẹl obho, ẹḅaal eghuan tẸnaan aru asōor. Toomo ibha iḍim ni nẹman obho ẹkona, ẹḅaal aghisigh obho taMozis ạmu molo arōoy obho ine ḍio none mosōmōghian odi. Eru kạar olo araalōgh obho nepin ọbho etu obho aḍigh meghuan ilo ileeny mẹzo bho, 
2CO.3.8	kịitua moḍigh eghuan olo Ẹmugh obho tạteeny. 
2CO.3.9	Tamen opopo, araalōgh obho nạnogho rōoy mapum obho kaḍigh meghuan kua, ịitua moḍigh eghuan ilo tẹtol siibha bho Ẹmugh obho nạnogho makẹel rōoy obho. 
2CO.3.10	Agey nạ nị, ezira totue ni okōl tebum obho ẹḅaal eghuan ibha esiibha bho ipu ạni ni kua bho, pẹḅaal eghuan obho ạmu bọ tamen olo neetẹn obho olo mu. 
2CO.3.11	Keru kạar olo ẹḅaal eghuan idi tobho ạrol mịbam amen be bho, kịitua mẹḅaal eghuan obho tạtol kamen kamen obho.
2CO.3.12	Ebum obho ezōor ụteeny ọoghuanaan ologhi obhobho bho, pạar obho ezōor utighaan io bho. 
2CO.3.13	Ezōor ilo kaMozis obo bho ạseghe mẹnu apuom maghisigh odi molo arōoy Izirẹl ịmiin mobho ẹḅaal obho naḍim apẹ taghisigh obhꞌodi obho. 
2CO.3.14	Ịitua bhꞌeedi ẹkona noopuughi nạ molo aadon noopughiom nạ monyiin odi ẹnu obho mariḍien obhꞌeedi mamen eedi nekōl mọbhereer ugbaany ịzo bho. Kamen kamen olo ōoy aḍigh nꞌaKraist keḍio togbi mozuuron odi ẹnu obho. 
2CO.3.15	Kaadon ẹkona, kamen kamen olo eedi nekōl raalōgh obho taMozis, ẹnu obho napuughi ni mịitua bhꞌeedi. 
2CO.3.16	Keḍio kamen kamen olo ōoy aghiraan aru tObạmọogh obho, pẹnu obho ozuurunu. 
2CO.3.17	Enyina nẹmiin, Obạmọogh obho pẸmugh obho, keḍio kesi kesi olo Ẹmugh tObạmọogh obho odi, oḍiku ạrubana olo ghạ. 
2CO.3.18	Esiibha bho oomo ezira nooḍighi ọgbaaniom meghuan obho tObạmọogh obho nꞌasumusigh ilo upuughi ḍio. Onyiin odi eghuan obho mobho ạḍua tObạmọogh obho aru bọ mẸmugh obho natu monwe ezira, ezira kọrol kodi nꞌoḍigh eghuan olo ẹzo ọkpaton ọnu olo nolo bho.
2CO.4.1	Ebum obho Ẹnaan abhin tọsu ạghusan aḍien odi kạnogho ezōor moḍighi obhobho bho, ezōor ụutu ḍio. 
2CO.4.2	Ezōor ụḍeghe ghạ ḍio rạḍeghe eḅughotu, oḍighi mọkpo ạregheer. Ezōor unweeghi ghạ ḍio moghōrōkō tẸnaan obhin oobiōghōm rōoy. Ezōor ubhin tagey obho ọkinim olo nolo bho ọgba silōor ezōor ọloki tiloghi oomo arōoy mi taghisigh tẸnaan. 
2CO.4.3	Eru nạ kạar olo adōm obho ezōor nọgba bho ụḅoki ni, ụḅoki mobo bho nepẹ bho be. 
2CO.4.4	Ọkarabh ẹmugh ẹnaan ade bho naapuughi miloghi obo bho imōruōm io bho, molo eedi ẹmiin mẹḅaal ooḅi adōm eghuan obho taKraist, obho Ẹnaan nꞌodi akẹrekere olo nolo bho. 
2CO.4.5	Ezōor ụgba ghạ ḍio dōm alōor ezōor. Ezōor nọgba ghạ dōm obho ạJizos Kraist aru mObạmọogh obho, nꞌobho ezōor uru mạrubana enyina mi tebum ạJizos. 
2CO.4.6	Ẹnaan obo bho aghōl “Ẹḅaal amute tọkinim obho”, pobo aḍighi mẹḅaal obhꞌodi mọmu tiloghi obhꞌezira, mọnogho ezira mẹḅaal olōghōm ạar eghuan obhꞌodi mi taghisigh taKraist.
2CO.4.7	Oomo ipa ẹkona, ezōor obo bho noogbo mẹela ạruumugh obho ẹkona, idi kạruunu ilo ụlemom ọomi, moḍighi omutiom mobho oomo ịnyaam obho iru milo tẸnaan itu ḍio milꞌezōor. 
2CO.4.8	Ọmiinom akuōm ezōor akiton, keḍio ọmiinom olo ạteeny ezōor olo. Oto amen ologhi ezōor ạḍian ghạ zạzal, keḍio amen olo ezōor ụteeny io mạar oḍighi olo. 
2CO.4.9	Obo ọlogh aḍien obho ạka ni, keḍio amen olo ezōor ụteeny io mọbulol olo. Oto amen tokuugh kua ezōor ọgurom tade bho, keḍio ulẹrẹghi ḍio ezōor. 
2CO.4.10	Oomo amen ezōor notōol ọlogha ghạ mọbho bho tạJizos tiikpōogh obhꞌezōor tẹḅor ni obho, molo ọmiin nạ maghuḍum obhꞌodi mi tiikpōogh obhꞌezōor. 
2CO.4.11	Toomo aghuḍum ezōor, ezōor idi ghạ teesoḍia aghuḍum nꞌọbho mi tebum ạJizos, molo arōoy ẹmiin aghuḍum obhꞌodi mi tiikpōogh obhꞌezōor tẹḅor ni obho. 
2CO.4.12	Iibha nẹgba emutiom mobho ọbho odi moḍighi tezōor, aghuḍum noḍighi tenyina.
2CO.4.13	Ẹzo bho ẹegia bho ạkpete aghōl “Ạami umōruōm ni kạami nạgba” bho, pẹzo ezōor umōruōm nạ kụ nọgba. Odi obo bho ạge mipa bho nꞌezōor ụteeny monyiin ologhi omōruōm obho. 
2CO.4.14	Ezōor noolōghōm mobho Ẹnaan obo bho aḅẹtōn mạJizos Obạmọogh obho mi tọbho bho taḅẹtōn nạ nị zezōor nꞌodi ạJizos, aakōbhōghi ezōor nꞌoomo enyina mi taghisigh odi. 
2CO.4.15	Ụtuan ebum enyina ku noḍighiiy miibha bho molo ẹzo bho arōoy obo bho nepin luunwo ọsu ạghusan aḍien tẸnaan nelōghōm ọbugh obho, pẹzo ạlisebh obho ẹkona nạbugh nạ mọnogho eghuan mẸnaan.
2CO.4.16	Tebum iibha bẹleni, ezōor ụutu ḍio. Toomo ibha iikpōogh bhibha nẹeghogholaan nemuneen obho ẹkona, ạruumugh obho ezōor nẹnwana ghạ ninii be moomo aḍuma. 
2CO.4.17	Keḍio ọbam ọmiinom obho ezōor nọmiinom teekpōogh amen obhobho bho tạnogho ezōor meghuan olo ẹzo ọgba olo nolo, ilo tepu ạni ni kua mọmiinom obho. 
2CO.4.18	Ezōor ugbiom io riḍien ezōor mi tọkpo ibha nọmiin obho, idi ghạ tibha ụmiin io bho be. Ibha nọmiinom riḍien obho tẹtol meekpōogh amen be, keḍio ibha ụmiin io bho idi ghạ kamen kamen.
2CO.5.1	Ezōor noolōghōm mobho kamen kamen olo ụvobh motu ạrisinagh obho ezira notugh obho, ạami nakōl iikpōogh obhꞌezira, pẸnaan oḅōgh ọnon otu ọnogho ezira mi tạnyu obho, otu olo uḅōghōm io rạvo, olo taḍum ni ạtol kamen kamen. 
2CO.5.2	Esiibha bho ezira nọfibhighu magey, mokẹm ọghi oḍigh totu obhꞌezira obho odi tạnyu obho, 
2CO.5.3	molo amen ezira nooḍigh ụmiin mụ mẹduḅa ezira. 
2CO.5.4	Ibha ezira nọfibhighu tesuo ade bho mi totu ạrisinagh obho mi tọmiinom obho, ughōl io oghōl ezira nọva mozuuruna orōbh. Ezira nọva moḍigh tobho odi tạnyu obho molo aghuḍum obho ạmin apiẹmi mibha tẹḅor ni bho. 
2CO.5.5	Ẹnaan obo bho naḍighi miibha bho mọnogho ezira obho. Odi nạanoghuom ezira mẸmugh Iigbia bho ạpaghan ezira mobho ipa bho tẹkar ni etu milꞌezira magey.
2CO.5.6	Iibha kiḍighi kologhi ezōor ạghua moomo amen. Ezōor noolōghōm mobho suo ezira idi nini notughom miikpōogh bhibha bho, ezira urughom io nꞌodi Obạmọogh obho. 
2CO.5.7	Ebum obho, taghuḍum obhobho ezira, upin io tọkpo bho ezira nọmiin obho koḍumom, noḍumom ologhi omōruōm be. 
2CO.5.8	Ologhi ezōor ạghua ni magey, molo ozuuruna iikpōogh bhibha ọghi orughom Obạmọogh obho, ịneghe ạani ni kua epu. 
2CO.5.9	Tilo ipuom suo, ughōl nạ ezōor notughom iikpōogh bhibha bolobolo Obạmọogh obho ẹkona, oomo ạar ibha ezōor nọva, poḍighi ibha teḍigh tologhi odi obho be. 
2CO.5.10	Ebum obho kōoy kōoy tạmaranuan nị maKraist mi tẹtolom ịiruan obhꞌodi mobhin abin odi, tịkarabh nꞌiiḅi, tẹzo bho odi abhin iikpōogh alōor obhꞌodi aḍumom aghuḍum obhobho bho.
2CO.5.11	Tẹzo bho ezōor noolōghōm moghiilaan obho tObạmọogh obho kiḍighi kezōor nọkpete ọkpaariom ọnogho rōoy monwe aghuḍum eedi. Bọbon ịbam ilo Ẹnaan olōghōm io ezōor olo, keḍio ạami nạatua enyina ẹkona neelōghōm nạ zezōor mi tiloghi obhꞌenyina. 
2CO.5.12	Iibha bho ilo molo oghōl ezōor digh omina ọgba silōor ezōor mọnogho enyina. Kpẹlen nꞌipa, ezōor nọva kụ molo enyina ẹteeny mesi ọmara ootumuom ezōor, molo enyina ẹteeny ikpo ọnu obhin ọbhagharanaam obo bho neetumuom ghạ silōor eedi mẹzo ịnon arōoy ịbugh isi obho, keḍio neḅulo ghạ meḍighiom ạar eedi obho. 
2CO.5.13	Eru nạ kạar olo ezōor nokpo mizim ẹede ọnon ẹkona, ezōor ukpo nọnogho mẸnaan, keru nạ kạar olo alōor ezōor ạar olo, pịrol ịnogho enyina. 
2CO.5.14	Ebum obho etulan taKraist mobho natōmōghiōm ezōor obho, siibha bho ezōor nooru ulōghōm mobho ebum obho onyiin ōoy aru ạbho ạnogho moomo arōoy obho, poomo arōoy neeḍigh nꞌodi ẹpo nạ bho. 
2CO.5.15	Odi ạbho ạnogho moomo arōoy molo obo bho idi nꞌaghuḍum obho iḍumanaan silōor eedi, eḍum ẹnogho zodi be, obo bho ạbhuonaan eedi kuḅẹtōn tọbho bho mebum eedi nạ bho.
2CO.5.16	Tebum iibha bẹleni ạseghe dodon ạghi taghisigh, ezōor uunon mu mōoy kẹzo bho arōoy neenon mōoy obho. Eru nạ kạar olo ezōor nꞌꞌoonon ghạ maKraist men kẹzo bho arōoy neenon ghạ bho, esiibha ezōor uunon mụ kua. 
2CO.5.17	Kamen kamen olo kōoy kōoy odi nꞌaKraist, odi omoom ōoy, ugbaany aghuḍum obhꞌodi naatẹn, odi naḍum omoom aghuḍum. 
2CO.5.18	Iibha bho ịḍua tẸnaan keru, odi obo bho ạtuan ebum aKraist atulughian ezira, ạnogho nạ zezōor moḍighi oḍighi itulughi obho. 
2CO.5.19	Ẹmu adōm obhꞌezōor piibha, Ẹnaan ạtuan aKraist natulughian kōoy kōoy. Odi ọḅal mụ azu tẹmu eedi mịkarabh eedi. Odi nịvo nịvo nạanogho zezōor madōm itulughi obho.
2CO.5.20	Siibha bho, ezōor ạnwuny adōm ilo ụson useeri mi tesi taKraist, molo Ẹnaan odi tezōor nookpulughu enyina. Tebum aKraist, sesen ni, itulughian mẸnaan. 
2CO.5.21	Odi aḍighi maKraist obo bho ịkarabh ilo bho moru ọkarabh ōoy mebum ezira, molo, todi, ezira otu miiḅi arōoy mi taghisigh tẸnaan.
2CO.6.1	Ezōor noosen ni enyina, tẹzo bho ezōor utul nꞌodi Ẹnaan noḍighi moḍighi obho, ibhin ghạ mẹbasi maluunwo ọsu ạghusan aḍien obho tẸnaan. 
2CO.6.2	Ịmoghon ẹzo odi ạkpete,
2CO.6.2	“Ạami ạmoghon oghōrōkō onuma tạkar ogbo amen olo iizuan, ạbhel ạna togbo aḍuma ịbhelegha bho.”
2CO.6.2	Ilōghōm mobho esiibha aru mạkar amen obho iizuan obho, aadon aru mạkar ogbo aḍuma ịbhelegha bho.
2CO.6.3	Ezōor ukiki ghạ ḍio mọpuenaan ōoy mi tebōom odi molo ezōor ụteeny ọghor ạman mi toḍighi obhꞌezōor. 
2CO.6.4	Kpẹlen nꞌipa, kạar kạar olo ezōor noḍighi, ezōor noḍighi ghạ mọgba omutiom mobho ezōor uru mạrubana tẸnaan mi talideny alōor obho ezōor ubhin nọkparaghiom mi tịiḅaghami, nꞌekulom nꞌọmiinom obho. 
2CO.6.5	Ụgba ḍio men olo uḍulogh ezōor, ụsarom migiri ụlokioghom ikoli. Oto aḍuma ezōor tokumuan kua ninii molo ạrala ilo, eḍian ilo. 
2CO.6.6	Iiḅi eḍighiom ạar obhꞌezōor, nꞌolōghōm ạar obhꞌezōor, nꞌalideny alōor obhꞌezōor, nꞌọsu ạghusan aḍien obhꞌezōor, nꞌẸmugh Iigbia bho odi tezōor obho, nꞌoomo etulan obho nẹgba nạ mẹzo bho. 
2CO.6.7	Onyiin oghōrōkō nạ mobho ọnuekpete agey obho ezōor nọgba bho, nꞌịnyaam obho tẸnaan ibha idi nꞌezōor obho neeli nạ. Ooḅi aghuḍum mi taghisigh tẸnaan pikpo ẹgham obho ezōor ubhin noḅiom, nopin nạ okōrōm ikpo ọduana. 
2CO.6.8	Ezōor oḍigh eghuan tẹde arōoy, ẹde ịloki zezōor rẹgheer; ẹde netōnyōgh, ẹde nebuom. Toomo ibha agey obho ọḍua ḍio tịnu ezōor obho ẹkona, ẹde ibhin ezōor nẹlaam mobho ezōor uru mịgba miben. 
2CO.6.9	Toomo ibha kesi kesi noolōghōm ezōor obho ẹkona, ẹde neḍighi kilo bọbon ōoy olo alōghōm ezōor olo nolo. Ẹde mezōor nọobhozu, keḍio enyina nẹmiin, ezōor udi. Oobum ọliom ezōor magey keḍio ezōor ụbho ḍio. 
2CO.6.10	Oomo ibha ezōor idi karōoy ịkunu obho ẹkona, ologhi ezōor ạbalala moomo amen. Ezōor idi karuvekulom keḍio ezōor nooḍighi mọlogh otẹnẹ rụula. Idi kolo bọbon ạfu ạar olo tọmiin tạvo ezōor olo, keḍio kạar kạar ezōor ụteeny ni ọman.
2CO.6.11	Tenyina arōoy ạKorint, ezōor nookpẹriōn ịnu nꞌiloghi ezōor ozuanaan enyina. 
2CO.6.12	Ezōor ụḅoki ḍio zenyina miloghi ezōor, enyina kụ nẹḅoki zezōor miloghi enyina. 
2CO.6.13	Ạami nạḍeghe ạnogho enyina siibha bho kạnwuny ạmi, ipin tonyiin ologhi obhobho meghuuron iloghi obhꞌenyina mẹnogho ezōor.
2CO.6.14	Ị́ḅaran ghạ moḍighi nꞌobo aruru. Iiḅi nꞌịkarabh ạmaḅaran ilo ghạ. Ẹḅaal nꞌọkinim irughan ghạ ḍio monyiin esi. 
2CO.6.15	AKraist nꞌeru obho otul ọnu odi gạ? Okōr oḍigh ạar mobho obo bho imōruōm maKraist obho nꞌobo aruru obho ịḅaran? 
2CO.6.16	Ịgbaan eeghe molo otu iikpulughu tẸnaan taalian nꞌotu ịikool aruru? Ezira potu iikpulughu tẸnaan obho aḍum ni ạrol kamen kamen obho. Odi nịvo nịvo ạkpete kua,
2CO.6.16	“Ạami tatugh teedi, atelian nꞌeedi, molo ạami atu mẸnaan eedi, eedi etu rōoy ạmi.”
2CO.6.17	Iibha kiḍighi kObạmọogh obho ạkpete kua,
2CO.6.17	“Ịḍua teedi, mẹgbaranuan silōor enyina nꞌeedi.
2CO.6.17	Ị́teeny ghạ mạar oḍighiom mọkpo ilo ịḅaal io, molo ạami apin enyina ạloghom.”
2CO.6.18	“Pạami oru Ọde enyina, enyina keru nwụny nꞌạsunwunyaan ạmi,
2CO.6.18	Obạmọogh oomo ẹmiriikpo bho ạkpete kua.”
2CO.7.1	Iiḅi aburumōr ạmi, oomo iibha bho uguanaan ezira. Tebum iibha bẹleni, itu ọḅaaleni lōor ezira toomo ẹmorokpo ilo neḍighi ghạ lōor bolobolo ẹmugh ezira mọḅele ọḅaal, oḍum aghuḍum oghiilaan Ẹnaan, ọneghe ọman taghisigh odi.
2CO.7.2	Ipinom ezōor. Oōy olo ezōor uḍighi mịkarabh olo, ezōor doḍighi nạ ḍio ọpue mōoy, bolobolo ooniom onyiin ōoy. 
2CO.7.3	Ạami ụkpete ḍio miibha bho mọgba enyina mịkarabh. Tamen olo neetẹn ạami nạagba ghạ ạnogho enyina mẹzo enyina iḍigh tologhi ezōor molo tọbho nꞌaghuḍum oomo ezira idi monyiin esi. 
2CO.7.4	Ạami nạtuughuom enyina mologhi magey molo ạami naḅuom enyina magey. Toomo ịiḅaghami obhꞌezōor ẹkona, ologhi ạmi ạghua ni ạman, ạami nạpeebh kugo.
2CO.7.5	Ạkar amen obho ezōor ụghi usi taMasidonia obho ẹkona, ipooghu ezōor ikima ḍio. Oomo kẹkul kẹkul ịiḅaghami ịiḅaghami, ạruruan nꞌịnon arōoy nꞌaruugu tekpom ezōor. 
2CO.7.6	Keḍio Ẹnaan obo bho nạnwanami ghạ miloghi obo bho iloghi obho neeḅōkōom obho, abhin mạTaitos aru ạnwanami miloghi ezōor. 
2CO.7.7	Ibha odi aru obho be ḍio, ịimoghon obho odi abhin abhulughi raḅeri ezōor mẹzo enyina ịghuemi mologhi odi obho. Odi ạgba ạnogho ezōor mẹzo enyina negbẹel mọmiin ạmi, nꞌẹzo ologhi enyina ọneghe ḍio tibha enyina iḍighi obho, nꞌẹzo enyina nẹemara mọgba ọbhel ạmi ọseghe. Iibha bho nẹekar ẹḅaaleni mologhi ạmi magey.
2CO.7.8	Ughōl nạ ẹko ọḅel ọbhereer obhꞌạmi aḍighi molo ologhi enyina ọneghe ḍio ẹkona, ạami ụutu mụ. Ạami alōghōm mobho ọḅel ọbhereer obhꞌạmi aḍighi molo ologhi enyina ọneghe ḍio mọbam eekpōogh amen. 
2CO.7.9	Ologhi ạmi nạḅaal magey tiibha bho, tebum obho ạami uḍighi enyina mọotu obho ḍio, ebum obho ịitu obhꞌenyina iḍighi molo enyina neenweeghian taraabōom aghuḍum enyina bho. Ẹnaan kạlogh mịitu bhibha tiloghi obhꞌenyina molo iḍighi molo ezōor ụpue ḍio miloghi enyina. 
2CO.7.10	Ịitu obho Ẹnaan nạlogh ghạ tiloghi arōoy obho neḍighi ghạ molo iloghi eedi nenweeghian mosōmōghi eedi tịbhelegha. Tiibha bho ōoy olo takōl “ạar iḅōr ạami” olo. Ịitu ẹmar-arōoy obho pobo nẹnogho ghạ mọbho. 
2CO.7.11	Ịmiin mẹzo Ẹnaan abhin mịitu obhꞌenyina aḍighi amutiom mobho enyina ibhin oomo ologhi enyina neḍighiom oḍighi obho nꞌẹzo enyina ịmara ni mọgba mobho ạar olo enyina ịpiom olo, nꞌẹzo enyina ibhin ịkarabh iseeri, nꞌẹzo aruugu isibh enyina, nꞌẹzo enyina nẹva magey mọmiin ạmi, nꞌẹzo enyina nẹemara mọgba ọbhel ạmi, nꞌẹzo enyina nẹemara mọliom oḍighi mịkarabh obho. Enyina nẹegba lōor enyina emutiom mobho enyina ịghor ạman ilo tibha imute bho.
2CO.7.12	Tọkpete okpẹrẹni, toomo ibha ạami ụge mọbhereer obhobho bho ẹkona, ạami ụtuan io mobo bho aḍighi mịkarabh obho bolobolo obo bho uḍighi mịkarabh obho kạge. Ạami ụge mọmiin ạkar agey ẹzo enyina nẹetua zezōor mi taghisigh tẸnaan. 
2CO.7.13	Iibha kiḍighi kologhi ezōor nạnwana.
2CO.7.13	Ẹzo ologhi ezōor ạnwana be ḍio, ologhi ezōor ạḅaal nạ magey men ạTaitos aru ạgba ạnogho ezōor mẹzo oomo enyina ibhin ịḅaaleni mologhi odi. 
2CO.7.14	Ạami abhin enyina aatumuom ạnogho odi, keḍio enyina ibhin nạ mẹzo bho ịlogh ạami meghuan. Kamen kamen, agey obho mobho ezōor ụgba ghạ ụnogho enyina. Onyiin ẹzo bho nạ, iituma bho ezōor ubhin enyina uutumuom ụnogho mạTaitos obho neeru nạ magey. 
2CO.7.15	Iibha bho neeḍighi molo, etulan obhꞌodi mi tenyina neebhōbh isi mesi olo ẹzo oḍighi olo, molo, kamen kamen olo odi ạatua mẹzo oomo enyina ibhin ịmaruom toghiilaan obhꞌenyina, nꞌẹzo enyina ibhin toghiilaan nꞌeegu aḍien ibhin odi ịloghom talōor enyina. 
2CO.7.16	Ologhi ạmi nạḅaal magey siibha bho mobho ạami tatue ni aḍuom enyina mologhi.
2CO.8.1	Iiḅi aburumōr, ezōor nọva molo enyina elōghōm mẹzo ọsu ạghusan aḍien aluunwo bho tẸnaan naaḍighi moḍighi mi tạrasosi obhꞌaMasidonia. 
2CO.8.2	Eedi eḍigh togbōgh ọdegh oonon mi tọmiinom obho eedi ịmiinom obho, keḍio ọḅaal ologhi obhꞌeedi ẹzo ọgba olo, molo toomo ekulom obhꞌeedi ẹkona, eedi ibhin ologhi aluunwo bho irōol tẹmu. 
2CO.8.3	Tọgba agey obho, eedi ịnogho kẹzo kẹzo olo eedi irue, keḍio tilo imina ipuom suo, eedi ibhin nꞌoomo ologhi eedi ẹnoghuom 
2CO.8.4	egbẹel, eesen ezōor molo kọnogho eedi meepōogh olo eedi kẹlogh ạni mạvo kẹnogho marōoy tẸnaan ibha idi taJudia obho. 
2CO.8.5	Ibha eedi iḍighi obho nẹekar kua epu mibha ezōor nọotua bho. Eedi ibhira ịnogho lōor eedi mObạmọogh obho, keḍio igbi mọnogho ạni alōor eedi zezōor tẹzo ịto bho tẸnaan. 
2CO.8.6	Tiibha bho pezōor ụkpete ụkpaariom mạTaitos obo bho ạke moḍighi obhobho bho, moḍighi ọghi taghisigh ọlogh ạvo ọnogho enyina ọman mi tạkar oḍighi etulan obhobho. 
2CO.8.7	Enyina ạruula mi toomo ọkpo bho enyina ịteeny obho, tạkar omōruōm obhꞌenyina, nꞌoghōrōkō ọnuekpete enyina, nꞌolōghōm ạar obhꞌenyina, nꞌẹzo bho iḍigh tologhi enyina mọlogh ạvo bho, nꞌetulan obho enyina ibhin netulan ezōor obho. Ipin nạ tẹzo bho mẹteeny nạ mologhi aluunwo mi toḍighi etulan obhobho.
2CO.8.8	Iibha bho ạami ụlogh io ni molōgh ạnogho enyina. Ạami nạgba ni be ạnogho enyina mẹzo iḍigh tiloghi ịnon arōoy mọlogh ạvo, mọva ọmiin oḍigh etulan obhꞌenyina. 
2CO.8.9	Enyina neelōghōm maluunwo ọsu ạghusan aḍien obho tạJizos Kraist Obạmọogh ezira bho. Toomo ẹzo bho odi agbo mẹela asi obho, odi atẹn muvekulom mebum enyina, molo ẹḍua tekulom obhꞌodi etu enyina etẹnẹghu rụula.
2CO.8.10	Iibha aliiki ạmi mi tiibha bho. Oḍighi ọman esiibha mibha enyina ịke kạla bho atẹn obho ịneghe epu. Enyina obo bho ibhira ịke moḍighi iibha bho, enyina ibhira nạ eḍumom nꞌoomo ologhi enyina. 
2CO.8.11	Iḅerenuom siibha meḍighi mẹghi taghisigh mẹman oḍighi obho. Ebhulubhul nạ tiloghi enyina mọman kẹzo bho ịrol bọ men obho idi nini tịitua enyina bho. Oomo ipa ẹkona, ipin tibha ạravo enyina meḍighiom. 
2CO.8.12	Eru kạar olo idi tiloghi enyina mọnogho, Ẹnaan taanon tibha idi tạravo enyina bho apin mẹnogho bhꞌenyina, oonon io tibha enyina ịteeny io bho. 
2CO.8.13	Ạami ụva ḍio molo koghōl ạami naḅẹriōn dōol ịnon mọḅamaghi tạruumu enyina. 
2CO.8.14	Eezuan magey siibha bho enyina ịteeny mịkanya ọkpo magey obho molo enyina kẹlogh ạvo kẹnogho mobo bho ịteeny ạni ḍio obho, molo amen enyina ịteeny ạni ḍio peedi ọlogh ạni ạvo ọnogho ạni enyina. Tiibha bho pạvo oḅur avel avel kaḅur mạvo mụum. 
2CO.8.15	Kẹzo bho ẹegia bho ạkpete bho,
2CO.8.15	“Odi obo bho aakōbhōghi mịkanya bho ọteeny io milo ilegheri ipu,
2CO.8.15	keḍio odi obo bho aakōbhōghi mịbam obho ọteeny io milo ilegheri ikio ipu.”
2CO.8.16	Ezōor nọsebh mẸnaan magey mobho iḍigh tologhi tạTaitos magey mọlogh ạvo ọnogho enyina kẹzo bho ezōor nọotua nạ bho. 
2CO.8.17	Odi oḍumom io ni be tibha ezōor ụkpete ụnogho odi obho, neeḍigh nạ tologhi odi magey mọlogh ạvo ọnogho enyina molo odi nạatua nạ moru tenyina. 
2CO.8.18	Ezōor notōm mọnon umōr olo oomo ạrasosi obho nekiilaan odi tebum oḍigh oḍighi ọgba ọnuekpete adōm obho, mọḅarama odi. 
2CO.8.19	Odi umōr obhobho, ạrasosi obho ẹkona nẹeson odi ẹseghe molo odi kạtuonom ạni ghạ ezōor mi toḍighi oḍighi-iiḅi obho ezōor noḍighi mọnogho eghuan mObạmọogh obho, nꞌoḍighi omutiom mobho ịkar idi tologhi ezōor mọlogh ạvo bho.
2CO.8.20	Ezōor noḅe magey molo ịghor ạman ịtol io mi tẹzo ezōor ubhin nọpam maluunwo bhibha. 
2CO.8.21	Ezōor nooseeriom mologhi ezōor mi toḍighi ghạ ibha ịneghe taghisigh tObạmọogh obho be ḍio, tasumusigh arōoy nạ.
2CO.8.22	Iibha kiḍighi kezōor notōm umōr ezōor nꞌeedi. Ezōor nọodegh odi mọlogh amen, ọmiin nạ mobho nebhulubhul tologhi odi mọlogh ạvo ọnogho arōoy. Keḍio esiibha bho odi naaseeriom ologhi odi zenyina bho, neelegheri nebhulubhul tologhi odi mọlogh ạvo ọnogho enyina. 
2CO.8.23	ẠTaitos nị dụgh, odi nꞌạami utul noḍighi moḍighi obho mọlogh ạvo ọnogho enyina. Aburumōr ipedi obho netu nꞌodi obho, ạrasosi obho ịson eedi moru taḍien eedi mọnogho eghuan maKraist. 
2CO.8.24	Itulan eedi magey molo oomo ạrasosi obho ẹkar kua elōghōm mobho iituma bho ezōor uutumuom enyina bho iru magey.
2CO.9.1	Ạami nạatua, ạar ọga omina ọge oruom enyina milo igboloman nꞌikpoki ọloghonaan ạvo ọnogho arōoy tẸnaan ibhꞌaJudia olo. 
2CO.9.2	Ạami naalōghōm mobho idi tologhi enyina magey mọlogh ạvo, molo ạami naatumuom enyina ụnogho marōoy aMasidonia. Ạami ụgba kua ạnogho eedi, “Ịmiin, aburumōr ibhꞌaGris nẹemara kaana mọlogh ạvo ọnogho.” Ologhi ọlogh ạvo bho enyina ịteeny obho neenyuughi miloghi ọlogh eedi. 
2CO.9.3	Iibha kiḍighi kạami arōm burumōr bhibha natuom enyina molo iituma bho ezōor uutumuom enyina mi tilo igboloman nꞌiibha bho itu moobhulo ọnu be, molo kẹzo bho ạami ụḍeghe bho, enyina neḅōruōm nꞌaluunwo enyina. 
2CO.9.4	Iibha ilo, karōoy aMasidonia bho nꞌạami oru ọteeny enyina kọva ọmiin mobho enyina deekōbhōghia ḍio, ịmiin ạregheer ilo tesibh ezōor (ibhꞌenyina ụgba ḍio nọgba) moḍuom enyina mologhi ilo ịrol mẹzo bho. 
2CO.9.5	Iibha kiḍighi kạami ạatua morōm aburumōr bhibha keḍionom ghạ zạmi taghisigh keru keekōbhōghi ghạ maluunwo bho enyina iguan obho, molo, amen ạami tatu asi, kạar kạar idi neḅōrō. Poḍighi nạ oghōl ịkar idi tiloghi enyina mọnogho, ụvimoghom io ni zenyina.
2CO.9.6	Ilōghōm mobho kōoy kōoy olo aḅẹbh meeghōorō oḍighi taḅu mịbam eḍian, obo bho aḍighi mẹesia bho taḅu mịkanya eḍian. 
2CO.9.7	Tebum iibha bẹleni, kōoy kōoy ạnogho kẹzo bho idi tologhi odi obho. Odi ọogboghomi ḍio riḍien kạnogho bolobolo ạnogho kilo nọvimoghom ni zodi. Ẹnaan natulan ghạ mobo bho nạnoghuom nꞌooḅi ologhi obho. 
2CO.9.8	Odi Ẹnaan tatue ni ạnogho enyina apuom ibha enyina negbẹel mọteeny obho, molo kamen kamen enyina tẹteeny ghạ ni mibha alōor enyina nꞌilo ipuom suo mobhin oḍighiom oomo oḍigh kẹrekere iiḅi ọkpo, 
2CO.9.9	kẹzo bho ẹegia bho ạkpete bho,
2CO.9.9	“Odi ọokuom ghạ ḍio maruvekulom obho, oḍighi iiḅi odi idi kamen kamen.”
2CO.9.10	Ẹnaan obo bho nạnogho ghạ mikpo iḅẹbh moḅẹbh iḅẹbh, nꞌạbred molo ole bho, tạnogho ni enyina moomo ikpo iḅẹbh ilo enyina negbẹel, aḍighi nạ eedi esiiy moḅu iiḅua ẹela mi taluunwo bhꞌenyina. 
2CO.9.11	Odi tagbuemi ghạ ni zenyina molo enyina eenwo luunwo moomo amen, molo ọlogh arōoy tepin luunwo bhꞌenyina mi tezōor ẹnogho lịsebh mẸnaan. 
2CO.9.12	Ọlogh ạvo bhobho enyina nẹlogh obho, enyina iḍighi ḍio ẹnogho marōoy tẸnaan be, neḍighi nạ molo ịkanya arōoy ẹnogho lịsebh mẸnaan. 
2CO.9.13	Ọlogh ạvo bhꞌenyina neeḍighi emutiom miiḅi eḍighiom ạar obhꞌenyina, molo ọlogh arōoy tẹnogho ni meghuan mẸnaan tebum oghiilaan obhꞌenyina mi tooḅi adōm obho taKraist, obho enyina imōruōm obho, nꞌaluunwo bho enyina iinwo zeedi nꞌoomo ịnon arōoy obho. 
2CO.9.14	Peedi ookpulughu Ẹnaan ọnogho enyina nꞌigbōgh etulan tebum aluunwo ibꞌọsu ạghusan aḍien obho tẸnaan mi tenyina. 
2CO.9.15	Itu ọsebh Ẹnaan tebum ẹnogho bhꞌodi ẹzo ọgba olo bho.
2CO.10.1	Ạami ạPol obo bho nạaḅoogh ghạ taghisigh enyina, ạteeny ọnu tạman obho, ubhin taḍien alideny alōor nꞌoḍighi iiḅi obho taKraist naakpulughu enyina. 
2CO.10.2	Ị́vimoghom ghạ zạmi molo ạami kạteeny mọnu men ạami uru tenyina. Ạami nạgba ạnogho enyina, ạami tatue ni ạteeny mọnu ạmaranuan mobo bho nekōl meḍighiom ạar ezōor ilo esuo ẹmar-arōoy obho. 
2CO.10.3	Agey, ezōor idi tesuo ẹmar-arōoy obho keḍio ezōor ubhin io meḍighiom ạar esuo ẹmar-arōoy obho noḅiom. 
2CO.10.4	Ọkpo ẹgham ezōor, ọkpo ẹgham esuo ẹmar-arōoy obho ḍio. Ịnyaam tẸnaan, ibha tetue ni eḅuni moomo ịikpo bho, pibha ezōor ubhin noḅiom opiẹmi miben ịkarabh ịkanan obho. 
2CO.10.5	Kạar kạar olo ạagighimian nꞌọbughia alōor mi tebōom, mọmaranuan olōghōm ạar obho tẸnaan pobho ezōor nọkom ghạ ozu ọokpo, ọlogh ghạ mẹbana moomo ịitua molo ekiilaan maKraist? 
2CO.10.6	Kamen kamen olo enyina iḍighi imutiom mobho oghiilaan obhꞌenyina neegbẹbh ịman, pezōor ọmara mọliom oomo eḍighiom ạar arōoy ilo oghiilaan olo.
2CO.10.7	Enyina neenon ghạ mọkpo tozu ạnyu obho be. Kir ōoy olo odi epa mi tenyina olo nagbiom lōor odi mobho odi aru mōoy taKraist. Odi anwe mịitua ologhi odi agbiom nạ zezōor mobho ezōor uru ạni marōoy taKraist. 
2CO.10.8	Ạregheer ẹko isibh nạ ḍio zạmi, eru kạar olo ạami uutuma miituma ịikpo bho Obạmọogh obho ạnogho ezōor obho upu nạ suo ẹkona, ịikpo bho obhōbhẹ enyina, ilo obhiẹmi enyina ḍio. 
2CO.10.9	Ạami ụva ḍio mobhin ibha ạami ụge tịbhereer ạmi obho oḍighi ọloki enyina ruugu. 
2CO.10.10	Mạar io suo, onyiin ōoy tạkpete ni kua, “Hụ! ẠPol nạteeny ghạ mọnu ạkua tịbhereer odi, taghisigh arōoy odi ịnyaam ilo, ọnuekpete odi ạar oḍighiom olo.” 
2CO.10.11	Oōy olo nạatua miibha bho alōghōm mobho akẹrekere ilo tibha ezōor ụge tịbhereer ezōor mi tamen olo ezōor idi tegbeeny, nꞌibha ezōor toḍighi tamen olo ezōor idi nꞌenyina.
2CO.10.12	Enyina neelōghōm mobho ezōor une ḍio ọseghe lōor ezōor otueni bolobolo ọtuom mobo bho ịseghe silōor eedi ịsiine kepa bho. Eedi neḍigh evel monyiin mọseghe alōor onyiin ogbiom, omina ọtuom onyiin. 
2CO.10.13	Tezōor, kẹzo kẹzo ilo ịrol, iituma ezōor kir ọkuan, ezōor upẹlōm ghạ nạ ḍio suo. Ezōor useeriom tọkuan oḍighi obho Ẹnaan ạlogh tạravo ezōor obho, obho enyina iḍighom ạni obho. 
2CO.10.14	Tẹzo bho enyina idi ạani togbo odi ọkuan obho, tamen obho ezōor ubhin mọnuekpete ooḅi adōm obho igboloman nꞌaKraist uruom enyina bho, ezōor upẹl io mọkuan obho. 
2CO.10.15	Tebum iibha bẹleni, ezōor uutuma ḍio opẹlōm mi tọkuan obho Ẹnaan aseeri ezōor obho oḍigh toḍighi ịnon arōoy. Kpẹlen nꞌipa, ezōor useeriom ologhi mẸnaan molo ologhi omōruōm enyina kabhōbh kạghi taghisigh, nꞌolo ezōor totue ni oḍighi mọkanya oḍighi teesoḍia enyina moomo amen molo ezōor upẹl io mọkuan obho Ẹnaan aseeri ezōor obho. 
2CO.10.16	Pezōor orue opẹl enyina ọghi tịnon aruubhugh ọgba ọnuekpete ooḅi adōm obho, molo ezōor upin io moḍighi ạravo ọnon ōoy ootumuom.
2CO.10.17	“Kōoy kōoy olo taatuma aatumuom mObạmọogh obho,” kẹzo bho ẹegia bho ạkpete bho. 
2CO.10.18	Ebum obho kōoy kōoy olo Obạmọogh obho ạbham amutiom pobo nọsebh ghạ, obo bho amutiom lōor odi obho ḍio.
2CO.11.1	Ịmoghonyan ạami, sesen ni, ạkar esiibha bho ạami natu mọḍeghe ạraḍeghe araama bho. 
2CO.11.2	Ạami ạteeny mobōbhan mi tenyina kẹzo bho Ẹnaan ạteeny obho, ebum obho enyina idi kooḅi ọkpur ọnyani olo ạneghe ni ạman, olo ạami utuḅenaan mọkala maKraist komoom olom olo odi ạteeny. 
2CO.11.3	Ạami nạatu magey molo enyina ịgbaranuan ẹḍua tetulan nꞌịitua bhꞌenyina mi taKraist kẹzo bho ooḍigh obho abhin aapeleghia ạdegh mIiv, odi ameel obho. 
2CO.11.4	Ebum obho enyina ikẹm lẹpuuny nepinom kōoy kōoy olo aru nạgba ạnogho enyina mọnon ạJizos olo akōrōnuan mobho ezōor ụgba ụnogho enyina bho, nepinom nạ mẹmugh nꞌadōm olo oozuan io noozuan mẹmugh obho nꞌadōm obho enyina ibhin tezōor obho.
2CO.11.5	Ạami nạatua, ạami usōoriōm io apu mạkar ibꞌiteledōm ibhꞌenyina. 
2CO.11.6	Eru nạ kạar olo ạami ụmaar io mọnuekpete, olōghōm ạar ạmi idi. Ezōor nọogba ghạ miibha bho mi toomo oḍigh kẹrekere araabōom mi toomo kạar kạar ọnogho zenyina.
2CO.11.7	Ạami umuul io enyina bọbon onyiin ạar men obho ạami ụgba mọnuekpete ooḅi adōm obho tẸnaan ụnogho enyina bho. Ạami usōoriōm lōor ạmi mọbughe enyina. Iibha bho ạami uḍighi mịkarabh gạ? 
2CO.11.8	Amen obho ạami ụrolan enyina uḍighian enyina moḍighi obho, ịnon ạrasosi kịkpe ghạ zạmi mikpoki oḍighi ạmi. Idi kolo ạami umiigh eedi mọloghom ạvo ọnogho enyina. 
2CO.11.9	Men obho ạami odi nꞌenyina bho, ạami ụnogho ḍio enyina mịiḅaghami ọlogh ạvo ọnogho ạmi tamen olo okpoki olo nolo tạvo ạmi, ebum obho aburumōr ibha aMasidonia ibhin iruom ạami kạar kạar ilo ạami nạva mọrolom. Ẹzo bho ịrol tamen olo naatẹn obho pẹzo tẹtol nạ taghisigh. Bọbon amen olo ạami tạnogho enyina mịiḅaghami olo. 
2CO.11.10	Tọgba agey taKraist ibha idi tạmi obho, iituma bhibha tạmi iḍigh io meḍum kesi kesi mi toomo ebhugh obhꞌaGris. 
2CO.11.11	Ebum eeghe kạami nạḍeghe miibha bho? Ebum obho ạami utulan io enyina gạ? Ẹnaan be kalōghōm erumolo ạami utulan io enyina.
2CO.11.12	Ạami taḍighi ghạ ni be ạki taghisigh siibha bho molo “iteledōm” ipedi obho ịteeny mọnu ootuma oghōl meedi nꞌezōor uḍighi monyiin oḍighi obho. 
2CO.11.13	Arōoy ilo idi kua iben iteledōm. Oḍighi eedi oobiōghōm arōoy be, ooghirina ọrol kiteledōm taKraist. 
2CO.11.14	Ẹzo bho, aSetan ẹkona naaghirina ghạ nị ạtol konyiin oteledōm ẹḅaal obho. 
2CO.11.15	Molo, ibꞌạar io erumolo ạrubana odi iighirina ịrol kạrubana ilo ịneghe ni ịman taghisigh tẸnaan. Ikunughi obho eedi tepin tạvo tẸnaan mạmukpe oḍigh oḍighi obho eedi neḍighi obho.
2CO.11.16	Ạami digha ạḍeghe nạ monyiin ẹzo bho, ịítua ghạ mobho ạami uru meema. Kenyina ẹetua nạ kua ẹkona, pipinom ạami keema molo ạami ạteeny ạni mạar obhin ootumuom. 
2CO.11.17	Ibha ạami nạḍeghe siibha bho ạami nạḍeghe rạḍeghe eema, ịḍua ḍio tịto tObạmọogh obho keru. Ạkar ạraḍeghe iituma bhobho ạami nạḍeghe araama. 
2CO.11.18	Ku neeḍigh iru molo ọlogh arōoy neebhin neetumuom mịitua ịlelemu arōoy obho, ạami ẹkona taatuma ạni ni. 
2CO.11.19	Enyina nịvo nịvo ilōghōm mạar arōoy, molo enyina nẹḅaal ghạ ni mologhi eḅaam rạḍeghe araama. 
2CO.11.20	Enyina neḅaam ghạ nị ẹnogho mobo bho neeghirimi enyina kạrubana bho, bolobolo eliom enyina bho, ẹdeghogh enyina mẹzo olo ologhi eedi aḍigh, eenon enyina ekiemi, eḅōrōgh nạ masumusigh enyina bho. 
2CO.11.21	Ạami nạkpete mọlokia ạregheer, ezōor ụroogh nị opu moḍighi ipa bho.
2CO.11.21	Keḍio kōoy kōoy olo ane ạkpaton mọnu mootuma, — ạami nạḍeghe mạraḍeghe eema — ạami ẹkona tane nạ nị aatuma. 
2CO.11.22	Eedi arōoy aHibru bẹle? Ạami sẹzo bho nạ. Eedi ilꞌIzirẹl? Ạami ẹkona. Eedi ạnwuny ọobhe tEbrạhạm? Ạami ẹzo bho nạ. 
2CO.11.23	Eedi ạrubana taKraist? Ạami nạḍeghe kōoy olo nakpo mizim ẹede ọnon, ạami ukumuan apu eedi. Ạami uḍiku nạ mikoli apu eedi, ilo nọogurogh nạ zạmi ipu zeedi, keḍio ọlogh amen olo ạami naatuan mọbho, oomo eedi olo naarubh lẹke motuan olo. 
2CO.11.24	Neegbẹbh ōogh amen mobho arōoy aJu obho nẹegurogh ạami monyiin olo merubal ạligur ạvo. 
2CO.11.25	Ịraar amen mobho nọoguroghom ạami mọga, otōḅōl ạami men. Sịraar amen mobho ạami nạagbana togbo ọbhiiny ạbadi molo onyiin amen ạami ụrol tạmuum ạmuum moomo uḍugul nꞌootaany. 
2CO.11.26	Tararele bhꞌạmi, ụgba ḍio men mobho ạami ụrol teesoḍia aḍuugh nꞌọbho mi tạribhiiny, nꞌạravo ạruḅa nạ, nꞌạravo ạkar arōoy ạmi nạ, nꞌạravo arōoy ịnon aruubhugh obho nꞌạravo iben aburumōr ạmi tibꞌạraama bho nꞌibꞌeekpu aruuḍum obho, tibꞌạribhiiny. 
2CO.11.27	Ụgba ḍio men olo ạami ukumuan uḍighi moḍighi molo ạami ukoḍi ḍio rạla muḍugul, ụrol nạ mọkoony eḍian nꞌạmuum. Oto amen, bọbon eḍian ole ilo, esi oḍigh obhooghia olo, ukpe okuugha ẹkona olo. 
2CO.11.28	Tẹzo olo osōbh okpẹrẹmi, oomo aḍuma mobho ịitua ạmi nẹvimoghom ghạ zạmi tilo igboloman nꞌoomo ạrasosi obho. 
2CO.11.29	Okōr ōoy adugh tomōruōm odi molo ạmi udugh ạni ḍio? Okōr ōoy ameel aḍigh tesi ịkarabh molo ạami ụsuanaan io ghụsan?
2CO.11.30	Ạami taatuma nạ ekona, ạami taatuma tọkpo bho ịgba neḍeeriom ạami mobho ạami ịnyaam ilo nolo bho. 
2CO.11.31	Ẹnaan tạJizos Obạmọogh obho obho aru nạ mỌde odi obho, obho ạlisebh tẹtol ni ẹnogho kamen kamen obho, naalōghōm mobho ạami ụgba ḍio miben. 
2CO.11.32	Onyiin amen mi tạDamaskos, uvẹmụ ōoy ẹma bho, obho odi tẹeḍiani tẠretas ọolema bho, arōm rōoy mọmara tọnu otu ẹma bho moḅol ạmi. 
2CO.11.33	Keḍio ụlogh ạami tọkpaagh usōorẹ tẹḅagh-otu ẹma bho molo ạami umuzōnaan tạravo odi.
2CO.12.1	Toomo ibha ạsuo ilo bho ẹkona, ạami taatuma ni, keḍio ạami natu mọgba ilo igboloman nꞌạghiiny nꞌọkpo ẹḅokia ilo Obạmọogh obho ạgba amutiom ạnogho ạami. 
2CO.12.2	Ạami alōghōm monyiin olo atul ọnu nꞌaKraist olo tamen olo aḍiōbh nꞌinya ạsia neetẹn, ụseghe ụsiinom tobꞌạnyu obho. Eru kạar olo iru tiikpōogh obho nꞌeru kạar olo iru tạruumugh obho, ạami ulōghōm io, Ẹnaan be kalōghōm. 
2CO.12.3	Ạami ulōghōm mobho ụseghe mōoy obhobho ubhin ụghi tạnyu-ẹnaan obho. Eru kạar olo iru tiikpōogh obho nꞌeru kạar olo iru tạruumugh obho, ạami ulōghōm io, Ẹnaan be kalōghōm. 
2CO.12.4	Tepa podi ạmoghon mọkpo ilo ōoy otue ḍio ạgba, ilo anem odi ẹkona otue ḍio ạsir amutiom. 
2CO.12.5	Odi ōoy obhobho pobo ạami taatumuom. Ạami uutumuom io lōor ạmi, tughuneen tọkpo bho nẹgba emutiom mobho ạami ịnyaam ilo bho ḍio. 
2CO.12.6	Ạami aru nạ mootuma ẹkona, ạami uḍigh io meema, ebum obho ạami ụgba ḍio miben obho. Keḍio ạami ụva ḍio, molo onyiin ōoy ọlogh ạami apu tịitua odi, tughuneen tibha odi ạmoghon toghōrōkō ạmi, ạmiin nạ bhꞌạami naḍighi obho ḍio.
2CO.12.7	Keḍio, toḍighi ẹzo olo ạami ụseeghi ḍio rạvo mi tọbughia alōor tebum ibꞌọkpo bho ạami ụmiin obho, pụnogho ạami mẹegama ooḅulom tiikpōogh obho, olo naḍighi moḍigh oḍighi ẹbana taSetan moḍighi olo ạami ụbughia ḍio lōor. 
2CO.12.8	Ịraar amen mobho ạami uukpulughu mObạmọogh obho motughuneen talōor ạmi. 
2CO.12.9	Odi ạbhagharana kua, “Ọnon ạar olo ạna tagbẹbh olo tughuneen ọsu ạghusan aḍien obhꞌạmi ḍio ebum obho ịnyaam obhꞌạmi nẹkua ghạ epu tamen olo alōor onuma naadugh.” Iibha kiḍighi kologhi ạmi nạḅaal magey mootuma tibha ạami ịnyaam ilo bho, molo aKraist apin ịnyaam obhꞌodi akuōm ạami akiton molo ạar ọteeny ạami. 
2CO.12.10	Talidugh alōor, nꞌitōnyōgh, nꞌọkoony, nꞌọmiinom, nꞌịiḅaghami mi tebum aKraist, ạami ụuḅaghami ghạ ḍio lōor ạmi. Ebum obho kamen kamen olo alōor ạmi adugh pamen ạami nạteeny ghạ mịnyaam.
2CO.12.11	Ạami naḅo miḅo araama, keḍio enyina obo bho iḍighi obho. Eru nạ kạar olo ạami ụla ḍio mạar tenyina ẹkona, ạami uḅẹebh io apu mạkar “iteledōm” obhꞌenyina. 
2CO.12.12	Alideny alōor obhꞌạmi mi togbo enyina nꞌọkpo ịiḍaany nꞌibꞌaruugu obho pibha iḍighi bọ imutiom mobho ạami uru monyiin ạkar agey oteledōm. 
2CO.12.13	Ezōor ọkar ooniom enyina opuom mạrasosi ipedi obho, tughuneen tibha ạami ụuḅaghami ḍio enyina mọlogh ạvo ọnogho ạmi obho be ḍio? Sesen ni, ịḅelemaan ạami tiiniom bhibha.
2CO.12.14	Nꞌoobho sogbẹbhiōm ịraar amen mobho ạami naakōbhōghia moru tenyina, keḍio ạami ugbẹel io zenyina nꞌạar nꞌạar. Enyina pibha ạami nạva, ikpoki ḍio. Ạnwuny io mobo nẹnoghooy ghạ mọkpo bụrude, ạburude ku nẹnoghooy ghạ. 
2CO.12.15	Ologhi ạmi tạḅaal ni magey moliom kạar kạar olo ạami ụteeny, nꞌạkar aghuḍum ạmi, mọbhelom enyina. Ebum obho ạami utulan enyina mẹzo bho, pạar obho enyina tepin etulan ạami mịbam obho gạ?
2CO.12.16	Ạami nakōl enyina neemōruōm mobho ạami ụnogho ḍio zenyina dōol orōol. Mạar io suo, onyiin ōoy tatue ni akōl mạami ụgba miben ạloghom enyina tẹto. 
2CO.12.17	Ḅōrō ku, ạami ụkar uḍighi ẹko? Ạami abhin tadōm obho ạami urōm uruom enyina bho aaniom enyina gạ? 
2CO.12.18	Ạami uusen mạTaitos moru tenyina, amina arōmōm nạ nꞌumōr opedi obho. ẠTaitos aaniom enyina gạ? Araabōom odi nꞌạami, nꞌeḍighiom ạar ezōor onyiin io gạ?
2CO.12.19	Iiḅi aburumōr, mạar io suo enyina nẹetua ekōl mezōor nọva mesi ọgba ọḍua mi tenyina. Ịítua ghạ kua. Ezōor nọḍeghe ọnogho enyina mi taghisigh tẸnaan mibha aKraist nạva molo ezōor kọḍeghe obho. 
2CO.12.20	Aruugu nesibh ạami mobho ụmaar io suo, amen ạami tatu asi tenyina ạami tạmiin enyina mẹzo olo ạami ụva ḍio mọmiin enyina, enyina ẹmiin ạami mẹzo olo enyina ịva ḍio mọmiin ạmi. Mạar io suo ạami tatu atulom enyina tạruruan, nꞌibōbhan, nꞌọkarabh ologhi ẹbhooru, nꞌologhi ạaku, nꞌitōnyōghan nꞌịnyoghoghan, nꞌọbughia alōor nꞌẹmoghonyan. 
2CO.12.21	Ạami nạatu ni molo amen ạami tamina atu asi tenyina, Ẹnaan obhꞌạmi taḍighi ni ạregheer enyina esibh ạami, nꞌobho ạami taḍigh ni tịitu aleghian mobo bho iḍighi mịkarabh tamen olo neetẹn obho, ibha deghiraan io eḍionom ạman moḍighi ịkarabh, ọva ạraani nꞌilobhir nꞌọkpo ẹmel ẹmar-arōoy obho eedi iḍigh ịduḅuḍian obho.
2CO.13.1	Oobho ogbẹbhiōm ịraar amen obho ạami natu tenyina. “Keḍio tọpam mōoy molōgh, tọmoghon ni mịigbaay ọnu ịzal nꞌịraar arōoy,” kẹzo bho ẹegia iigbia bho ạkpete bho. 
2CO.13.2	Ạami naakiom ni enyina obo bho neeḍighi mịkarabh mi tamen olo neetẹn obho, nꞌoomo ipedi obho. Togbẹbhiōm ịzal amen obho ạami uru tenyina bho ạami ạkpete nạ miibha bho, keḍio ạami digha amina ạkpete, siibha bho ạami ugbeenyan ni tenyina bho, mobho, amen obhꞌeede bho ạami tatu obho, bọbon onyiin ōoy olo ạami tạḅelemaan olo. 
2CO.13.3	Enyina tẹmiin ni moomo ibha enyina nẹva mọmiin obho: mobho aKraist abhin ạami nạkpete ạnogho enyina. Amen odi tạpam enyina, penyina olōghōm oghōl odi ofaabh io, odi taḍighi ni amutiom mịnyaam odi ạnogho enyina. 
2CO.13.4	Toomo ibha odi adughom lōor ạnogho eedi eedi ịkan ighigh odi toorẹeny ẹmigheri obho ẹkona, odi abhin ịnyaam tẸnaan naḍumom siibha. Ezōor idi nạ todughom alōor obho odi ạrol bọ tiikpōogh obho, keḍio tolōghōmuan obhꞌezira, ezōor topin ni tịnyaam tẸnaan oḍum ạni nꞌodi.
2CO.13.5	Ịḍa lōor enyina meenon, mẹmiina lōor enyina nịvo nịvo erumolo enyina neḍum aghuḍum ologhi omōruōm. Ạami ụga ạni ni napuruan, enyina neelōghōm mobho ạJizos Kraist naḍum taghuḍum enyina? Gạ, pụ mạar io suo enyina neemeleghu ẹman taraabōom obhꞌodi. 
2CO.13.6	Bọbon ịitua ilo oghōl ezōor noomeleghu nạ, ạami nạatua, ilo nolo tenyina. 
2CO.13.7	Ezōor nookpulughu mẸnaan molo enyina iḍighi monyiin ạar ekōrōnuan, tebum olo oḍighi ezōor opẹ ḍio, ebum olo enyina eḍighi ghạ mibha iizuan obho, eru nạ kạar olo oḍighi obhꞌezōor abhẹ nạ ẹkona. 
2CO.13.8	Ebum obho ezōor ụva ḍio mọmaranuan, oḍighi okōrōnuan tagey obho tẸnaan, nọva ghạ mọbham ọghi taghisigh be bho. 
2CO.13.9	Ologhi ezōor nạḅaal ghạ nị men olo alōor ezōor naadugh, kalōor enyina ạghua ni ạmara. Tiibha bho kezōor nookpulughu ghạ molo enyina kegbẹbh kẹman toomo eḍighiom ạar enyina. 
2CO.13.10	Pạar obho aḍighi bọ kạami nạge miibha bho tesuo amen olo ạami ugbeenyan ni enyina bho, molo, amen ạami tatu asi, ạami upin io tịnyaam obho Obạmọogh obho ạnogho ạami obho amulughuom enyina. Ịnyaam obho ạami ubhin obho, ịnyaam obhōbhẹ enyina, olo obhiẹmi enyina ḍio.
2CO.13.11	Siibha bho, iiḅi aburumōr, ịmaar ẹrol. Iḅe mẹzo olo enyina egbẹbh ẹman toomo iiḅi eḍighiom ạar. Ịmoghon liiki ạmi, onyiin ạmoghonyan monyiin, meḍum ghuḍum ekima, pẸnaan etulan nꞌekima bho ọrolan enyina.
2CO.13.12	Onyiin abheleghian ghạ monyiin nꞌiiḅi ipeleghian aburumōr.
2CO.13.13	Oomo arōoy tẸnaan ibha idi eebha bho epuruan enyina.
2CO.13.14	Ọsu ạghusan aḍien tạJizos Kraist Obạmọogh obho, nꞌetulan obho tẸnaan, nꞌotul ọnu Ẹmugh Iigbia bho, ẹrolan nꞌoomo enyina.
GAL.1.1	Ạami ạPol obo bho ubheleghi moru onyiin oteledōm obho ụge mọbhereer obhobho. Oōy kobheleghi ḍio ạami, bolobolo ịḍua nạ ḍio tịto ōoy keru, ạJizos Kraist nịvo nꞌẸnaan Ọde bho, obo bho aḅẹtōn bọ zodi tọbho bho, kibheleghi ạami. 
GAL.1.2	Ạami ụge natuom enyina oomo arōoy ạrasosi obho idi bọ tebhugh obho aGaletia bho. Oomo aburumōr obho idi eebha nꞌạami obho epuruan enyina.
GAL.1.3	Ẹnaan Ọde bhꞌezira nꞌạJizos Kraist Obạmọogh obho ẹnogho ni enyina lịsebh nꞌekima!
GAL.1.4	Tẹzo ọbhel ezira ọseghe tịkarabh ẹmar-arōoy obhobho nꞌẹzo olo oghiilaan ịto bho tẸnaan Ọde bhꞌezira, paKraist ạnogho lōor obhꞌodi ḍuugh ạbho mebum ịkarabh ezira. 
GAL.1.5	Kamen kamen eghuan ẹrol ẹnogho mẸnaan! Ẹrol ni nạ kua!
GAL.1.6	Ạami naamōogh ni magey mẹzo enyina ikẹm ighiraan nẹḍua todi obo bho ạtuan tinwo bho taKraist kabheleghi enyina bho nẹki mọtuonom ọnon adōm. 
GAL.1.7	Ạkar odi nị dụgh ọnon adōm olo, ạami ụtuan mebum ẹde arōoy olo nẹpueghi miloghi obhꞌenyina nẹva moghireni adōm obho taKraist obho, kạami nạkpete miibha bho. 
GAL.1.8	Itōnyōgh ẹrol ẹnogho mobo bho tạḍua atu ạgba mọnon oḍigh adōm obho ezōor ụgba ụnogho enyina bho, erumolo onyiin ezōor ẹkona bolobolo otelema tẸnaan ạḍua nạ tạnyu obho aru anwe ạgba. 
GAL.1.9	Ezōor nọokpete ghạ miibha bho, keḍio ạami digh amina ạkpete: kōoy kōoy olo ạgba ạnogho enyina mọnon oḍigh adōm olo akōrōnuan tobho enyina neebhinom obho, itōnyōgh ẹrol ẹnogho zodi!
GAL.1.10	Abaabha bho nẹgbaanan molo oghōl ạami nạva molo arōoy kebuom ạami gạ? Eenyi. Ạami nạva mẸnaan mobuom ạami. Ẹgbaanan nạ molo oghōl ạami nạva molo arōoy kelōghōm ạami gạ? Ughōl ạami nạva ni miibha bho bọ, ạami kutu ḍio mẹbana taKraist.
GAL.1.11	Iiḅi aburumōr, ilōghōm kua, adōm obhꞌạmi ōoy kọgba ḍio ạnogho ạami. 
GAL.1.12	Ạami upin nạ ḍio tọnu ōoy; ōoy ẹkona kọtughumiom io ạami. ẠJizos Kraist nịvo nịvo kạgba amutiom ạnogho ạami.
GAL.1.13	Nọogba ọnogho enyina mẹzo ạami ụrol men obho ạami ụnogho lōor ạmi mi tiikpulughu arōoy aJu obho, ẹzo ạami ụsuanaan io ghụsan marōoy ạsosi obho tẸnaan, ụnogho ni zeedi mịiḅaghami, ụbham magey mobhiẹmi eedi. 
GAL.1.14	Tẹzo eḍighiom ạar arōoy iikpulughu aJu bho, ạami upu mọlogh aburugbo ạmi. Ạami ụtuom mạar meḍighiom ạar ạburude bhꞌezōor apu mịnon.
GAL.1.15	Keḍio Ẹnaan, tọsu ạghusan aḍien obhꞌodi, ạson ạami ki tamen olo dọmar io ạami, abheleghi ạami moḍighi oḍighi ọnogho odi. 
GAL.1.16	Tamen olo idi tologhi odi mọgba omutiom Ọony obhꞌodi ọnogho ạmi, molo ạami kạgba mọnuekpete ooḅi adōm obho, obho igboloman nꞌodi obho, mọnogho arōoy ibhꞌịnon aruubhugh obho, ōoy olo ạami ụghi mọnogho ạmi maliiki olo, 
GAL.1.17	ạami ụki nạ ḍio taJerusạlẹm mọmiinan iteledōm obho idi bọ taghisigh ạmi obho. Kpẹlen nꞌipa, ạami ụghi tArebia keḍio ạami umula urughẹel tạDamaskos. 
GAL.1.18	Ịraar ạsia neetẹn keḍio ạami ugbi mọghi taJerusạlẹm mọmiinan aPita, keḍio ezōor ụrolan maḍiōbh nꞌōogh aḍuma. 
GAL.1.19	Ọnon oteledōm olo ạami ụmiin olo, tughuneen maJems umōr tObạmọogh obho ḍio.
GAL.1.20	Iibha bho ạami nạge bho agey. Ẹnaan be kalōghōm, ạami ụgba ḍio miben.
GAL.1.21	Ọbam amen atẹn, pạami ụghi tariisi ilo idi taruubhugh aSiria nꞌaSilisia. 
GAL.1.22	Tamen obhobho, arōoy ạsosi ibhꞌaJudia delōghōm io ạami. 
GAL.1.23	Eedi nẹmoghon ghạ mibha ịnon arōoy nekōl kua: “Oōy obho ạnogho ezōor mịiḅaghami obho tebum ooḅi adōm obho naaghiraan nạgba ạni ạnogho rōoy momōruōm obho odi ạva bọ mobhiẹmi obho.” 
GAL.1.24	Tiibha bho bẹleni, peedi ibuom mẸnaan mebum ạmi.
GAL.2.1	Ḍiōbh nꞌinya ạsia itẹn, pạami nꞌạBanabas umula ụghi taJerusạlẹm. Ạami ạbhamam nạ mạTaitos. 
GAL.2.2	Ẹnaan ạgba amutiom ạnogho ạami aghōl mọ kịa, kạami ạghi. Tezue eghun otu nꞌarukenya bho, pạami ụgba ụnogho eedi mọnuekpete adōm obho ạami ụgba ghạ bọ ụnogho marōoy ịnon aruubhugh obho, molo oḍighi obho ạami naaḍighi obho nꞌibha ạami naḍighi obho itu mapa ạar be. 
GAL.2.3	ẠTaitos obo bho ạtuonom ạami obho toomo ibha odi aru molꞌaGris obho, uḅum io zodi oḍun. 
GAL.2.4	Ẹde arōoy ilo iighirina iḍigh ạni togbo bhꞌezōor kaburumōr mi taKraist, ịva ghạ moḅum oḍun odi. Arōoy bhibha iru ịḅar tọtu mọva ọmiin ilo igboloman nꞌomuzōnaan obho ezōor ụteeny mi totul ọnu nꞌạJizos Kraist obho. Eedi ịva ghạ momina omulumi ezōor moḍum aghuḍum ạrubana. 
GAL.2.5	Ezōor udughom io nodughom lōor ọnogho zeedi bọbon amen molo ezōor useerian enyina magey obho ooḅi adōm obho.
GAL.2.6	Keḍio obo bho ighōl bọ meedi ịvaruumu obho, ạkar eedi ịvaruumu obho ịgba ḍio momoom ạar ẹnogho ạami. Ạami nạkpete miibha bho tebum obho eedi itu ḍio makẹrẹ arōoy mi tạmi obho. Ẹnaan oonon ghạ ḍio tozu alōor obho kasōbh rạakpe odi. 
GAL.2.7	Eedi ịmaar iinon, peedi ịmiin mobho Ẹnaan nạanogho ạami mịnyaam mọgba ooḅi adōm obho ọnogho arōoy ịnon aruubhugh, kẹzo bho odi ạnogho maPita mịnyaam mọgba ooḅi adōm obho ọnogho obo bhꞌaJu obho. 
GAL.2.8	Ịḍua tịnyaam tẸnaan keru kạami aru moteledōm mi tarōoy ịnon aruubhugh obho, kẹzo bho aPita aru moteledōm mi tarōoy aJu obho. 
GAL.2.9	Amen obho aJems nꞌaKifas nꞌạJon, obho ịrol kịvaruumu obho, ịmiin mobho Ẹnaan nạanogho ạami moḍighi oḍighi obhobho bho, peedi iḅolom mạBanabas nꞌạami. Karōoy onyiin oḍighi obho, oomo ezōor umōruōm ughōl mezōor oḍighi ghạ moḍighi obho mi togbo arōoy aJu obho. 
GAL.2.10	Iibha ạami naḅe ghạ moḍighi obho, pibha eedi ịkpete ịnogho ezōor, mọotua ghạ ọlogh ạni ghạ mạvo ọnogho maruvekulom obho idi togbo eedi obho.
GAL.2.11	Amen olo aPita aru tẠntiok, ạami asi zodi taghisigh odi tebum obho odi aḍighi akōrōnuan. 
GAL.2.12	Keḍio obo bho aJems arōm moru obho, iru isi, aPita naatul nꞌaburumōr arōoy ịnon aruubhugh obho ale ghạ meḍian; eedi iru isi, podi amuluom ạman agin motul eedi ole eḍian, nakiil ruugu mobo bho ighōl moḍunogh rōoy ịnon aruubhugh obho. 
GAL.2.13	Pipedi arōoy aJu aburumōr obho ẹkona, ịke nạ moḍighi karōoy ẹroogh nꞌaPita, ạBanabas ẹkona ạtuonom nạ rạaḅa asike eedi. 
GAL.2.14	Men ạami ụva ụmiin mobho eedi ịtuonom io monyen tagey ooḅi adōm obho, pạami ụkpete ụnogho maPita mi taghisigh oomo eedi, ughōl kua “Ạna ōoy aJu olo naḍum aghuḍum arōoy ịnon aruubhugh obho kaghuḍum ōoy aJu ḍio, imute ẹko kạna nạvimom rōoy ịnon aruubhugh obho moḍum aghuḍum arōoy aJu obho?”
GAL.2.15	Agey nạ ni, ezōor ạkar arōoy aJu. Ezōor isoloman ibha ikiilaan io maraalōgh obho taMozis obho ḍio. 
GAL.2.16	Keḍio ezōor noolōghōm mobho ụtuan io tibha araalōgh obho ịkpete bho, kobhin mōoy oseeri kooḅi ōoy mi taghisigh tẸnaan, ologhi omōruōm odi mi tạJizos Kraist be. Ezōor ẹkona noomōruōm nạ mạJizos Kraist molo kobhin ạni ezōor koseeri taghisigh tẸnaan kiiḅi arōoy tebum ologhi omōruōm obhꞌezōor mi taKraist. Ụtuan io tookō ibha araalōgh obho ịkpete bho. Bọbon ōoy olo tatu mooḅi ōoy mi taghisigh tẸnaan tebum obho odi aakō raalōgh obho olo. 
GAL.2.17	Kẹzo bho ezōor obo bho noḅe moru iiḅi arōoy mi taghisigh tẸnaan tebum otul ọnu obhꞌezōor nꞌaKraist obho, kọva ọmiin mobho ezōor uru miḍighi mịkarabh karōoy ibhꞌịnon aruubhugh obho, iibha bho nemōruōm mobho aKraist aabe mịkarabh gạ? Eenyi, ekua ḍio. 
GAL.2.18	Ạami aḅẹriōn mibha ạami ulẹrẹghi obho, pụ nẹgba mobho ạami naapẹl molōgh. 
GAL.2.19	Araalōgh obho ịnyaam ilo mu talōor ạmi. Eedi neeghigh ạami molo ạami kaḍum kạnogho mẸnaan. Nọokanam ạami nꞌạJizos Kraist mi toorẹeny ẹmigheri obho okigh, 
GAL.2.20	molo tạmi aghuḍum olo mu, ạJizos Kraist pobo naḍum mi tạmi. Keḍio aghuḍum obhobho ạami naḍum siibha bho, ạami naḍum tologhi omōruōm obho ạami ụteeny mi tỌony obho tẸnaan, obho atulan ạami magey kạnogho lōor odi ḍuugh ạbho mebum ạmi obho. 
GAL.2.21	Ạami ugin io minwo bho tẸnaan mi tọbho bho taKraist. Erumolo Ẹnaan tapin ni ezira kiiḅi arōoy mi taghisigh odi tebum ookō araalōgh obho, pọbho bho taKraist ạar oḍighiom olo.
GAL.3.1	Ibꞌaraama arōoy aGaletia, okōr ōoy ạḍaany miloghi obhꞌenyina? Tasumusigh enyina nọogba ọveleghi mọbho bho tạJizos Kraist mi toorẹeny ẹmigheri obho ọnogho enyina. 
GAL.3.2	Onyiin ạar odi molo ạami nạva molōghōm tenyina. Enyina ibhin mẸmugh Iigbia obho tẸnaan tebum obho enyina iikō raalōgh obho taMozis, bẹlee kebum obho enyina ịmoghon imōruōm mooḅi adōm obho? 
GAL.3.3	Iibha kokōr oḍigh eema olo enyina neḍigh! Enyina igbiom mOoḅi Ẹmugh obho tẸnaan enyina nẹva siibha mokunughiom tịnyaam alōor enyina gạ? 
GAL.3.4	Oomo ibha imutenaan enyina bho apa ạni ni be gạ? Eenyi. Ẹla mịkanya mạar. 
GAL.3.5	Ẹnaan ạnogho enyina mOoḅi Ẹmugh obho aḍighi mọkpo ibꞌaruugu mi togbo enyina mebum obho enyina iikō raalōgh obho, bẹlee modi ạtuan mebum obho enyina ịmoghon imōruōm mooḅi adōm obho?
GAL.3.6	Idi nạ kibha ẹegia bho ịgba bọ milo igboloman nꞌEbrạhạm obho, “Odi amōruōm Ẹnaan keḍio Ẹnaan ạtuan tebum ologhi omōruōm obhꞌodi keḍio ạseghe zodi aseeri kooḅi ōoy.” 
GAL.3.7	Ilōghōm kua siibha bho, mobho kōoy kōoy olo ạteeny ologhi amōruōm, odi ạkar ọony ọobhe tEbrạhạm. 
GAL.3.8	Ẹnaan nạagba ạnogho mobo bho ạge bọ mẹegia bho, mobho odi nạatua kọkanya amen mọloghom ạni arōoy ịnon aruubhugh obho ịteeny bọ mologhi omōruōm obho, moru iiḅi arōoy taghisigh odi. Ọgba mọnuekpete ooḅi adōm obho ọnogho mEbrạhạm kọkanya amen mobho, “Tẹḍua tonuma keḍio Ẹnaan tạsebh moomo arōoy ibhꞌade bho.” 
GAL.3.9	Ebrạhạm amōruōm ni keḍio ụsebh nạ zodi. Iibha kiḍighi, kōoy kōoy olo amōruōm, pọsebh ạni nạ odi.
GAL.3.10	Oomo obo bho ịmara bọ mookōoy ghạ araalōgh obho idi togbo itōnyōgh tẸnaan. Ạar bho aḍighi obho keeghe? Ẹegia bho nạakpete kua, “Kōoy kōoy olo ookō ḍio moomo araalōgh obho ụge bọ tọbhereer araalōgh obho taMozis obho, odi odi togbo itōnyōgh tẸnaan.” 
GAL.3.11	Iibha bho nemōrō kua, bọbon ōoy olo tapin tookō araalōgh obho ạmara taghisigh tẸnaan kooḅi ōoy olo, kẹzo bho ẹegia bho ạkpete bho, “Kōoy kōoy olo Ẹnaan ạtuan tebum ologhi omōruōm odi kaseeri zodi kooḅi ōoy mi taghisigh odi, taḍum ni maghuḍum olo ikunughi olo.” 
GAL.3.12	Araalōgh obho ịmaruom io tologhi omōruōm. Idi kẹzo bho ẹegia bho ạkpete bho, “Kōoy kōoy olo aakō moomo araalōgh obho taḍum ni maghuḍum olo ikunughi olo.”
GAL.3.13	Keḍio aKraist nạata zezira ạseghe titōnyōgh obho araalōgh obho ibhin iru obho, tamen obho odi abhin itōnyōgh mebum ezira bho. Kẹzo bho ẹegia bho ạkpete bho, “Kōoy kōoy olo usineni toorẹeny, odi togbo itōnyōgh tẸnaan.” 
GAL.3.14	ẠJizos Kraist ạmiinom miibha bho molo ẹḍua todi etu molo arōoy ịnon aruubhugh obho epin ạni mạlisebh obho. Ẹnaan aguanaan mEbrạhạm obho, molo ẹḍua tologhi omōruōm ezira etu molo ezira topin ạni mẸmugh Iigbia bho Ẹnaan aguanaan obho.
GAL.3.15	Iiḅi aburumōr, tẹzo olo ọkpete ọgbaaniom, amen olo ịzal arōoy ighiran ịzo, ōoy olo tạtol tạman anwe mịzo bho bolobolo amina ạlogh mọnon ọnu olo. 
GAL.3.16	Oguan obho tẸnaan, odi aguanaan mEbrạhạm nꞌọony ọobhe bhꞌodi. Ẹegia bho ọkpete ḍio aghōl kua, “Nꞌạnwuny ọobhe onuma” moḍeeriom oghōl mọlogh arōoy; ụge ughōl, “Nꞌọony ọobhe onuma.” Iibha bho nẹgba eḍeeriom mobho aru monyiin ōoy be, odi aKraist. 
GAL.3.17	Ẹmu ạraḍeghe bhꞌạmi imōrō kua. Ẹnaan aghiran ịzo aguan moguan molo kookō. Onyiin ọonir nꞌaḍisibh ḍiōbh ạsia neetẹn keḍio aMozis ạge maraalōgh obho abhin aru. Araalōgh bhibha irue ḍio enwe mịzo bho nꞌoguan obho tẸnaan. 
GAL.3.18	Ughōl Ẹnaan ạmara taraalōgh obho kụ nạnoghooy ghạ lịsebh obho, odi kụmara mụ toguan obhꞌodi. Ịmiin, odi Ẹnaan ạmara toguan obhꞌodi kodi ạnogho mEbrạhạm lịsebh.
GAL.3.19	Ụtuan eeghe kọlogh raalōgh obho? Ụḅaram raalōgh obho mi toguan obho molo arōoy kelōghōm mịkarabh nꞌiiḅi eḍighiom ạar, ninii ạteeny men obho ọony ọobhe bho tEbrạhạm obho aru bọ mẹmu oguan obho tatu. Itelema tẸnaan ibhin maraalōgh obho eruom mōoy olo ạrol kọokpaany moruom arōoy.
GAL.3.20	Keḍio oguan obho, Ẹnaan nịvo nịvo ạnogho mEbrạhạm. Ọokpaany ọrol io. 
GAL.3.21	Ḅōrō ku, iibha bho neḍighi milo oghōl araalōgh obho nꞌoguan obho tẸnaan imōruōm io gạ? Eenyi. Ekua ḍio. Erumolo nọologh raalōgh obho mọnogho arōoy ghuḍum, pōoy kutue ni ạmara taghisigh tẸnaan kooḅi ōoy tebum eedi araalōgh obho. 
GAL.3.22	Keḍio ẹegia bho nạakpete kua, moomo ẹmar-arōoy obho idi tịnyaam ịkarabh, molo obo bho imōruōm obho epin mẹnogho bho uguanaan bọ mobo bho tẹteeny mologhi omōruōm mi tạJizos Kraist obho.
GAL.3.23	Keḍio aKraist aru, araalōgh obho ịduom ezira karōoy ikoli ninii aru ạteeny men obho odi obo bho ezira umōruōm obho amute aru ạman. 
GAL.3.24	Molo araalōgh obho iḅologh ezira ịbham ninii aru ạteeny men obho aKraist aru obho, nꞌolo ezira otu miiḅi arōoy mi taghisigh tẸnaan tebum iloghi omōruōm obhꞌezira. 
GAL.3.25	Siibha bho ezira noomōruōm maKraist obho, araalōgh obho ịnyaam ilo mu tezira.
GAL.3.26	Ịḍua tebum ologhi omōruōm, koomo enyina obo bho itul mọnu nꞌạJizos Kraist obho eru mạnwuny tẸnaan. 
GAL.3.27	Enyina neezua mụum etul mọnu nꞌaKraist molo enyina neebhin nꞌalōor enyina moḍum oḍigh aghuḍum obho tạJizos Kraist nịvo nịvo. 
GAL.3.28	Molo akẹrẹkẹrẹ olo mu mi tarōoy aJu nꞌarōoy ịnon aruubhugh obho, tạrubana nꞌạnwuny ogbo eghun tạraani nꞌilobhir. Oomo enyina neeru monyiin tạJizos Kraist. 
GAL.3.29	Erumolo enyina iru milo taKraist, penyina arōoy ọobhe tEbrạhạm. Enyina tepin ạni ni mibhꞌoguan obho tẸnaan.
GAL.4.1	Ạami nạkpete miibha bho mọloghom, ọony olo tale rutu mọde odi toomo iibha oomo ịga bho tọde odi iru milꞌodi obho ẹkona, topira ni oseeri zodi kẹbana suo odi dogbẹbh io mōoy obho. 
GAL.4.2	Suo odi odi nini mọbumoony obho, ạrabobo odi tẹpamanaan mọkpo bho eseerian odi ninii odi tatu asi agbẹbh mōoy tamen obho ọde odi aghōl bọ molo kọnogho zodi mọkpo bho. 
GAL.4.3	Ẹzo bho nạ zezira. Tamen obho ezira idi nini mịbam ạnwuny obho, ezira uḍigh rụbana ọnogho mịtughumiom ạnwuny, 
GAL.4.4	keḍio, amen ạkar ogbo odi amen obho, aru ạteeny, pẸnaan arōm ạkar Ọony obhꞌodi aru. Odi aru kẹzo bho ạni-ebhōbh nạmar ghạ mọony obho; arughom raalōgh arōoy aJu obho 
GAL.4.5	mọta obo bho idi tịto araalōgh obho, molo ezira koru mạnwuny tẸnaan. 
GAL.4.6	Tẹzo olo oḍighi enyina kelōghōm mobho enyina iru mạnwuny odi, pẸnaan arōm mẸmugh Ọony obhꞌodi moḍigh tiloghi obhꞌezira, odi Ẹmugh obho naleghe ghạ bọ tezira, “Mạda, mạda” bho. 
GAL.4.7	Tiibha bho bẹleni, enyina ạrubana mụ ḍio. Odi naaḍighi kōoy kōoy mọony odi olo odi tạnogho zodi moomo iibha odi naaseerian bọ mạnwuny odi obho.
GAL.4.8	Tamen olo neetẹn, enyina ilōghōm io mẸnaan, molo enyina iru mạrubana aruru ilo enyina ịgbaaniom mẸnaan. 
GAL.4.9	Esiibha bho enyina neelōghōm mẸnaan — mạa-suo ạami kukōl kua, esiibha bho Ẹnaan naalōghōm enyina — ebum eeghe kenyina nẹva momina oghiraan tịtughumiom ạnwuny olo ịnyaam ilo mọbhel ōoy, ạsuo ẹko olo nạ? Eeghe amute kenyina digh emula moḍigh ạrubana ọnogho ịtughumiom bhibha? 
GAL.4.10	Enyina neemina neekōoy ruḍuma nꞌạruvanyu nꞌaḍio nꞌạsumusia neegbiemi. 
GAL.4.11	Ạami nꞌꞌạatu ni mobho oomo oḍighi obho ạami ukumuan enyina bho netu moru apa be. 
GAL.4.12	Iiḅi aburumōr, ịtol kạmi kẹzo bho ạami naaru ụrol kenyina bho. Ịkarabh ilo enyina neeḍighi ạami olo. 
GAL.4.13	Enyina nẹetua ni gạ mobho ịḍua tebum ẹzegh alōor obhꞌạmi kiḍighi mobho ạmi ụgba mooḅi adōm obho ụnogho enyina tọḅel egbiom obho? 
GAL.4.14	Oomo ipa ẹkona, enyina ịkpete ḍio ạami ẹpue, bolobolo egin ạami mebum ẹzegh alōor obhꞌạmi, obho ạnogho enyina mogbōgh ọdegh oonon obho. Kpẹlen nꞌiibha, enyina ibhin ni ạami ẹloghom kẹzo bho enyina tepin nạ ni ẹloghom motelema tẸnaan obho. Enyina ibhin ạami ẹloghom kẹzo bho enyina tepin nạ ni mạJizos Kraist ẹloghom obho. 
GAL.4.15	Ologhi enyina ạḅaal magey. Ẹkaraan imina emute? Ạami nịvo nịvo tatue ni ạgbaam enyina miibha bho. Enyina tetue ni bọ, kōl enyina kịtoghonya ni riḍien enyina ẹnogho ạami. 
GAL.4.16	Keḍio, esiibha bho enyina nẹetuan mebum agey obho ạami ụgba ụnogho enyina bho nẹlogh ạami ḍien bẹle? 
GAL.4.17	Arōoy ipedi obho ẹkar etuan enyina magey, keḍio tịitua bhꞌeedi iiḅi ilo. Oomo iibha eedi nẹva bho pilo ọgbarion enyina mi tạmi be, molo enyina etuan ạni zeedi kẹzo bho eedi ituan enyina bho. 
GAL.4.18	Ạami ugin io molo ịnon arōoy nꞌạami kotuan enyina. Iiḅi molo ịkanya arōoy ketuan enyina erumolo eedi ịteeny miiḅi ịitua. Iibha bho eezuan magey moomo amen tamen olo ạami odi nꞌenyina, nꞌamen olo ạami olo nꞌenyina. 
GAL.4.19	Iiḅi ạnwuny etulan ạmi, ạami kamula digh ạmiinom koniin olo odi nꞌiguneghun ninii ọmiin maghuḍum obho taKraist mi tenyina. 
GAL.4.20	Ughōl ạami odi nꞌenyina siibha bọ, ẹzo kiḍigh tologhi ạami, molo ạami kunwe moghōrōkō ạmi mi tenyina. Ạami nạatu magey zenyina.
GAL.4.21	Ạami natu mopuruan enyina obo bho nẹva mookōoy araalōgh obho taMozis obho miipuruan obhobho: Enyina dẹmoghon ghạ ḍio mibha araalōgh obho nẹkpete bho bẹle? 
GAL.4.22	Eedi nẹgba kua: mEbrạhạm ạteeny ịzal ạrunwuny, onyiin ẹbana-ạni ạmar, opedi obho ạni ogbo eghun otu ạmar. 
GAL.4.23	Keḍio ịto ẹmara odi ọony ẹbana-ạni obho ịḍua tōoy keru. Ibha ọony ạni ogbo eghun otu obho ịḍua tịto oguan tẸnaan keru. 
GAL.4.24	Iibha bho ụkpete ni nọgbaaniom mobho ịzal ạraani obho iru mịzal ịzo. AHegar ọḅel ạni obho ạmaraghi bọ mạrunwuny-ạrubana bho, pọḅel ịzo bho ughiran bọ tobꞌeegum obhꞌaSainai. 
GAL.4.25	ASainai obꞌeegum obho odi bọ tArebia bho, paJerusạlẹm aadon, ẹma olo odi nꞌarōoy odi idi rụbana. 
GAL.4.26	Keḍio aJerusạlẹm obho ạnyu obho pạni ogbo eghun obho. Odi poniin ezira. 
GAL.4.27	Ạar obho aḍighi obho keeghe? Ẹegia bho nạakpete kua,
GAL.4.27	“Ạna ẹmar ạni obho, ḅạal mologhi,
GAL.4.27	ạna obo bho dọmiinom ghạ ḍio mẹegama iguneghun obho,
GAL.4.27	mulughu mimulughu ọḅaal ologhi,
GAL.4.27	ebum obho epin ạni obho tạmaraghi rụnwuny apu meebhinaan obho.”
GAL.4.28	Nonon ni; iiḅi aburumōr, enyina idi kẠizik ọony obho Ẹnaan aguanaan mEbrạhạm obho. 
GAL.4.29	Tamen opopo, ọony obho ịḍua bọ tịto ōoy kiru kụmar obho abhirighan ni ạnogho mọmiinom zodi obo bho ụmar bọ mi tịnyaam Ẹmugh tẸnaan obho. Pẹzo idi nạ siibha. 
GAL.4.30	Ẹegia bho kạkpete ẹko? Ạkpete kua, “Pirighan mẹbana-ạni obho nꞌọony obhꞌodi mamutiom. Ạar obho aḍighi obho keeghe? Ịgbaan io mọony ẹbana-ạni obho kạḅar mọony ạni ogbo eghun otu obho kale rutu mọkpo ọde bhꞌeedi.” 
GAL.4.31	Siibha bho, ilōghōm kua, iiḅi aburumōr ạmi, mobho ezira utu ḍio mạnwuny ẹbana ạni obho, ezira ạnwuny ạni ogbo eghun otu obho.
GAL.5.1	Oḍum aghuḍum ogbo eghun otu pibha ezira noḍum, keḍio aKraist nạabhel ezira atẹnẹmi. Ímina ghạ memōrō arōoy emulumi enyina moḍum aghuḍum ạrubana. Ịmara moḍum aghuḍum arōoy ogbo eghun.
GAL.5.2	Ịmoghonyan ạami. Ạami ạPol nạkpete miibha bho ạnogho enyina. Enyina emina ẹnogho lōor enyina moḍunaay, pidi kolo aKraist ạar oḍighiom togbo enyina olo mu. 
GAL.5.3	Ạami kamina digh aakiom enyina mobho kōoy kōoy olo ạnogho lōor odi moḍuna podi tạmara ni mookōoy oomo araalōgh obho. 
GAL.5.4	Enyina obo bho nẹkparam moru iiḅi arōoy mi taghisigh tẸnaan tebum ookōoy araalōgh obho, nẹegbaranuan maKraist. Enyina neegin minwo bho tẸnaan. 
GAL.5.5	Ezōor nị dụgh, oḍuom ologhi ezōor odi tobho Ẹnaan taḍighi ezōor atẹnẹ miiḅi arōoy taghisigh odi. Iibha pibha ezōor ubhin noḅōrō tịnyaam Ẹmugh Iigbia bho tẸnaan, obho naḍighi moḍighi tologhi omōruōm ezōor obho. 
GAL.5.6	Tamen olo ezira nootul mọnu nꞌạJizos Kraist akẹrẹkẹrẹ olo mu tobo bho iḍunaay obho nꞌobo bho iḍuna ḍio bho. Oomo ibha nọva bho, pọteeny ologhi omōruōm olo nꞌetulan.
GAL.5.7	Enyina ịke magey. Okōr ōoy aru ạpuenaan enyina mọmoghonyan agey obho. Odi kabhironuman enyina ẹko? 
GAL.5.8	Ẹnaan obo bho abheleghi enyina bho oḍighi ḍio miibha bho. 
GAL.5.9	Kẹzo bho nọkpete ghạ bho, “Onyiin ọkarabh okōlōgh be, mobho nạpue ghạ mizagara eḍian.” 
GAL.5.10	Toomo ipa ẹkona, ạami naḍuom ni enyina mologhi. Otul ọnu obhꞌezira mi tObạmọogh obho ạnogho ạami mọoghuanaan ologhi mobho enyina inweeghian io, nꞌobho odi obo bho nạaḅaghami miloghi enyina bho, kẹzo kẹzo olo odi ạrol, Ẹnaan tạliom ni zodi.
GAL.5.11	Iiḅi aburumōr, erumolo ạami nạgba mibha ịgbaan ni moḍunaay, eeghe aḍighi kụ nomina ọnogho ạami mọmiinom tebum adōm obho? Ughōl iibha bho agey bọ, kōl tịigbaay obhꞌạmi ibha igboloman nꞌoorẹeny ẹmigheri obho taKraist kụnogho mụ ạami mịiḅaghami. 
GAL.5.12	Idi tịto ạami bọ, kōl eedi obo bho nẹeḅaghami miloghi enyina bho kiḍighi ni mibha eedi nẹva bho ẹghi taghisigh, eḍunaay ẹgbaranuan lōor eedi tạsiosi obho.
GAL.5.13	Enyina nị dụgh, iiḅi aburumōr, ubheleghi enyina mi tomuzōnaan, keḍio ímōrō ghạ omuzōnaan obhobho aru molo taḍighi enyina mọtuonom ibhꞌiikpōogh obho, molo enyina kẹgba kẹḍua. Kpẹlen nꞌipa, ịḅelemaan netulan obhꞌenyina aḍighi molo onyiin kakumuan kạnogho monyiin. 
GAL.5.14	Oomo araalōgh obho uukōbhōghi tonyiin olōgh obhobho, “Tulan kōoy kōoy olo atuan ạna kẹzo bho ạna utulan lōor onuma bho.” 
GAL.5.15	Igona lōor enyina erumolo enyina nenomian eḅezuan kasighōghō, bolobolo penyina ọzian omuneen.
GAL.5.16	Iibha pibha ạami nạkpete bho, ịḅelemaan Ẹmugh obho areliom aghuḍum obhꞌenyina penyina iḍighi mu mibha iikpōogh obho nẹnyaghagh enyina moḍighi obho. 
GAL.5.17	Ạar obho aḍighi obho keeghe? Ibha iikpōogh obho nẹva bho, Ẹmugh obho ogbẹel io, keḍio ibha Ẹmugh obho nạva bho, iikpōogh obho ogbẹel io. Ịzal eedi idi kọdele nꞌaghōogh. Tiibha bho, enyina irue ḍio eḍighi mibha enyina nẹva bọ moḍighi obho. 
GAL.5.18	Erumolo Ẹmugh obho nateliom enyina, paraalōgh obho ịteeny mụ mịnyaam tenyina.
GAL.5.19	Oōy olo olōghōm io moḍighi iikpōogh alōor obho olo. Iibha eedi ọva ạraani nꞌole ẹma, oghiil ạregheer olo, 
GAL.5.20	ookpulughu aruru, ọgher ạghuma, ọlokian ariḍien, ọruan ạruruan oḅeey aralebhir, ibōbhan, ọteeny ọkarabh ologhi, ọoku ạaku, ịgbaranuan, ọḍian ạruuku, 
GAL.5.21	ọsebh ọseghiom, ọbhoghoḍiaay arimiim, orubhe ạruruan nꞌaralebhir, nꞌịnon ọkpo ilo idi kua. Ạami digh aakiom enyina kẹzo bho ạami nꞌꞌaakiom ghạ enyina bho, mobho kōoy kōoy olo naḍighi mọkpo bhibha otue ḍio aḍigh ạni tAde-Ọolema bho tẸnaan.
GAL.5.22	Ibha Ẹmugh obho, petulan nꞌọḅaal ologhi nꞌekima, nꞌalideny alōor, onwo inwo, oḍighi iiḅi obi oguan olo, 
GAL.5.23	osōoriōm alōor, nꞌọmaar ọbhama alōor. Olōgh olo agin miibha bho olo. 
GAL.5.24	Obo bho iru bọ milo tạJizos Kraist obho, iikpōogh alōor obhꞌeedi nꞌoomo ịkarabh eḍighiom ạar ibha nẹnyaghagh eedi obho, nọoḅaram nꞌạJizos ọkanam toorẹeny ẹmigheri obho okigh. 
GAL.5.25	Ẹmugh obho nạanogho ezira ghuḍum; odi tạpam nạ ghuḍum obhꞌezira ateliom. 
GAL.5.26	Ezira ụbughia ḍio lōor. Onyiin ọpa ḍio monyiin, onyiin obōbhan nạ ḍio monyiin.
GAL.6.1	Iiḅi aburumōr, erumolo onyiin ōoy naḍighi monyiin ịkarabh, enyina obo bho neḍum aghuḍum ạruumugh obho ebheleghi zodi talideny alōor ẹbham zodi emulumi. Igona lōor enyina molo enyina imeel ạni eḍigh tonyiin odi ọdegh oonon obho. 
GAL.6.2	Onyiin ạḅar ịiḅaghami onyiin arōol, penyina ookō araalōgh obho taKraist. 
GAL.6.3	Oōy olo aghōl modi ōoy keḍio ụva uunon odi ạar oḍighiom olo, odi naabiōghōm lōor odi be. 
GAL.6.4	Kōoy kōoy aru mịiruan ạnogho meḍighiom ạar odi. Erumolo iru miiḅi, odi ọtuom io milo ọnon ōoy kabuom. 
GAL.6.5	Ilōghōm mobho ōoy adōol adōol ọno tatōol.
GAL.6.6	Oōy obo bho nọtughumiom madōm taKraist obho ạḍian moomo iiḅi ọkpo bho odi nạateeny obho mobo bho nạtughumiom zodi obho.
GAL.6.7	Iíbiōghōm ghạ lōor enyina. Bọbon ōoy olo tatue aanon akiemi mẸnaan olo. Ibha ạna uḅẹbh obho, pibha ạna taḅu obho. 
GAL.6.8	Oōy olo aḅẹbh miḅẹbh iikpōogh alōor obho, odi taḅu miiḅua ọbho. Obo bho aḅẹbh miḅẹbh ạruumugh obho, odi taḅu miiḅua aghuḍum olo ikunughi olo. 
GAL.6.9	Tebum iibha bẹleni, oḍighi iiḅi ịper io ezira. Erumolo ezira ụsar io otuḅeen, ikunughi obho, ezira toḅu ni miibha ezira uḅẹbh obho. 
GAL.6.10	Tebum iibha bẹleni, kọbam kọbam amen olo ezira ụteeny, obhin oḍighiom ghạ miiḅi ọnogho kōoy kōoy, nꞌạkar obo bho iru bọ milꞌeghun otu ezira tobo bho imōruōm maKraist obho.
GAL.6.11	Ịmiin mẹzo ạami ubhin nꞌạvo ạmi nạgiom ibikpo moruom enyina. 
GAL.6.12	Obo bho nẹva bọ momutiom ozu alōor eedi obhin eghuan obho, pobo nenyuughi enyina moḍunaay. Eedi ịtuan mebum olo ụnogho eedi mọmiinom tebum oorẹeny ẹmigheri obho taKraist. 
GAL.6.13	Ạkar eedi obo bho iḍunaay obho iikō ḍio raalōgh obho. Eedi nẹva molo enyina keḍunaay molo eedi eetuma epin meghuan elẹgh mobho enyina neeḍigh nꞌeedi. 
GAL.6.14	Ạami nị dụgh, ạami tabuom mọmiinom obho ạJizos Kraist Obạmọogh ezira bho ạmiinom toorẹeny ẹmigheri obho mebum ạami obho. Ịḍua tọmiinom oorẹeny ẹmigheri obhꞌodi kerumolo ẹmar-arōoy obho ịteeny io mạar oḍighiom ạami, ạami ẹkona ụteeny io mạar oḍighiom ẹmar-arōoy obho. 
GAL.6.15	Akẹrẹkẹrẹ olo mi tobo bho odi muudu nꞌobo bho neeḍuna bho. Omoom aghuḍum obho tẸnaan pibha nogbẹel obho. 
GAL.6.16	Ekima nꞌọsu ạghusan aḍien ẹrolan moomo arōoy tẸnaan obo bho neekō momoom olōgh obhobho bho.
GAL.6.17	Ạseghe dodon ạghi taghisigh, ōoy ọnogho mụ ạami mịiḅaghami, ebum obho ịgbananaan ibha alōor ạami neḍeeriom mobho ạami uru mẹbana tạJizos.
GAL.6.18	Inwo tạJizos Kraist, Obạmọogh ezira bho, ẹrolan nꞌoomo enyina, iiḅi aburumōr obhꞌạmi. Ẹrol ni nạ kua.
EPH.1.1	Ạami ạPol obo bho Ẹnaan ạto kạami uru moteledōm tạJizos Kraist obho, ụge mọbhereer obhobho natuom oomo arōoy tẸnaan ibha idi tẸfesos obho, obo bho neemōruōm ạni mạJizos Kraist obho.
EPH.1.2	Ẹnaan Ọde bhꞌezira nꞌạJizos Kraist Obạmọogh obho ẹnogho nị enyina lịsebh nꞌekima!
EPH.1.3	Ạlisebh ẹrol ẹnogho mẸnaan tạJizos Kraist Obạmọogh ezira bho, Ọde bhꞌodi, obo bho nạnogho ezira obo bho notul ọnu nꞌaKraist obho moomo oḍigh kẹrekere ạlisebh ạruumugh obho mi tạnyu obho. 
EPH.1.4	Keḍio Ẹnaan aru ạlem mẹmar-arōoy obho, odi nạason ezira ạseghe moru ilꞌodi mi taKraist, molo ezira otu miiḅi arōoy ilo ọghor ạman ilo mi taghisigh odi. 
EPH.1.5	Ẹnaan nạato mi tetulan obhꞌodi molo ezira koru nwụny odi mi tạJizos Kraist kẹzo ịto bhꞌologhi odi, 
EPH.1.6	molo obuom aluunwo eghuan obhꞌodi obho odi ạtuan tebum Ọony oḍigh ologhi obhꞌodi naanwo ezira bho.
EPH.1.7	Ubhin tịḅaal tạJizos Kraist Ọony obhꞌodi ọtaam ezira, ọḅelemaan nạ ezira mịkarabh ezira mi tẹzo ẹela aluunwo ạlisebh obhꞌodi 
EPH.1.8	ibha odi abhin naanwuom ezira bho. 
EPH.1.9	Tolōghōm ạar obhꞌodi nꞌịitua ologhi obhꞌodi podi aḍighi amutiom ạnogho ezira molōghōm ọkpo ẹḅokia ibhꞌologhi odi, tẹzo bho odi ạatua ạto molo aKraist kaḍighi kamutiom obho, 
EPH.1.10	molo tamen olo aruḍuma bho neegbẹbh odi aakōbhōghi kạar kạar ilo idi tade bho nꞌạnyu obho monyiin esi, aKraist kạda.
EPH.1.11	Uḍighi kạar kạar tẹzo ịitua ologhi obho tẸnaan, molo odi ạson ezōor ạseghe moru arōoy odi totul ọnu nꞌaKraist tebum ẹzo bho odi ạatua ạto nạ kọḅel egbiom obho. 
EPH.1.12	Ẹnaan nạato molo ezōor obo bho ubhira noḍuom ologhi maKraist obho kobuom eghuan obhꞌodi.
EPH.1.13	Pẹzo idi nạ mi tenyina obo bho nẹemoghon mạkar agey adōm obho, ooḅi adōm obho abhin ịbhelegha aru obho. Amen obho enyina imōruōm maKraist obho pẸnaan ạnogho enyina mẸmugh Iigbia bho odi aguanaan obho, mọlogh enyina melẹkẹ mobho enyina iru marōoy odi. 
EPH.1.14	Ẹmugh Iigbia bho pobho Ẹnaan ạbhaghan mobho ezira topin ni mibha odi aguanaan rōoy odi obho, nꞌobho odi tạkar nị ạta ạseghe mobo bho iru bọ milꞌodi obho, mobuom eghuan obhꞌodi.
EPH.1.15	Tebum iibha bẹleni, kamen obho ạami ụmoghon mọdu ologhi omōruōm enyina mi tạJizos Obạmọogh obho nꞌetulan obhꞌenyina mi toomo arōoy obho tẸnaan, 
EPH.1.16	ạami dọḅele ḍio nọḅele mọotua ghạ enyina mi tiikpulughu ạmi ọnogho ạlisebh mẸnaan, 
EPH.1.17	nꞌogbẹel odi Ẹnaan obho tạJizos Kraist Obạmọogh ezira bho, Ọde eghuan obho, mọnogho enyina mẸmugh Iigbia bho, obho tạkparion riḍien enyina ạgba mẸnaan amutiom ạnogho enyina molo enyina elōghōm odi obho. 
EPH.1.18	Ạami naakpulughu ghạ nạ molo iloghi enyina ẹkparanu mọmiin ẹḅaal obhꞌodi molo enyina elōghōm moḍigh oḍuom ologhi obho odi abheleghi enyina mọteeny obho, nꞌẹzo ạlisebh ibꞌaruugu obho odi aguanaan rōoy odi obho ịla mạar isi, 
EPH.1.19	nꞌẹzo ịnyaam oḍighi odi ịbugh isi tezira obo bho umōruōm odi obho. Ịnyaam bhibha todi ibha idi tezira bho, onyiin eedi ịnyaam 
EPH.1.20	obho odi abhin aḅẹtōnōm maKraist mi tọbho bho, aḍighi nạ odi ạghi ạrol delede mi toḍiom ạvo odi mi tạnyu obho.
EPH.1.21	AKraist nạda moomo ạruula nꞌịto mịto, nꞌarōoy ịnyaam, nꞌaruvẹmụ arōoy ibha ạruumugh obho, apu nạ kaḍien kaḍien olo tokōl tesuo ẹmar-arōoy obho nꞌobho natu obho. 
EPH.1.22	Ẹnaan naaḍighi odi aḅeleriom sike kạar kạar, odi atu nạ mọola oomo ẹmorokpo ạnogho mạsosi obho 
EPH.1.23	aru bọ malōor odi obho, obho aḍighi odi agbẹbhẹghiōm obho, odi obo bho naḍighi kạar kạar agbẹbhẹghiōm obho.
EPH.2.1	Tamen olo naatẹn enyina ịbhozu nị tạruumugh obho ebum obho enyina ịteeny io moghiilaan nꞌebum ịkarabh obhꞌenyina bho. 
EPH.2.2	Tamen opopo enyina ịtuonom ghạ mịkarabh araabōom ẹmar-arōoy obhobho, ẹtuonom ghạ nạ raalōgh ọola ạruumugh obho ạda bọ mookugh obho, ẹmugh obho nateliom bọ siibha marōoy obho ikiilaan io mẸnaan obho. 
EPH.2.3	Oomo ezira ụrologhu ghạ keedi, ọtuugh ọrologhu ghạ tibha iikpōogh alōor obhꞌezira negbẹel obho, ọtuugh ghạ nạ oḍighi mibha idi tiloghi ezira nꞌịitua ẹmu ezira nꞌibha alōor ezira negbẹel obho, molo ịkar nị ịgbaan molo ezira kọmiinom ạni kịnon arōoy mi tạlile bho tẸnaan.
EPH.2.4	Keḍio Ẹnaan, obho agbo magey mẹela ọsu ạghusan aḍien obho, abhin toomo etulan obho odi atulan ezira bho, 
EPH.2.5	ạaveghi amulumi ezira taghuḍum nꞌaKraist mi tạkar amen olo ezira nọobho tebum oḍighi ịkarabh ezira. Tebum ọsu ạghusan aḍien tẸnaan kọbhel enyina. 
EPH.2.6	Tebum otul ọnu ezira nꞌạJizos Kraist podi aḅẹriōn ezira mọda nꞌodi mi tạnyu obho, 
EPH.2.7	molo odi aḍighi amutiom ạnogho mọoke atẹn mọoke mobꞌẹela ọsu ạghusan aḍien obhꞌodi mi toḍighi iiḅi obho odi naḍighi ạnogho ezira mi tạJizos Kraist obho. 
EPH.2.8	Ẹnaan abhin tọsu ạghusan aḍien aluunwo bhꞌodi kạbhelom enyina mi tologhi omōruōm obhꞌenyina. Enyina kiḍighi ḍio, idi tẹnogho aluunwo tẸnaan. 
EPH.2.9	Ilo nạ tebum ịnyaam oḍighi ạravo enyina, molo onyiin enyina opin aatumuom. 
EPH.2.10	Ẹnaan obo ạlem ezira, molo, totul ọnu obhꞌezira nꞌạJizos Kraist, odi nạanogho ezira momoom aghuḍum oḍighi iiḅi ibha odi naakōbhōghi aseerian ezira moḍighi obho.
EPH.2.11	Tebum iibha bẹleni, enyina arōoy ịnon aruubhugh obho ịitua mẹzo enyina ịrol tamen olo neetẹn, enyina obo bho arōoy aJu ibha neeḍunaay tozu alōor obho nekōl ghạ marōoy ilo idi muudu obho. 
EPH.2.12	Tamen opopo enyina arōoy ilo ịgbaranuan nị nꞌaKraist. Enyina iru misoloman ilo iḍigh ạni ḍio nꞌarōoy obho Ẹnaan ạson ạseghe bho. Enyina iḍighom ạni ḍio tịzo oguan obho Ẹnaan aguanaan rōoy odi obho. Taghuḍum enyina mi tesuo ẹmar-arōoy obho ạar olo enyina iseeriom ologhi olo, Ẹnaan ẹko olo nạ nolo taghuḍum enyina. 
EPH.2.13	Keḍio esiibha, tebum otul ọnu obhꞌenyina nꞌạJizos Kraist enyina obo bho igbeenyan ni tamen olo naatẹn obho, noobhin tịḅaal obho taKraist notueni enyina mẸnaan. 
EPH.2.14	AKraist naaḍighi arōoy aJu obho nꞌibha ịnon aruubhugh obho etu monyiin, ạnogho ezira mekima, ạveleghi nạ apiẹmi moghōony ọkuan ọlokian ariḍien obhꞌeedi. 
EPH.2.15	Odi abhin tiikpōogh alōor obhꞌodi abhiẹmi raalōgh arōoy aJu obho nꞌoomo ịto araalōgh obho mobhin tịzal oḍigh aruubhugh arōoy obho oḍighi onyiin be, ọnogho eedi mekima. 
EPH.2.16	Tọbho bhꞌodi mi toorẹeny ẹmigheri obho podi ạseghe mọlokian ariḍien obho atulughi mịzal ẹde aruubhugh obho moru onyiin be mi tiikpōogh obho omulumi eedi ọnogho Ẹnaan. 
EPH.2.17	Iibha kiḍighi kaKraist aru ạgba mooḅi adōm ekima bho ạnogho kōoy kōoy, tenyina ibha ịnon aruubhugh obo bho igbeenyan mẸnaan obho, nꞌarōoy aJu obo bho ituan odi obho. 
EPH.2.18	Ịḍua taKraist keḍighi molo oomo ezira, arōoy aJu nꞌibhꞌịnon aruubhugh obho orue ọghi nookōbhōghian tonyiin Ẹmugh obho mi taghisigh Ọde bho.
EPH.2.19	Tebum iibha bẹleni, enyina arōoy ibha ịnon aruubhugh obho isoloman mu ḍio, enyina ạnwuny ogbo eghun nꞌarōoy tẸnaan, nꞌarōoy onyiin eghun otu obho tẸnaan. 
EPH.2.20	Enyina otu olo uḅōgh tạnyu otu ịtughumiom iteledōm obho nꞌarizil obho. ẠJizos Kraist nịvo nịvo pạkpo otu obho. 
EPH.2.21	Odi pobo ạbham otu obho ạmarami napōbhẹ ạki taghisigh mọnu otu iikpulughu iigbia mọnogho Obạmọogh obho. 
EPH.2.22	Totul ọnu obhꞌenyina nꞌodi noḅōghōm ạni enyina nꞌezōor motu tẸnaan olo Ẹmugh Iigbia bhꞌodi karugh.
EPH.3.1	Tebum iibha bho kạami ạPol ōoy ikoli obho tạJizos Kraist mebum enyina obo bho iru milꞌịnon aruubhugh obho naakpulughu ghạ ạnogho mẸnaan. 
EPH.3.2	Ạami nạatua enyina nẹekar ẹmoghon mobho Ẹnaan abhin tọsu ạghusan aḍien obhꞌodi, nạalogh tạvo ạmi moḍighian enyina moḍighi obhobho. 
EPH.3.3	Ẹnaan aḍighi amutiom agananaan ạnogho ạami mịitua ẹḅokia ologhi obhꞌodi kẹzo bho ạami nạage ghạ ụgba meekpōogh obho. 
EPH.3.4	Enyina eghōl mibha ạami ụge bho penyina ọtuugha ọmoghonyan ọkpo ẹḅokia bho taKraist. 
EPH.3.5	Tamen olo neetẹn ụgba ḍio mọkpo ẹḅokia bhobho ọnogho rōoy, keḍio esiibha Ẹnaan naabhin tẸmugh Iigbia bhꞌodi ạgba amutiom ạnogho miiḅi iteledōm nꞌarizil obhꞌodi. 
EPH.3.6	Odi ịitua ẹḅokia bhꞌodi pọgba omutiom mi tooḅi adōm obho mobho arōoy ịnon aruubhugh obho teḍigh ạni nị nꞌarōoy aJu obho epin lịsebh bhꞌodi. Eedi arōoy onyiin iikpōogh alōor obho, molo eedi nepin ạni bin mi toguan obho Ẹnaan aguan aḍighi abhulughi mi tạJizos Kraist obho.
EPH.3.7	Taluunwo ẹnogho tẸnaan mobho odi abhin abheleghi ạami ạnogho mịnyaam odi moḍighi oḍighi ooḅi adōm obhobho. 
EPH.3.8	Ạami usōoriōm apu mobo bho akio bọ apu mi toomo arōoy tẸnaan obho, keḍio oomo ipa ẹkona, odi ạlogh ni ạami meghuan mobhin ooḅi adōm ẹela taKraist obho ikunughi olo bho oruom arōoy ibhꞌịnon aruubhugh obho, 
EPH.3.9	moḍighi kōoy kōoy kạmiin mịitua ẹḅokia tẸnaan ibha ụḅoki kageedi mi todi obo bho ạlem kạar kạar obho, 
EPH.3.10	molo esiibha bho, ẹḍua tarōoy ạsosi obho eḍighi molo ạruula arōoy ịnyaam ạnyu obho elōghōm moḍigh kẹrekere ẹzo olōghōm ạar obho tẸnaan. 
EPH.3.11	Ẹnaan abhin tịitua bhꞌodi ikunughi olo bho ạtooghi miibha bho aḍighi amutiom magey obho mi tạJizos Kraist Obạmọogh ezira bho. 
EPH.3.12	Totul ọnu obhꞌezira nꞌodi, nꞌologhi omōruōm obhꞌezira mi todi pesi ezira ụteeny mebōom ọḅol ọghi ọmara ạni taghisigh tẸnaan nꞌọoghuanaan ologhi. 
EPH.3.13	Ạami naasen ni enyina tebum iibha bho, ịítu ghạ tebum ọmiinom obhꞌạmi, ibha iru bọ meghuan enyina bho.
EPH.3.14	Tebum eedi iibha bho, pạami ugbuluman uukpulughu mỌde obho, 
EPH.3.15	obo bho keghun otu keghun otu mi tạnyu obho nꞌade bho nepin riḍien eedi obho, 
EPH.3.16	ugbẹel odi mọseghe tẹela eghuan obhꞌodi, obhin Ẹmugh Iigbia bhꞌodi ọnogho enyina mịnyaam mọghuemi iloghi obhꞌenyina 
EPH.3.17	nꞌolo aKraist karu kakima tiloghi obhꞌenyina mi tologhi omōruōm. Ạami naakpulughu ghạ nạ molo Ẹnaan ạnogho enyina metulan, enyina ẹmaar ẹmara ẹkua koorẹeny olo ạteeny iiḅi ịgha, nꞌotu, olo uḅōgh ụghuemi magey 
EPH.3.18	nꞌolo enyina nꞌoomo arōoy tẸnaan ẹteeny mịnyaam ẹmoghonyan ẹreghe nꞌạlidoony nꞌẹsiiniom ạnyu nꞌekuḍum etulan obho taKraist, 
EPH.3.19	nꞌolōghōm odi etulan obho taKraist obho bọbon amen olo nọkar ghạ kua olōghōm ọman olo bho, molo oomo iiḅi eḍighiom ạar obho tẸnaan egbẹbh ni ẹman tenyina.
EPH.3.20	Esiibha, todi obo bho, tẹzo ịnyaam oḍighi obho odi naḍighi tezira bho, tatue ni aḍighi ạnogho ezira apuoghom tibha ezira ugbẹel obho bolobolo tibha ezira nọotua bho, 
EPH.3.21	eghuan ẹrol ẹnogho zodi mi tạsosi obho, ạḍua tọoke asi tọoke, mi taḍien tạJizos Kraist kamen kamen. Ẹrol ni nạ kua.
EPH.4.1	Tebum iibha bẹleni, ạami obo bho odi mikoli tebum obho ạami nakumuan mObạmọogh obho, naasen ni enyina moḍum aghuḍum ilo teezuan ni tibha Ẹnaan abheleghi enyina bho. 
EPH.4.2	Iḍum aghuḍum osōoriōm alōor nꞌọkparaghiom nꞌalideny alōor, mebhin tetulan onyiin ạghurughiom ịkarabh onyiin. 
EPH.4.3	Ịkparam mẹbham magey motul ọnu obho Ẹmugh Iigbia bho ạghoroghi ạkpo enyina mi tekima bho. 
EPH.4.4	Onyiin alōor nꞌonyiin Ẹmugh be mobho idi, kẹzo bho Ẹnaan abheleghi enyina tonyiin oḍuom ologhi be bho. 
EPH.4.5	Onyiin Obạmọogh nꞌonyiin ologhi omōruōm nꞌonyiin ozua ạmuum be mobho idi, 
EPH.4.6	nꞌonyiin Ẹnaan nꞌỌde oomo arōoy, Obạmọogh kạar kạar obho. Odi odi moḍighi toomo ẹmorokpo, olo odi nạ toomo ọkpo.
EPH.4.7	Oomo ezira, ōoy oḍigh oḍigh ẹnogho mobho Ẹnaan ạnogho ezira tẹzo ạmaḍi obho aKraist nạḍi ạnoghooy obho, 
EPH.4.8	kẹzo bho ẹegia bho ạkpete bho,
EPH.4.8	“Amen obho odi ạsiin bọ tobꞌạnyu obho,
EPH.4.8	podi aakōbhōghi mọlogh ạrubana ạsiinom,
EPH.4.8	aanwo rōoy mẹnogho.”
EPH.4.9	Ẹmu obho ughōl bọ mọ “odi ạsiin tạnyu obho” keeghe? Nẹgba mobho odi abhira asōor tade bho, tạkar obꞌekuḍum ẹeḍiani ade bho. 
EPH.4.10	Odi obo bho asōor tade bho pobo bho ạsiin tạnyu obho, tạnyu obho ạsiiniom bọ apu obho molo odi ạtol kesi kesi mi toomo ạnyu bho nꞌade pho. 
EPH.4.11	Ẹnogho arōoy obho, odi ạnoghooy molo ẹde keru miteledōm, ịnon keru rizil, imina ẹde keru mịgba dōm obho, imina ịnon keru mạrapasto nꞌobo ịtughumiom. 
EPH.4.12	Uḍighi kua mookōbhōghia oomo arōoy tẸnaan moḍighi oḍighi ạsosi obho onyiin kạlogh ạvo kạnogho monyiin, mọneghemi ọman alōor obho taKraist, 
EPH.4.13	ninii oomo ezira otu otul mọnu mi tologhi omōruōm nꞌolōghōm ạar ezira mi tỌony obho tẸnaan, opōbh ogbẹbhẹghu rōoy ooleeny ạni maKraist, 
EPH.4.14	molo ezira uḍum mụ ghuḍum ạnwuny, olo apōkō ạmuum akpōgh naḅōrōghōm, ọpibha iben ịtughumiom arōoy obo bho ibhin iipelekia eedi ịloghom rōoy tịkarabh araabōom obho ọpibhoghom ezira. 
EPH.4.15	Kpẹlen nꞌipa, obhin tologhi etulan ọgba ghạ magey obho molo ezira opōbh ọteenyom maKraist obho aru bọ mogbogbo ẹmu obho. 
EPH.4.16	Odi pobo ạbham ạghoroghi moomo alōor obho monyiin esi. Oomo iitula alōor obho ụbham ụghoroghi ụkpo monyiin esi mi todi, molo, onyiin ọpaḍi alōor esuo naḍighi moḍighi odi magey, poomo alōor obho ọrol tetulan obhōbh oḍiku.
EPH.4.17	Gụa siibha bho, ạami ubhin taḍien tObạmọogh obho nạkpete ạkpaariom miibha bho, ímina ghạ meḍum aghuḍum arōoy aruru obho, obo bho ịitua eedi ạar oḍighiom olo bho, 
EPH.4.18	nꞌiloghi obhꞌeedi ọkinim naasōorōm obho. Ạar olo eedi ịteeny moḍighiom aghuḍum obho Ẹnaan nạnoghooy rōoy obho olo, ebum obho bọbon ạar olo eedi ilōghōm olo bho nꞌebum ọḅaar ẹmu obhꞌeedi. 
EPH.4.19	Ạregheer ẹko isibh mụ nạ zeedi. Eedi neeḅoolaan silōor eedi mọkpo ẹebhuom ẹmar-arōoy obho, neḍighiiy moḍigh kẹrekere ilo aḅeri obho ọva ḍio mọmoghon, keḍio alōor obhꞌeedi oozighina ḍio.
EPH.4.20	Iibha pibha enyina ịtuugha taKraist obho ḍio. 
EPH.4.21	Enyina nẹekar ẹmoghon milo igboloman nꞌodi. Ẹzo bho enyina iru rōoy ilo nẹtuonom odi obho, nọotughumion enyina magey obho idi tạJizos obho. 
EPH.4.22	Tebum iibha bẹleni, ịizeghi meḍi mugbaany eḍighiom ạar obhꞌenyina, obho enyina iḍighi ghạ men olo neetẹn obho, odi ugbaany eḍighiom ạar obhꞌenyina obho naabiōghōm ạloghom apiẹmi enyina mi tọkpo ẹmel ẹmar-arōoy obho, enyina iḍighi ghạ bho. 
EPH.4.23	Inweeghian mẹman mi tịitua nꞌologhi obhꞌenyina, 
EPH.4.24	meḍiiron emulumi meḍighiom ạar obho ụlem ụgbaaniom meḍighiom ạar tẸnaan obho, ibha neḍighi emutiom magey aghuḍum obho anyen nini ạman, ịkarabh ẹko ilo bho.
EPH.4.25	Ọgba iben ịtol mụ siibha bho. Kōoy kōoy ạgba ghạ magey obho ạnogho mobo bho atuan odi obho, ebum obho oomo ezira uru moḍigh kẹrekere ariisi alōor taKraist obho. 
EPH.4.26	Ọle, nọle ghạ ni, keḍio umōrō ghạ ạlile onuma ebhin ạna ẹloghom tesi ịkarabh. Ibha ạna nạle bho ịtol io tekpom onuma ninii aghōzōgh obho asōor. 
EPH.4.27	Ụnogho ghạ bọbon onyiin eepōogh meru obho. 
EPH.4.28	Oōy olo naḅomi rutu ạḅele viigh obho aḍighi moḍighi molo odi ale mikpoki oḍighi ilo iizuan odi mobhin, nꞌolo odi atue ạlogh ạni mạvo ạnogho ruvekulom obho. 
EPH.4.29	Ọnuekpete enyina ọsu ḍio nyạn rutu. Ịkpete ghạ mọnuekpete ilo tẹlogh ni mạvo ẹnogho mịnon, ilo tẹnogho ni eedi mibha eedi nẹva bho, epōbhẹ nạ zeedi, molo ibha ọnu obhꞌenyina eḍighi miiḅi ẹnogho mobo bho ịmoghon obho. 
EPH.4.30	Íḍighi ghạ molo ologhi Ẹmugh Iigbia bho tẸnaan kaḅẹebh. Odi pelẹkẹ obho Ẹnaan ạnogho enyina mobho enyina iru milꞌodi nꞌobho odi tạta ni enyina mi tobꞌaḍuma bho. 
EPH.4.31	Ịḅughe tọtu moomo ologhi ạghuma, nꞌạlile, nꞌọkarabh ologhi, nꞌitōnyōghan nꞌaḅẹebh ologhi. 
EPH.4.32	Kpẹlen nꞌipa, iḍighi ghạ miiḅi, onyiin ạsuanaan ghụsan aḍien monyiin, onyiin ạḅelemaan mịkarabh onyiin kẹzo bho Ẹnaan ạḅelemaan enyina mi taKraist obho.
EPH.5.1	Ịtuonom rạaḅa asike tẸnaan kạnwuny oḍigh ologhi odi. 
EPH.5.2	Itele taraabōom aghuḍum etulan, kẹzo bho aKraist atulan ezira, ạnogho ghuḍum odi ạbho mebum ezira bho. Ọbho bhobho todi idi kọtun ạar ooḅi eḍu olo aḍigh magey tologhi tẸnaan.
EPH.5.3	Ụmoghon io nọmoghon teesoḍia enyina karōoy tẸnaan, milo igboloman nꞌọva ạraani nꞌilobhir, nꞌọkpo ilo ịneghe ḍio mọmoghon, nꞌẹḍogh okpoki. 
EPH.5.4	Ịgbaan nạ ḍio molo kọmoghon mi tenyina mọnuekpete aḅẹebh ọmiin, nꞌọnuekpete araama. Ịíḅaghami ghạ nạ miiḅi ọnuekpete. Kpẹlen nꞌipa, ịsebh ghạ mẸnaan be. 
EPH.5.5	Ilōghōm kua mobho bọbon ọva rạani nꞌilobhir, nꞌōoy olo naḍighiiy mọkpo ilo ịneghe ḍio, nꞌọḍogh mẹḍogh okpoki, (obho aru monyiin oḍigh iikpulughu aruru obho,) olo tapin ạni bin mi tAde-Ọolema bho taKraist nꞌẸnaan olo.
EPH.5.6	Ímōrō ghạ onyiin ōoy abhin ọnuekpete araama aabiōghōm enyina. Ạkar ebum eedi iibha bho kạlile tẸnaan tatu apuom mobo bho ikiilaan io zodi obho. 
EPH.5.7	Arōoy ilo idi kua, ítuan ghạ. 
EPH.5.8	Tamen olo naatẹn enyina irele ghạ tọkinim, keḍio esiibha enyina neeru marōoy tObạmọogh obho netele tẹḅaal. 
EPH.5.9	Ẹḅaal obho pobo nagbo ghạ mẹela iiḅua oḍigh kẹrekere oḍighi iiḅi, nꞌọkpo ilo ịneghe, nꞌagey obho. 
EPH.5.10	Ịkparam mẹtuugha mibha teḍigh tologhi tObạmọogh obho. 
EPH.5.11	Ị́logh ghạ rạvo enyina mi teḍighiom ạar arōoy ilo idi tọkinim, ilo ạsuo ilo, kpẹlen nꞌipa, ize memutiom zeedi tẹḅaal obho. 
EPH.5.12	Ạregheer ịkar idi magey mobhin ọnu ọgbaam ibha eedi neḍighi tẹḅokia bho. 
EPH.5.13	Kamen kamen olo ẹḅaal asōorōm mạar, pọmiin ọman. Kạar kạar olo nọomiin ụman, odi odi tẹḅaal obho. 
EPH.5.14	Kạar kạar olo naamute ạman nooḍighi otẹnẹ mẹḅaal obho pạar obho aḍighi bọ kụkpete miibha bho,
EPH.5.14	“Okoḍi rạla, suma; ḅetunu tọbho bho,
EPH.5.14	paKraist ọnogho onuma mẹḅaal.”
EPH.5.15	Tebum iibha bẹleni, ịmaar eenon ghạ ku merele. Itele kilōghōm mạar arōoy, irele ghạ karaama. 
EPH.5.16	Kọbam kọbam amen olo enyina ịteeny, ipin eḍighiom iiḅi ọkpo, aruḍuma bhibha ịkarabh. 
EPH.5.17	Tebum iibha bẹleni ítẹnẹghu ghạ raama arōoy siibha bho, ilōghōm mibha Obạmọogh obho nạva molo enyina keḍighi obho.
EPH.5.18	Ịbhoghoḍia ghạ rimiim eghigh enyina. Iibha bho nẹpue ghuḍum be. Kpẹlen nꞌipa, ịḅele Ẹmugh Iigbia bho aru amuza agbẹbh talōor enyina. 
EPH.5.19	Ipin ibha ọnuekpete ạsoor taDevid nꞌibha ịbhereer ạsoor ạsosi obho nꞌạsoor iigbia bho, onyiin ạḍeghiom rạḍeghe ạnogho monyiin, mebhin nạ mẹmoorom sọor mebuom Obạmọogh obho mi tiloghi enyina. 
EPH.5.20	Ịnogho ghạ lịsebh mẸnaan Ọde bho moomo amen mi toomo ẹmorokpo ilo imute mi taḍien tạJizos Kraist Obạmọogh ezira bho.
EPH.5.21	Onyiin aghiilaan monyiin tebum eegu aḍien obho enyina nẹnogho maKraist obho.
EPH.5.22	Enyina ạraani obho, ikiilaan burulom enyina kẹzo bho enyina nekiilaan mObạmọogh obho. 
EPH.5.23	Olom obho pẹmu ạni obho kẹzo bho aKraist aru mẹmu ạsosi obho, aru nạ mỌpela odi, obho aru bọ lōor odi nạ bho. 
EPH.5.24	Onyiin ẹzo bho nạ, ạraani eghiilaan burulom eedi toomo kạar kạar kẹzo bho ạsosi obho nạnogho moghiilaan maKraist obho.
EPH.5.25	Aburulom, itulan rạani enyina kẹzo bho aKraist atulan mạsosi obho ạnogho ghuḍum odi zodi obho. 
EPH.5.26	Odi aḍighi miibha bho, abhin toghōrōkō ọnuekpete bhꞌodi aḍighi ạḅaaleni mạsosi obho momulumi ọnogho Ẹnaan tamen olo odi naabhin mụum aatōlōm odi ạḅaaleni, 
EPH.5.27	momulumi ạsosi obho talōor odi, mi toomo ẹneghe bhꞌodi tilo ịkarabh ilo nolo, ịghor ạman ẹko ilo nạ, nꞌạdoti bolobolo ạlukpo nꞌịnon ịkarabh ọkpo ịpue ḍio nọpue mẹneghe bhꞌodi. 
EPH.5.28	Onyiin ẹzo bho nạ, pẹzo aburulom kitulan rạani eedi kẹzo bho eedi itulan lōor eedi obho. Odi obo bho atulan mạni odi obho atulan nạ lōor odi. 
EPH.5.29	Bọbon ōoy olo ạlogh ḍien malōor odi olo. Odi nạmaar ghạ ni aakō, ạmaar aseeri ạḅaaleni kẹzo bho aKraist naḍighi mạsosi obho, 
EPH.5.30	ebum obho ezira uru moḍigh kẹrekere ariisi alōor odi obho.
EPH.5.31	“Tebum iibha bẹleni, kōoy kōoy tạḅele nị mọde nꞌoniin odi,
EPH.5.31	ạki atul mạni odi, ịzal eedi etu monyiin.”
EPH.5.32	Ẹkpar magey mọmoghonyan ọkpo ilo ụḅoki tọnuekpete bhobho, keḍio ạami nạatua, ụkpete ugboloman maKraist nꞌạsosi obho. 
EPH.5.33	Egboloman nạ kōoy kōoy. Kolom kolom ạmaar atulan mạni odi kẹzo bho odi atulan lōor odi obho. Kạni kạni ạmaar ạnogho moghiilaan molom odi.
EPH.6.1	Ạnwuny, oobho oḍighi enyina mi taKraist, ọmoghonyan ọnu ọde nꞌoniin enyina. Iibha bho ịkar kua ẹneghe magey moḍighi. 
EPH.6.2	“Ikiilaan mọnu ọde nꞌoniin enyina” pọḅel olōgh olo ụḅaram nꞌoguan, 
EPH.6.3	olo ạkpete kua, “molo ẹneghe ẹnogho ạna, aruḍuma onuma ẹdoony mi tade bho.”
EPH.6.4	Enyina ạburude nꞌaburuniin obho, íḍighi ghạ mạar olo iloghi ạnwuny enyina keḅẹebh. Kpẹlen nꞌipa, ipin tạliliom nꞌịtughumiom taKraist merughom eedi.
EPH.6.5	Kẹbana kẹbana aghiilaan mọnu ọde-otu odi taruugu nꞌeegu aḍien. Ipin nꞌoomo ologhi enyina ku meḍighiom kilo enyina neḍighi moḍighi obho nẹnogho maKraist. 
EPH.6.6	Íḍighi ghạ miibha bho tamen olo eedi neenon enyina molo enyina kebhin lịsebh tạvo eedi. Ipin ghạ nꞌoomo ologhi enyina meḍighi mibha Ẹnaan nạva bho, kạrubana taKraist. 
EPH.6.7	Ipin nꞌọḅaal ologhi meḍighiom oḍighi enyina kilo enyina iḍighi ḍio ẹnogho rōoy, neḍighi ẹnogho mObạmọogh obho. 
EPH.6.8	Ilōghōm kua mobho Obạmọogh obho tạkpe nị amulumian kōoy kōoy mi tooḅi oḍighi obho odi aḍighi obho, iru kạar olo odi aru mẹbana bolobolo ọony ogbo eghun ẹkona.
EPH.6.9	Enyina ạburude otu obho ẹkona, itughom nạ zeedi monyiin ẹzo bho. Ímeeḍi ghạ zeedi. Ilōghōm kua meghōl eedi nꞌenyina ilo onyiin ọde-otu obho mi tạnyu obho, olo natughom kōoy kōoy monyiin ẹzo bho.
EPH.6.10	Tilo ọkpete okunughiom, ịkua magey mi tObạmọogh obho mi toomo ibꞌịnyaam obhꞌodi. 
EPH.6.11	Ịnyaa talōor enyina moomo ọkpo ẹgham obho tẸnaan, molo enyina etue ẹmaranuan mịkarabh iipelekia eru obho. 
EPH.6.12	Ezira ụmaranuan io moḅe arōoy, nọmaranuan moḅe ịkarabh ịnyaam arōoy ạruumugh mi tạnyu obho, nꞌạruula nꞌobo ịto nꞌobo bho ịteeny mịnyaam mi tọoke bhobho idi tọkinim obho. 
EPH.6.13	Tebum iibha bẹleni, ịnyaa moomo ọkpo ẹgham obho tẸnaan, molo amen ịkarabh aruḍuma bho tetu enyina tetue ni ẹmaranuan mikpo ẹgham obo ọlogh aḍien obho, molo tikunughi obho enyina tẹmara nị.
EPH.6.14	Tebum iibha bẹleni, pịmaar ẹmara mebhin ọnuekpete agey obho mẹkpuom ukpe enyina, mebhin oḍighi iiḅi mi taghisigh tẸnaan mepuom eeku enyina, 
EPH.6.15	mẹlokia marubudu ọgba ooḅi adōm ekima bho. 
EPH.6.16	Tilo ipuom suo, ịpam ghạ moomo amen mọdaam ẹgham obho, obho aru mologhi omōruōm obho, obho enyina tetue ni epin eḍimiom mimōmōgh ịna Ọkarabh Oōy obho nạtaḅal obho. 
EPH.6.17	Ịseghe meghōony ẹgham obho aru mịbhelegha bho mezua, mekōbh elōor ẹgham obho aru mọnuekpete bho tẸnaan obho Ẹmugh Iigbia bho ạnogho enyina bho mẹbham. 
EPH.6.18	Iikpulughu ghạ moomo amen molo Ẹnaan kạlogh ạvo kạnogho enyina tibha Ẹmugh Iigbia bho natōmōghiōm enyina bho. Iikpulughu ghạ nạ moomo amen mẹnogho moomo arōoy tẸnaan. 
EPH.6.19	Iikpulughu ghạ nạ mẹnogho ạami molo Ẹnaan ạnogho ạami dōm ọgba tamen olo ạami nạamara mọgba, molo ạami ukiil io ruugu mọgba omutiom ọkpo ẹḅokia ooḅi adōm obho, 
EPH.6.20	obho ụtuan bọ kụto zạmi useeri tesi taKraist obho, toomo ibha ạami odi nạ siibha tikoli obho ẹkona. Tebum iibha bẹleni, iikpulughu ghạ molo aruugu isibh io ạami mọgba ghạ tibha iizuan ạami moḍighi obho.
EPH.6.21	ẠTikikos ooḅi umōr ezira obho naḍighi magey moḍighi tObạmọogh obho, tạgba nị ạnogho enyina kạar kạar ilo igboloman nꞌạami molo enyina elōghōm mẹzo ạami odi. 
EPH.6.22	Iibha kiḍighi kạami natōm odi atuom enyina mọgba ọnogho enyina mẹzo oomo ezōor idi, mọghuemi iloghi enyina.
EPH.6.23	Ẹnaan Ọde bho nꞌạJizos Kraist Obạmọogh obho ẹnogho nị moomo aburumōr obho mekima nꞌetulan nꞌologhi omōruōm. 
EPH.6.24	Aluunwo ạlisebh tẸnaan ẹrolan oomo obo bho itulan mạJizos Kraist Obạmọogh ezira bho nꞌetulan olo opẹ ḍio bho.
PHP.1.1	Ạami ạPol nꞌaTimoti ạrubana bho tạJizos Kraist nọge mọbhereer obhobho notuom enyina arōoy ibha netugh taFilipai, ibha itul ọnu nꞌạJizos Kraist obho, nꞌaruvẹmụ nꞌobo bho ụson useeri mọlogh ạvo ọpam ạsosi obho.
PHP.1.2	Ẹnaan Ọde bhꞌezira nꞌạJizos Kraist Obạmọogh obho ẹnogho ni enyina lịsebh nꞌekima.
PHP.1.3	Ạami nạsebh ghạ ni mẸnaan ạmi magey kamen kamen olo ạami ụutua enyina. 
PHP.1.4	Nꞌọḅaal ologhi mobho ạami ubhin naakpulughu ghạ mẸnaan ạnogho enyina, 
PHP.1.5	tebum ẹzo bho enyina ibhin ịlogh ạvo ịnogho ạami mi toḍighi ọgba ooḅi adōm obho, kọḅel aḍuma bho ezira ulōghōmuan obho ninii kaadon. 
PHP.1.6	Tebum iibha bẹleni, ạami nạakar alōghōm mobho Ẹnaan obo bho ạke moḍighi obhobho mi tenyina bho taḍighi ni nạ mẹzo bho ninii asi tikunughi aḍuma bho ạJizos Kraist tamula bọ atu obho. 
PHP.1.7	Ạami nạatua ghạ kua zenyina tebum oḍigh ologhi obho enyina iḍigh tologhi ạmi obho, nꞌebum obho oomo enyina nꞌạami nopin bin aluunwo ạlisebh obho Ẹnaan nạanogho ezira bho, tạkar amen obhobho ạami odi tikoli obho, nꞌamen olo ubhin ạami ụmarami mọnogho ịigbaay ạmi mọgba omutiom ạkar agey oghōrōkō ooḅi adōm bho. 
PHP.1.8	Ạami nạgba magey ạnogho enyina, Ẹnaan be kalōghōm mobho oḍighi ologhi obho oomo enyina iḍigh tologhi ạmi obho ịḍua tetulan obho tạJizos Kraist kiru.
PHP.1.9	Tiikpulughu ạmi, ạami naakpulughu ghạ mẸnaan molo etulan obhꞌenyina apōbh ạki taghisigh magey, nꞌolo enyina kẹteeny molōghōm ạar olōghōm ịkarabh nꞌiiḅi, 
PHP.1.10	molo enyina elōghōm, ẹson ẹseghe mibha ịneghe bọ ipu obho, molo enyina emuzaan tịkarabh, ẹmara ẹpam makẹel mi taghisigh tẸnaan mi taḍuma bho aKraist tamula atu obho. 
PHP.1.11	Tiibha bho, peḍighiom ạar enyina oru ọmaar ọneghe ogbẹbh ọman mi toḍigh aghuḍum obho itẹn mạJizos Kraist ọnon olo tatue ạnogho olo bho, mọnogho Ẹnaan meghuan obuom odi.
PHP.1.12	Iiḅi aburumōr ạmi, ologhi ạmi nạḅaal magey mọgba ọnogho enyina mobho ọkpo bho nemutenaan ạami obho nẹekar nẹpel magey mọnuekpete ooḅi adōm obho ẹkiom taghisigh. 
PHP.1.13	Iibha bho neeḍighi molo oomo obo iḅōrō otu ọolema bho nꞌoomo arōoy ipedi obho neeru ilōghōm mobho ạami odi mikoli obho mi tebum aKraist. 
PHP.1.14	Tebum obho ạami odi nạ mikoli obho, iloghi ọlogh aburumōr obho ẹkona nẹeghua nạ magey mi tObạmọogh obho, molo bọbon aruugu ilo idi teedi mobhin ọgbaam ọnuekpete bho tẸnaan ilo nolo.
PHP.1.15	Toomo ipa ẹkona, kir ẹde arōoy ilo ibhin mibōbhan nꞌologhi ạruruan kụ nẹgbaam dōm obho igboloman nꞌaKraist obho, keḍio kir ẹde ilo ibhin moomo ologhi eedi kụ nẹgbaam. 
PHP.1.16	Iibha bho ibhin tologhi etulan nẹgbaam, tebum obho eedi neelōghōm mobho Ẹnaan abhin ạami aru suo mọmaranuan arōoy ọgba ooḅi adōm obho omutiom. 
PHP.1.17	Arōoy ipedi obho ibhinom io mooḅi ologhi kụ nẹgba milo igboloman nꞌaKraist. Eedi nẹva mẹzo olo opu ạmi, keḍio nẹetua mobho eedi eḍighi kua peedi ọnogho ạmi mịkanya ọmiinom suo ạami odi tikoli obho.
PHP.1.18	Ọkpe olo. Ughōl nạ ẹko eedi ibhin nꞌooḅi ologhi bolobolo ọkarabh ologhi kụ nẹgbaam ẹkona, ologhi ạmi nạḅaal ni, ebum obho, kẹzo kẹzo ilo ịrol, eedi nẹgba milo igboloman nꞌaKraist obho. Ọkpe olo, ologhi ạmi ạbalala, 
PHP.1.19	tebum obho ạami naalōghōm mobho tiikpulughu obhꞌenyina nꞌọlogh ạvo bho tạḍua tịnyaam Ẹmugh obho tạJizos Kraist ketu obho, teḍighi ni ẹmu ạmi amute. 
PHP.1.20	Ạkar ẹzo ilo idi tologhi ạmi magey, nꞌibha ạami naanon taghisigh obho, pẹzo olo ạami upin rẹgheer ạlogha talōor, nꞌobhin ọoghuanaan ologhi moomo amen nꞌạkar esiibha bho ạami odi mikoli obho, ọseghe oomo aghuḍum ạmi oobhughumiom aKraist tọbho nꞌaghuḍum.
PHP.1.21	Aghuḍum keeghe? Tạmi, aKraist. Ọbho ọghi ọrolan odi ạneghe apu ghuḍum. 
PHP.1.22	Kerumolo oḍum aghuḍum obhobho ọghi taghisigh taḍighi molo ạami kamina kaḍighi mọoghuanaan oḍighi, pu tịzal obho, olo ạami ulōghōm mọson ọseghe olo. 
PHP.1.23	Ạami nạmughi tịzal ibꞌạrubhiiny. Ọḅele aghuḍum obhobho ọghi ọrolan aKraist ạneghe apu, 
PHP.1.24	keḍio ọḅele oḍum ọghi taghisigh mebum enyina ịla mạar epu ạni ni kua. 
PHP.1.25	Ạami nạakar alōghōm miibha bho, molo ạami naalōghōm nạ mobho ạami taḍum ni ạtolan oomo enyina moḍighi enyina kebhōbh kẹghi taghisigh nꞌolo enyina kẹteeny magey ọḅaal ologhi mi tomōruōm obhꞌenyina, 
PHP.1.26	molo amen ạami tamina atu asi tenyina, enyina tẹteeny ni mạar obhin taḍien tạJizos Kraist obuom ạmi mi tibha odi aḍighi ạnogho ạami obho.
PHP.1.27	Kẹzo kẹzo ilo ịrol, eḍighiom ạar aghuḍum enyina eezuan ibhꞌoghōrōkō ooḅi adōm obho taKraist, molo erumolo ạami urue uru, nꞌerumolo ạami utue ḍio moru ọmiinan enyina ẹkona, ạami tạmoghon ni mobho enyina nẹemara ịghua itul ọnu neḅianaan mooḅi adōm obho enyina imōruōm obho, 
PHP.1.28	nꞌobho enyina ikiil io noghiil ruugu mobo ọlogh aḍien enyina. Tiibha bho pẸnaan nịvo nịvo oḍeeriom eedi mobho eedi tepẹ ni, nꞌobho odi tạpel ni enyina. 
PHP.1.29	Odi naḍighiiy miibha bho tebum obho nọonogho zenyina mịnyaam mi tebum aKraist mọmiinom, 
PHP.1.30	pitul nꞌạami siibha bho meḅe moḍigh elebhir obho enyina ịmiin, nẹmoghon nạ siibha mobho ạami naḅe bho.
PHP.2.1	Ẹzo bho enyina neelōghōm mobho otul ọnu obhꞌenyina nꞌaKraist nạkuemi miloghi enyina bho, nꞌobho etulan obhꞌodi nạnwanami lōor enyina bho, nꞌobho Ẹmugh Iigbia bho odi nạ nꞌenyina bho, nꞌobho onyiin motulan onyiin ọsu ạghusan aḍien monyiin ạneghe ni obho, 
PHP.2.2	pịmaar eekōbhōghian, sesen ni, mẹteeny monyiin ịitua nꞌonyiin ologhi, onyiin atulan monyiin molo enyina ẹḅaaleni mologhi ạmi. 
PHP.2.3	Kạar kạar olo enyina neḍighi ibhin ghạ mologhi ạaku nꞌọbughia alōor meḍighiom. Kpẹlen nꞌipa, isōoriōm lōor enyina, merōbh ologhi enyina toghōl, “Oōy olo aaleeny ạami olo.” 
PHP.2.4	Ịva ghạ moḍighi oomo amen mibha tẹnogho enyina mạsuo bho be ḍio. 
PHP.2.5	Ipin moḍigh ịitua bho tạJizos Kraist meḍumom taghuḍum enyina.
PHP.2.6	Toomo ibha odi nꞌẸnaan akẹrẹkẹrẹ olo bho ẹkona,
PHP.2.6	odi oḅumian io moghōl odi nꞌẸnaan iileeny ni.
PHP.2.7	Kpẹlen nꞌipa, odi azuuruna meghōony odi atẹn mẹbana,
PHP.2.7	suo ụmar odi, odi ạgbaaniom lōor odi mạnwuny arōoy molo akẹrẹkẹrẹ olo bho.
PHP.2.8	Tẹmar-arōoy obho odi asōoriōm lōor odi aghiilaan mẸnaan ninii odi aru ạbho mọbho, ạkar ọbho oorẹeny ẹmigheri obho.
PHP.2.9	Tebum iibha bẹleni, pẸnaan aabhughumi odi,
PHP.2.9	ạnogho odi ḍien olo apu moomo ẹmar-ariḍien,
PHP.2.10	molo kamen kamen olo arōoy ịmoghon ḍien obho tạJizos,
PHP.2.10	pu kōoy kōoy, mi tạnyu obho nꞌade bho, nꞌibha ẹeḍiani ade bho,
PHP.2.10	ogbuluman ookpulughu odi,
PHP.2.11	obhin oomo ịnu obhꞌeedi ọgba omutiom mobho odi ạJizos Kraist aru mObạmọogh
PHP.2.11	obho mọnogho eghuan mẸnaan Ọde bho.
PHP.2.12	Tebum iibha bẹleni, iiḅi aburumōr ạmi, ẹzo bho enyina ighiilaan ghạ zạmi moomo amen olo ạami odi nꞌenyina bho, ipin nạ tonyiin odi oghiilaan obho nꞌilo ipuom nạ suo, siibha bho ạami olo nꞌenyina bho, meghiilaan mẸnaan nꞌaruugu aḍien, meḍighi megbẹbhẹghiōm tịbhelegha bhꞌenyina. 
PHP.2.13	Ẹnaan mobho odi tenyina nạnogho enyina moghiilaan nꞌịnyaam moḍighi ibha idi tologhi odi obho.
PHP.2.14	Ibhin ghạ mologhi ịghunughun nꞌịgbanian meḍighiom kạar kạar olo enyina neḍighi, 
PHP.2.15	molo enyina ịteeny mọghor ạman, nꞌolo enyina ẹneghe ẹman kigey ạnwuny tẸnaan mi teesoḍia ịkarabh ạnwuny ọoke bhobho, ibha enyina idi kẹḅaal togbo eedi mi tesuo ẹmar-arōoy obho, 
PHP.2.16	suo enyina neebhin nẹgba emutiom eḍeeriom rōoy madōm aghuḍum obho. Tiibha bho pạami obhiigha taḍuma bho ạJizos Kraist tamula atu obho, mobho oomo oḍighi obhꞌạmi uzu ḍio tạkpabh.
PHP.2.17	Keru nạ kạar olo uzu nạ mịḅaal ạmi ụḅaram tomōruōm obhꞌenyina, ibha enyina nẹtunom mạar ẹnogho mẸnaan obho ẹkona, ạami tạḅaal ni mologhi, atul nạ nꞌoomo enyina ạḅaal ologhi. 
PHP.2.18	Ẹkar ẹgbaan magey molo enyina kẹḅaal mologhi, otul nạ nꞌạami ọḅaal ologhi.
PHP.2.19	ẠJizos Obạmọogh obho ạlogh ạvo pạami orōm aTimoti karu tenyina siibha siibha molo ạami ạmoghon miiḅi ọkpo ilo igboloman nꞌenyina molo ologhi ạmi ạḅaal. 
PHP.2.20	Odi be mōoy olo ạami ụteeny olo odi kạmi, olo nạatua ghạ zenyina moomo amen. 
PHP.2.21	Oomo ipedi obho neḅe mọkpo ilo alōor eedi be, iḅe ḍio milo tạJizos Kraist. 
PHP.2.22	Enyina nịvo nịvo neelōghōm mẹzo odi ạla mạar tạmi, ẹzo odi nꞌạami idi kọde nꞌọony utul noḍighi moḍighi ọgba ooḅi adōm obho. 
PHP.2.23	Ạami nạatua, ạami ubiemi ḍio morōm odi karu tenyina kamen kamen olo ạami ụmiin ẹzo ọkpo idi nꞌạami. 
PHP.2.24	Obạmọogh obho ạlogh ạvo, ạami nịvo nịvo tatu ni nạ tenyina siibha siibha.
PHP.2.25	Idi tologhi ạmi magey molo Ẹpafraditos ooḅi umōr obhꞌạmi, obho atul nꞌạami naḅe aḍighi moḍighi obho tObạmọogh obho, obho enyina irōm mọlogh ạvo ọnogho ạmi obho, kamula karu tenyina. 
PHP.2.26	Ologhi odi naasi magey mi tenyina, molo ipooghu odi ikima ḍio, ebum obho enyina nẹemoghon mobho alōor odi ọneghe ḍio bho. 
PHP.2.27	Agey nạ, odi ạnwe molo ịbam isughō kụmuneen zodi toogu, molo Ẹnaan ạsuanaan zodi ghụsan aḍien. Odi be ḍio, ạami ẹkona, molo ịnon ịitu ikul ologhi ạami siibha bho ịiḅaghami idi tekẹeny nꞌoḍiom ạmi obho. 
PHP.2.28	Tebum iibha bẹleni, ạami nạkar ạva magey molo odi kamula karu tenyina molo ologhi enyina ạḅaal men odi aru asi, nꞌolo ịiḅaghami ologhi obhꞌạmi epōoru. 
PHP.2.29	Tebum iibha nạ bẹleni, ipin ebheleghian odi nꞌoomo ọḅaal ologhi mi taḍien tObạmọogh obho. Ịnogho moghiilaan moḍigh arōoy ilo idi kodi. 
PHP.2.30	Odi ạkar abhin taḍien enyina ạmaranuan ạnogho lōor odi mọbho mi toḍighi obho taKraist mẹlogh ạvo ọnogho ạmi ogbẹbheghiōm toḍighi ọlogh ạvo bhꞌenyina.
PHP.3.1	Tẹzo olo ọkpete okunughiom, iiḅi aburumōr ạmi, ịḅaal ghạ mologhi mi tObạmọogh obho be. Ịikaany io ạami momina ọge oruom enyina monyiin odi oghōrōkō bho molo ịkarabh ikul ologhi enyina.
PHP.3.2	Igona lōor enyina mi tịkarabh asighōghō arōoy obo bho nẹnogho rōoy mọoḅaghami, nẹva molo kōoy kōoy kaḍuna bho. 
PHP.3.3	Ezira, eedi ḍio, mobo nẹekar iḍunaay magey oḍuna bho, ebum obho ezira nookpulughu ghạ mẸnaan tạruumugh obho, nomina nạ oobhughumi mạJizos Kraist tebum ibha odi aḍighi obho, useeriom io moomo ologhi ezira mi toḍighi ạravo ezira bho. 
PHP.3.4	Ughōl ipa bho tetue ni ẹpel bọ, kōl bọbon ōoy olo aaleeny ạami tipa bho olo. 
PHP.3.5	Tẹzo eḍighiom ạar arōoy aJu obho, uḍun ạami men ạami ugbẹbh mạbhenya aḍuma. Ạami olꞌebhugh Izirẹl mi toghōol otu taBenjamin. Ạami ẹkona Ọony ạkar ogbo eghun aHibru. Tilo igboloman nꞌaraalōgh arōoy aJu obho, ạami olꞌẹku arōoy aFarisi obho. 
PHP.3.6	Ạami ụkar kua ạmara taraalōgh obho molo ạami ụnogho mịiḅaghami marōoy ạsosi obho. Tilo igboloman nꞌaraalōgh arōoy aJu obho, bọbon olōgh olo ạami usōor olo molo ạami ụteeny io nọteeny mọghor ạman. 
PHP.3.7	Keḍio ibha ạami kụḅal mobho iru mạsuo bho, ạami nạḅalam mobho iru mapẹ mebum aKraist. 
PHP.3.8	Tọkar ọgba agey obho, kạar kạar ạmi, ạami naanon aseeri kamapẹ mebum olōghōm ạJizos Kraist Obạmọogh ạami obho. Oobho pạkar odi ogbogbo ẹmu ạsuo bho. Tebum odi, kạami abōor kạar kạar azu tạkpabh, naanon moomo eedi katōbha molo aKraist be atu mạsuo ạmi, 
PHP.3.9	nꞌolo ạami atu molo odi ạman. Ẹnaan tapin ni ạami aseeri taghisigh odi kooḅi ōoy tebum omōruōm ạmi mi todi aKraist, tebum oḍighi ạravo ạmi mi tookō araalōgh obho ḍio. Ịḍua tẸnaan keru, keḍio tughuneen tomōruōm io ọnon ebōom olo. 
PHP.3.10	Oomo ạar obho ạami nạva, polōghōm odi aKraist nꞌịnyaam obho ịḍua iru toḅetunu tọbho bhꞌodi obho, nꞌọtuonom odi ọmiinom molo ạami ạpo ạni moḍigh ọbho bhꞌodi, 
PHP.3.11	molo, Ẹnaan ạlogh ạvo, ạami aḅetunu ạni tọbho bho.
PHP.3.12	Ịitua ilo oghōl ạami nạateeny ạman bolobolo agbẹbh ạman tiibha bho olo nolo. Ạami naḅe ni be ạki taghisigh molo ạami akuonom mọkpo pipa, kẹzo bho ạJizos Kraist naakuonom ạami, molo ạami ụḍua talōor odi obho. 
PHP.3.13	Ịmaar elōghōm, iiḅi aburumōr, mobho tịitua ạmi ạami ukōl io ạami nạateeny mipa bho ạman. Onyiin ạar be mobho odi tologhi ạmi ạami ụtuugh nạ naḍighi, ạami uunon mu mọkpo ibha idi tạman obho, ạami uunon uḅe nạki taghisigh tọkpo bho idi taghisigh obho. 
PHP.3.14	Ạami nakiil ghạ ni be ạki taghisigh mosi tikunughi obho molo ạami apin luunwo eghiil obho Ẹnaan napeleghi ạami mi tạJizos Kraist mọghi obhin obho, obho aru bọ maghuḍum obhꞌạnyu obho.
PHP.3.15	Ịkpe ni molo oomo ezira obo bho noogbẹbh mọghuur ale otuḅeen mi tọkpo ạruumugh obho kọteeny monyiin odi oḍigh ịitua bhibha. Mạar io suo ẹde enyina ịmiin ạni ḍio kua, eru nạ kua, Ẹnaan tạkparion ni riḍien bhꞌenyina. 
PHP.3.16	Kẹzo kẹzo ilo ịrol, ezira ụsar io otuḅeen mibha ezira nookughumuom obho.
PHP.3.17	Iiḅi aburumōr, ịtuonom rạaḅa asike ạmi, mẹmaar egbi riḍien enyina tobo bho neḍum oḍigh aghuḍum obhobho bho, molo enyina kẹtuonom rạaḅa asike ezōor. 
PHP.3.18	Ạami nạagba ghạ ạnogho enyina mọlogh amen mobho ẹde enyina neḍum aghuḍum ọlokian ariḍien nꞌoorẹeny ẹmigheri ọbho bho taKraist, keḍio ạami kamina digha ạgba aleghiom ạnogho enyina siibha nꞌizin. 
PHP.3.19	Ikunughi eedi, ọbho be, ebum obho ạrubaraka eedi iru mẹnaan eedi obho. Ọkpo ạregheer obhꞌeedi pibha eedi ibhin nebuom ẹbughia lōor, neseeriom oomo ologhi eedi mi tọkpo ẹmar-arōoy obho be. 
PHP.3.20	Ezira nị dụgh, ezira ạnwuny eghun tẸnaan. Ariḍien ezira neenon ghạ eḅōruōm mọmiin amen obho Ọpela bhꞌezira ạJizos Kraist Obạmọogh obho tạḍua tạnyu obho atu obho. 
PHP.3.21	Amen odi tatu podi obhin tịnyaam obho odi napin aḍighi kạar kạar moru ọrol kẹzo ịto bhꞌodi obho, oḍighi onweeghi iikpōogh obhꞌezira eghuan ilo bho keru kẹrol kibhꞌodi ibha ibꞌeghuan obho.
PHP.4.1	Tebum iibha bẹleni, iiḅi aburumōr, oḍigh ologhi ạmi, ibha ạami nạva mọmiin ghạ oomo amen obho, nꞌibha iru nạ mọḅaal ologhi ạmi nꞌaluunwo oḍighi ạmi obho, ịmaar ẹmara, aburumōr oḍigh ologhi ạmi, mẹkpabh mObạmọogh obho.
PHP.4.2	Ạami naasen ni maYuodia nꞌaSintike, onyiin mọmoghonyan onyiin kạburumarani tObạmọogh obho. 
PHP.4.3	Ạna ẹkona, ạna obo bho nạḅar ạami toḍighi obho, lọgh ạvo mạnogho rạani bhibha, ebum obho eedi itul ạami ikumuan magey mi toḍighi ọgba olelemi ooḅi adōm obho. Itul io ạami be, itul ạKlement nꞌạruḅarama ạmi ipedi obho, ibha ariḍien eedi nọogeey mi tọbhereer aghuḍum obho.
PHP.4.4	Ị́ḅele ghạ nọḅele mọḅaal ghạ ologhi mi tObạmọogh obho, ạami kamina digha ạkpete, ịḅaal ghạ mologhi be.
PHP.4.5	Ịteeny ologhi ọghurughiom mi toomo arōoy. Obạmọogh obho odi ḅubh. 
PHP.4.6	Ị́nyaghami ghạ lōor enyina mi tọkpo. Kpẹlen nꞌipa, kạar kạar olo enyina nẹva iikpulughu mẹgba mẹnogho mẸnaan, megbẹel odi ạlogh ạvo ạnogho enyina. Íḅulo ghạ nạ mọsebh odi. 
PHP.4.7	Pekima tẸnaan, obho arōoy itue ghạ ḍio mọotua ọmoghonyan obho, ọnogho iloghi nꞌịitua enyina lideny mi tạJizos Kraist.
PHP.4.8	Tẹzo olo ọkpete okunughiom, iiḅi aburumōr, iseeriom ghạ miloghi enyina mẹetua ghạ miiḅi ọkpo ilo iḍigh eghuan, nꞌilo ịneghe, nꞌilo ịḅaal fịafiafia, nꞌilo teḍigh ni tiloghi arōoy ẹtalaghom eedi, nꞌoomo ọkpo ilo arōoy tebuom ni. 
PHP.4.9	Ịtuugh eḍighi mibha enyina ịtuugha tạmi obho, ibha ạami ukuugh ụlogh tạravo enyina bho, ibha enyina ịmoghon tọnu ạmi, ịmiin nạ taghuḍum ạmi obho, pẸnaan ekima bho ọrolan enyina.
PHP.4.10	Ologhi ạmi nạḅaal magey mi tObạmọogh obho, tebum obho, toomo ibha neebia bho ẹkona, enyina neemina ịitua mọlogh ạvo ọnogho ạmi. Bọbon amen olo enyina iḅulo ạami olo, ebōom ọlogh ạvo ọnogho ạmi kobho enyina ịteeny io. 
PHP.4.11	Ạami ụkpete ḍio miibha bho moghōl ạami nạgbanian mibha ạami ụteeny io bho, ạami nạatuugha alōghōm mọrolom kilo kilo ạami ụteeny. 
PHP.4.12	Ạami nạatuugha alōghōm mẹzo ọbhama alōor ạmi mi taghuḍum ạmi tamen olo ilo nolo, nꞌamen olo ịka ni. Ọkpo ẹḅokia oḍigh aghuḍum obhobho ạami nạatuugha alōghōm, molo kamen kamen olo ạami odi mọkoony bolobolo tẹela, nꞌamen olo ạami ụteeny ịkanya ọkpo bolobolo ilo nolo, ạami naalōghōm mẹzo ọmaranuan. 
PHP.4.13	Ạami tatue ni ạdaanaan kilo kilo imute tiibha bho mi tịnyaam odi obo bho nạnogho ạami mịnyaam obho.
PHP.4.14	Toomo ipa ẹkona, enyina iḍighi miiḅi mọlogh ạvo ọnogho ạmi mi tịiḅaghami obhꞌạmi.
PHP.4.15	Enyina arōoy aFilipai nịvo nịvo neelōghōm nạ mobho ạami ụḍua kua be mi taMasidonia mi tọḅel egbiom obho ạami ụke mọgba ọnuekpete ooḅi adōm obho, enyina be mạsosi obho ịlogh ạvo ịnogho ạami. Ọnon ạsosi olo aḍigh nꞌạami, ịmiinom tamapẹ nꞌạsuo ạmi olo, enyina be. 
PHP.4.16	Tamen obho ạami odi tạTesalonika bho ẹkona, enyina ẹlogh nạ mạvo ẹnogho ạami mi tọkpo bho ạami ụteeny io bho. 
PHP.4.17	Inwo bhꞌenyina ḍio mibha ạami naanon, ạsuo ilo enyina tepin ẹḅaraghiom tinwo bhꞌenyina mibha nẹḅaaleni mologhi ạmi obho. 
PHP.4.18	Enyina nẹekpe mọmugh oḍighi ạmi, epuom nạ. Ọbaraka ạmi naamute, suo inwo bhꞌenyina, ibha enyina ifirima mẸpafraditos obho neeru iḍigh tạvo ạmi obho. Iibha idi koḍigh ọtun ạar obho nọtun ọnogho mẸnaan neḍigh ghạ tologhi odi obho. 
PHP.4.19	Keḍio odi Ẹnaan obhꞌạmi tapin toomo ẹela eghuan obhꞌodi ạnogho enyina kạar kạar olo enyina nẹva. Iibha bho tẹḍua tạJizos Kraist ketu. 
PHP.4.20	Eghuan ẹrol ẹnogho mẸnaan Ọde bhꞌezira kamen kamen. Ẹrol nạ kua.
PHP.4.21	Ipuruanaan ạami moomo arōoy tẸnaan ibha itul ọnu nꞌạJizos Kraist obho. Aburumōr obho idi eebha bho epuruan nạ enyina. 
PHP.4.22	Oomo arōoy tẸnaan ibha idi eebha bho epuruan nạ enyina, ạkar obo bho idi totu ọolema bhꞌaRom obho epuruan nạ enyina magey.
PHP.4.23	Ạlisebh tạJizos Kraist Obạmọogh obho ẹrolan enyina.
COL.1.1	Ạami ạPol, obo bho ịḍua tịto tẸnaan kiru kạami uru ạni monyiin oteledōm tạJizos Kraist obho, nꞌaTimoti umōr obhꞌezira,
COL.1.2	ụge notuom enyina arōoy obho tẸnaan ibha idi bọ tạsosi obhꞌạKolosi, obo bho ịteeny ạni nꞌezōor mologhi omōruōm mi taKraist obho.
COL.1.2	Ẹnaan Ọde bhꞌezira ạnogho enyina lịsebh nꞌekima.
COL.1.3	Ezōor nọsebh ghạ ni mẸnaan Ọde bho tạJizos Kraist Obạmọogh ezira bho moomo amen ọlogh enyina tiikpulughu ezōor, 
COL.1.4	ebum obho ezōor nọomoghon mologhi omōruōm obhꞌenyina mi tạJizos Kraist, nꞌetulan obho enyina netulan moomo arōoy tẸnaan obho. 
COL.1.5	Amen ạkar agey ọnuekpete ooḅi adōm obho aru asi tenyina, enyina ẹmoghon milo igboloman nꞌọkpo olo Ẹnaan naakōbhōghi aseerian enyina mi tạnyu obho. Molo ịḍua teedi ọkpo bho enyina neḍuom ologhi obho, kenyina ẹteeny mologhi omōruōm nꞌetulan obhꞌenyina. 
COL.1.6	Ooḅi adōm obho nạnogho lịsebh, apōbh nạ alela toomo ẹmar-arōoy obho, kẹzo bho ịrol bọ tenyina kọḅel aḍuma bho enyina ịmoghon bọ mọsu aghusạn aḍien obho tẸnaan kenyina iru ilōghōm imōruōm magey obho. 
COL.1.7	Ẹpafras ooḅi ẹbana-umōr ezira, obo bho nakumuan tesi ezōor mi toḍighi obho taKraist, pobo ạtughumiom enyina miibha bho. 
COL.1.8	Odi nạagba ạnogho ezōor metulan obho Ẹmugh Iigbia bho ạnogho zenyina bho.
COL.1.9	Iibha kiḍighi kezōor ụḅele ghạ ḍio nọḅele mọlogh enyina tiikpulughu ezōor, kamen obho ezōor ụmoghon mibha igboloman nꞌenyina bho. Ezōor nookpulughu ghạ ọnogho mẸnaan molo odi apulughi tenyina mịitua ịto bhꞌodi, nꞌoomo olōghōm ạar nꞌọmoghonyan obho Ẹmugh Iigbia bhꞌodi nạnogho ghạ bho, 
COL.1.10	penyina orue oḍum aghuḍum obho Obạmọogh obho nạva bho, omina oḍighi nạ moomo amen mibha iḍigh bọ tologhi obho odi. Nꞌolo toomo oḍigh kẹrekere iiḅi oḍighi enyina, aghuḍum enyina teḅu ni miiḅi iiḅua, enyina epōbh nạ tịitua tẸnaan. 
COL.1.11	Ẹnaan ạnogho zenyina mịnyaam kotꞌịnyaam obho ịḍua bọ tịnyaam eghuan bhꞌodi kiru obho, molo enyina tetue ni ẹkparam nꞌalideny alōor toomo ẹmorokpo. 
COL.1.12	Nꞌolo enyina ẹnogho lịsebh nꞌọḅaal ologhi mỌde bho, obo bho aḍighi enyina mogbẹbh ạni arōoy ilo tepin mabin eedi mi tọkpo bho Ẹnaan, naakōbhōghi aseerian marōoy odi tepa ogbōgh ẹḅaal obho. 
COL.1.13	Odi ạbhel ezira momuzōnaan tịnyaam ọkinim obho keḍio ạde lōor abhin ezira ạloghom tAde-Ọolema ooḅi Ọony obhꞌodi, 
COL.1.14	obo bho ịḍua todi kiru, kụbhel ezira utẹnẹmi mi tọḅelemaan ịkarabh ezira bho.
COL.1.15	AKraist aaghirinaan ni mẸnaan, molo nọomiin zodi, pụ nọomiin mẸnaan, obho dọmiin ghạ ḍio bho. Odi pọkpana bho ạrol bọ kugbi mọlem ẹmar-arōoy obho. 
COL.1.16	Ịḍua todi kọlem moomo ẹmorokpo bho idi bọ tạnyu obho nꞌade bho, ilo nọmiin nꞌilo ụmiin io, nꞌoomo obo bho ịteeny mịnyaam mọda nꞌọto ịto mi tạruumugh obho. Ịḍua tịto odi keḍio ụtuan nạ zodi kụlem moomo ẹmorokpo bho. 
COL.1.17	Odi odi kọlem oomo ẹmorokpo bho. Oomo ẹmorokpo bho ịkpabhaghian todi ẹrol mẹzo bho idi siibha bho. 
COL.1.18	Odi ẹmu ạsosi obho aru bọ miikpōogh odi obho. Aghuḍum ạke todi. Odi ọḅel ọony obo ubhira uḅẹtōn tọbho bho. Molo odi be tạtol tẹtolom ọolema bho mi toomo ẹmorokpo. 
COL.1.19	Iḍigh magey mi tologhi tẸnaan molo kọmiin kọmadon moomo eḍighiom ạar odi mi tỌony obho, 
COL.1.20	nꞌolo kẹḍua tỌony obho, odi katulughian mẹmar-arōoy obho. Molo ịḍua nạ tọbho Ọony obhꞌodi mi toorẹeny ẹmigheri obho keḍio odi abhin mekima aru tẹmar-arōoy obho, momulumi todi moomo ọkpo olo idi tade bho nꞌạnyu obho.
COL.1.21	Tamen olo neetẹn, enyina igbeenyan ni tịitua enyina nꞌẸnaan, molo enyina iru mobo ọlokian ariḍien odi tebum ịkarabh iloghi nꞌeḍighiom ạar obhꞌenyina. 
COL.1.22	Keḍio esiibha bho Ẹnaan nạatuan mebum ọbho iikpōogh alōor Ọony obhꞌodi atulughian enyina mobhin enyina oseeri taghisigh odi kiiḅi arōoy olo ịneghe ni ịman, ilo ụgbaam ghạ ḍio mịkarabh. 
COL.1.23	Tẹzo bho odi kabhin enyina mẹzo bho, pịmaar mẹmara mẹghua magey tologhi omōruōm enyina kạkpo otu. Ímōrō ghạ alōor enyina aabhigha toḍuom ologhi obho enyina ịteeny tamen obho enyina ịmoghon bọ mooḅi adōm obho. Ọgba odi ooḅi adōm obho kaḍighi mạar obho ạami ạPol uru mookō rạana ạsosi obho. Odi adōm obhobho poobho nọgba ọnogho kōoy kōoy mi tẹmar-arōoy obho.
COL.1.24	Tebum iibha bẹleni, ologhi ạmi nạḅaal magey mi tọmiinom obhꞌạmi mebum enyina. Ọmiinom iikpōogh alōor obhꞌạmi nẹpel moḍighi ọmadon tọmiinom obho aKraist ạmiinom tebum iikpōogh obhꞌodi obho aru bọ mạsosi obho asughenaan zeedi obho. 
COL.1.25	Ẹnaan obo bho ạnogho ạami moḍighi oḍighi obhobho ọnogho enyina bho, pobo abheleghi ạami moru ookō rạana ạsosi obho, ọgba omutiom ooḅi adōm obhꞌodi molo arōoy kẹmoghonyan. 
COL.1.26	Kageedi, ẹmu adōm obhobho ụḅoki ni moomo itelema tẸnaan nꞌarōoy, keḍio esiibha Ẹnaan naamutiom mẹmu adōm obho ạnogho rōoy odi. 
COL.1.27	Iibha pibha ịrol tịitua tẸnaan: ọgba omutiom ọnogho rōoy odi mẹmu ẹela nꞌeghuan obho ụḅoki obho, obho odi aseerian moomo arōoy ịnon aruubhugh obho. Oobho podi ẹmu obho ụḅoki obho: maKraist odi tenyina. Oobho nẹgba eḍeeriom mobho enyina tepin ạni ni mabin eghuan obho tẸnaan. 
COL.1.28	Pạar obho ezōor nọgba maKraist ọnogho moomo arōoy obho. Ezōor ubhin toomo olōghōm-ạar obho ezōor ụteeny obho nookiom ọtughumiom kōoy kōoy mobhin eedi oru taghisigh tẸnaan karōoy olo neeḍum ịman tạruumugh obho mi totul ọnu nꞌaKraist. 
COL.1.29	Tẹzo olo oḍighi iibha bho, pạami ubhin toomo ibꞌịnyaam obho aKraist ạnogho ạami obho, ibha neḍighi moḍighi mi tạmi obho, nakumuan ghạ.
COL.2.1	Ịḅele ạami ụgba ụnogho enyina mẹzo ạami uḅe ụnogho enyina nꞌarōoy ibhꞌaLaodisia nꞌoomo obo bho nꞌạami ulōghōmuan io bho, 
COL.2.2	molo eedi ẹteeny mọoghuanaan iloghi, nꞌolo oomo eedi eḍuraan tetulan, molo eedi ẹteeny magey ọmoghonyan, ẹkar elōghōm ạni mẹmu ạar obho Ẹnaan ạḅoki obho paKraist 
COL.2.3	Todi aKraist pesi ụḅoki mẹela olōghōm ạar nꞌọmoghonyan.
COL.2.4	Ạami nạgba kua ạnogho enyina siibha bho, ímōrō ghạ onyiin ōoy abhin miben ịkanan aḍighi enyina raama, kẹzo kẹzo olo eedi ịneghe isi. 
COL.2.5	Toomo ibha ạami olo nꞌenyina tiikpōogh obho, ạami odi nꞌenyina tạruumugh obho, molo ologhi ạmi nạḅaal ni magey mọmoghon ọoghuanaan otul ọnu obho enyina ibhin ịmaruom monyiin esi mi tologhi omōruōm enyina mi taKraist obho.
COL.2.6	Suo enyina neebhin imōruōm mạJizos Kraist moru Obạmọogh enyina bho, pitul mọnu nꞌodi. 
COL.2.7	Iḍiineni mịika bhꞌenyina mi todi, megim otu aghuḍum obhꞌenyina nạ mi todi, molo enyina eḍum ẹki taghisigh ẹkua magey tiloghi omōruōm obhꞌenyina kẹzo bho ụtughumiom enyina bho. Aghuḍum enyina emuzō mọnogho ghạ Ẹnaan lịsebh.
COL.2.8	Igona lōor enyina, molo arōoy ipin moobho olōghōm ạar ẹmar-arōoy obho eebiōghōm enyina, etẹnẹ enyina rụbana. Oḍigh olōghōm ạar obhobho pịtughumiom eḍighiom ạar ibha ịḍua iru tezira kageedi obho. Iibha ịtughumiom ịbam ạnwuny, ilo taKraist ḍio. 
COL.2.9	AKraist aaḅua mẸnaan mi tiikpōogh obho. Odi pōoy olo oomo iiḅi eḍighiom ạar tẸnaan imuza ni ịman. 
COL.2.10	Enyina neegbẹbh ẹman mi todi, obo bho nạda bọ moomo ạruula nꞌịto mịto ạruumugh obho.
COL.2.11	Enyina neeḍunaay totul ọnu obhꞌenyina nꞌodi. Aliḍun ibha ozu alōor obho ḍio, aliḍun obho taKraist obho aḍighi enyina momuzōnaan tịnyaam ịkarabh iikpōogh alōor obhobho bho. 
COL.2.12	Men obho uzuom enyina mụum obho, ịrol kilo nọoḅar enyina uḍiom nꞌaKraist molo Ẹnaan obo bho aḅẹtōn odi tọbho bho aḅẹriōn enyina nꞌodi mi tiloghi omōruōm obho enyina. 
COL.2.13	Tamen olo neetẹn, enyina aghuḍum ilo tạruumugh obho, tebum ịkarabh obhꞌenyina nꞌebum obho enyina iru misoloman olo deḍunaay io bho. Keḍio esiibha bho, Ẹnaan nạaḅạr maKraist nꞌenyina ạnogho ghuḍum. Odi Ẹnaan nạaḅelemaan ezira moomo ịkarabh ezira. 
COL.2.14	Odi nạagburion mọbhereer ọmugh obho ezira nꞌoomo araalōgh obho, ạḅar moomo eedi ạkanam toorẹeny ẹmigheri obho taKraist. 
COL.2.15	Tọbho bho taKraist mi toorẹeny ẹmigheri obho, podi amuzōnaan lōor odi mi tịnyaam ạruula nꞌịto mịto ibhꞌạruumugh obho. Odi ạsaram eedi migiri mobho odi naapuom zeedi.
COL.2.16	Tebum iibha bho bẹleni ímōrō ghạ nomōrō ōoy aru ạru mịiruan ạnogho enyina tilo igboloman nꞌọkpo ilo ole nꞌilo ọbhoghol, nꞌilo igboloman nꞌaruḍuma olo enyina keegbiemiiy, bolobolo ariwiki nꞌạruvanyu nꞌạsumusia. 
COL.2.17	Oomo abaabha bho iikōogh ọkpo ilo iru momute be. TaKraist pesi ẹmu eedi ọkpo bhibha neemute ịman. 
COL.2.18	Ímōrō ghạ nomōrō molo obo bho nepōbha lōor eedi tebum ạghiiny olo eedi nẹmiin obho ẹru mịiruan ẹnogho enyina. Ịitua eedi igboloman nꞌọkpo esuo ade bho be. Eedi nẹgbaay ghạ molo kosōoriōm lōor kookpulughu ghạ mitelema tẸnaan. Oōy olo odi kua, ōoy iituma olo ẹmu olo, 
COL.2.19	olo nạaḅele mọkpabh aKraist obo bho aru bọ mẹmu ạsosi obho. Odi aKraist ạda ạmarami nạnogho ghuḍum moomo alōor obho, ạpam atulughi monyiin moomo ariisi alōor obho molo epōbh ẹki taghisigh kẹzo bho Ẹnaan nạva bho.
COL.2.20	Ẹzo bho enyina nẹebho nꞌaKraist ịgbaranuan tịtughumiom ịbam ạnwuny obho, ebum eeghe kesiibha bho kenyina neḍum maghuḍum olo idi kolo enyina iru milꞌesuo ẹmar-arōoy obho? Ebum eeghe kenyina nẹtuonuman egbiiy miigbia ilo ighōl mụ 
COL.2.21	“Ụbham ghạ moobho, ule ghạ mipa, ukulaan ghạ miibha?” 
COL.2.22	Nooḍighi ọḅele moomo abaabha bho, peedi ạar oḍighiom olo mu. Iibha iigbia ilo arōoy ẹmar-arōoy obho ịtooghiiy. 
COL.2.23	Iibha ịgbaanan kolo eedi ịteeny ni molōghōm ạar mi tiikpulughu itelema tẸnaan, nꞌiben osōoriōm alōor, nꞌọnogho obꞌọmiinom tiikpōogh alōor ọbho, keḍio eedi ạar oḍighiom olo mi tọbhama lōor tibha iikpōogh obho nẹnyaghagh obho.
COL.3.1	Ẹzo bho nọoḅar aKraist nꞌenyina uḅẹriōn tọbho bho ụnogho ghuḍum obho, piseeri mologhi obhꞌenyina mi tọkpo iibha idi bọ tạnyu obho, tesi obho aKraist odi tẹtolom mi toḍiom ạvo tẸnaan obho. 
COL.3.2	Igim mịitua enyina meseeri tọkpo ibhꞌạnyu obho, ibhꞌesuo ade bho ḍio. 
COL.3.3	Enyina nẹebho, keḍio aghuḍum enyina nọoḅoki nꞌaKraist mi tẸnaan. 
COL.3.4	Ạkar aghuḍum obhꞌenyina paKraist. Amen odi tamute atu, penyina ẹkona omute oru ạni nꞌodi obhin ạni abin eghuan obhꞌodi.
COL.3.5	Tebum iibha bho bẹleni, ịloki toogu mẹezeghi mẹmel ẹmar-arōoy obho nẹnyaghagh enyina bho, ibha iru bọ mọva ạraani nꞌole ẹma, nꞌọotua ịkarabh ịitua, nꞌopesiom ạraani, nꞌogbẹel ọteeny ọkpo olo nogbiiy ni, nꞌoseeriom ologhi ọteeny kạar kạar (oobho bho ponyiin oḍigh iikpulughu eru). 
COL.3.6	Ạlile bho tẸnaan tẹtol ẹnogho mobo bho neḍighi mọkpo bhibha bho, obo bho ikiilaan io zodi obho. 
COL.3.7	Tamen olo neetẹn enyina nịvo nịvo iḍum ghạ maghuḍum obhobho molo aghuḍum enyina iḍigh rụbana eedi.
COL.3.8	Keḍio esiibha bho, ikẹl mọkpo bhibha: ọkarabh ologhi, ạlile, aḅẹebh ologhi. Ọnuekpete ịkarabh nꞌitōnyōgh ịtol io tịnu enyina. 
COL.3.9	Onyiin ọgbaam io monyiin miben, ebum obho enyina nẹekporonaay mugbaany aghuḍum obho nꞌoomo ịkarabh eḍighiom-ạar obhꞌodi, 
COL.3.10	nẹelokiaay siibha momoom aghuḍum. Oobho pomoom aghuḍum obho Ẹnaan obo bho ạlem obho nạva ghạ moomo amen monwe enyina ọgbaaniom odi molo aḍighi enyina ẹmaar elōghōm odi. 
COL.3.11	Oobho bho naaru aḍighi molo akẹrẹkẹrẹ olo mu tarōoy aJu nꞌibhꞌịnon aruubhugh obho, obo bho idi muudu nꞌobo bho neeḍunaay obho, obo bho iru milo iloghi nꞌarōoy eḍum, ạrubana nꞌạnwuny ogbo eghun. AKraist poomo eedi, mi toomo eedi.
COL.3.12	Enyina arōoy tẸnaan. Odi atulan enyina magey molo odi ạson enyina moru ạkar ilꞌodi. Tebum iibha bho bẹleni, ịteeny mọsu ạghusan aḍien nꞌoḍighi iiḅi nꞌosōoriōm alōor nꞌoghiilaan nꞌalideny alōor. 
COL.3.13	Onyiin ạminoghom ịkarabh onyiin, ẹḅelemaan nạ mịkarabh olo onyiin aḍighi monyiin, kẹzo bho Obạmọogh obho ạḅelemaan enyina mịkarabh enyina bho. 
COL.3.14	Ilo ipuom suo, onyiin atulan monyiin. Etulan pobo nạkoroghi ghạ rōoy monyiin esi ạnogho motul ọnu olo agbẹbh ni ạman. 
COL.3.15	Ekima bho taKraist aru mọtu mịiruan tiloghi obhꞌenyina. Tilo enyina keḍum ạni maghuḍum ekima bhobho pobho Ẹnaan ạtuan kabheleghi aakōbhōghi enyina monyiin esi moru oḍighi onyiin alōor. Ịnogho ghạ lịsebh mẸnaan. 
COL.3.16	Ọnuekpete taKraist nꞌoomo ẹela bhꞌodi erugh ni tiloghi obhꞌenyina. Onyiin abhin olōghōm ạar obhꞌodi ạtughumiom monyiin ạnogho liiki. Ịmoor ghạ miiḅi ạsoor mebuom mẸnaan, mẹnogho lịsebh zodi tiloghi obhꞌenyina. 
COL.3.17	Toomo ariḍighi enyina nꞌọnuekpete enyina ipin ghạ maḍien tạJizos Obạmọogh obho kụ meḍighiom, ebum obho ạlisebh obho enyina nẹnogho ghạ bho nẹḍua ghạ todi kụ nẹki esi tẸnaan Ọde bho.
COL.3.18	Enyina ạraani, ikiilaan maburulom enyina. Iibha pilo ịgbaan ni molo enyina obo bho nẹtuonuman maKraist obho keḍighi.
COL.3.19	Enyina aburulom obho, itulan mạraani enyina. Ị́bhooruom ghạ zeedi.
COL.3.20	Enyina ịbam ạnwuny obho, ikiilaan mọde nꞌoniin enyina mi toomo ọkpo. Iibha pibha iḍigh tologhi tẸnaan.
COL.3.21	Enyina ạburude bho, íḍighi ghạ iloghi ạnwuny enyina aḅẹebh molo eedi ịfibhighu.
COL.3.22	Enyina ạrubana bho, iḍighi moomo ibha ọde otu enyina ạkpete ạnogho enyina moḍighi obho, tamen olo odi odi suo naanon enyina nꞌamen olo odi olo suo mọmiin enyina. Ipin magey ologhi obhꞌenyina ku meḍighiom ghạ tebum oghiilaan obho enyina nekiilaan mObạmọogh obho. 
COL.3.23	Kạar kạar olo enyina neḍighi ipin nꞌoomo ologhi enyina meḍighiom, kilo enyina neḍighi ẹnogho mObạmọogh obho, iḍighi ḍio ẹnogho rōoy. 
COL.3.24	Ilōghōm mobho Obạmọogh obho tamulumian ni enyina tibha enyina iḍighi obho, ạnogho ạni enyina mabin ịga bho odi aseerian marōoy odi obho. AKraist podi ạkar ọde otu obho enyina nekumuan ẹnogho bho. 
COL.3.25	Kōoy kōoy olo naḍighi mịkarabh tapin ni mạmukpe ịkarabh obho odi naḍighi obho. Ẹnaan ọoseen ghạ ḍio mōoy, ịkarabh obho ạna uḍighi obho pibha odi tapin ạliom ạna.
COL.4.1	Enyina ạburude arutu obho, ịmaar ẹbham mạrubana enyina. Ilōghōm mobho enyina ẹkona ịteeny nạ mọde otu olo odi tạnyu obho.
COL.4.2	Ẹekaany iḍigh io mookpulughu ghạ oomo amen, ịsumaay tiikpulughu enyina mẹnogho ghạ lịsebh mẸnaan. 
COL.4.3	Onyiin ẹzo bho nạ, iikpulughu ạni ghạ mẹnogho ezōor molo Ẹnaan kạnogho zezōor maraabōom ọgba adōm obhꞌodi nꞌẹmu ạar obho ụḅoki taKraist obho. Iibha pibha iḍighi bọ kạami odi mikoli obho. 
COL.4.4	Iikpulughu ghạ molo ạami ạgba magey obho amutiom arōoy ẹmoghonyan ni kẹzo bho ịgbaan obho.
COL.4.5	Iḍum aghuḍum arōoy olo ilōghōm ạar mi togbo arōoy obo bho demōruōm io maKraist obho. Kọbam kọbam eepōogh olo amute enyina kẹgba madōm obho, ị́ḅele ghạ mobhin ọgbaam. 
COL.4.6	Ọnuekpete bhꞌenyina ẹrobhi ghạ raḅeri nꞌiloghi obo bho nẹmoghon obho, meloghōm nạ mẹzo ọbhagharana kōoy kōoy.
COL.4.7	ẠTikikos ooḅi umōr obhꞌezira, nꞌọḅarama obho atul nꞌezōor naḍighi magey moḍighi tObạmọogh obho, tạgba ni ạnogho enyina moomo ilo igboloman nꞌezōor. 
COL.4.8	Pạar obho ạami urōm odi natuom enyina bho molo odi ạḅaaleni miloghi enyina ạgba ạnogho enyina mẹzo oomo ezōor idi. 
COL.4.9	Onisimos onyiin ọony enyina natu ạni. Odi naaru monyiin obꞌooḅi umōr ezōor mi taKraist olo naḍighi nạ magey. Eedi tẹgba ni ẹnogho enyina kạar kạar olo neemutanaan ezōor teebha.
COL.4.10	Ạristakos obo bho odi nꞌạami tikoli obho, nꞌạMak ọony onyiin eghun otu nꞌạBanabas obho, epuruan enyina. (Ạami nạagba ghạ ạnogho zenyina milo igboloman nꞌạMak akōl kua modi aru tenyina, pipin odi nẹloghom.) 
COL.4.11	AJosua obho ughōl bọ ạJustos obho apuruan nạ enyina. Ịraar eedi be marōoy aJu ilo neeghiraan imōruōm ạJizos Kraist toomo obo bho itul nꞌạami neḍighi moḍighi Ade-Ọolema tẸnaan obho. Eedi arōoy ilo ịlogh mạvo ịnogho ạami magey.
COL.4.12	Ẹpafras onyiin ōoy olo atul nꞌezōor naḍighi moḍighi obho tạJizos Kraist, apuruan nạ enyina. Odi nạlogh ghạ ni enyina tiikpulughu bhꞌodi moomo amen agbẹel mẸnaan molo enyina kẹmaar kemōruōm kebhōbh kẹghi taghisigh kẹmara kẹghuonom mi toghiilaan obhꞌenyina tẹzo bho ịto bhꞌodi. 
COL.4.13	Ạami tatue ni ạgbaanaan odi toḍighi alikumuan olo odi nakumuan enyina nꞌoomo arōoy obhꞌaLaodisia nꞌạHierapolis. 
COL.4.14	ALuk ookō laakō bhꞌezōor nꞌaDimas epuruan nạ enyina.
COL.4.15	Ipurunaan ezōor moomo aburumōr obho idi bọ taLaodisia bho, nꞌaNimfa, nꞌoomo arōoy ạsosi obho neekpulughu ghạ totu odi obho. 
COL.4.16	Amen olo enyina ighōl mọbhereer obhobho, ị́ḅele ghạ mọfirima nạ ọghiom koghōl ạni tạsosi obhꞌaLaodisia. Onyiin ẹzo bho nạ, amen obhꞌaLaodisia aru asi tạvo enyina, pikōl ạni. 
COL.4.17	Ịgba mẹnogho mẠkipos modi ọḅele ḍio moḍighi ọman moḍighi obho Obạmọogh obho ạnogho zodi moḍighi obho. 
COL.4.18	Ạami ạPol ubhin ạkar ạvo ạmi nạgiom miibha bho. Ạami ạPol apuruan enyina. Íḅulo ghạ magbirigbiri ikoli obhꞌạmi.
COL.4.18	Ọsu ạghusan aḍien ẹrolan enyina!
1TH.1.1	Ạami ạPol nꞌạSailas nꞌaTimoti ụge mọbhereer obhobho natuom enyina arōoy ạsosi obhꞌạTesalonika, obho iru bọ marōoy tẸnaan Ọde bho nꞌạJizos Kraist Obạmọogh obho.
1TH.1.1	Ạlisebh nꞌekima ẹrolan enyina.
1TH.1.2	Ezōor nọsebh ghạ ni mẸnaan moomo amen mebum oomo enyina, ụḅele ghạ nạ ḍio nọḅele mọotua enyina tiikpulughu ezōor. 
1TH.1.3	Taghisigh tẸnaan Ọde bho, ezōor uḅulo ḍio mẹzo bho enyina ịtuugh neḍighi mibhꞌologhi omōruōm obho, nꞌẹzo bho etulan obhꞌenyina iḍighi kenyina nekumuan kua bho, nꞌẹzo bho oḍuom ologhi obhꞌenyina mi tạJizos Kraist Obạmọogh obho ạghua ni ạman obho. 
1TH.1.4	Iiḅi aburumōr, ezōor noolōghōm mobho Ẹnaan atulan ni enyina magey keḍio ạson enyina ạseghe moru arōoy odi. 
1TH.1.5	Ezōor ubhin io moobho ọnu be kọgbaam ọnogho enyina mọnuekpete ooḅi adōm obho. Ezōor ubhin tịnyaam Ẹmugh Iigbia bho nꞌibha ezōor ụkar umōruōm mi tagey obho kọgbaam ọnogho enyina. Enyina neelōghōm moḍigh aghuḍum obho ezōor ubhin ụrolan enyina bho. Oomo iibha bho ezōor ụtuan ebum enyina. 
1TH.1.6	Enyina ịtuonom ạraaḅa asike ezōor nꞌObạmọogh obho. Toomo iibha enyina ịmiinom obho ẹkona, enyina ibhin nꞌọḅaal ologhi ebhinom dōm obho ạḍua bọ tẸmugh Iigbia bho karu obho. 
1TH.1.7	Molo enyina ịrol taghisigh oomo obo bho imōruōm mi taMasidonia nꞌaGris obho, 
1TH.1.8	molo ụmoghon io madōm obho igboloman bọ mObạmọogh obho mi tịnu enyina mi taMasidonia nꞌaGris be, ọdu ologhi omōruōm enyina mi tẸnaan ilela ni mi toomo ariisi. Bọbon ạar olo ezōor umina ụteeny mọkpete olo mu, 
1TH.1.9	ebum obho arōoy nịvo nịvo kụ nẹgba ghạ mẹzo bho enyina ibhin ezōor ịloghom men obho ezōor uru ụrolan enyina bho, nꞌẹzo enyina nẹeḍua taruru imula iru tẸnaan mokumuan odi ọkar agey Ẹnaan obho aḍum ni ạrol obho, 
1TH.1.10	nꞌẹzo bho enyina neḅōrō mỌony obhꞌodi mọḍua tạnyu obho oru obho. ẠJizos Ọony obhꞌodi obho odi aḅẹtōn bọ tọbho bho, obho ạbhel ezira ạseghe tạlile bho tẸnaan, pobo tatu.
1TH.2.1	Enyina nịvo nịvo, iiḅi aburumōr, neelōghōm mobho oru obho tezōor mi tenyina otu ḍio moobho ạar ni be. 
1TH.2.2	Enyina meelōghōm mobho, keḍio ezōor usi tenyina mi tạTesalonika, ubhira ni ụloki zezōor rẹgheer mi taFilipai. Toomo iibha obo ọlokian ariḍien ezōor ạka ni obho Ẹnaan obhꞌezōor ạnogho ni ezōor mọoghuanaan ologhi mọgba ọnogho enyina mooḅi adōm obho ạḍua todi karu obho. 
1TH.2.3	Ezōor ubhin io mologhi ipesi, ọgbaay iben, ọgbaam dōm obho ọnogho enyina moobiōghōm onyiin enyina. 
1TH.2.4	Kpẹlen nꞌipa, tẹzo bho Ẹnaan nạava zezōor ạmiin moru ugey arōoy olo tetue ni ẹgba mooḅi adōm obho odi ạnogho zezōor obho. Ezōor ụgba ḍio mibha bho ọḅaaleni iloghi arōoy, ezōor ụgba ghạ mọḅaaleni ologhi odi Ẹnaan obo bho alōghōm bọ miloghi ezōor obho. 
1TH.2.5	Enyina meelōghōm mobho ezōor upin io mẹmel ọnu koru tenyina. Ezōor ubhin nạ ḍio tọnuekpete iiniom koru. Ẹnaan be kalōghōm. 
1TH.2.6	Ezōor ụva nạ ḍio rōoy mọlogh ezōor meghuan, enyina bolobolo ịnon arōoy ẹkona. Tibha ezōor oru miteledōm taKraist obho, ezōor kutue ni ogbẹel enyina mọkpo, 
1TH.2.7	keḍio ezōor usōoriōm ni lōor tamen obho ezōor ụrolan enyina obho, koniin olo naakō nwụny odi. 
1TH.2.8	Enyina iḍigh tologhi ezōor magey molo tebum etulan obhꞌezōor kezōor ụmara ḍio mọnogho enyina be mọnuekpete ooḅi adōm obho tẸnaan, ụnogho zenyina nꞌạkar aghuḍum obhꞌezōor. 
1TH.2.9	Iiḅi aburumōr, enyina nẹekar elōghōm menoman alikumuan oḍighi obhꞌezōor, ezōor ụḅar ghạ muḍugul nꞌootaany koḍighi moḍighi obho molo ezōor ụnogho ḍio zenyina mịiḅaghami men obho ezōor ụgba ghạ ụnogho enyina mọnuekpete ooḅi adōm obho ạḍua bọ tẸnaan aru obho.
1TH.2.10	Enyina nꞌẸnaan tetue ni ekiran ezōor mịzo mobho eḍighiom ạar ezōor mi tenyina obo bho imōruōm obho ịneghe ni ịman isel nạ ni ịman, ọpionuman ẹkona ịtol nạ ḍio. 
1TH.2.11	Enyina neelōghōm mobho ezōor ụrolan enyina kẹzo bho ooḅi ọde nạtolan ghạ rụnwuny odi obho. 
1TH.2.12	Ezōor uḍighi miloghi enyina ọghuemi, omina ọkparami, keḍio ezōor ụkpaariom ghạ molo enyina keḍighi ghạ mibha iḍigh tologhi tẸnaan, obo bho abheleghi enyina mobhin ạni abin Ade-Ọolema nꞌeghuan obhꞌodi obho.
1TH.2.13	Tebum iibha bho nạ bẹleni, kezōor nọnogho nạ mẸnaan lịsebh moomo amen, molo amen obho ezōor ubhin madōm obho tẸnaan uruom enyina bho, enyina ịmoghon ni, imina nạ ibhin kadōm olo ạḍua tōoy karu ḍio, ạkar adōm tẸnaan, obho odi moḍighi tenyina obo bho imōruōm obho. 
1TH.2.14	Enyina, iiḅi aburumōr, onyiin ẹzo bho imutenaan enyina bho pẹzo imutenaan rōoy obho tạJizos Kraist ibhꞌạrasosi obhꞌaJudia. Ẹzo bho enyina ịmiinom tạravo arōoy enyina bho pẹzo eedi nạ ịmiinom tạravo arōoy aJu obho, 
1TH.2.15	obho ighigh bọ mạJizos Kraist, ịze nạ marizil obho, ịnogho nạ zezōor mịiḅaghami tebum adōm obho, molo iibha bho iḅẹebh ni magey tologhi tẸnaan. 
1TH.2.16	Eedi ịmaranuan ni kōoy kōoy ẹva moḍighi olo ezōor kọḅele mọgba ghạ adōm obho ọnogho arōoy ịnon aruubhugh molo eedi kẹteeny ạni mịbhelegha. Oḍighi ịkarabh obhꞌeedi neemute egbẹbh, molo esiibha ạlile bho tẸnaan nạvimoghom eedi magey.
1TH.2.17	Iiḅi aburumōr, tọbam amen obho ezōor ụgbaranuan enyina bho, — tiikpōogh obho be, tạruumugh obho ḍio, — eebhia enyina esibh ezōor magey molo ezōor ụva ghạ ni magey momina ọmiin enyina. 
1TH.2.18	Ezōor ọto ghạ momula oru tenyina. Ạkar ạami ạPol tepẹl ni monyiin amen mobho ạami ụva ghạ momula oru tenyina keḍio aSetan omōrō ḍio nomōrō. 
1TH.2.19	Ẹkaraan aḍighi kezōor ọteeny moḍuom ologhi bolobolo nꞌọḅaal ologhi nꞌeghōony ibo mi taghisigh tạJizos Kraist tamen obho odi tatu obho? Enyina ḍio gạ? 
1TH.2.20	Enyina peghuan ezōor nꞌọḅaal ologhi ezōor.
1TH.3.1	Ikunughi obho, ezōor umina ḍio orue mọkparam molo ụutua ni molegheri ọrol tẠtens 
1TH.3.2	orōm aTimoti umōr obhꞌezōor karu tenyina. Odi aḍigh nꞌezōor naḍighi moḍighi tẸnaan, nạgba ạni ghạ mooḅi ọnuekpete adōm obho igboloman nꞌaKraist obho. Ezōor urōm odi moru ọghuemi iloghi enyina nꞌọlogh ạvo ọnogho enyina mi tiloghi omōruōm enyina, 
1TH.3.3	molo bọbon onyiin enyina okiraan io amula mebum ịiḅaghami obho. Enyina nịvo nịvo neelōghōm mobho ịiḅaghami bhibha iru monyiin ẹde ịto tẸnaan mi tezira. 
1TH.3.4	Amen obho ezira ụrolan bọ bho, ezōor ụḅoki ḍio mọgba ọnogho enyina mobho ịiḅaghami tetu ni ẹteenyom ezira, kẹzo bho enyina meelōghōm nạ bho, pẹzo ịkar imute nạ. 
1TH.3.5	Pạar obho aḍighi kạami tatōm bọ maTimoti moru tenyina bho. Ạami utue mu mọkparaghiom, pạar obho ạami urōm bọ zodi moru ọva ọmiin ologhi omōruōm enyina bho. Ạami ụutua idi kolo eru obho nạadegh enyina enyina imeel molo oomo oḍighi obhꞌezōor nạabhe ạman.
1TH.3.6	Debia ḍio mobho aTimoti arughẹel nạgba miiḅi ạnogho ezōor milo igboloman nꞌologhi omōruōm enyina nꞌetulan enyina. Odi nạagba ạnogho zezōor mobho enyina nẹetua ghạ zezōor moomo amen, nꞌobho enyina nẹva nạ magey mọmiin ezōor kẹzo bho ezōor nọva ghạ nạ bho. 
1TH.3.7	Molo, iiḅi aburumōr, toomo ịiḅaghami nꞌọmiinom obhꞌezōor, ologhi ezōor nạḅaal ni tilo igboloman nꞌenyina. Ologhi omōruōm obhꞌenyina pobho nạḅaaleni miloghi obhꞌezōor, 
1TH.3.8	ebum obho esiibha, ezōor nọokar noḍum aghuḍum obho, erumolo enyina ịmaramiom ịghuemiom ghuḍum enyina mi tObạmọogh obho. 
1TH.3.9	Esiibha, tebum enyina, ezōor totue ni ọnogho lịsebh mẸnaan. Ezōor nọsebh ni zodi mebum ọḅaal ologhi, obho ezōor ụteeny taghisigh Ẹnaan obhꞌezōor mebum enyina bho. 
1TH.3.10	Ezōor ubhin uḍugul mꞌootaany nogbẹelom ghạ zodi nꞌooḅi ologhi molo ezōor komina kọmiin enyina nꞌalōor ezōor, ọgba ọnogho enyina ogbẹbhẹghiōm tologhi omōruōm obhꞌenyina.
1TH.3.11	Ẹnaan Ọde bhꞌezira nịvo nịvo nꞌạJizos Kraist Obạmọogh ezira bho, aghuuron ni mebōom olo ezōor kọḅol koru tenyina. 
1TH.3.12	Obạmọogh obho aḍighi ni ạbughe metulan enyina molo enyina onyiin katulan monyiin, ketulan nạ moomo arōoy togbo enyina, ninii eru eleeny etulan obho ezōor utulan enyina bho. 
1TH.3.13	Tẹzo bho, podi oḍighi iloghi enyina ọghuemi nꞌolo enyina tẹneghe ẹman mi taghisigh tẸnaan Ọde bhꞌezira, tamen obho ạJizos Obạmọogh obho tatu nꞌoomo obo bho iru bọ milꞌodi obho.
1TH.4.1	Tẹzo olo ọkpete okunughiom, iiḅi aburumōr, enyina nẹetuugha tezōor moḍigh aghuḍum obho enyina teḍum teḍigh ni tologhi tẸnaan. Ẹzo bho nạ, pẹzo enyina nẹtuugh nạ neḍum. Keḍio esiibha bho, sesen ni, tebum aḍien tạJizos Obạmọogh obho, iḍum mepuom suo. 
1TH.4.2	Enyina neelōghōm mịtughumiom obho ezōor ọtughumiom enyina bho, obho ịḍua iru tịnyaam tạJizos Kraist Obạmọogh obho. 
1TH.4.3	Iibha pịto tẸnaan mi tenyina. Odi nạva molo enyina keḍum ooḅi aghuḍum nꞌọḍua ọman tịkarabh eḍighiom ạar. 
1TH.4.4	Oomo enyina ilobhir ạnwuny obho ịkpe ni molo enyina kelōghōm mẹzo obhin ạni mi tebōom olo ạneghe ni. 
1TH.4.5	Odi opin io mạni mi tịitua ẹmar-arōoy obho kobo bho ilōghōm io mẸnaan nepin obho. 
1TH.4.6	Tiibha bho, bọbon ōoy oḍighi ḍio mịkarabh akōrōnuan mumōr odi tibha odi ạteeny obho. Ezōor nọogba ghạ mibha bho ọnogho enyina keḍio ezōor digha omina ookiom enyina mobho Obạmọogh obho tạliom ni marōoy ilo iḍighi mibha bho. 
1TH.4.7	Ẹnaan abheleghi ezira moḍum ooḅi aghuḍum, odi obheleghi ḍio ezira moḍum aghuḍum opesiom ạraani. 
1TH.4.8	Tibha bho bẹleni, kōoy kōoy olo agin ịtughumiom bhibha, odi ogin io mōoy, odi agin mẸnaan obo bho ạnogho enyina mẸmugh Iigbia odi obho.
1TH.4.9	Ạar olo ọga omina ọge ilo igboloman nꞌetulan aburumōr obho ọnogho enyina olo, ebum obho Ẹnaan nịvo nịvo nạatughumiom enyina mẹzo olo onyiin katulan monyiin. 
1TH.4.10	Pẹzo nạ enyina nẹetuugh nạ ịrolan nꞌoomo aburumōr obho idi toomo ebhugh obhꞌaMasidonia, molo, iiḅi aburumōr, ezōor noosen ni enyina motulan opuom esuo. 
1TH.4.11	Ịtuugha moḍum aghuḍum ạbiribirim. Kōoy kōoy aanon aḍighi moḍighi odi be, akumuan milo ookuōm aghuḍum odi kẹzo bho ezōor nọogba ghạ ụnogho zenyina obho. 
1TH.4.12	Enyina eḍighi mibha bho, penyina oḍigh eghuan taghisigh arōoy obo bho imōruōm io maKraist obho, nꞌolo enyina imina nạ ḍio eḍum aghuḍum olo oḅeleriom alōor mọnon ōoy mookō enyina.
1TH.4.13	Iiḅi aburumōr, ezōor nọva molo enyina kelōghōm ạni magey obho tibha igboloman nꞌobo bho nẹebho bho molo enyina ịtol tịitu, kobo bho ịteeny io nọteeny bọbon oḍuom ologhi obho. 
1TH.4.14	Ẹzo bho ezira umōruōm mobho ạJizos ạbho kamina aḅetunu tọbho bho pẹzo ezira umōruōm nạ mobho Ẹnaan tapin ni nạ atu mạJizos nꞌobo bho imōruōm odi ibha nẹebho bho.
1TH.4.15	Iibha pịtughumiom tObạmọogh obho ibha ezōor nọgba ọnogho enyina, bho ezira obo bho idi nini taghuḍum mi taḍuma bho tObạmọogh obho, ezira utẹnōm io taghisigh mobo bho nẹebho bho. 
1TH.4.16	Igbōgh ịto tẹtol ni, ọmoghon moghōrōkō uvẹmụ itelema bho nꞌoghur eeḍue bho tẸnaan, keḍio Obạmọogh obho nịvo nịvo tạḍua tạnyu obho asōor atu. Obo bho imōruōm maKraist kịbho bho tepira eḅerenu nꞌaghuḍum, 
1TH.4.17	keḍio ezira obo bho idi nini nꞌaghuḍum obho tookōbhōghian monyiin esi nꞌeedi mi teḅōghōghaan obho mọmiinan Obạmọogh obho mi tạnyu obho. Keḍio, pẹzo ezira tọtolan nꞌObạmọogh obho moomo amen. 
1TH.4.18	Tebum ibha bẹleni, ipinom nꞌọḅaal ologhi mọnuekpete bhobho, onyiin ạderiom monyiin.
1TH.5.1	Aburumōr, ạar olo ọga omina ọge ọnogho enyina milo igboloman nꞌamen nꞌaruḍuma ilo abaabha temute olo. 
1TH.5.2	Enyina nịvo nịvo meelōghōm mobho aḍuma tObạmọogh obho tatu tekperenom kẹzo bho ọḅa nạki momiigh aviigh muḍugul obho. 
1TH.5.3	Tamen olo arōoy nekōl kua, “Oomo ọkpo needeny, ịiḅaghami ilo mu,” keḍio tekperenom be pọbho ọteeny eedi. Eedi irue ḍio emuzōnaan, ẹegama bho tẹtol kạni olo odi nꞌegun eghun. 
1TH.5.4	Keḍio enyina, aburumōr, ilo tọkinim molo aḍuma bho ọnogho ḍio enyina mekperenom kọḅa olo natu viigh. 
1TH.5.5	Oomo enyina arōoy ilo idi tẹḅaal ootaany. Ezira ilo tọkinim uḍugul. 
1TH.5.6	Tibha bho bẹleni, ezira ukoḍiiy mu kịnon arōoy, itu oḅerenu ookō alōor ezira. 
1TH.5.7	Uḍugul pamen arōoy nekoḍiiy ghạ; uḍugul pamen amiim nẹze ghạ rōoy. 
1TH.5.8	Keḍio ezira obo bho uru bọ milꞌẹḅaal obho, oḅerenu ookō lōor ezira. Itu ọlokia mạsuoma ologhi omōruōm nꞌetulan okpereghiom eeku ezira, ozua meghōony oḍuom ologhi ịbhelegha bho. 
1TH.5.9	Ẹnaan ọson io abheleghi ezira moru ọmiinom tạlile bhꞌodi. Odi abheleghi ezira mọteeny ịbhelegha mi tạJizos Kraist Obạmọogh ezira bho, 
1TH.5.10	obo bho ạtuan ezira kạbho bho molo erumolo ezira nọobho bolobolo dọbho ḍio ẹkona ezira otul nꞌodi oḍum tamen olo odi tatu. 
1TH.5.11	Tebum ibha bẹleni, onyiin ạghuemi mologhi onyiin abhōbhẹ kẹzo bho enyina idi nạ bọ siibha bho.
1TH.5.12	Iiḅi aburumōr, ezōor nookiom ni molo enyina kẹnogho moghiilaan mobo bho neḍighi moḍighi tObạmọogh obho mi togbo enyina, obo bho Obạmọogh obho nạason aseeri mobhin enyina oreliom ọtughumiom enyina nạ bho. 
1TH.5.13	Ịnogho zeedi mịkanya oghiilaan nꞌetulan tebum oḍighi obho eedi neḍighi obho. Oomo enyina ịtolan nꞌekima.
1TH.5.14	Sesen ni, iiḅi aburumōr, iikiom mobo ẹgbuor obho, mẹghuemi mologhi obꞌẹeḅoogh obho, mẹlogh ạvo mẹnogho mobo bho idugh tologhi omōruōm obho mẹrolom kōoy kōoy nꞌalideny alōor. 
1TH.5.15	Ímōrō ghạ onyiin amulumian monyiin mọkarabh, ịitua ghạ moomo amen mẹzo olo onyiin taḍighi miiḅi ạnogho monyiin, ẹnogho nạ moomo arōoy.
1TH.5.16	Ịḅaal ologhi moomo amen, 
1TH.5.17	Iikpulughu moomo amen. 
1TH.5.18	Ịsebh ghạ mẸnaan toomo ẹmorokpo. Iibha pibha Ẹnaan nạva mọmiin taghuḍum enyina obo bho idi tạJizos Kraist obho.
1TH.5.19	Íḍime ghạ nyạn Ẹmugh Iigbia bho odi tenyina bho. 
1TH.5.20	Iínon ghạ mẹpue mọnuekpete adōm obho tẸnaan. 
1TH.5.21	Ịḍa kạar kạar meenon, mẹbham mibha ịneghe bho, 
1TH.5.22	mẹkporion rạvo enyina tibha ịneghe ḍio bho.
1TH.5.23	Ezōor nookpulughu mẸnaan obo bho ạnogho ezōor mekima bho kaḍighi enyina kạneghemi toomo eḍighiom ạar, kạmaar kạbham, mẹmugh obho nꞌịitua bho nꞌiikpōogh obhꞌenyina, kaseeri molo ụmiin io bọbon ịkarabh taḍuma bho ạJizos Kraist Obạmọogh ezira tatu obho. 
1TH.5.24	Odi obo bho abheleghi enyina bho taḍighi nạ ni nạ kua, ebum obho odi obi ghạ ḍio bho.
1TH.5.25	Iiḅi aburumōr, iikpulughu ạni mẹnogho ezōor.
1TH.5.26	Ipuruan moomo aburumōr obho mebhin etulan meḅolom eedi.
1TH.5.27	Ạami nạkarana tịnyaam aḍien tObạmọogh obho ạnogho enyina molo enyina ịḅele ḍio moghōl ọbhereer obhobho taghisigh oomo aburumōr obho.
1TH.5.28	Inwo tạJizos Kraist Obạmọogh ezira bho ẹrolan nꞌoomo enyina.
2TH.1.1	Ạami ạPol nꞌạSailas nꞌaTimoti ụge mọbhereer obhobho natuom enyina arōoy ạsosi obhꞌạTesalonika, obho iru bọ marōoy tẸnaan Ọde bho nꞌạJizos Kraist Obạmọogh obho.
2TH.1.2	Ẹnaan Ọde bho nꞌạJizos Kraist Obạmọogh obho ẹnogho ni enyina lịsebh nꞌekima.
2TH.1.3	Iiḅi aburumōr, ịkpe ni magey molo ezōor kọsebh ghạ mẸnaan moomo amen mebum enyina, tebum obho ologhi omōruōm enyina nepōbh ni magey nꞌobho etulan obhꞌenyina, bho onyiin atulan monyiin obho, netu nạ mọbugh agey. 
2TH.1.4	Iibha kiḍighi kezōor nịvo nịvo noḅuōm ni enyina magey mi tạrasosi obho tẸnaan. Ezōor noḅuōm ni enyina mobho toomo ịiḅaghami nꞌọmiinom obho nẹteeny enyina bho, enyina idi nini nẹkparam emōruōm.
2TH.1.5	Iibha nẹgba emutiom miiḅi ịiruan obho tẸnaan, mobho, toomo iibha bho nemute bho, tọḅalam ạni ni enyina moru igey arōoy tAde-Ọolema bhꞌodi. Oobho podi ạar obho enyina ịtuan bọ nẹmiinom obho. 
2TH.1.6	Ẹnaan tamulumian ni kōoy kōoy, apin mọmiinom atuom obo bho nẹnogho enyina mọmiinom obho, 
2TH.1.7	keḍio tạnogho ezōor nꞌenyina obo bho nẹmiinom obho mobhooghia. Odi taḍighi miibha bho taḍuma bho ạJizos Obạmọogh obho tạḍua tạnyu obho ạpamam nꞌitelema ibꞌịnyaam obhꞌodi atu obho. 
2TH.1.8	Ẹnaan tapin amuumōr ạnyan ạliom mobo bho ilōghōm io zodi obho nꞌobo bho ikiilaan io mọnuekpete ooḅi adōm obho tạJizos Obạmọogh ezira bho. 
2TH.1.9	Eedi tẹmiinom mọmiinom ọgbaranuan Ẹnaan olo ikunughi olo. Tọgbarion ni zeedi ọseghe taghisigh tObạmọogh obho nꞌibꞌeghuan obhꞌodi, 
2TH.1.10	taḍuma bho odi tatu mobhin eghuan mi toomo arōoy obhꞌodi nꞌiibhughumi mi tobo bho imōruōm odi obho. Enyina ẹkona tẹtol ạni ni togbo bhꞌeedi ebum obho enyina neemōruōm dōm obho ezōor ụgba ụnogho enyina bho.
2TH.1.11	Iibha kiḍighi kezōor nookpulughu ghạ mẸnaan ọnogho enyina moomo amen. Ezōor nogbẹel ghạ zodi molo odi kạḅalam ạni enyina moḍum aghuḍum obho odi abheleghi enyina moḍum obho. Odi abhin tịnyaam obhꞌodi aḍighi amuzeniom toomo ịitua oḍighi iiḅi obhꞌenyina, amina agbẹbhẹghiōm toḍighi ologhi omōruōm obhꞌenyina. 
2TH.1.12	Tiibha bho, penyina orue ọnogho eghuan maḍien obho tạJizos Obạmọogh ezira bho, obhin ạni nạ todi meghuan mi tọsu ạghusan aḍien tẸnaan ezira nꞌạJizos Kraist Obạmọogh obho.
2TH.2.1	Tibha igboloman nꞌoru obho tạJizos Kraist Obạmọogh ezira bho nꞌookōbhōghian obhꞌezira nꞌodi, ạami naasen ni enyina, iiḅi aburumōr, 
2TH.2.2	mọḅele okẹm ọteeny ẹmoghonyan mi tịitua enyina bolobolo ọteeny ozuum alōor omōruōm oghōl maḍuma bho tObạmọogh obho naaru atẹn. Mạar io suo, onyiin ōoy ạmiin ghịiny ạgba miibha bho ạnogho enyina, bolobolo onyiin ōoy apirisi ạnogho enyina, bolobolo mạar io suo onyiin ōoy amina ạgba ạnogho enyina aghōl mezōor ụge miibha bho mi tọbhereer. 
2TH.2.3	Ímōrō ghạ nomōrō bọbon amen molo arōoy kepuughi miloghi enyina. Aḍuma bhobho oru ḍio ninii ạteeny mikunughi aḍuma omeleghu ọḍua tẸnaan obho nꞌamen olo Oōy obho ịkarabh ikunughiom todi obho, nooguanaan mosumeni odi toonu ạnyan obho naamute aru. 
2TH.2.4	Odi tạgba ạpue kạar kạar olo arōoy neekpulughu, nꞌoomo ẹmorokpo ilo arōoy nẹtuom Ẹnaan. Odi taseeri lōor odi apuom oomo eedi, ạki nạ ạtol delede mi totu iikpulughu obho tẸnaan akōl nạ modi pẸnaan.
2TH.2.5	Enyina nẹetua ni gạ, mobho ạami ụgba ni moomo iibha bho ụnogho enyina men obho ạami odi nꞌenyina bho? 
2TH.2.6	Keḍio, kir ạar olo aḍighi molo abaabha bho imute ḍio siibha. Enyina neelōghōm nạ zodi ạar obho. Amen olo nạateeny, podi ōoy obho ịkarabh ikunughiom todi obho omute ọman. 
2TH.2.7	Ịnyaam odi Obꞌoḍighi mịkarabh obho nạake moḍighi odi, keḍio ibha temute bọ bho imute ḍio ninii ọpam otẹnẹ tọtu mObo bho ạbham bọ mịnyaam obho ạmaruom obho. 
2TH.2.8	Amen opopo pamen odi ōoy obho ịkarabh ikunughiom todi obho tamute atu, keḍio ạJizos Obạmọogh obho tapin mipooghu ọnu obhꞌodi akighom zodi apiẹmi tamen obho odi tatu nꞌeghuan odi obho. 
2TH.2.9	Oōy obho ịkarabh ikunughiom todi obho tapin tịnyaam taSetan atu aḍighiiy moḍigh kẹrekere ịiḍaany nꞌiben ọkpo ibꞌaruugu 
2TH.2.10	nꞌoḍigh kẹrekere ịkarabh ipesi mobhiẹmi obo bho tepẹ bho. Eedi tepẹ ni tebum obho eedi ipinom io etulan nạ magey obho molo kọbhel ạni zeedi. 
2TH.2.11	Ẹnaan ạtuan iibha bho kạnogho zeedi mịnyaam oḍighi okōrōnuan molo eedi emōruōm mibha itu ḍio magey obho. 
2TH.2.12	Molo oomo obo bho imōruōm io magey obho, kile ni mẹzaal mi tịkarabh obho, ẹteeny mapum.
2TH.2.13	Iiḅi aburumōr, ịkpe ni magey molo ezōor kọsebh ghạ mẸnaan moomo amen mebum enyina obo bho Obạmọogh obho atulan obho, ebum obho Ẹnaan ạson enyina moru ịḅel obo bho odi abhira ạbhel, obhin tịnyaam Ẹmugh Iigbia nꞌologhi omōruōm enyina tagey obho oḍighi enyina keru miiḅi arōoy tẸnaan. 
2TH.2.14	Ịḍua tooḅi adōm obho ezōor ụgba ụnogho enyina bho kẸnaan abheleghi enyina mi tiibha bho, abheleghi nạ enyina moru obhin ạni abin eghuan tạJizos Kraist Obạmọogh obho. 
2TH.2.15	Tiibha bẹleni, iiḅi aburumōr, ịmaar ẹmara mẹbhamam tagey obho ezōor ụtughumiom enyina bho, mi tịigbaay obhꞌezōor nꞌibha ezōor ụge uruom enyina bho.
2TH.2.16	ẠJizos Kraist Obạmọogh ezira bho nịvo nịvo nꞌẸnaan Ọde bhꞌezira, obho atulan ezira bho kạtuan tebum ọsu aghusạn aḍien obhꞌodi kạnogho ezira mọoghuanaan ologhi nꞌagey oḍuom ologhi obho ikunughi olo bho, 
2TH.2.17	emuzeni tiloghi obhꞌenyina mọoghuanaan ologhi nꞌịnyaam olo ọkpetiom nꞌoḍighiom oomo ibha ịneghe bho.
2TH.3.1	Iiḅi aburumōr, tẹzo olo ọkpete okunughiom, iikpulughu ghạ mẹnogho ezōor, molo adōm obho tObạmọogh obho tạtol ni mokẹm olela toomo ariisi obhin eghuan kẹzo bho ịrol bọ tenyina bho. 
2TH.3.2	Iikpulughu nạ mẹnogho ezōor molo Ẹnaan kạbhel ezōor momuzōnaan tạravo ịkarabh arōoy obho, ebum obho oomo arōoy io mobo neemōruōm dōm obho.
2TH.3.3	Keḍio, Obạmọogh obho obi ghạ ḍio. Odi tạnogho ni enyina mịnyaam ạpel enyina ạseghe tạravo odi oḍighi mịkarabh obho. 
2TH.3.4	Obạmọogh obho nạnogho ghạ ni zezōor mọoghuanaan oḍuom ologhi zenyina tibha ezōor nolōghōm mobho enyina neḍighi, teḍighi nạ ni ẹki taghisigh, mibha ezōor ụkpete ụnogho enyina bho.
2TH.3.5	Obạmọogh obho ạbham ni miloghi obhꞌenyina asiemi tetulan obho tẸnaan nꞌagey ạlikparam obho aKraist nạnogho ghạ bho.
2TH.3.6	Iiḅi aburumōr, ezōor ubhin taḍien tạJizos Kraist Obạmọogh obho nọkpete ọnogho enyina molo enyina kẹnyagha lōor enyina kẹseghe toomo aburumōr ilo neḍum aghuḍum ẹgbuor, obo bho ịtuonom io mịtughumiom obho ezōor ụtughumiom eedi obho. 
2TH.3.7	Enyina nịvo nịvo neelōghōm mobho ịkpe ni magey molo enyina keḍighi mibha ezōor uḍighi togbo enyina bho. Ezōor ụgbuor io men obho ezōor ụrolan nꞌenyina obho. 
2TH.3.8	Ạar ōoy olo ezōor ubhin olo ezōor ụkpe ḍio olo. Ezōor nịvo nịvo ukumuan ghạ nꞌalōor ezōor muḍugul nꞌootaany oḍighi moḍighi molo enyina itōbh mạkobo tẹmu ezōor. 
2TH.3.9	Iibha bho ịgba ḍio mobho ezōor ụteeny io mịnyaam mobhin tenyina mibha ịgbaan ezōor mobhin tenyina bho. Ezōor uḍighi kua molo enyina kẹtuugh kẹtuonom mạraaḅa asike ezōor. 
2TH.3.10	Amen obho ezōor ụrolan nꞌenyina bho, ezōor ọgba oghōl kua, “Kōoy kōoy olo ọva ḍio moḍighi oḍighi, ole nạ ḍio meḍian!”
2TH.3.11	Ezōor nọkpete miibha bho tebum obho ezōor nọmoghon mobho ẹde togbo enyina neḍum aghuḍum ạrugbuor olo iḍighi ghạ ḍio bọbon ạar, nedu ghạ mizon eedi tariḍighi ịnon arōoy. 
2TH.3.12	Ezōor ubhin taḍien tạJizos Kraist Obạmọogh obho nookiom obo bho neḍum aghuḍum ẹgbuor obho moḍighi oḍighi molo eedi ẹmiin mạar ole.
2TH.3.13	Enyina ẹkona, iiḅi aburumōr, ighiilaan ghạ moḍighi ghạ iiḅi. 
2TH.3.14	Mạar io suo, kir ẹde enyina ilo tegin moghiilaan oḍighi ibha adōm obho ezōor ụge notuom enyina tọbhereer obhobho bho. Enyina ẹmiin mōoy olo odi kua, pịnyagha lōor enyina mẹseghe todi molo ạregheer kesibh zodi. 
2TH.3.15	Tiibha bho ẹkona, íseeri ghạ zodi kobo ọlokian ariḍien enyina; kpẹlen nꞌipa, iikiom zodi kumōr.
2TH.3.16	Obạmọogh obho nịvo nịvo, obo bho aru mikunughi ekima bho, ạnogho ni enyina mekima kesi kesi moomo amen. Obạmọogh obho ạrolan nꞌoomo enyina.
2TH.3.17	Ạami ạPol ubhin ạkar ạvo ạmi nạgiom miibha bho mopuruan oomo enyina. Iibha pẹzo ạami naḅiiḍiom ghạ mạvo ạmi mi toomo ịbhereer ilo ạami ụge. Iibha pẹzo ạami nạge ghạ nạ.
2TH.3.18	Inwo bho tạJizos Kraist Obạmọogh ezira bho ẹrolan oomo enyina.
1TI.1.1	Ạami ạPol, obo bho ịḍua iru tịto tẸnaan Ọpela bhꞌezira nꞌạJizos Kraist obho ezira noḍuom ologhi obho, kạami uru monyiin oteledōm tạJizos Kraist obho, 
1TI.1.2	ụge mọbhereer obhobho natuom ạna aTimoti ọony oḍigh ologhi obhꞌạmi mi tomōruōm obho.
1TI.1.2	Ẹnaan Ọde bho nꞌạJizos Kraist Obạmọogh ezira bho ẹnogho ạna minwo, nꞌọsu ạghusan aḍien nꞌekima!
1TI.1.3	Tọl tẸfesos kẹzo bho ạami ụkpete ụkpaariom ụnogho ạna bho men obho ạami nạki taMasidonia bho. Ẹtede arōoy idi epa Ẹfesos molo nẹtughumiom miben ịtughumiom. Pụenaan zeedi mọtughumiom oḍigh ịtughumiom bhibha. 
1TI.1.4	Kpẹte mạnogho zeedi eedi erōbh ịigbaay iiḍuul, mạkpete nạ monyiin ẹzo bho mạnogho nạ mobo bho ịge ibhin mịidoony ariḍien igbaany ạburude bho neteliom obho. Abaabha bho nepin ghạ mịkanan be etu. Ạar eḍighiom iibha bho olo mi tịitua bho tẸnaan obho nopin ghạ mologhi omōruōm olōghōm obho.
1TI.1.5	Ẹmu ạar obho ezira nọkpete miibha bho ọkpaariom obho, poḍighi etulan kemute keru tiloghi ilo ịḅaal ni ịman, nꞌagey ooḅi ologhi nꞌologhi omōruōm ilo igbẹebh ni ịman. 
1TI.1.6	Ẹtede arōoy neeḍionom mạman miibha bho epẹ eḍigh tạraḍeghe araama. 
1TI.1.7	Eedi nẹva moru arōoy ịtughumiom iilōgh obho tẸnaan, keḍio eedi irue ḍio mọmoghonyan ạkar ọnuekpete bhꞌeedi nꞌịigbaay obho eedi ibhin moomo ologhi obhꞌeedi kụ nẹgbaam obho.
1TI.1.8	Ezira noolōghōm mobho iilōgh obho iru miiḅi, erumolo ụbham iilōgh obho taraabōom olo iizuan mọbham. 
1TI.1.9	Keḍio ezira uḅulo ḍio mobho iilōgh obho ụtuan io miiḅi arōoy kụlogh, ụtuan mobo bho nesōor ghạ miilōgh obho nꞌobo bho nẹva ghạ rạakpe bho nꞌobo bho ilōghōm io mẸnaan obho, nꞌibꞌiḍighi mịkarabh obho, nꞌobo bho iikpulughu ghạ ḍio mẸnaan obho nꞌobo bho ilōghōm io mọkpo ạruumugh obho, nꞌarōoy obo bho nẹze bụrude mꞌaburuniin eedi obho, nꞌạruukoma, 
1TI.1.10	nꞌibꞌịva rạani nꞌilobhir nꞌobo bho nẹdiom ghạ ruutu obho, nꞌobo bho nẹkpapuom ghạ rụnwuny obho, nꞌibꞌịgba miben, nꞌobo bho nẹnogho ghạ nạ miben ịigbaay obho, bolobolo nꞌịnon ọkpo ilo ikōrōnuan tagey ịtughumiom obho. 
1TI.1.11	Tọmiin zodi agey ịtughumiom bhibha, mi tooḅi ọnuekpete adōm ogbōgh Ẹnaan eghuan ạlisebh obho, obho ụlogh bọ tạvo ạami mọgba olelemi obho.
1TI.1.12	Ạami nạsebh ni magey mạJizos Kraist Obạmọogh ezira bho obo bho ạnogho ạami mịnyaam moḍighi oḍighi obhꞌạmi obho. Ạami nạsebh nạ zodi magey mobhin ạmi oseeriom ologhi moḍighi oḍighi ọnogho odi 
1TI.1.13	toomo ibha, tamen olo neetẹn, ạami ụkpete zodi ụpue ụnogho nạ zodi mịiḅaghami, umina ụsu nạ zodi mọnu. Toomo iibha bho ẹkona, Ẹnaan ạsuanaan ni zạmi ghụsan aḍien tebum obho ạami umōruōm io, ulōghōm nạ ḍio, miibha ạami uḍighi obho. 
1TI.1.14	Keḍio Obạmọogh ezira bho abhin azuughiom ạami minwo bhꞌodi tebum etulan obho tạJizos Kraist, nꞌebum obho odi ạJizos obi ghạ ḍio obho. 
1TI.1.15	Oobho ạkar agey ọnuekpete olo ịmaar ni ịgbaan mobhin omōruōm, mobho ạJizos Kraist aru tesuo ẹmar-arōoy obho mọbhel iḍighi mịkarabh. Keḍio toomo eedi ạami uḅẹebh apu. 
1TI.1.16	Keḍio Ẹnaan ạtuan tebum eedi iibha bho ạsuanaan ạami ghụsan aḍien, molo ạJizos Kraist amutiom malideny obhꞌodi obho igbẹbh ni ịman obho mi tẹzo bho odi ạrolom ạami obꞌoḍighi mịkarabh obho moḍeeriom oomo obo bho tetu bọ momōruōm odi oḍum ạni aghuḍum olo ikunughi olo bho. 
1TI.1.17	Todi ọolema bho aḍum ni ạrol kamen kamen obho, obho ụmiin ghạ ḍio obho, obho odi be aru mẸnaan obho, iibhughumi nꞌeghuan ẹrol ni ẹnogho zodi kamen kamen! Ẹrol ni nạ kua.
1TI.1.18	Ạami ụbham nạlogh tạvo onuma, ooḅi ọony obhꞌạami aTimoti, mịto ọnuekpete ạghiiny obho ụmiinom ạna kageedi obho. Pin mọnuekpete bhibha mạkpamaghia maḅiom ẹgham ạruumugh obho. 
1TI.1.19	Kạaniom ologhi omōruōm onuma, nꞌooḅi ologhi. Ẹtede arōoy nẹeḅele mọmoghonyan ooḅi ologhi obhꞌeedi molo ologhi omōruōm obhꞌeedi nạagbana. 
1TI.1.20	AHaimenios nꞌẠleksanda poḍigh arōoy bhibha olo ạami nạaseghe zeedi ukuugh ụlogh tịnyaam taSetan, mọtughumiom eedi molo eedi kẹḅele mọkpete Ẹnaan ọpue.
1TI.2.1	Tọḅel aliiki ạami, ạami naasen ni enyina mookpulughu ghạ oosen ogbẹel ọnogho ạlisebh mẸnaan tebum oomo arōoy, 
1TI.2.2	tebum ạruula nꞌoomo arōoy ipedi obho ịteeny mịto bho, molo ezira oḍum aghuḍum alideny nꞌekima, mi toomo olōghōm Ẹnaan nꞌooḅi ạdolomaan. 
1TI.2.3	Iibha bho iiḅi mi tẸnaan Ọpela bhꞌezira, eḍigh nạ tologhi odi. 
1TI.2.4	Odi nạva molo kọbhel kōoy kōoy nꞌolo kōoy kōoy karu kalōghōm magey obho. 
1TI.2.5	Ẹnaan onyiin be; keḍio onyiin nạ be mobo abhin mẸnaan nꞌarōoy naseeri monyiin esi. Odi ōoy obhobho pạJizos Kraist, obo bho ạseghe ghuḍum obhꞌodi ạtaam moomo arōoy obho. 
1TI.2.6	Iibha nẹgba mobho, tamen olo amen obho naaru ạteeny, pẸnaan nạva molo kọbhel kōoy kōoy. 
1TI.2.7	Iibha pạar obho aḍighi bọ kurōm ạami moru oteledōm nꞌobo ịtughumiom arōoy ịnon aruubhugh obho mọgba omutiom adōm omōruōm obho nꞌagey obho. Ạami ụgba ḍio miben, ạami ụkar nạgba magey obho.
1TI.2.8	Ạami nạva molo kōoy kōoy kesi kesi keebhaghami mạravo ilo ịḅaal ferere keekpulughu ghạ kẹnogho mẸnaan. Eedi iikpulughuom io mọkarabh ologhi nꞌologhi ạruruan.
1TI.2.9	Onyiin mẹzo bho nạ, ạami nạva molo ạraani kẹmaar keenona lōor kebura mibura ilo ịneghe ịgbaan nạ mobura, ịḅaraghiom io nạ moḍigh kẹrekere ibura agold mi tạsilaan nꞌalōor, nꞌibꞌạrabe, nꞌịnon oḍigh kẹrekere ibura ilo ịla mạar. 
1TI.2.10	Iiḅi eḍighiom ạar ạraani ilo nẹlogh eghuan mẸnaan eru mibura bho eedi tebura ghạ. 
1TI.2.11	Ạraani ẹrol ghạ bịrim bịrim, ẹmaar esōoriom lōor tesi ịtuugha bho. 
1TI.2.12	Ạami ụnogho ḍio mịnyaam rạani mọtughumiom ghạ bolobolo ọrolom tẹtolom arukenya tesi olo ilobhir ạnwuny idi. Eedi ẹrol ghạ bịrim be. 
1TI.2.13	Ạami nạkpete miibha bho tebum obho ubhira ụlem mẠdam keḍio ụghi mọlem aIiv. 
1TI.2.14	Keḍio Ạdam nạ ḍio mobo uubiōghōm obho, ạni obho pobo uubiōghōm asōor olōgh tẸnaan. 
1TI.2.15	Keḍio eedi ạraani obho tọpel ni zeedi otẹnẹmi tẹmara ạnwuny erumolo eedi ịkparam tologhi omōruōm nꞌetulan, iḍum ooḅi aghuḍum nꞌọmaar oonona alōor.
1TI.3.1	Oobho bho ọnuekpete olo nạkpete magey ạar, “Kōoy kōoy olo nagbẹel moru otẹn uvẹmụ ạsosi, naagbẹel moḍighi oḍighi olo ạla mạar magey.” 
1TI.3.2	Uvẹmụ ạsosi obho aru mōoy olo ụgbaam ghạ ḍio mịkarabh. Odi abhin monyiin ạni be, aru mooḅi ōoy, nꞌọbhama alōor, nꞌooḅi ạdolomaan; odi ạmaar ghạ abhin misoloman ạloghom totu odi; ạmaar alōghōm magey mẹzo ọtughumiom. 
1TI.3.3	Odi otu ḍio mọpoghol-miim, bolobolo ọva rạakpe nꞌọruan ạruruan. Odi ạmaar adeny lōor, otulan io mikpoki apu. 
1TI.3.4	Odi arue ạmaar ạbham motu odi magey, aakō rụnwuny odi ẹteeny magey oghiilaan toomo ọkpo, ịsua ḍio mọnu. 
1TI.3.5	Oōy olo otue ḍio mọbham otu odi tatue ni gạ ạpam mạsosi tẸnaan? 
1TI.3.6	Odi otu ḍio momoom ōoy olo eede amōruōm maKraist, molo odi ọserereen rạvo tọbughia alōor ạghi aḍigh abhin ạni mapum eru obho. 
1TI.3.7	Odi aru mōoy olo arōoy obo bho itu ḍio milꞌạsosi obho nekiilaan nạ zodi mịkanya, molo ụloki ḍio zodi rẹgheer odi ameel aḍigh tẹto eru obho.
1TI.3.8	Arukenya ạsosi obho ẹkona eḍum nạ mooḅi aghuḍum, ịteeny io mịzal anem. Eedi ịtol io emōobh rimiim, ẹḍogh nạ mẹḍogh okpoki. 
1TI.3.9	Eedi ebhin nꞌooḅi ologhi ẹmaruom tologhi omōruōm agey obho ụgba bọ umutiom obho. 
1TI.3.10	Ịḍa zeedi meenon ku, eedi neetẹn ku megbi mọnogho eedi moḍighi oḍighi arukenya bho. 
1TI.3.11	Ạraani eedi ẹkona eḍum nạ mooḅi aghuḍum, ịnyoghogh io rōoy. Eedi ẹteeny ooḅi ạdolomaan ibi ghạ ḍio rōoy toomo ọkpo. 
1TI.3.12	Okenya ạsosi abhin monyiin ạni be, arue nạ ạmaar ạbham mạnwuny odi nꞌotu odi magey. 
1TI.3.13	Obo bho iḍighi mooḅi oḍighi obho tẹteeny mọlogh arōoy olo tẹtuonuman zeedi, nꞌọoghuanaan ologhi ọgba omutiom ologhi omōruōm obho eedi ịteeny tạJizos Kraist obho.
1TI.3.14	Ẹzo bho ạami nạge mọbhereer obhobho natuom ạna bho, ạami nạatua nạ mokẹm oru ọmiinan onuma. 
1TI.3.15	Kạami abia moru, pọbhereer obho oḍighi ạna kalōghōm mẹzo arōoy teseeri lōor eedi mi tamarugh otu arōoy tẸnaan, obho aru bọ mạsosi obho tẸnaan obho aḍum ni ạrol obho. Odi pạkpo otu obho, obho asu ạmarami bọ magey obho. 
1TI.3.16	Bọbon ōoy olo tạparanaan mạlibugh ọkpo bho ezira umōruōm obho, ibha nọogba umutiom ụnogho zezira obho olo.
1TI.3.16	Odi amute aru nꞌiikpōogh alōor kōoy,
1TI.3.16	Ẹmugh Iigbia bho ạgba ni zodi ạneghemi,
1TI.3.16	itelema tẸnaan ẹmiin odi.
1TI.3.16	Ọgba zodi olelemi toomo aruubhugh obho,
1TI.3.16	omōruōm nạ zodi toomo ẹmar-arōoy obho,
1TI.3.16	keḍio ụsiine zodi tạnyu eghuan obho.
1TI.4.1	Ẹmugh Iigbia bho ạkar ạmaar ạgba amutiom mobho taghisigh, ẹtede arōoy tẹsar ni etuḅeen mologhi omōruōm obhꞌeedi, ẹki ẹtol ekiilaan mạruumugh ịgba miben, nꞌọtuonuman ịtughumiom iteḍum. 
1TI.4.2	Ịtughumiom bhibha iibiōghōm ịtughumiom ịgba miben arōoy ilo iloghi obhꞌeedi nẹebho, kilo ụziom momōmōgh okurōgh. 
1TI.4.3	Eedi nẹtughumiom ghạ mobho iru miigbia mobhin ạni nꞌole ẹtede oḍigh eḍian obho Ẹnaan ạlem aseeri aghōl mobo bho neemōruōm iru ilōghōm magey obho, ebhin tiikpulughu ẹnogho lịsebh mẸnaan ele ghạ bho. 
1TI.4.4	Kạar kạar olo Ẹnaan ạlem ạneghe ni ạman. Obhin tiikpulughu ọnogho lịsebh mẸnaan ole, ugin io bọbon ạar, 
1TI.4.5	ebum obho ọnuekpete bho tẸnaan nꞌiikpulughu obho neeḍighi meḍian obho ịneghe mi taghisigh tẸnaan.
1TI.4.6	Ạna aakiom maburumōr obho miibha bho, pạna oru ugey ooḍighian toḍighi obho tạJizos Kraist suo ạna naakua lōor onuma tạruumugh obho mi tọnuekpete omōruōm obho nꞌagey ịtughumiom ibha ạna nạtuonom obho. 
1TI.4.7	Kpọrion rạvo onuma tiben ịigbaay iiḍuul. Mạar ạtuugha moḍum ooḅi aghuḍum igey arōoy. 
1TI.4.8	Ạsuo odi mọbam amen mọtughumiom iikpōogh alōor obho mi tasaageme, keḍio ibha ạruumugh obho ẹla mạar magey, tebum obho odi aguanaan magey aghuḍum tẹmar-arōoy obhobho nꞌobho natu obho. 
1TI.4.9	Oobho bho agey ọnuekpete olo agbẹbh ni ạman mobhinom omōruōm. 
1TI.4.10	Oobho pạar obho aḍighi bọ kezira uḅe magey nokumuan toḍighi obho, tebum obho ezira nooseeriom uḍuom ologhi mẸnaan obho aḍum ni ạrol obho, Ọpela oomo arōoy, ạkar obo bho imōruōm obho.
1TI.4.11	Kpạariom magey mạtughumiom miibha bho. 
1TI.4.12	Umōrō ghạ nomōrō ōoy aanon ạna asōoriōm kẹbhi mebum obho ạna uru mọony-ughẹel obho. Kẹzo kẹzo olo ịrol, ạna ḍionom mobo bho imōruōm obho mi tọnuekpete onuma nꞌeḍighiom ạar onuma nꞌetulan onuma, nꞌologhi omōruōm onuma, nꞌooḅi ologhi. 
1TI.4.13	Tọl ghạ men men mạkparam maghōl ghạ togbo arōoy mọbhereer iigbia bho mạgba mạtughumiom ghạ nạ moomo amen ninii ạami tatu. 
1TI.4.14	Uunon ghạ mạpue mẹnogho bho idi tonuma bho, ibha ụnogho ạna tamen obho ụmiinom bọ zịna ghịiny karukenya ạsosi obho ịḅamaghi rạvo eedi tẹmu onuma bho. 
1TI.4.15	Tụugha miibha bho mạnogho lōor onuma zeedi molo kōoy kōoy ạmiin mobho ạna naabhōbh nạki taghisigh. 
1TI.4.16	Gona lōor onuma nꞌiibha ạna nạtughumiom obho. Tụugh aḍighi nạ miibha bho. Ạna tụugh aḍighi miibha bho, pạna ọbhela alōor onuma nꞌobo bho nẹmoghon mịtughumiom onuma bho.
1TI.5.1	Ụliom ghạ mokenya onuma, kpẹte ghạ mạnogho zodi kọde onuma, mạrolom mạnwuny ughẹel kaburumōr onuma, 
1TI.5.2	ighudu ạraani obho kaburuniin onuma, nꞌarisina bho kạburumarani onuma nꞌooḅi ologhi.
1TI.5.3	Lọgh eghuan mobo bho ịkar iru marukpukele ạraani obho. 
1TI.5.4	Kerumolo ekpukele ạni olo nạamaraghia mạnwuny nꞌolo ạnwuny odi nẹemaraghia nạ, peedi ebhira ẹtuugha totu eedi mariḍighi ạsosi obho, ẹmaar eenon zodi. Tiibha bho, peedi neḍighi emulumian mọde nꞌoniin nꞌakōkō nꞌọde akō mi talōokō bhꞌeedi. Iibha pibha iḍigh tologhi tẸnaan. 
1TI.5.5	Ạkar ạni olo aru mekpukele ạni olo ọteeny io mobo oonon odi naaseeri aḍuom mologhi odi mẸnaan naakpulughu ghạ nạ muḍugul nꞌootaany nagbẹel molo Ẹnaan kạlogh ạvo kạbhel odi. 
1TI.5.6	Keḍio ekpukele ạni olo ạlogh lōor odi nạabhughu tẹmel ẹmar-arōoy obho nạabho atẹn toomo ibha odi odi nini napooghu obho. 
1TI.5.7	Tọoghi mabaabha bho mạnogho zeedi, molo onyiin ōoy ọgbaam zeedi mịkarabh. 
1TI.5.8	Kōoy kōoy olo ọmaar io aanon ạbham meghun otu odi, ạkar obo bho iru bọ milo ogbo eghun otu odi obho, nạabharanaan momōruōm obho, amina aḅẹebh nạ apu mobo bho demōruōm io bho.
1TI.5.9	Ạni olo dopel io merubal nꞌaḍisibh ạsia ụḅaram ghạ zodi tọlogh obo bho iru bọ marukpukele ạraani ạsosi obho. Lọghom mobho arughom monyiin ōoy be bho, 
1TI.5.10	amina amutiom ḍien odi mi tooḅi eḍighiom ạar, nꞌobo bho ịmaar iikō rụnwuny eedi obho, nꞌobo bho nepin misoloman ẹloghom totu eedi obho, nꞌobo bho neetōl ghạ masike arōoy tẸnaan obho, nꞌobo bho nẹlogh ghạ mạvo ẹnogho mobo bho idi tọmiinom obho, nꞌobo bho ịkar bọ ịnogho lōor eedi mi toomo oḍigh kẹrekere oḍighi iiḅi obho.
1TI.5.11	Ụḅaram ghạ nọḅaram marisina ikpukele ạraani mi tọlogh obhobho ebum obho tamen olo digha ẹtal eedi momina ọḅal ilom, peedi oḍionom ạman maKraist, 
1TI.5.12	peedi oru obi odi mi tọḅel oguan obhꞌeedi. 
1TI.5.13	Eedi nạ ni nạ ẹtuugha morōbh amen eedi ọḍua totu otẹn totu; tilo imina iḅẹebh ipu suo, eedi tẹtol ni ẹtuugha mọnyoghogh arōoy nꞌodu izon eedi tọkpo ịnon arōoy nꞌọḍeghe ịkarabh ạraḍeghe ilo ịgbaan io mọḍeghe. 
1TI.5.14	Kpẹlen nꞌiibha, ạami nạatua, ịkpe ni molo arisina ikpukele ạraani obho kemina kẹḅalagh milom kẹmaraghi rụnwuny kẹmaar kẹbham motu eedi molo obo bho ịlogh ezira ḍien obho ịteeny mịkarabh ilo ọgbaam ezira. 
1TI.5.15	Ạar obho aḍighi obho keeghe? Ẹtede arukpukele ạraani obho neemina ekiraan nẹtuonom maSetan. 
1TI.5.16	Kạni kạni olo naamōruōm olo ạteeny mikpukele ạraani mi totu odi, odi ạmaar ạbham eedi, ịḅam mụ dōol obhꞌeedi mi tạsosi obho, molo ạsosi obho eenon marukpukele ạraani obho idi nꞌalōor eedi obho.
1TI.5.17	Ịkpe ni magey molo arukenya ạsosi obho ibha neḍighi magey moḍighi karukenya ạsosi obho kebhin mịzal abin ạmukpe oḍighi obhꞌeedi, ạkar obo bho nekumuan mi toḍighi ọgba nꞌọtughumiom ooḅi adōm obho. 
1TI.5.18	Ạar obho aḍighi obho keeghe? Ọbhereer iigbia bho nạakpete kua, “Ụghoroghi ghạ mọnu ạnam, men odi naḅunyogh mịbiakpa bho,” amina ạkpete nạ kua, “Obo aḍighi, obo ale.” 
1TI.5.19	Ubhinom ghạ mịkarabh ilo ụgbaam mokenya ạsosi, tughuneen molo ạna nạamoghon tịnu ịzal nꞌịraar arōoy. 
1TI.5.20	Si mạgba mamutiom togbo arōoy moomo obo bho iḍighi mịkarabh obho molo arōoy ipedi obho ekiil ruugu.
1TI.5.21	Ạami ubhin taḍien tẸnaan nꞌạJizos Kraist nꞌoomo iiḅi itelema bho tẸnaan nakirom ạna mịzo moghiilaan ịtughumiom bhibha ọḅele oonon ẹde arōoy okiemi, nꞌotulan ẹde ọḅele ẹde mi toomo eḍighiom ạar onuma. 
1TI.5.22	Ukẹm ghạ mọseghe ạravo onuma ọḅamaghi tẹmu ōoy molo odi kaḍighi ạni moḍighi tObạmọogh obho molo ạna ọḍian ạni mịkarabh ịnon arōoy. Seeri lōor onuma mạḅaaleni.
1TI.5.23	Umina ghạ mạbhoghol mụum be, pọghol mịbam amiim tebum ọkarabh ọbaraka bhꞌonuma.
1TI.5.24	Ịkarabh ẹtede arōoy ịkpar io momute kọmiin, keḍio eedi ịkarabh obhꞌeedi meeḍionom zeedi taghisigh mọru ịiruan ọnogho eedi. Ibha ẹtede arōoy tebia ni keḍio tegbi momute. 
1TI.5.25	Onyiin ẹzo bho nạ, iiḅi eḍighiom ạar ịkpar ghạ ḍio momute kọmiin. Keḍio ibha ịmaar io momute kọmiin obho, ịḅokia ghạ ḍio.
1TI.6.1	Ịkpe ni magey molo ạrubana kẹnogho moomo eghuan ibha ịgbaan mọnogho ạburude otu eedi, molo onyiin ōoy ọgba mịkarabh maḍien tẸnaan nꞌịtughumiom obhꞌezira. 
1TI.6.2	Ạrubana ạburude otu ilo idi ạni tomōruōm obho iinon io mạburude otu eedi ẹpue ebum obho oomo eedi neeru burumōr mi taKraist obho. Kpẹlen nꞌipa, eedi enwe meḍighiom ạar eedi epuom mịḅel obho, ebum obho obo bho neliom toḍighi obhꞌeedi obho iru marōoy ilo neemōruōm ilo eedi itulan nạ.
1TI.6.2	Tụghumiom mạgba ghạ moomo iibha bho. 
1TI.6.3	Kōoy kōoy olo ạtughumiom mẹkere oḍigh ịtughumiom kạḅele momōruōm agey ọnuekpete bho tạJizos Kraist Obạmọogh ezira bho nꞌịtughumiom iikpulughu bhꞌezira, 
1TI.6.4	odi nạaserereen rạvo mi tọbughe alōor aḍigh meema. Odi nạnwe mẹzegh ịkanan nꞌạruruan mi tọnuekpete ilo nepin ghạ etu mibōbhan nꞌịipuan, nꞌitōnyōghan nꞌọteeny ọkarabh aḍien be. 
1TI.6.5	Ịkanan bhibha nẹḍua ghạ etu tarōoy ilo ịitua eedi neekpo ilo ịteeny mụ nạ magey obho mi taghuḍum eedi. Eedi nẹetua ghạ ekōl mookpulughu Ẹnaan pebōom ọḅol oru ogbo ẹela.
1TI.6.6	Agey nạ, ookpulughu Ẹnaan naḍighi ghạ ni mōoy atu agbo mẹela, erumolo ibha odi ạteeny obho neegbẹbhan talōor odi. 
1TI.6.7	Ezira ụbham eeghe oru tẹmar-arōoy obho? Ạar olo ezira ụbham uru olo. Kezira tọpam mẹkaraan ọḍuonom tẹmar-arōoy obho? Olo nolo nạ. 
1TI.6.8	Tebum iibha bẹleni, keḍian keḍian, kukpe kukpe, olo ezira ụteeny egbẹbhan talōor ezira! 
1TI.6.9	Obo bho nẹva bọ mogbo bho pobo nemeel ghạ eḍigh tọdegh oonon, nꞌoonu araama nꞌẹegama ẹebhuom ịkanya ọkpo ẹmar-arōoy obho ibha nẹnyaghagh ghạ rōoy ẹlogh tọmiinom epiẹmi bho. 
1TI.6.10	Ẹḍogh okpoki nẹkom ghạ moomo oḍigh kẹrekere ịkarabh etu. Ẹde arōoy ilo iḅe magey mọteeny ikpoki mesuma epẹ ẹḍua tomōruōm obho molo ịitu neeḍigh nenomi etuur miloghi obhꞌeedi.
1TI.6.11	Keḍio ạna ōoy tẸnaan, kpọrion rạvo onuma toomo iibha bho, ḅe moru ooḅi ōoy taghisigh tẸnaan, nꞌolōghōm Ẹnaan, nꞌọteeny ologhi omōruōm, nꞌetulan, nꞌọkparam alōor, nꞌalideny alōor. 
1TI.6.12	Kpạrami mạvo onuma maghiil ạni meghiil obo bho imōruōm obho molo ạna apin ạnogho lōor onuma maghuḍum obho ikunughi olo bho. Ẹnaan ạtuan tebum aghuḍum obhobho kabheleghi ạna ạseghe tamen obho ạna ụmara togbo arōoy ụgba umutiom mologhi omōruōm onuma bho. 
1TI.6.13	Ạami ubhin ụmara taḍien tẸnaan obo bho nạnogho ghuḍum kạar kạar obho, nꞌạJizos Kraist obo bho ạmara ạgba amutiom magey obho mi taghisigh tạPontios Pailet obho, nạto ạnogho ạna 
1TI.6.14	molo ạna kaghiilaan kaakō maraalōgh obho kạmaar kạghuemi ninii ạteeny ḍuma bho ạJizos Kraist Obạmọogh ezira bho tamute atu aganana. 
1TI.6.15	Tạkar ogbo amen olo nạateeny podi Ẹnaan ạlisebh obho, obho ạteeny moomo ịto bho, ọola bho ạda moomo ạruula bho, nꞌObạmọogh obho, tughuneen zodi ḍio, ọnon olo bho tagbi mobhin odi omutiom. 
1TI.6.16	Odi be mobo ọpo ghạ ḍio, odi natugh tesi ogbōgh ẹḅaal olo bọbon ōoy olo tatue ạki asi olo. Oōy olo nạamiin ghạ zodi olo, keḍio bọbon ōoy olo tatue nạ ạmiin zodi olo. Eghuan obho nꞌịikpo bho ikunughi olo bho ẹrolan ni zodi, kamen kamen. Ẹrol ni kua.
1TI.6.17	Kpẹte mạkpaariom mạnogho mobo bho iru bọ rụula ọkpo esuo ẹmar-arōoy obho meedi ịbughia ḍio lōor, iseeriom nạ ḍio moomo ologhi eedi mi tọkpo ẹela ilo ịtolan io zeedi, eedi eseeriom moomo ologhi eedi mi tẸnaan be, obo bho ọoku ghạ ḍio nạnogho ghạ zezira kạar kạar olo ịgbaan ni mobhin oḍumom ọḅaalom ologhi taghuḍum obhobho. 
1TI.6.18	Mạar aakiom zeedi molo eedi keḍighi ghạ miiḅi, molo eedi kegbo mẹela mi toḍighi iiḅi, nꞌolo eedi kẹteeny mologhi inwo, nꞌọḍian nꞌịnon arōoy kạar kạar olo eedi ịteeny. 
1TI.6.19	Erumolo eedi iḍighi kua, peedi okubhughi tạnyu obho oseerian alōor eedi mẹela ilo ipẹ ḍio taghisigh, keḍio eedi tegbi moru ọteeny ạni ạkar odi agey aghuḍum obho.
1TI.6.20	Timoti, mạar ạbham miibha nọologh tạvo onuma bho. Sẹghe lōor onuma mi tesi ạraḍeghe arōoy ilo ilōghōm io mẸnaan, nꞌịkanan araama ilo igboloman nꞌolōghōm ạar tẹzo bho ẹtede arōoy ilo ilōghōm io nekōl ghạ obho. 
1TI.6.21	Kir ẹtede arōoy ilo nẹpam mobho eedi ịteeny molōghōm ạar molo eedi neekōrōnuan tebōom obho ibhẹ tomōruōm obho.
1TI.6.21	Ọsu ạghusan aḍien tẸnaan ạrolan nꞌoomo enyina!
2TI.1.1+2TI.1.2	Ạami ạPol, obo bho Ẹnaan ạto moru onyiin oteledōm tạJizos Kraist, ạge mọbhereer obhobho natuom ạna aTimoti, obꞌooḅi ọony obhꞌạmi. Ẹnaan arōm ạami mọgba ghạ adōm aghuḍum obho odi aguanaan zezira obo bho itul ọnu nꞌạJizos Kraist obho. Ạlisebh nꞌọsu ạghusan aḍien nꞌekima bho tẸnaan Ọde bho nꞌạJizos Kraist Obạmọogh ezira bho ẹrolan nꞌạna.
2TI.1.3	Ạami nạsebh ni mẸnaan obo bho ạami ubhin nꞌooḅi ologhi naḍighiom moḍighi ạnogho kẹzo bho ạburude bhꞌạmi iḍighi obho. Ạami nạatua ghạ ni zịna mi tiikpulughu ạmi muḍugul nꞌootaany ạnogho lịsebh mẸnaan moomo amen. 
2TI.1.4	Ạami doḅulo ḍio mizin obhꞌonuma, molo ạami nạva ni magey momina ọmiinan onuma molo ạami ạteeny magey ọḅaal ologhi. 
2TI.1.5	Ạami nạatua ghạ ni magey ologhi omōruōm obho ạna ụteeny obho. Oobho poḍigh ologhi omōruōm obho aLois akōkō onuma nꞌaYunais oniin onuma ịteeny obho, molo ạami ụutua ạna nạateeny ạni nạ. 
2TI.1.6	Tebum iibha bẹleni, kạami namina aakiom ạna mọkpooni ẹnogho ạruumugh obho Ẹnaan ạnogho ạna tamen obho ạami ụḅamaghi rạvo ạmi tẹmu onuma bho. 
2TI.1.7	Ẹmugh Iigbia bho Ẹnaan ạnogho zezira bho, ẹmugh ịnyaam nꞌetulan nꞌọbhama alōor, olꞌẹroogh io.
2TI.1.8	Ughiil ghạ rẹgheer mọgba ghạ ibha tObạmọogh ezira obho. Ughiil ghạ nạ zạmi rẹgheer tebum obho ạami odi tikoli mebum odi obho. Kpẹlen nꞌipa, pin abin ọmiinom obhꞌonuma tesi ooḅi adōm obho, tibha Ẹnaan ạnogho ạna mịnyaam obho. 
2TI.1.9	Odi ọbhel io abheleghi zezira moru arōoy odi tebum oḍighi iiḅi ezira. Ịḍua tịitua inwo bhꞌodi keru. Inwo bhobho odi ạnogho zezira mi tạJizos Kraist kọḅel egbiom obho, 
2TI.1.10	molo esiibha noogōnōnaan ọnogho ezira mi toru obho tạJizos Kraist Ọpela bhꞌezira. Odi naabhiẹmi ịnyaam ọbho ạseghe mooḅi adōm obho ạgbaam amutiom maghuḍum obho ikunughi olo bho. 
2TI.1.11	Ẹnaan ạson ạami ạseghe moru onyiin oteledōm olo tạgba ạtughumiom ghạ mooḅi adōm obhobho. 
2TI.1.12	Iibha kiḍighi kạami nạmiinom mọmiinom bhibha. Ạami ukiil io rẹgheer tebum obho ạami nalōghōm zodi obo bho ạami umōruōm obho. Ạami namōruōm nạ mobho odi tatue ni ạpamanaan ạami asi tikunughi aḍuma bho, mibha odi ạlogh tạvo ạmi obho. 
2TI.1.13	Tụonuman magey mibha ạami ụtughumiom ạna bho kạraaḅa asike olo ạna kạtuonom, mạrolom tomōruōm nꞌetulan obho ezira obo bho utul mọnu mi tạJizos Kraist ụteeny obho. 
2TI.1.14	Mạar ạbham magey obho ụlogh tạvo onuma mi tịnyaam Ẹmugh Iigbia bho natugh tezira bho.
2TI.1.15	Ạna naalōghōm mobho kōoy kōoy mi tebhugh obhꞌaEsia, bọbon ạFijilos nꞌaHermojanis, iḍionom ni ạami mạman. 
2TI.1.16	Ẹnaan Obạmọogh obho ạnogho ni lịsebh motu tỌnesiforos, tebum obho odi pobo ạghuemi ghạ mologhi ạmi moomo amen. Odi oghiil io zạmi rẹgheer mebum obho ạami odi tikoli obho. 
2TI.1.17	Odi aru asi taRom, obhiẹmi ḍio men moru ọva ạmi ọmiin. 
2TI.1.18	Obạmọogh obho ạnogho ni zodi mọsu ạghusan aḍien mi tikunughi aḍuma bho. Ạna nalōghōm moomo iiḅi obho odi aḍighi ạnogho ạami mi tẸfesos obho.
2TI.2.1	Keḍio ạna ọony ạmi, kụemi mologhi onuma mi tinwo bho ezira ụteeny mi totul ọnu tạJizos Kraist obho. 
2TI.2.2	Pin moghōrōkō bho ạna ụmoghon bọ tạmi, obho ạami ụgba taghisigh oomo arōoy obho, mabhin ạnogho ạni mịnon arōoy ilo tetue ni emina ẹtughumiom mịnon arōoy.
2TI.2.3	Pin abin ọmiinom obhꞌonuma konyiin ooḅi oḅe mẹgham tạJizos Kraist. 
2TI.2.4	Ugey oḅe mẹgham nạva ghạ moomo amen moḍighi ibha iḍigh tologhi uvẹmụ odi obho, ọva mụ mọguanan oḍigh aghuḍum oobho arōoy. 
2TI.2.5	Okiil meghiil orue ḍio atẹn mọḅel obho erumolo odi ookō ḍio miilōgh eghiil obho. 
2TI.2.6	Ooḍighian pobo tapira ale meḍian iiḅua bho. 
2TI.2.7	Mạar ạatua mibha ạami nạḍeghe ạnogho ạna bho, ebum obho Obạmọogh obho tatue ni aḍighi molo ạna kạmoghonyan moomo ẹmorokpo.
2TI.2.8	Tụtua ghạ mạJizos Kraist obo bho uḅẹtōn bọ tọbho bho, obho ọobhe taDevid, kẹzo bho nọgba ghạ tooḅi adōm obho ạami nạgba bho. 
2TI.2.9	Tebum ooḅi adōm obho kạami nạmiinom, nọokasiom nạ zạmi magbirigbiri konyiin ōoy olo asōor molōgh. Keḍio ọnuekpete bho tẸnaan dọkasiom io magbirigbiri. 
2TI.2.10	Tebum iibha bẹleni, kạami ạkparami lōor ạmi tebum arōoy tẸnaan obho odi ạson ạḅirogh obho, molo eedi ẹkona ẹteeny ạni mịbhelegha bho idi bọ tạJizos Kraist obho, nꞌeghuan obho ikunughi olo bho. 
2TI.2.11	Oobho agey ọnuekpete:
2TI.2.11	“Erumolo ezira ụbho nꞌodi, ezira tomina nạ ni oḍum nꞌodi.
2TI.2.12	Erumolo ezira urue ụkparam, ezira tọda nạ ni nꞌodi.
2TI.2.12	Ezira ọbharanaan zodi, odi ẹkona tạparanaan ni zezira.
2TI.2.13	Erumolo ezira ubi zodi, odi obi ghạ ḍio,
2TI.2.13	ebum obho odi ọgbaam ghạ ḍio miben lōor odi.”
2TI.2.14	Tụtuemi ghạ rōoy onuma miibha bho, mạmaar aakiom ghạ zeedi mi taghisigh tẸnaan mọḍua tịkarabh ịkanan. Iiḅi ilo tịkanan, neḍighi mọpue arōoy obho nẹmoghon obho be. 
2TI.2.15	Kpạrami mạvo oḍighi onuma, molo Ẹnaan talōghōm mobho ạna uru mooḍighian olo ạregheer isibh ghạ ḍio toḍighi obhꞌodi, olo ạmaar aḅolom ạtughumiom mooḅi adōm obho tẸnaan. 
2TI.2.16	Sẹghe lōor onuma mi tạraḍeghe araama ilo ịseghe ḍien obho tẸnaan negemiom saageme. Iibha nepirighan ghạ rōoy egbeenyeni tẸnaan. 
2TI.2.17	Ịtughumiom bhꞌeedi idi kạraḅe ilo tẹḅa miikpōogh alōor obho. AHaimenios nꞌaFailitos pobo nẹtughumiom miibha bho. 
2TI.2.18	Eedi nẹḍua tẹḅaal ebōom obho nẹdereghi mẹde obo bho imōruōm obho nekōl mezira nooḅerenu tọbho bho kọkanya amen. 
2TI.2.19	Ade otu obho Ẹnaan naaḅol obho bọbon ōoy olo tatue aḅomi olo ọnuekpete bhibha ụge todi: “Obạmọogh obho naalōghōm mobo bho iru bọ milꞌodi obho,” keḍio, “Kōoy kōoy olo aghōl odi olo tObạmọogh obho odi tạḅele ni mịkarabh eḍighiom ạar odi.”
2TI.2.20	Togbōgh otu, oḍigh kẹrekere ạrukpa nꞌạrapani idi ghạ: ẹde ụlemom masilva nꞌagold, ẹde ụkaam miirẹeny, ẹde ụlemom mọomi. Ẹde useeri molo oḍighiom ạar, ẹde ilꞌamarugh otu. 
2TI.2.21	Toseeri kōoy kōoy olo aḍighi lōor odi ạḅaaleni mi tịkarabh aghuḍum molo oḍighiom ạar, ebum obho ọde otu odi nạaseghe zodi atẹnẹ tọtu molo oḍighiom toomo iiḅi oḍighi. 
2TI.2.22	Kpọrion rạvo onuma tịkarabh eḍighiom ạar ạnwuny-ughẹel, mạḅar mobo bho ibhin mooḅi ologhi ibheleghi mObạmọogh obho mọbhel eedi, maḅe toḍighi iiḅi, nꞌologhi omōruōm, nꞌetulan, nꞌekima. 
2TI.2.23	Kpọrion rạvo onuma mi tịkanan araama arōoy ilo ilōghōm io mạar. Ikunughi obho ạruruan be. 
2TI.2.24	Ẹbana tObạmọogh obho ọruan ghạ ḍio rụruan. Odi atulan moomo arōoy, odi aru mooḅi obo ịtughumiom nꞌalideny, 
2TI.2.25	odi asōoriōm lōor kaakiom obo bho nẹgbaghan odi obho. Mạar io suo, Ẹnaan tạnogho ni zeedi mamen olo oghiraan oru olōghōm ạni agey obho. 
2TI.2.26	Keḍio eedi telōghōma lōor eedi, emuzōnaan mi tạwaya bho Eru obho ạkpaari aseerian eedi obho, moḍighi ibhꞌịto odi obho.
2TI.3.1	Tụtua miibha bho. Tikunughi aḍuma bho tẹkparanaan ni rōoy magey. 
2TI.3.2	Arōoy tẹeku ni mạaku, ẹḍogh mẹḍogh, eetuma miituma, ẹbughia lōor. Eedi tetōnyōgh ni, egin dōm ạburude eedi, ịgba ḍio miiḅi, ilōghōm io mẸnaan. 
2TI.3.3	Eedi iḍighi ḍio miiḅi ẹsu ghụsan rōoy, tẹpueghi riḍien arōoy, eḅeeyogh ralebhir, ẹlokia ruugu alōor, eedi tẹlogh ni ḍien miiḅi ọkpo. 
2TI.3.4	Eedi teḅoḍi ni rōoy, eḍighi milo eedi ịteeny ịteeny, ẹbughiaay rụumu eedi. Eedi tetulan mọkpo ẹmel ẹmar-arōoy obho epu mẸnaan. 
2TI.3.5	Tozu alōor obhꞌeedi, eedi tepu ni be ẹtol karōoy olo nemōruōm mẸnaan, keḍio tiloghi obhꞌeedi, eedi tegin ni mịnyaam obhꞌodi. Tughuneen lōor onuma tarōoy olo idi kua. 
2TI.3.6	Ẹde eedi arōoy olo neḍiku ghạ tarutu ạraani ilo idugh miloghi, epumogh zeedi ẹpue mamarugh otu eedi. Iibha ạraani ilo ịkarabh nẹeninighian talōor, ilo ịkarabh ọkpo ẹmel ẹmar-arōoy obho nẹnyaghagh. 
2TI.3.7	Eedi nẹva ghạ moomo amen mọtuugha ạni keḍio irue ḍio modeny olōghōm ạni agey obho. 
2TI.3.8	Ẹzo bho aJanis nꞌaJambris ịgbaghan ghạ maMozis obho pẹzo arōoy bhibha nạ nẹgbaghan nạ magey obho. Iibha parōoy ilo ịitua eedi nẹepila, ologhi omōruōm obhꞌeedi nạagbarara. 
2TI.3.9	Eedi irue ḍio ẹghi taghisigh ebum obho kōoy kōoy tạmiin ni zeedi ạman kẹzo bho imutenaan bọ maJanis nꞌaJambris obho.
2TI.3.10	Ạna nạakpabh tịtughumiom nꞌeḍighiom ạar, nꞌibha aghuḍum obhꞌạmi, nꞌibha ologhi omōruōm, nꞌọminoghom nꞌetulan nꞌạlikparam, 
2TI.3.11	nꞌịiḅaghami nꞌọmiinom obhꞌạmi mi tebum ooḅi adōm obho. Ạna naalōghōm kạar kạar ilo imutenaan ạami mi tẠntiok nꞌAikoniom nꞌaListra, nꞌobo ọmiinom obho ạami ụminoghom ni obho, keḍio Obạmọogh obho ạbhel ni ạami ạseghe toomo eedi. 
2TI.3.12	Kōoy kōoy olo nạva moḍum agey aghuḍum tạJizos Kraist tạmiinom ni, 
2TI.3.13	keḍio ịkarabh arōoy nꞌobo iiniom tẹtol ghạ moḅẹebh oḅẹebh ọghi taghisigh, eenioghom mịnon arōoy nꞌasilōor eedi. 
2TI.3.14	Keḍio ạna, tụonom magey obho iibha nọotughumiom ạna nꞌiibha ạna ụmaar umōruōm obho. Tụtua mobo bho ịtughumiom ạna bho, 
2TI.3.15	nꞌibha kamen ịbam onuma ạna naalōghōm mẹegia iigbia bho, ibha tetue ni ẹnogho ạna molōghōm ạar obhin onuma ọghi tesi ịbhelegha tologhi omōruōm obhꞌonuma mi tạJizos Kraist. 
2TI.3.16	Ẹnaan abhooghuom rōoy ạnogho mịnyaam mọge ibhꞌọbhereer iigbia bho molo ịneghe ni mọtughumiom agey obho, nꞌosiom arōoy toḍighi ịkarabh, nꞌoghireni arōoy tịkarabh oḍighiom ạar, nꞌọnogho aliiki ilo oḍum agey aghuḍum, 
2TI.3.17	molo ōoy tẸnaan tagbẹbh ni ạman ạnyaa moomo ọkpo olo oḍighiom ooḅi oḍighi.
2TI.4.1	Ạami ubhin taḍien tẸnaan nꞌạJizos Kraist obho tạtu mịiruan ạnogho kōoy kōoy ibha idi obho nꞌobo ụbho bho nakirom ạna mịzo tebum oru obho todi nꞌẹdaam ẹmar-arōoy obhꞌodi, 
2TI.4.2	mọgba ghạ adōm obho be, tamen olo iizuan nꞌamen olo iizuan io. Ụḅele ghạ mọghi ọgba oḅurion iloghi arōoy, nꞌorubhughiom ịkarabh eedi, ọkparami iloghi eedi mi tịtughumiom alideny alōor. 
2TI.4.3	Amen natu molo arōoy tegin ni mọmoghon igey ịtughumiom obho, tẹtuonuman mibhꞌologhi eedi, eekōbhōghi mọlogh obo ịtughumiom mọgba ghạ ọnogho eedi mibha iḍigh tologhi eedi obho. 
2TI.4.4	Eedi teḍionom ni mạman mọmoghon agey obho keḍio tẹseghe lōor obhꞌeedi eseere mọmoghon ghạ iben ịigbaay. 
2TI.4.5	Keḍio ạna, mạar ạkparami malōor onuma, toomo ẹmorokpo. Kụemi mologhi onuma tọmiinom, maḍighi moḍighi kōoy olo nạgba ghạ mooḅi adōm obho. Usugheeny ghạ bọbon ạar mi toomo oḍighi obho Ẹnaan ạnogho ạna moḍighi obho.
2TI.4.6	Ạami nị dụgh, nạateeny mamen olo ạami kạḍua taghuḍum obhobho. Nạateeny mamen olo tozu ịḅaal ạmi kẹzo bho nozu miim ọnogho mẸnaan. 
2TI.4.7	Ạami naaḅe magey elebhir. Ạami naaghiil meghiil obho asi tikunughi. Ạami naakō maraalōgh omōruōm obho. 
2TI.4.8	Keḍio esiibha abin ọḅel obho teghiil obho naḅōrō ạami. Obạmọogh, obho aru bọ mooḅi ọtu mịiruan obho tazu ni zạmi meghōony oḍighi iiḅi mi togbōgh aḍuma bho. Odi ozuom io zạmi be, tazuom ạni ni moomo obo bho neḅōrō zodi netulan, tamen obho odi tamute atu obho.
2TI.4.9	Ubia ghạ moru ọmiinan ạami. 
2TI.4.10	ADimas maaḅolom ẹmar-arōoy obhobho agin ạami. Odi nạaḍua akẹel tạTesalonika. AKreskens ạghi taGaletia, ạTaitos ạghi taDalmesia. 
2TI.4.11	ALuk be mobo odi nꞌạami. Pin mạMak maruom ạami, tebum obho odi tatue ni ạpel ạami toḍighi obho. 
2TI.4.12	Ạami naarōm mạTikikos mọghi tẸfesos. 
2TI.4.13	Men olo ạna natu, pạmam makōti obho ạami uḅulo taTroas totu tạKarpos obho maruom ạami. Pin mọbhereer obho nạ maru, nạkar ibha ụge bọ tozu ịnam obho.
2TI.4.14	Ạleksanda ọlem mọlem obho aḍighi ạami mịkanya ịkarabh. Obạmọogh obho tạkpe ni amulumian zodi tibha odi aḍighi obho. 
2TI.4.15	Ạna, gona lōor onuma mi todi, ebum obho odi ạkar ni nẹgbaghan magey mọgba ọpue adōm obhꞌezira.
2TI.4.16	Bọbon ōoy olo ạmara mọbhel ạami tamen obho ạami nạgbaaghian obho olo. Kōoy kōoy ạḅele ni ạami ạḍua. (Ạami naakpulughu molo Ẹnaan ọḅam io tẹmu eedi miibha bho.) 
2TI.4.17	Obạmọogh obho ạrolan ni ạami ạnogho ạami mịnyaam molo ạami urue ni ụgba umutiom madōm obho ụnogho moomo obo bho ilōghōm io mẸnaan obho, keḍio odi ạbhel ạami ạseghe tọnu odumunuḅụạgụ obho. 
2TI.4.18	Odi, Obạmọogh obho tạpel ni ạami mi toomo ịkarabh, ạde lōor apin ạami asiemi tAde-Ọolema bho tẸnaan. Eghuan ẹrol ẹnogho zodi kamen kamen. Ẹrol ni kua.
2TI.4.19	Puruan maPrisila nꞌẠkuila nꞌeghun otu tỌnesiforos. 
2TI.4.20	Ẹrastos odi tạKorint, keḍio ụḅele mạTrofimos mi taMailitos, ebum obho alōor odi ọneghe ḍio. 
2TI.4.21	Ḍighi maru tạmi kạteeny mamen uuta.
2TI.4.21	AYubulos nꞌaPudens nꞌaLinos nꞌạKlodia nꞌoomo aburumōr obho epuruan ạna.
2TI.4.22	Obạmọogh obho ạrolan nꞌẹmugh onuma.
2TI.4.22	Ạlisebh tẸnaan ẹrolan nꞌoomo enyina.
TIT.1.1	Ạami ạPol ẹbana bho tẸnaan nꞌoteledōm obho tạJizos Kraist nạge mọbhereer obhobho.
TIT.1.1	Ẹnaan arōm ạami mọghuemi ghạ ologhi omōruōm obo bho Ẹnaan nạason ạseghe moru arōoy odi obho, molo eedi elōghōm magey ịtughumiom obho nenyeeneni tooḅi aghuḍum obho. 
TIT.1.2	Iibha bho idi toḍuom ologhi aghuḍum obho ikunughi olo bho. Ẹnaan obho ọgba ghạ ḍio miben obho aguanaan zezira maghuḍum obhobho kọḅel egbiom obho. 
TIT.1.3	Ạteeny tạkar agey amen obho, podi ạgba amutiom maghuḍum obhobho mi tadōm obhꞌodi. Ẹnaan Ọpela bhꞌezira ạlogh tạvo ạmi dōm obho keḍio ạami ụgba ulelemi.
TIT.1.4	Ạami ụge natuom ạna ạTaitos ọkar agey ọony obhꞌạmi obho ezira ụteeny monyiin ologhi omōruōm obho.
TIT.1.4	Ẹnaan Ọde bho nꞌạJizos Kraist Ọpela bhꞌezira ẹnogho ni ạna lịsebh nꞌekima!
TIT.1.5	Ạami ụḅele ạna taKrit moḍighi oselemi ọkpo bho ịkpe bọ moselemi obho, nꞌọsonogh arukenya ạsosi oseeri toomo ạraama bho. Tụtua mibha ạami ụkpete ụnogho ạna bho, 
TIT.1.6	mobho ịkpe ni molo ụmiin io mịkarabh mi tokenya ạsosi nꞌolo odi karu molom onyiin ạni be, nꞌạnwuny odi momōruōm Ẹnaan, molo eedi iḍum io mọkarabh aghuḍum olo oghōl eedi ạnwuny obheeny bolobolo ạnwuny iḍim. 
TIT.1.7	Ebum obho odi naḍighi moḍighi tẸnaan obho, odi uvẹmụ ạsosi bho aḍum aghuḍum olo ụmiin io mọkarabh talōor odi. Odi ọbughia ḍio lōor, ọteeny nạ ḍio mọkarabh ologhi. Odi oḍimighia ḍio miim, oḅe ḍio ralebhir, ooniom io miiniom. 
TIT.1.8	Odi aghuruom rōoy, atulan iiḅi. Odi aru mooḅi ōoy olo nạpama lōor odi, aḍighi magey moḍighi odi, ạtuugh aḍighi mibha iizuan obho. 
TIT.1.9	Odi ạmaar ạtuugh aḍighi mibha agey ọnuekpete bho ụtughumiom obho; tiibha bho podi orue ọlogh ạvo ọnogho ịnon arōoy mi tagey ịtughumiom obho, podi orue nạ oḍeeriom obo bho nẹkanan tagey obho mesi obho eedi neekōrōnuan obho.
TIT.1.10	Ọlogh obo ịkanan idi ilo ịseghe mapa ọnuekpete eedi neebiōghōm mịnon. Iibha bho ịkar edi tobo bho ịḍua tiikpulughu arōoy aJu obho iru imōruōm maKraist obho. 
TIT.1.11	Nẹeneghe moogbo okpẹrẹmi anem obhꞌeedi, ebum obho eedi nẹnogho mịiḅaghami toomo arughun otu olo eedi iḍigh nẹtughumiom mibha iizuan io obho. Ạregheer idi tebum obho eedi ịtuan mebum ikpoki ku nẹtughumiom mibha bho. 
TIT.1.12	Onyiin ozil aKrit nịvo nịvo pobo ạkpete kua, “Arōoy aKrit ịgba miben nꞌịnam imutiom ḍien nꞌibꞌạraḍogh ịgbuor mẹgbuor.” 
TIT.1.13	Iibha bho odi ạkpete bho agey. Tebum iibha bho bẹleni, si zeedi mịkanya molo eedi ẹteeny mologhi omōruōm olo aḍum ni ạman, 
TIT.1.14	nꞌolo eedi imina mu emula ẹtuonuman miben ịigbaay arōoy aJu obho nꞌịto arōoy obo bho neegin magey obho. 
TIT.1.15	Kạar kạar ạḅaal ni ạneghe ạman taghisigh obo bho ịḅaal ni ịneghe ịman obho. Keḍio bọbon ạar olo ạḅaal ạneghe tobo bho ịḅaal io ẹneghe nꞌobo bho imōruōm io obho olo, ebum obho ịitua eedi nꞌiloghi eedi neeḅẹebh. 
TIT.1.16	Eedi nekōl ghạ meedi elōghōm mẸnaan, keḍio eḍighiom ạar eedi ịgba ḍio kua. Eedi nẹlokia ḍien nꞌọḅaar ẹmu. Igbẹbh io nogbẹbh moḍighi bọbon onyiin ooḅi ạar.
TIT.2.1	Keḍio ạna, mạar abhin ạkar agey ịtughumiom obho mạtughumiom mibha iizuan obho. 
TIT.2.2	Kpẹte mạnogho marukenya bho eḍighiom ạar eedi ipẹlẹghōm io mibha nọva bọ bho, eedi ẹteeny eegu alōor, ẹmaar ẹbhama lōor eedi, ẹmaar ẹghua tologhi omōruōm nꞌetulan nꞌọkparam alōor eedi. 
TIT.2.3	Tụugh nạ mẹzo bho mạkpete mạnogho mighudu ạraani obho eedi ẹteeny eḍighiom ạar ạraani ilo neḍum ooḅi aghuḍum. Eedi ịpueghi ḍio riḍien arōoy iḅoolaan io lōor eedi miim. Eedi ẹtughumiom ibha ịneghe bho, 
TIT.2.4	molo arisina bho ẹtuugha teedi motulan aburulom nꞌạrunwuny eedi, 
TIT.2.5	nꞌolo eedi tẹmaar ẹpama lōor, eḍum ooḅi aghuḍum, etu miiḅi ạraani ilo tekiilaan ni maburulom eedi, molo ōoy ọgba ḍio mịkarabh ạḅam tọnuekpete bho tẸnaan.
TIT.2.6	Tụugh nạ mẹzo bho mạkpete mạkpaariom nwụny ughẹel obho mọmaar ọbhama alōor eedi. 
TIT.2.7	Ạna nịvo nịvo ẹkona, toomo ẹmorokpo, tu mōoy olo ịnon arōoy tẹtuonuman mạraaḅa asike ooḅi oḍighi onuma. Ubhin ghạ mịtughumiom obhꞌonuma maḍighi kilo ạraḍeghe be. 
TIT.2.8	Kpẹtiom agey ikpo ọnuekpete olo utue ḍio ọgba ọpue molo obo ọlokian ariḍien onuma ẹlokian ni rẹgheer tibha eedi ịteeny io ịkarabh ọgbaam ezira.
TIT.2.9	Kpẹte mạnogho mạnwuny otu obho eedi eghiilaan mạburude arutu eedi, emina eḍighi ghạ nạ mibha teḍigh tologhi ạburude otu eedi obho. Eedi imulumian ghạ ḍio mọnu, 
TIT.2.10	imiinyogh nạ ḍio viigh. Kpẹlen nꞌipa, eedi emutiom lōor eedi kugey arōoy olo oḍuom ologhi mi toomo ibha eedi teḍighi obho, tẹgba miiḅi mịtughumiom obho tẸnaan Ọpela bhꞌezira.
TIT.2.11	Ẹnaan naamutiom inwo ịbhelegha bhꞌodi ạnogho moomo arōoy. 
TIT.2.12	Odi inwo bho nạtughumiom ezira mọḅele oḍum aghuḍum olo ulōghōm io mẸnaan nꞌọtuonuman ọkpo ẹmel ẹmar-arōoy obho, oru oḍum aghuḍum ọbhama alōor, ọmara, olōghōm Ẹnaan mi tesuo ẹmar-arōoy obho, 
TIT.2.13	tẹzo bho ezira noḅōrō maḍuma ạlisebh obho ezira noḍuom ologhi obho, obho eghuan ogbōgh Ẹnaan obhꞌezira nꞌạJizos Kraist Ọpela bho temute etu obho. 
TIT.2.14	Odi aḍighi lōor odi atẹnẹ mạar aghuḍum ạnogho zezira molo ezira komuzōnaan toomo omutiom aḍien, keḍio aḍighi ezira atẹnẹmi miiḅi arōoy odi olo nẹva ghạ moḍighi iiḅi be.
TIT.2.15	Tụghumiom ghạ moomo ibha bho mabhin mọoghuanaan ạvo bhꞌonuma mạghuemi ghạ miloghi arōoy, mamina masiom mobo bho nẹmoghon ịigbaay onuma bho. Umōrō ghạ onyiin eedi aanon ạna akiemi.
TIT.3.1	Tụtuemi ghạ rōoy onuma eedi eghiilaan ẹmoghonyan rụula bho nꞌobo ịto bho, ẹmara moomo amen moḍighi oḍighi olo ịkpe moḍighi. 
TIT.3.2	Kpẹte mạnogho eedi, eedi ịgba ḍio mịkarabh mōoy. Kpẹlen nꞌipa, eedi ẹrol tekima nꞌetulan nꞌalideny eḍighiom ạar toomo arōoy. 
TIT.3.3	Tamen olo neetẹn ezira uḍum aghuḍum araama, oghiilaan olo, keḍio oḍighi ghạ mibha ịkpe ḍio moḍighi obho. Ezira uru mạrubana oḍigh kẹrekere ọkpo ẹmel ẹmar-arōoy obho. Ezira ubhiẹmi ghuḍum ezira oḍum aghuḍum ọlokian ariḍien nꞌibōbhan. Ịnon arōoy ịlogh ezira ḍien, keḍio ezira ụlogh ạni zeedi ḍien. 
TIT.3.4	Amen Ẹnaan Ọpela bhꞌezira aḍighi amutiom ọsu ạghusan aḍien nꞌetulan obhꞌodi, podi ạbhel ezira atẹnẹmi. 
TIT.3.5	Ebum oḍighi iiḅi olo ezira kuḍighi ḍio, odi ạtuan mebum ọsu ạghusan aḍien obhꞌodi kodi abhin mẸmugh Iigbia bho nạnwe ghạ zezira ạmar, ạnogho momoom aghuḍum obho kạbhelom aatōl ịkarabh ezira. 
TIT.3.6	Ịḍua tạJizos Kraist Ọpela bhꞌezira kẸnaan azuughiom ezira mẸmugh Iigbia bho alelemi, 
TIT.3.7	molo odi abhin minwo obhꞌodi kaḍighi ezira moru ugey arōoy mi todi nꞌolo ezira kọteeny ạni maghuḍum obho ikunughi olo bho, obho ezira noḍuom ologhi obho. 
TIT.3.8	Obhobho agey ọnuekpete.
TIT.3.8	Ạami nạva molo ạna kạkpaariom magey ọnuekpete bhibha, molo obo bho imōruōm mẸnaan obho ẹnogho lōor eedi moḍighi ghạ oomo amen mooḅi oḍighi. Iibha bho ẹneghe ni, ẹkpe nạ rōoy. 
TIT.3.9	Kpọrion rạvo onuma tịkanan araama ọrol ọḅalagh ịidoony ariḍien ạburude, ọruanogh ạruruan, oḅe tilo igboloman nꞌaraalōgh obho. Bọbon ạar oḍighiom ibha bho olo, eedi apa be. 
TIT.3.10	Ḅigh ịzal amen mạragba ōoy olo naḍighi mọveleghi aburumōr ạsosi obho kụ magbi mọkporion alōor onuma mi todi. 
TIT.3.11	Ạna naalōghōm mobho ōoy olo odi kua maabhẹ, nꞌobho ịkarabh odi nẹegba zodi imutiom.
TIT.3.12	Amen olo ạami urōm mẠrtemas bolobolo ạTikikos moru ọteeny onuma, kpạram maru mạteeny ạami mi taNikopolis, ebum obho ạami nạatua mọghi epa ọrol tamen uuta bho. 
TIT.3.13	Kpạram mạlogh ạvo mạnogho mạZenas ōoy araalōgh obho nꞌẠpolos moḅetunu erele bhꞌeedi, mạnogho nạ zeedi kạar kạar olo eedi igbẹel. 
TIT.3.14	Tụghumiom rōoy ezira moḍighi ghạ ooḅi oḍighi moomo amen ọloghonaan ạvo mobo bho ịteeny ạni ḍio mạar obho. Eedi iḍum io maghuḍum aruubheeny.
TIT.3.15	Oomo obo bho idi eebha nꞌạami obho epuruan ạna. Puruanaan ezōor mạburubolol ezōor obo bho ịteeny mologhi omōruōm obho.
TIT.3.15	Ẹnaan ạnogho moomo enyina lịsebh.
PHM.1.1	Ạami ạPol obo bho ụtuan bọ mạJizos Kraist kodi tikoli obho, nꞌaTimoti umōr obhꞌezira, nọge mọbhereer obhobho notuom ạna aFailimon, ooḅi ọbulol nꞌọḅarama toḍighi obhꞌezōor, 
PHM.1.2	nꞌoomo arōoy ạsosi obho neekōbhōghian ghạ eekpulughu mi totu onuma bho, nꞌẠfia ụmarani ezōor nꞌẠkipos obho atul nꞌezōor naḅe ạnogho maKraist obho.
PHM.1.3	Ẹnaan Ọde bhꞌezira nꞌạJizos Kraist Obạmọogh obho ẹnogho ni enyina lịsebh nꞌekima!
PHM.1.4	Kamen kamen olo ạami naakpulughu, ooḅi umōr obhꞌạmi aFailimon, ạami ụḅele ghạ ḍio moghōl aḍien onuma ọsebh Ẹnaan obhꞌạmi, 
PHM.1.5	tebum obho ạami nạmoghon ghạ ni mẹzo ạna utulan moomo arōoy obho tẸnaan, nꞌologhi omōruōm obho ạna ụteeny tạJizos Obạmọogh obho. 
PHM.1.6	Ạami naakpulughu ghạ molo ookōbhōghian obhꞌezōor nꞌenyina kobo bho imōruōm obho, epin etu magey ọmoghonyan toomo ạlisebh obho ezira ụteeny bọ taghuḍum ezira mi tạJizos Kraist obho. 
PHM.1.7	Etulan obhꞌonuma, ooḅi umōr aFailimon, nẹenogho ạami mogbōgh ọḅaal ologhi nꞌagey ọoghuanaan ologhi tẹzo bho ạna naaḍighi nạnogho ghuḍum ọḅaal ologhi moomo arōoy tẸnaan obho.
PHM.1.8	Tebum iibha bho, nꞌobho ạami uru mumōr onuma mi taKraist, ạami kutue ni ạto ạnogho ạna mibha ịgbaan bọ moḍighi obho, 
PHM.1.9	keḍio etulan obho omōrō ḍio nomōrō. Kpẹlen nꞌipa, ạami ukiton naasen ni ạna. Toomo iibha bho ạami ạPol oponoma bho tạJizos Kraist obo obho odi nạ siibha tikoli obho mebum odi obho, ụteeny nạ ni mịnyaam moḍighi iibha bho, 
PHM.1.10	molo ạami naasen ni ạna mebum Onisimos, obho naaru mạkar ọony ạmi mi taKraist obho. Suo ạami odi tikoli obho, ạami naaru mọde odi mi tạruumugh obho. 
PHM.1.11	Tamen olo neetẹn, ạar olo ạna ụteeny moḍighiom odi olo, keḍio esiibha bho odi nạala mạar tonuma nꞌạmi, kẹzo ẹmu aḍien obhꞌodi.
PHM.1.12	Ạami naamulumi zodi natuom ạna siibha. Odi naaru kạkar ekpom ạmi. 
PHM.1.13	Eḍigh tologhi ạmi moseeri odi tạmi suo ạami odi tikoli obho mebum adōm obho, molo odi kạlogh mạvo kạnogho ạami tesi onuma. 
PHM.1.14	Tiibha bho ẹkona, ạami ụva ḍio mobhin obꞌekpo aḍien opuom onuma mọlogh ạvo ọnogho ạmi, kpẹlen nꞌipa, ạami nạva molo ạna kạtuugh mibhꞌologhi onuma aḍighi, molo ạar olo ạami taḍighi olo, tughuneen nꞌolo ạami ụmoghonyan ạna.
PHM.1.15	Mạar io suo, Onisimos ạḍua tonuma mọbam amen molo odi kamula karu kạrolan ạna moomo amen. 
PHM.1.16	Esiibha bho odi ẹbana mụ be ḍio, odi naapu mẹbana. Esiibha odi naaru mooḅi umōr onuma mi taKraist. Odi ạla mạar tạmi. Odi tạla nạ ni mạar apu suo tonuma, kẹbana nꞌạkar umōr mi tObạmọogh obho.
PHM.1.17	Tiibha bho, tẹzo bho ạna naaḍigh nꞌạami tonyiin oḍighi obho, pupin odi mạloghom kẹzo bho ạna tapin ni ạami ạloghom obho. 
PHM.1.18	Erumolo odi aḍighi ạna mịkarabh bolobolo ale mọmugh onuma, pụḅal mạḅam tẹmu ạmi. 
PHM.1.19	Tesuo, ạami tạseghe mạkar ạvo ạmi kạgiom “Ạami ạPol tạkpe ni amulumian ạna.” (Ạami ụva ḍio mọotuemi onuma mobho aghuḍum obhꞌonuma aru mọmugh olo ạna ule tạmi.) 
PHM.1.20	Tebum iibha bho bẹleni, ooḅi umōr ạmi, ḍighi miibha bho mạnogho ạami tebum aḍien tObạmọogh obho. Ḅạaleni mologhi ạmi kumōr mi taKraist.
PHM.1.21	Ạami nạakar alōghōm mobho iibha bho ạami ụge natuom ạna bho, ạna tạtuugh ni aḍighi, amina aḍighi nạ apuom suo. 
PHM.1.22	Onyiin ẹzo bho nạ, ụḅele ghạ mọva ẹkpe otu oseerian ạami, tibha ạami naḍuom ni mologhi mobho Ẹnaan tạmoghon ni miikpulughu oomo enyina ạnogho ạami mem omula oru tenyina bho.
PHM.1.23	Ẹpafras obo bho nꞌạami udi tikoli tebum aḍien obho tạJizos Kraist obho apuruan ạna. 
PHM.1.24	ẠMak nꞌẠristakos nꞌaDimas nꞌaLuk obo bho itul nꞌạami neḍighi moḍighi obho, epuruan nạ ạna.
PHM.1.25	Inwo tạJizos Kraist Obạmọogh obho ẹrolan nꞌoomo enyina.
HEB.1.1	Kageedi mobho Ẹnaan abhin ịnu arizil obho ạkpete ghạ mạar ạnogho bụrude ezira mọlogh amen mi toḍigh kẹrekere araabōom, 
HEB.1.2	keḍio esiibha ikunughi aruḍuma bho, odi nạkpete ạnogho ezira mi tọnu Ọony obhꞌodi, obho ịḍua todi iru kẸnaan ạlem ẹmar-arōoy obho nꞌobho odi ạson ạseghe mọteeny ẹmoogh oomo ẹmorokpo bho. 
HEB.1.3	Ẹḅaal eghuan obho tẸnaan idi nꞌodi, molo odi nꞌẸnaan akẹrẹkẹrẹ olo nolo, molo odi abhin oghōrōkō ọnuekpete ịnyaam obhꞌodi nạpamam oomo ẹmar-arōoy obho. Amen odi aḍighi rōoy ạḅaaleni mi tịkarabh obhꞌeedi, podi ạsiin tạnyu obho ạrol delede toḍiom ạvo tẸnaan obho ạmoogh oomo ẹmiriikpo bho.
HEB.1.4	Ẹnaan naaḍighi aseeri mỌony obho apuoghom mitelema bhꞌodi, kẹzo bho aḍien obhꞌodi apu nạ mibhꞌeedi obho. 
HEB.1.5	Ẹnaan dọkpete ghạ ḍio ạnogho monyiin otelema bhꞌodi aghōl kua,
HEB.1.5	“Ạna Ọony ạmi,
HEB.1.5	aadon ạami Ọde onuma.”
HEB.1.5	Odi dọkpete ghạ nạ ḍio ạnogho monyiin otelema bho aghōl kua,
HEB.1.5	“Ạami tatu mỌde odi,
HEB.1.5	odi atu mỌony ạmi.”
HEB.1.6	Tamen obho Ẹnaan natōm mọkpana Ọony obhꞌodi moru tẹmar-arōoy obho, odi ạkpete nạ kua,
HEB.1.6	“Kotelema kotelema tẸnaan aakpulughu zodi!”
HEB.1.7	Tilo igboloman nꞌitelema bhꞌodi, odi ạkpete kua,
HEB.1.7	“Ẹnaan ạnogho mitelema bhꞌodi nꞌạnwuny oḍighi obhꞌodi mịnyaam oḍighi ịto bhꞌodi,
HEB.1.7	aḍighi eedi ạghuemi kọpibha nꞌạnyan.”
HEB.1.8	Keḍio tilo igboloman nꞌỌony obho odi ạkpete kua,
HEB.1.8	“Ẹtolom nꞌẹḅu ọdaam ẹma bhꞌonuma Ẹnaan ikunughi olo,
HEB.1.8	ịiruan obhꞌonuma ịikpalaghia ḍio.
HEB.1.9	Iiḅi eḍighiom ạar pibha iḍigh tologhi onuma, keḍio ạna ụlogh ḍien mịkarabh eḍighiom ạar.
HEB.1.9	Iibha kiḍighi kẸnaan, ạkar Ẹnaan obhꞌonuma ạson ạna ạseghe,
HEB.1.9	ạnogho ạna lịsebh ọḅaal ologhi nꞌeghuan ilo ipu mibhꞌaburugbo onuma.”
HEB.1.10	Odi ạkpete nạ kua,
HEB.1.10	“Ạna, Obumọogh, ụlem kạar kạar tesuo ade bho kọḅel egbiom obho,
HEB.1.10	keḍio ạna ụseghe mạkar ạravo bhꞌonuma ụlemom mạnyu obho.
HEB.1.11	Ạnyu obho nꞌade bho tepẹ ni ẹḍua, keḍio ạna tạtol nị.
HEB.1.11	Oomo eedi teḅu ni karukpe.
HEB.1.12	Ạna takpōr eedi kọota, keḍio eedi tenwian karukpe.
HEB.1.12	Keḍio ạna tạtol monyiin ẹzo bho ạna odi obho,
HEB.1.12	ạlukpo otuan io talōor onuma.”
HEB.1.13	Bọbon amen olo Ẹnaan nạakpete ghạ ạnogho monyiin otelema odi aghōl,
HEB.1.13	“Tọl suo delede toḍiom ạvo ạmi,
HEB.1.13	ninii ạami atu aḍighi mobo ọlogh aḍien onuma etu moḅeleriom asike onuma” olo.
HEB.1.14	Ilōghōm mobho itelema bhibha, oomo eedi iru mạruumugh ạnwuny adōm tẸnaan mọlogh ạvo ọnogho obo bho tepin mịbhelegha odi obho.
HEB.2.1	Tebum iibha bẹleni, ezira ọmaar ọkaaniom ibha ezira nọomoghon obho, molo ạmuum ogbōrōm ezira ạḍuonom. 
HEB.2.2	Eru kạar olo adōm obho itelema bho ịgba bho iru magey, nꞌobho kōoy kōoy olo aḍighi akōrōnuan nọtuugh ghạ nị ọliom, 
HEB.2.3	ezira toḍighi ẹko komuzaan erumolo ezira uunon utughuneen ḍien mi toḍigh ịbhelegha bhobho ọnon olo aaleeny olo bho? Obạmọogh obho abhira ạgba amutiom mịbhelegha bhibha, keḍio obo bho ịmoghon tọnu odi obho iḍighi imutiom ịnogho ezōor mobho iru magey. 
HEB.2.4	Ẹnaan ẹkona, abhin ịnyaam ạvo aḍighi ọkpo ịiḍaany nꞌeemōogh nꞌoḍigh kẹrekere ọkpo ibꞌaruugu, ạḍi mẹnogho Ẹmugh Iigbia bho rōoy kẹzo ịto bhꞌodi, ạmara ạgba nạ amutiom.
HEB.2.5	Itelema bho ḍio mobho Ẹnaan ạnogho mịnyaam mọda ẹmar-arōoy obho natu obho, obho ezira nọḍeghe bho. 
HEB.2.6	Kir esi olo ụḍeghe tọbhereer iigbia bho ughōl kua,
HEB.2.6	“Oōy kẹkaraan molo ạna ụseghe zodi urōol kua tẹmu onuma,
HEB.2.6	bolobolo ọony ōoy, molo ạna ubhin odi naanon kua?
HEB.2.7	Ạna uḍighi zodi asōoriōm ịbam molo itelema bho ipu odi mịbam mọbam amen be.
HEB.2.7	Ạna naazu zodi meghōony eghuan nꞌiibhughumi ibhꞌạruula,
HEB.2.8	aḍighi zodi mọda kạar kạar.”
HEB.2.8	Esiibha odi nạda kạar kạar obho, bọbon ạar olo olo tạravo odi olo. Ẹzo bho idi siibha bho, ezira ụmiin io mōoy mobho nạda kạar kạar siibha, 
HEB.2.9	keḍio ezira nọmiin mạJizos obho uḍighi tọbam amen itelema bho ipu zodi mịbam, molo tọsu ạghusan aḍien tẸnaan odi ạpo ạnogho moomo arōoy. Ezira nọmiin mobho noozu zodi meghōony eghuan nꞌiibhughumi siibha tebum ọbho bho odi ạmiinom obho. 
HEB.2.10	Iḍigh tologhi odi Ẹnaan be, obo bho ạlem ạbham kạar kạar tạvo odi obho, moḍighi olo ạJizos uvẹmụ ịbhelegha bho kagbẹbh kạman mi tọmiinom, mobhin ọlogh ạnwuny keru kebhin ạni bin eghuan obhꞌodi. ẠJizos obo nạpam eedi ạloghom tịbhelegha.
HEB.2.11	Keḍio odi obo bho naḍighi rōoy ạḅaaleni mi tịkarabh eedi obho, nꞌeedi obo nooḍighi ụḅaaleni obho, oomo eedi ịteeny monyiin Ọde. Pạar obho aḍighi bọ kodi okiil io rẹgheer moghōl eedi aburumōr odi, 
HEB.2.12	kẹzo bho odi ạkpete ạnogho mẸnaan obho,
HEB.2.12	“Ạami tạgba ni ḍien obhꞌonuma ạnogho burumōr ạmi,
HEB.2.12	ạmoor sọor abuom ạna mi togbo arōoy.”
HEB.2.13	Keḍio amina ạkpete kua,
HEB.2.13	“Ạami taseeriom moomo ologhi ạmi mi tẸnaan.”
HEB.2.13	Keḍio amina nạ ạkpete kua,
HEB.2.13	“Ạami odi suo nꞌạnwuny obho Ẹnaan ạnogho ạami obho.”
HEB.2.14	Tebum obho ạnwuny bhibha iru rōoy ilo ịteeny miikpōogh nꞌịḅaal obho, podi ạJizos abhin ạni nạ moḍigh alōor obhꞌeedi, molo odi apin tọbho odi apiẹmiom mịnyaam ọbho obho idi teru obho 
HEB.2.15	nꞌolo odi ạpel mobo bho ịtuan aruugu ọbho iḍiku rụbana toomo aghuḍum eedi obho. 
HEB.2.16	Oōy olo olōghōm io olo, mobho odi otu ḍio mọbhel itelema bho, aru mọbhel ạnwuny ọobhe tEbrạhạm. 
HEB.2.17	Iibha bho nẹgba mobho iizuan ni zodi moru ọrol kẹzo kẹzo olo aburumōr odi ịrol, molo odi atu muvẹmụ ōoy iiḅua ọsu ạghusan aḍien eedi, olo obi ghạ ḍio mi toḍighi obho tẸnaan keḍio ubhin odi ụboromiom Ẹnaan mọḅelemaan ịkarabh arōoy. 
HEB.2.18	Ebum obho odi nịvo nịvo ạmiinom amina nạ aḍigh tọdegh oonon obho odi tatue ni ạpel mobo bho idi tọdegh oonon obho.
HEB.3.1	Tebum iibha bẹleni, iiḅi aburumōr mi taKraist, ibha Ẹnaan naabheleghi nạ ạseghe bho, ịitua ghạ mạJizos, oteledōm nꞌuvẹmụ ōoy iiḅua bho kẹzo bho ezira omōruōm obho. 
HEB.3.2	Odi obi ḍio mobo bho ạson odi ạseghe bho, kẹzo bho aMozis obi ḍio mẸnaan mi toḍighi odi mi teghun otu tẸnaan obho. 
HEB.3.3	Keḍio eghuan ibha tạJizos ipu ạni nị kua mibha taMozis kẹzo bho obo bho aḅōgh motu obho naḍigh ghạ meghuan apu motu obho. 
HEB.3.4	Kotu kotu ōoy aḅōgh keḍio Ẹnaan pobo aḅōghi moomo iibha bho. 
HEB.3.5	AMozis ạrol kọony otu mi teghun otu tẸnaan molo ạgba ghạ amutiom mọkpo bho idi tologhi tẸnaan mọkpeteey obho, obi ḍio nobi. 
HEB.3.6	Keḍio aKraist obho aru mỌony olo oomo ọkpo eghun otu tẸnaan idi tạravo odi obho, obi ghạ ḍio. Ezira peghun otu obhꞌodi, erumolo ezira ụmara useeriom oomo ologhi ezira mi tọkpo bho ezira moḍuom ologhi obho.
HEB.3.7	Tebum iibha bẹleni, ẹrol kẹzo bho Ẹmugh Iigbia bho ạkpete bho,
HEB.3.7	“Enyina ẹmoghon moghōrōkō tẸnaan dodon,
HEB.3.8	íḅulughia ghạ raḅeri enyina kamen obho ạburude enyina irubhe mọḅaar-ẹmu ịnogho mẸnaan obho,
HEB.3.8	mi taḍuma bho eedi ịlogh Ẹnaan mi tọdegh oonon mi tobꞌeekpu eḍum ọosaar obho.
HEB.3.9	Tesuo, pesi eedi ịlogh ạami mi tọdegh oonon,
HEB.3.9	toomo ibha eedi ịmiin moḍighi obho ạami uḍighi taghisigh eedi merubal ạsia bho.
HEB.3.10	Tebum iibha bẹleni, pạami uḅẹebhẹni mologhi ạmi ụnogho mọoke popo,
HEB.3.10	ụkpete kua, ‘Eedi nẹpionuman ghạ nị nị be mi tibhꞌologhi eedi,
HEB.3.10	eedi dẹtuugha ḍio elōghōm raabōom ạmi.’
HEB.3.11	Molo ologhi ạmi aḅẹebh ạami ughir ịzo ughōl kua, ‘Eedi iḍigh mu tobhooghia bhꞌạmi.’ ”
HEB.3.12	Tiibha bho bẹleni, iiḅi aburumōr, igona lōor enyina molo onyiin enyina ọteeny ọkarabh ologhi olo omōruōm olo, aḍionom ạman mẸnaan obho aḍum nị ạrol kamen kamen obho. 
HEB.3.13	Kpẹlen nꞌipa, onyiin ạlogh ạvo ạnogho monyiin moomo aḍuma, kẹzo bho ezira ụmoghonyan mẹmu “adodon” obho, molo ịkarabh iibiōghōm enyina ẹlogh tọḅaar-ẹmu enyina. 
HEB.3.14	Ezira nopin ạni bin mi taKraist, erumolo ezira ụmaar umōruōm tọḅel ọoghuanaan ologhi obhꞌezira usi tikunughi.
HEB.3.15	Ẹegia iigbia bho ạkpete kua,
HEB.3.15	“Enyina ẹmoghon moghōrōkō tẸnaan dodon,
HEB.3.15	íḅulughia ghạ raḅeri enyina kamen obho ạburude enyina irubhe mọḅaar-ẹmu ịnogho mẸnaan obho.”
HEB.3.16	Ikōr arōoy mobo bho ịmoghon bọ moghōrōkō tẸnaan kirubhe ni mọḅaar-ẹmu ịnogho zodi obho? Eedi obo bho aMozis areliom amutiom tebhugh obhꞌIzipt obho ḍio gạ? 
HEB.3.17	Ẹnaan ạle ạnogho mikōr arōoy moomo erubal ạsia? Obo bho iḍighi mịkarabh, ibha imeleghu ịbhozu tobꞌeekpu eḍum obho ḍio gạ? 
HEB.3.18	Ikōr arōoy mobo bho Ẹnaan aghir ịzo aghōl meedi iḍigh io tobhooghia bhꞌodi obho? Obo bho ịḅaar bọ mẹmu ịnogho odi obho ḍio bẹle? 
HEB.3.19	Enyina nẹmiin, ebum obho eedi imōruōm io bho kiḍighi keedi irue ḍio moḍigh ạni.
HEB.4.1	Tebum iibha bẹleni, suo nọoḅelemaan ezira moguan obhꞌodi molo ezira kọghi koḍigh kobhooghia bho, pitu oghiilaan nꞌeegu aḍien molo ụva ọmiin mobho onyiin enyina otẹn ạni ḍio aḍigh tobhooghia bho. 
HEB.4.2	Ebum obho ezira nọomoghon kẹzo bho eedi ịmoghon nạ mooḅi adōm obho. Iiḅi olo adōm obho eedi ịmoghon obho aḍighi ạnogho eedi olo, ebum obho eedi ipinom io nꞌologhi omōruōm obho. 
HEB.4.3	Ezira obo bho noomōruōm obho pobo noḍigh tobhooghia bho. Idi nạ kẹzo bho odi ạkpete bho,
HEB.4.3	“Ạami naaghir ịzo tạlile bhꞌạmi akōl kua,
HEB.4.3	‘Eedi iḍigh mu tobhooghia bhꞌạmi.’ ”
HEB.4.3	Odi ạkpete miibha bho toomo ibha aruḍuma oḍighi obhꞌodi neesi tikunughi kamen obho odi ạlem bọ mẹmar-arōoy obho. 
HEB.4.4	Tonyiin esi mi tọbhereer iigbia bho ụkpete kua milo igboloman nꞌogbẹbhiōm oḍual aḍuma bho, “Ẹnaan abhooghia toomo ariḍighi obhꞌodi, mogbẹbhiōm oḍual aḍuma bho” 
HEB.4.5	Keḍio odi amina ạkpete nạ kua tesuo, “Eedi iḍigh mu tobhooghia bhꞌạmi.” 
HEB.4.6	Ịḅel obo bho ibhira ịmoghon mọnuekpete ooḅi adōm obho iḍigh ạni ḍio tobhooghia bho, ebum obho eedi imōruōm io bho. Toomo ipa ẹkona, kir ẹde ilo ụḅelemaan moḍigh ạni tobhooghia bho. 
HEB.4.7	Iibha bho nẹgba mobho Ẹnaan naagu mọnon aḍuma aseeri, “Aadon.” Odi ạkpete miibha bho kageedi mi tọnu taDevid mibha ezira nooghōl ghạ tọbhereer iigbia bho,
HEB.4.7	“Enyina ẹmoghon oghōrōkō tẸnaan dodon,
HEB.4.7	irubhe ghạ mọḅaar-ẹmu mẹnogho mẸnaan.”
HEB.4.8	Ughōl aJosua areliom ni rōoy obho aḍighom tobhooghia bho tẸnaan bọ, Ẹnaan kụḍeghe mụ milo igboloman nꞌọnon aḍuma. 
HEB.4.9	Ẹzo bho idi obho, aḍuma obhooghia odi nini nꞌarōoy tẸnaan; 
HEB.4.10	molo kōoy kōoy olo aḍigh tobhooghia bho tẸnaan, pobhooghia nạ tariḍighi obhꞌodi kẹzo bho odi abhooghia tariḍighi odi obho. 
HEB.4.11	Itu oḅe magey molo ezira oḍigh ạni tobhooghia bho tẸnaan, molo onyiin ezira ọteeny ạni mọḅaar-ẹmu obho ạḅele moḍigh tobhooghia bho.
HEB.4.12	Ilōghōm mobho oghōrōkō bho tẸnaan odi nꞌaghuḍum naḍighi mọoghuanaan oḍighi, nꞌobho arōbh ni apu mạmugem ẹgham ịzal ạman, naagbooy kua be nwạny nwạny nwạny mesi obho utul maghuḍum nꞌẹmugh ōoy obho, nꞌesi obho igibh obho nꞌịikpo bho iizuan obho, ạtu mịiruan ạnogho mibha idi tiloghi arōoy obho. 
HEB.4.13	Bọbon ạar olo totue ọḅoki mẸnaan olo. Kạar kạar olo odi ạlem ukpẹerōn ni oseeri mozōol taghisigh odi obo bho ezira tọmaranuan ọgba kạar kạar olo ezira uḍighi ọnogho bho.
HEB.4.14	Tebum iibha bẹleni, itu ọbham ọghuemi mibha ezira umōruōm obho, tebum obho ezira nọoteeny muvẹmụ ōoy iiḅua olo ọnon olo aaleeny olo bho, obho naaḍigh ạghi tạkar aghisigh tẸnaan obho. Odi, ạJizos Kraist Ọony obho tẸnaan. 
HEB.4.15	Uvẹmụ ōoy iiḅua bhꞌezira ōoy olo otue ghạ ḍio mọsuanaan ạghusan ezira obo bho asilōor obho idugh obho ḍio. Odi ōoy olo ụdegh zodi uunon toomo araabōom kezira keḍio ịkarabh olo odi ạpiom olo nolo. 
HEB.4.16	Tebum iibha bẹleni, itu, uzuum io lōor, otirom ọghi otuan ạni mẹtolom ọdaam ẹma bho tẸnaan obho ạlisebh idi obho, molo ezira ọteeny ọsu ạghusan nꞌaluunwo ilo ọlogh ạvo ọnogho ezira kamen kamen olo ezira nogbẹel.
HEB.5.1	Kuvẹmụ kuvẹmụ ōoy iiḅua nọson ghạ togbo arōoy ọseghe mobhin taḍien eedi oḍighi oḍighi ọnogho Ẹnaan, nꞌoḅo iiḅua ọnogho aluunwo ootōl ịkarabh arōoy obho. 
HEB.5.2	Odi naalōghōm mẹzo ọminoghom nꞌobo odi nịvo nịvo ạteeny ạni nạ medughom alōor obho. 
HEB.5.3	Ebum obho alōor odi nịvo nịvo nadugh ghạ nạ nị obho, odi oḅo ḍio miiḅua ạnogho mẸnaan milꞌịkarabh arōoy obho be, odi taḍighi ạni nị milꞌịkarabh odi. 
HEB.5.4	Bọbon ōoy olo taḅum eghuan uvẹmụ oḅo miiḅua bho ạlogha talōor odi olo. Ẹnaan pobo napeleghi ghạ kẹzo bho odi abheleghi mEron obho.
HEB.5.5	Onyiin ẹzo bho nạ, ạJizos Kraist oḅum io ni atẹn muvẹmụ ōoy iiḅua bho. Odi obo bho ạkpete kua ạnogho zodi,
HEB.5.5	“Ạna Ọony ạmi, ạami Ọde onuma dodon”, obho ạson odi ạseghe.
HEB.5.6	Odi amina ạkpete nạ kua tọnon esi,
HEB.5.6	“Ạna tatu mōoy iiḅua kamen kamen,
HEB.5.6	koḍigh ōoy iiḅua obho tạMelkizedek.”
HEB.5.7	Taghuḍum odi mi tiikpōogh obhꞌodi, ạJizos abhin timulughu eḍi nꞌizin aakpulughu agbẹel obo bho tatue ni ạpel ạseghe odi tọbho bho mọbhel odi. PẸnaan ạmoghon oghōrōkō bhꞌodi tebum osōoriōm alōor obhꞌodi nꞌeegu aḍien obho odi ạnogho zodi Ẹnaan obho. 
HEB.5.8	Toomo ibha odi aru mỌony tẸnaan obho ẹkona, odi abhin tọmiinom obhꞌodi ạtuugha moghiilaan. 
HEB.5.9	Amen uru uḍighi zodi agbẹbh ạman, podi aru mebōom obho oomo obo bho ighiilaan odi obho tẹteeny mịbhelegha olo kamen kamen, 
HEB.5.10	suo Ẹnaan abhin zodi amutiom moru uvẹmụ ōoy iiḅua koḍigh ōoy iiḅua obho tạMelkizedek obho.
HEB.5.11	Ịkanya ọkpo idi mọḍeghe ilo igboloman nꞌiibha bho, molo ẹkpar magey mọgba ẹmu obho omutiom tebum obho enyina ikẹm ghạ ḍio mọmoghonyan ọkpo bho. 
HEB.5.12	Esiibha nẹeneghiom molo enyina kẹtughumiom mịnon, keḍio enyina negbẹel ni mobo kạtughumiom enyina mịḅel ikpo A B C D ọnuekpete bho tẸnaan. Kpẹlen nꞌolo enyina kenomi mikpo araḅōkō, enyina nẹmaam ni mạamaam. 
HEB.5.13	Kōoy kōoy olo nạmaam ni mạamaam, odi nini mọony ạvo, olo dolōghōm io mịkarabh nꞌiiḅi. 
HEB.5.14	Ikpo araḅōkō aḍian arōoy ilo neegbẹbh mẹmu, obo bho nẹelogh ẹmu eedi ịinama ilōghōm makẹrẹkẹrẹ ịkarabh nꞌiiḅi obho.
HEB.6.1	Tebum iibha bẹleni, itu orōbh mạ A B C D ịtughumiom obho taKraist orele ọghi taghisigh ogbẹbh ẹmu olꞌezira. Ezōor umina mu ọke tẹḅel egbiom obho, mọtughumiom enyina moghiraan tiḍim aghuḍum ẹmar-arōoy obho ạar oḍighiom olo bho momula oru omōruōm Ẹnaan, 
HEB.6.2	nꞌilo igboloman nꞌozua ạmuum nꞌọḅamaghi ạravo tẹmu, nꞌoḅerenu tọbho bho, nꞌọru ịiruan. 
HEB.6.3	Itu ọghi ghạ taghisigh be. Iibha pibha ezira toḍighi, erumolo Ẹnaan ạlogh ạvo ạnogho ezira.
HEB.6.4	Ẹkpar magey momina omulumi obo bho neemeel ịḍua tomōruōm obho, eedi keghiraan tịkarabh eedi, eedi obo bho neeḍigh ghạ tẹḅaal, ịinama mẹnogho bho tẸnaan, ịteeny ạni bin tẸmugh Iigbia bho. 
HEB.6.5	Eedi nẹenama elōghōm mobho ọnuekpete bho tẸnaan aru mooḅi, elōghōma nạ talōor eedi mịnyaam aghuḍum obho natu obho. 
HEB.6.6	Keedi ẹḍua tẸnaan, tẹkpar ni magey momulumi eedi, ebum obho eedi neemina nẹkan mỌony obho tẸnaan mi toorẹeny ẹmigheri obho ẹloki nạ zodi rẹgheer obho.
HEB.6.7	Ẹnaan nạnogho lịsebh made bho nạpoghol ghạ mẹlebhe bho nạlobhom zodi obho momute eḍian ọnogho obo bho uḅẹbhanaan obho. 
HEB.6.8	Kodi ade bho asi miiḅulom nꞌịigho be, pạar oḍighiom odi olo. Amen itōnyōgh odi natuan, keḍio ikunughi obho, odi olo ọsu ạnyan.
HEB.6.9	Keru nạ molo ezōor nọḍeghe miibha bho, iiḅi aburumōr, ezōor nọotua ạar olo teḍighi enyina olo. Ezōor noolōghōm mobho nọosebhom enyina miiḅi ọkpo mi tịbhelegha bhꞌenyina. 
HEB.6.10	Ẹnaan olo kọkarabh ọola otu ạkoti. Odi oḅulo ḍio moḍighi obho enyina neeḍighi obho, bolobolo etulan obho enyina netulan odi mi tọlogh ạvo bho enyina ịlogh, kenyina nemina ni nạ nẹlogh, ẹnogho maburumōr enyina mi taKraist obho. 
HEB.6.11	Oomo ibha ezōor nọva bho, pilo oomo enyina, kōoy kōoy ạmara aḍighi amutiom monyiin odi ibha enyina ibhin ịkiom tọḅel egbiom obho, ninii enyina esi tikunughi obho molo enyina elōghōm mạkar ibha enyina neḍuom ologhi obho. 
HEB.6.12	Ezōor ụva ḍio molo enyina keru rōoy ạrugbuor. Ezōor nọva molo enyina kẹta rōoy ibha imōruōm mẸnaan nꞌalideny ịghi ibhin mibha odi Ẹnaan aguanaan obho.
HEB.6.13	Amen obho Ẹnaan aguan bọ mEbrạhạm moguan obho, ẹzo bho ọnon olo apu odi olo odi kabhin ḍien odi kaghirom ịzo olo bho, podi aghiran nꞌalōor odi, 
HEB.6.14	ạkpete kua, “Ạkar agey nạ nị, ạami tạsebh ni ạna, ạnogho ạna mọlogh ạnwuny tạman onuma.” 
HEB.6.15	Talideny nꞌọkparami alōor obho tEbrạhạm, podi abhin moguan obho tẸnaan. 
HEB.6.16	Amen olo ōoy natu moghir ịzo napin ghạ taḍien ọnon ōoy olo apu zodi akirom, keḍio tobo bho ighiran ịzo bho, ịzo pobo nasōbh ghạ rạakpe ịkanan. 
HEB.6.17	Ẹnaan ạva moḍighi omutiom oḍeeriom molo obo bho tepin bọ moguan obho kelōghōm mobho odi onwe ḍio moguan obhꞌodi podi ạḅaram nꞌịzo. 
HEB.6.18	Ịzal bhibha ibha inwean ghạ ḍio bho pibha iḍighi kulōghōm mobho Ẹnaan ọgba ghạ ḍio miben, molo nẹkuemi ezira obo bho nooḍigh ạḍigalaga eḍigh-otu mi todi obho mọmaar oḅolom oḍuom ologhi obho odi taghisigh ezira bho. 
HEB.6.19	Oobho pobho ạmaar ạbham ạkpo maghuḍum obhꞌezira koghuugh olo ụkasiom agbirigbiri oḍuom ologhi olo aḍigh kakpiribh ki tologhi ạman oḅile ukpe bho usōbhōm mẹkpe iigbia obhꞌạnyu obho. 
HEB.6.20	ẠJizos naatẹnōm ghạ zezira ạki aḍigh mi tesi ezira. Odi naatẹn muvẹmụ ōoy iiḅua kamen kamen kẹzo oḍigh ōoy iiḅua, ạMelkizedek.
HEB.7.1	Odi ạMelkizedek obhobho ọolema ạSalem nꞌōoy iiḅua tẸnaan obho ạbugh bọ apu obho. Ẹzo bho Ebrạhạm ạḍua natughẹel mi tẹgham obho odi ạghi ạzeey rụulema bho, podi ạMelkizedek aru ạmiinan odi ạnogho zodi lịsebh. 
HEB.7.2	Ebrạhạm aru ạḍi moomo ọkpo bhꞌodi ḍiōbh abin, ạseghe bin ạnogho zodi. Ọḅel ẹmu aḍien odi ughōl “Ọola olo ạneghe ni ạman taghisigh tẸnaan.” Nꞌẹzo bho ughōl nạ zodi ọolema ạSalem obho, pẹmu aḍien odi ughōl nạ “Ọolema ekima.” 
HEB.7.3	Eghun otu odi, nꞌọde odi nꞌoniin odi ụgba ḍio, ulōghōm nạ ḍio mamen nꞌẹzo ụmar odi nꞌọbho odi. Odi odi kỌony obho tẸnaan, odi mōoy iiḅua kamen kamen.
HEB.7.4	Enyina nẹmiin mẹzo odi ạbugh asi. Ebrạhạm onyiin obꞌọde arōoy aJu obho ạḍi moomo ọkpo odi mi tẹgham obho ḍiōbh abin ạseghe bin ạnogho zodi. 
HEB.7.5	Keḍio oomo ạnwuny ọobhe taLivai, ibha neḅo miiḅua bho, ụto ụnogho mi taraalōgh obho mobhin ghạ onyiin abin mi taḍiōbh abin ọkpo ibha arōoy aIzirẹl ịteeny obho. Iibha bho nemōrō kua meedi ebhin tạkar aburumōr obhꞌeedi, toomo ibha eedi iru nạ mạnwuny ọobhe tEbrạhạm obho. 
HEB.7.6	ẠMelkizedek olꞌọobhe taLivai io, keḍio odi abhin nạ nị nạ monyiin abin mi taḍiōbh abin ibha Ebrạhạm ạteeny obho, ạnogho zodi obo bho naabhin moguan tẸnaan obho lịsebh. 
HEB.7.7	Ẹzo ọgba olo, obo bho nạnogho lịsebh obho apu ạni nị kua mobo bho napin lịsebh obho. 
HEB.7.8	Tamen arōoy iiḅua aLivai obho, arōoy ilo nẹebhozu ibhin bin taḍiōbh abin arōoy obho, keḍio tamen tạMelkizedek, ōoy olo odi nꞌaghuḍum abhin, kẹzo bho ẹegia bho ạgba bho. 
HEB.7.9	Noolōghōm mobho aLivai obo bho abhin ghạ tarōoy bin mi taḍiōbh abin obho aḍigh ạni nạ nꞌEbrạhạm ạnogho ạni nạ bin odi. 
HEB.7.10	Dọmar io zodi aLivai men ạMelkizedek ạghi ạmiinan bọ mEbrạhạm obho.
HEB.7.11	Tẹzo bho ụseghe rōoy aLivai moru arōoy iiḅua bho kọlogh olōgh obhobho ọnogho marōoy aIzirẹl. Kughōl oḍighi arōoy iiḅua aLivai obho ịneghe nị ẹman bọ, kugbẹel mụ mọnon oḍigh ōoy iiḅua olo odi kạMelkizedek momina omute oru, kulegheri kụtolom marōoy Eron obho. 
HEB.7.12	Ẹzo bho noonwe meghun-otu arōoy iiḅua bho, iizuan ni nạ monwe olōgh obho. 
HEB.7.13	Odi obo bho ụkpete miibha bho nogboloman obho, olꞌọnon eghun-otu olo deḍighi ghạ ḍio moḍighi mi tẹede iiḅua bho. 
HEB.7.14	Bọbon ōoy olo olōghōm io mobho ạJizos aru molꞌeghun-otu aJuda olo. Tilo igboloman nꞌoḅo iiḅua, bọbon ạar olo aMozis ạkpete milo igboloman nꞌeghun-otu obhobho olo.
HEB.7.15	Iibha bho nẹemaar emute kua gōogh tamen obho ọnon oḍigh ōoy iiḅua olo odi kạMelkizedek amute aru obho. 
HEB.7.16	Ubhin io taraalōgh nꞌeḍighiom ạar arōoy kotẹnẹ zodi mōoy iiḅua. Ubhin tịnyaam aghuḍum olo ikunughi olo otẹniōm odi. 
HEB.7.17	Ẹegia bho ạkpete kua, “Ạna tatu moḍigh ōoy iiḅua kamen kamen kạMelkizedek.” 
HEB.7.18	Ebum obho ugbaany olōgh obho ọkua ḍio, ạar oḍighiom olo nạ bho, pụḅughe tọtu. 
HEB.7.19	Araalōgh obho taMozis bọbon ạar olo arue moḍighi ọneghemi olo, keḍio esiibha noobhin otu moḍuom ologhi olo ạneghe apu olo ezira tọḅol ọki otuan Ẹnaan.
HEB.7.20	Oobho bho ughōl io ughirom io mịzo. Amen obho utẹnẹ marōoy ipedi obho marōoy iiḅua bho ughirom io mịzo. 
HEB.7.21	Keḍio ạkar odi oobho bho Ẹnaan aghirom odi mịzo ạkpete kua,
HEB.7.21	“Obạmọogh obho naaghir mịzo, olo odi onwe ḍio,
HEB.7.21	‘Ạna tatu mōoy iiḅua kamen kamen.’ ”
HEB.7.22	Oobho bho aḍighi mạJizos aru mọbhaghaam ịzo olo ạneghe apu ạni nị kua.
HEB.7.23	Ọnon akẹrẹkẹrẹ odi. Arōoy iiḅua ipedi obho ịka nị be, ebum obho eedi ịbhozuuy itue mu moḍighi oḍighi obho. 
HEB.7.24	Keḍio ạJizos odi kamen kamen, molo oḍighi oḅo iiḅua bhꞌodi utẹnẹ ḍio mọnon. Odi tạvo odi kamen kamen. 
HEB.7.25	Iibha neeḍighi molo odi natue ni siibha bho nꞌoomo amen mọbhel obo bho ịḍua todi ku netu tẸnaan obho, ebum obho odi aḍum ni ạrol kamen kamen naakpulughu mẸnaan ạnogho zeedi obho.
HEB.7.26	Ẹkar eezuan molo ezira kọteeny muvẹmụ ōoy iiḅua olo odi kua, olo bọbon ịkarabh ilo, ọteeny nạ ḍio mịghor ạman, ọpuena nạ ḍio lōor odi mi tịkarabh, olo ụgbarion zodi mi tịkarabh arōoy, keḍio ulegheri ụsiine zodi upẹlōghōm mạnyu obho. 
HEB.7.27	Odi olo karuvẹmụ arōoy iiḅua ipedi obho mọtun ghạ ạar ọnogho Ẹnaan moomo aruḍuma, obhira ọtu ạar ịkarabh ẹmu odi kogbi ọtun ibha ịnon arōoy. Odi ạtun mạar monyiin amen be, ọnon amen olo, tamen obho odi ạtunom mạar lōor odi obho. 
HEB.7.28	Araalōgh obho taMozis ịson rōoy ilo igbẹbhan io moru aruvẹmụ arōoy iiḅua, keḍio ọnuekpete ịzo bho, obho araalōgh obho ibhira iru obho, ịson ịseghe mỌony obho naagbẹbh ạman kamen kamen obho.
HEB.8.1	Ạkar ogbogbo ẹmu odi ạraḍeghe bho poobho: ezira nọoteeny mạkar uvẹmụ ōoy iiḅua olo odi kua, obho odi delede mi toḍiom ạvo ẹtolom ọola bho ạsiiniom bọ apu mi tạnyu obho. 
HEB.8.2	Ạkar esi ibꞌiigbia bho pesi odi odi naḍighi moḍighi uvẹmụ ōoy iiḅua bho, tạkar otu iikpulughu obho ụkasiom marukpe ōoy oḅōgh io bho, Obạmọogh obho nịvo nịvo kaḅōgh obho.
HEB.8.3	Kuvẹmụ kuvẹmụ ōoy iiḅua, ụson useeri mobhin aluunwo arōoy ọtunom ạar ọnogho Ẹnaan. Tiibha bho bẹleni, uvẹmụ ōoy iiḅua bhꞌezira tạteeny ạni nị mạar obhin ọtunom ạar ọnogho Ẹnaan. 
HEB.8.4	Odi odi ni tesuo ade bho bọ, bọbon ạar olo kuḍighi odi aru mōoy iiḅua olo, tebum obho arōoy iiḅua idi nẹtunogh mọkpo ẹnogho mẸnaan tẹzo eḍighiom ạar araalōgh arōoy aJu obho. 
HEB.8.5	Oḍighi obhꞌeedi mi tesuo ade bho idi kafoto nꞌiikōogh ibha idi tạnyu obho. Idi nạ kẹzo bho, amen obho aMozis natu mọkasi otu iikpulughu obho ụkasiom marukpe bho Ẹnaan ạto ạkpete kua ạnogho zodi,
HEB.8.5	“Uḅulo ghạ bọbon onyiin ạar, tụugh aḍighi mẹzo bho uḍeeriom ạna mi tạnyu obꞌeegum obho.”
HEB.8.6	Keḍio ẹzo bho idi obho, nọonogho maKraist moḍighi oḍighi iiḅua olo apu ạni nị kua mibhꞌeedi, kẹzo bho ịzo bho odi aghiran rōoy nꞌẸnaan obho ạneghe nạ apu mobhꞌeedi obho, ebum obho ịzo bhꞌodi ughirom toguan ọkpo ilo ịneghe nạ ipu obho.
HEB.8.7	Ughōl ọḅel ịzo bho ạneghe nị ạman bọ kugbẹel mu mogbẹbhiōm ịzal. 
HEB.8.8	Ẹnaan nạamiin mobho arōoy obho neeḍighi ikōrōnuan tịzo bho kodi ạkpete kua,
HEB.8.8	“Obạmọogh obho nạakpete kua,
HEB.8.8	maruḍuma netu molo odi tanwe akiran ịzo marōoy aIzirẹl nꞌoghōol otu taJuda.
HEB.8.9	Ọrol mụ kịzo bho ạami ughiran nꞌạburude eedi obho,
HEB.8.9	mi taḍuma bho ạami ụbham eedi tạvo umutiom togbo ade ebhugh aIzipt obho.
HEB.8.9	Eedi ịbham io mịzo bho ạami ughiran nꞌeedi obho,
HEB.8.9	molo ạami uunon eedi utughuneen ḍien, pẹzo Obạmọogh obho ạkpete.
HEB.8.10	Oobho odi ịzo bho ạami takiran nꞌeghun otu taIzirẹl obho.
HEB.8.10	Obạmọogh obho ạkpete kua, maruḍuma bhibha neetẹn pọno ọlogh araalōgh obhꞌạmi mi tiloghi obhꞌeedi,
HEB.8.10	ọgiom tekpom obhꞌeedi,
HEB.8.10	keḍio ạami tatu mẸnaan eedi,
HEB.8.10	eedi etu marōoy ạmi.
HEB.8.11	Onyiin eedi olo tamina ạtughumiom mọnon olo mu.
HEB.8.11	Oōy olo tamina ạkpete nạ kua ạnogho mọnon mu
HEB.8.11	‘Lōghōm Obạmọogh obho,’ olo mu.
HEB.8.11	Oomo eedi telōghōm ni ạami ẹman,
HEB.8.11	ạseghe tọbam asi togbōgh.
HEB.8.12	Ạami tạteeny ni mọsu ạghusan aḍien mi tịkarabh eedi,
HEB.8.12	aḅulo kịkarabh kịkarabh ilo eedi iḍighi.”
HEB.8.13	Tạraḍeghe ilo igboloman nꞌimoom ịzo bho Ẹnaan naaḍighi mọḅel obho atẹnẹ mugbaany ạar. Keḍio kạar kạar olo naatẹn mugbaany nạkaghanyu tapẹ ni ạḍua.
HEB.9.1	Ạkar odi ọḅel ịzo bho ạteeny nạ maraalōgh ẹzo ookpulughu Ẹnaan nꞌotu iikpulughu olo arōoy iḅōgh nọpam ghạ ni okitonom. 
HEB.9.2	Todi otu iikpulughu obho osōbh ọnon ẹkpe olo ughōl ẹkpe iigbia. Tologhi obho, ọtodi nꞌizebele nꞌạbred obho ụnogho mẸnaan obho. 
HEB.9.3	Tạman ogbẹbhiōm ịzal ukpe bho ụkpo usōbh obho, pesi ẹkpe bho ughōl bọ ẹkpe ibꞌiigbia bho odi. 
HEB.9.4	Tologhi obho ẹede agold obho nọsu ghạ mọkpo ooḅi eḍu obho nꞌeḅina ịzo bho obho oomo odi nọomaar uḅologhom magold obho, mibha idi. Tologhi eḅina bho okōtō agold nꞌạmanna mobho idi, nꞌẹḅu obho tEron obho naasi sigo bho, nꞌịzal iibolom ạrubharakpar obho ụge mịzo bho. 
HEB.9.5	Tạnyu eḅina bho ạKerubim ịmara ẹseghe masubhōm obhꞌeedi ekpereghiom mesi ọḅelemaan ịkarabh obho. Oobho amen ọgba kạar kạar ọman tiibha bho ḍio.
HEB.9.6	Pẹzo ụmaar ụtooghi mọkpo bho usereghi. Tọḅel ẹkpe iigbia bho pesi arōoy iiḅua bho neḍigh ghạ eḍighi moḍighi eedi moomo aruḍuma. 
HEB.9.7	Keḍio tẹkpe bho ikunughi obho uvẹmụ ōoy iiḅua bho be naḍigh ghạ men mẹmu ạla. Odi nạpam ghạ mạzara aḍighom mọtunom ạar ọnogho Ẹnaan tebum ịkarabh odi nꞌịkarabh ibha arōoy obho iḍighi ịpionuman taghisigh tẸnaan obho. 
HEB.9.8	Ẹmugh Iigbia bho abhin ạgba amutiom tịitooy bhibha mobho ebōom ọḅol oḍigh tẹkpe ibꞌiigbia bho doghuuron io tamen olo obꞌukpe bho ụkpo usōbh obho odi nini. 
HEB.9.9	Iibha bho iikōogh ibhꞌạnyu obho mọnogho ạnwuny ọoke obhobho. Iibha bho nẹgba emutiom mobho aluunwo ọtun ạar obho nꞌọtunom ịnam ọnogho mẸnaan obho itue ḍio moḍighi ologhi obo bho naakpulughu mẸnaan obho kagbẹbh kạman. 
HEB.9.10	Iibha bho igboloman nꞌariḍian ole, nꞌịpoghol, nꞌoḍigh kẹrekere eḍighiom ạar ọḅaaleni alōor. Iibha araalōgh ozu alōor obho, ibha ụrol noḅōruōm mamen Ẹnaan tatu anweeghi moomo ẹmorokpo bho.
HEB.9.11	Keḍio tamen obho aKraist aru aḍighi muvẹmụ ōoy iiḅua iiḅi ọkpo bho neeru obho, podi ạḅol tebōom otu iikpulughu obho agbẹbh nị ạman obho, amina nạ ạneghe apu obho, obho uḅōghōm io rạvo, obho namōrō akōl muḅōgh io tesuo ade bho, 
HEB.9.12	aḍigh tẹkpe ibꞌiigbia bho monyiin amen be. Odi oḍighom io mịḅaal ivel bolobolo ilo ạnam ọtunom ạar obho, odi ạseghe kụ mạkar ịḅaal odi abhin ạtaam ezira kamen kamen. 
HEB.9.13	Eru kạar olo ịḅaal ivel nꞌạranam, nꞌịiru ọtun ạar obho ụsu nyạn mọony ạnam obho, ụseghe ụsaraghiom rōoy obho neḍighi eedi obo bho neeru rōoy ẹeniir tẹzo eḍighiom ạar eedi obho nẹḅaaleni, 
HEB.9.14	kịitua mẹzo ịḅaal taKraist teḍighi esi, odi obo bho abhin tẸmugh obho ọpo ghạ ḍio bho ạtunom lōor odi mạar ạnogho mẸnaan tilo ịkarabh ịkpabh io nẹkpabh zodi obho, tạḅaaleni miloghi obhꞌenyina mi tiimughaan ọkpo moḍighianaan oḍighi mẸnaan obho aḍum ni ạrol kamen kamen obho.
HEB.9.15	Tebum iibha bẹleni, odi aKraist pọokpaany omoom ịzo bho, molo obo bho Ẹnaan naabheleghi obho epin ạni bin oguan ạlisebh obhꞌodi ibha tẹtol kamen kamen obho. Iibha bho temute ni kua tebum obho ōoy nạabho mọta eedi mi tịkarabh obho eedi iḍighi tọḅel ịzo bho.
HEB.9.16	Kamen kamen olo ụmoghon mọnuekpete ikunughi ōoy nọgba ghạ nị omutiom mobho odi obo bho ạkpete bho nạabho. 
HEB.9.17	Ọnuekpete ikunughi ōoy ọla ḍio mạar tamen olo odi odi nini nꞌaghuḍum, odi nạabho keḍio togbi mọtuom ạar. 
HEB.9.18	Iibha kiḍighi kobhin nạ mịḅaal oḍighiom mọḅel ịzo bho ọneghemi. 
HEB.9.19	Tamen olo aMozis naaghōl moomo araalōgh obho ạnogho rōoy obho, podi ọseghe ịḅaal ạnam nꞌivel obho, nꞌạmuum, nꞌokōkōgh awul nꞌoḅẹerōm etẹrẹ ọsaraghiom ạkar odi ọbhereer obho nꞌoomo arōoy obho, 
HEB.9.20	ọkpete ekua,
HEB.9.20	“Iibha ịḅaal ịzo bho Ẹnaan aghiran enyina bho.”
HEB.9.21	Onyiin ẹzo bho nạ mobho odi aMozis tạsaraghiom mịḅaal obho motu iikpulughu obho nꞌoomo ọkpo obho idi totu iikpulughu obho. 
HEB.9.22	Agey nạ nị, taraalōgh obho, ịbam isughō kōl kạar kạar ubhin ghạ mịḅaal koḍighi ọḅaaleni, molo uzu ḍio mịḅaal ọḅelemaan ịkarabh olo.
HEB.9.23	Iibha bho iru miikōogh ạkar ọkpo ibha idi tạnyu obho milo iizuan nị moḍighi emutiom ọḅaaleni kẹzo bho nạ. Keḍio ạkar eedi ọkpo bho idi tạnyu obho negbẹel mọtun ạar ilo ịneghe ạni nị kua ipu. 
HEB.9.24	AKraist oḍigh io tẹkpe iigbia olo uḅōghōm rạvo arōoy, obho aru mookōogh agey obho, odi ạghi aḍigh tạnyu Ẹnaan obho nịvo ịvo, tesi obho odi odianaan ezira mi taghisigh tẸnaan obho. 
HEB.9.25	Uvẹmụ ōoy iiḅua arōoy aJu obho aḍigh ghạ tẹkpe iigbia moomo kạla kạla nꞌịḅaal ilo itu ḍio milꞌodi, keḍio aKraist ọtunom io lōor odi mạar mọlokor amen, 
HEB.9.26	iru ḍio kua bọ, kōl kamen obho ụlem ẹmar-arōoy obho odi nạamiinom mọlokor amen. Kpẹlen nꞌipa, odi amutiom lōor odi monyiin amen be tamen olo ọoke oomo amen natuan tikunughi mobhin ọtun ạar alōor obhꞌodi ootōlōm ịkarabh. 
HEB.9.27	Onyiin amen be mobho ōoy tạpo, keḍio ipa neetẹn pẸnaan ọru ịiruan ọnogho odi. 
HEB.9.28	Onyiin ẹzo bho nạ mobho ụtunom mạar maKraist mootōl ịkarabh ọlogh arōoy. Odi tamina ni atu mogbẹbhiōm ịzal amen. Ọtuan mụ mịkarabh arōoy karu, tatu mọbhel obo bho neḅōrō zodi obho.
HEB.10.1	Araalōgh arōoy aJu obho iikōogh iiḅi ọkpo ibha netu taghisigh obho be, ạkar eedi agey obho ḍio. Ạla ạgba mạla atẹn, onyiin odi ọtun ạar obho mobho nọtun ghạ kamen kamen. Keedi araalōgh bhibha teḍighi ẹko kepin ọtun ạar obhobho eḍighi rōoy obho netu tẸnaan obho ẹneghe ẹman? 
HEB.10.2	Kughōl obo bho neekpulughu mẸnaan obho nẹeḅaal ẹman mi tịkarabh eedi, eedi kilōghōma mu mobho eedi neeḍighi mịkarabh, pọtun ọkpo ẹkona kiḍigh teḍum. 
HEB.10.3	Keḍio tọtun ọkpo bhibha, nẹetuemi rōoy obho mịkarabh eedi moomo kạla kạla, 
HEB.10.4	ebum obho ạzara ạranam nꞌivel itue ḍio eetōl mịkarabh arōoy etughuneen obho.
HEB.10.5	Tebum iibha bẹleni, tamen obho aKraist natu moru tẹmar-arōoy obho, podi ạkpete kua ạnogho mẸnaan,
HEB.10.5	“Ạna ọva ḍio mobhin ịnam ọtunom ọkpo ọnogho onuma,
HEB.10.5	keḍio ạna uru ụseghe lōor ōoy ụnogho ạami.
HEB.10.6	Obhin ịnam ọsu ạnyan ọman ọtunom ạar mi tẹede bho nꞌọtun ạar mootōl ịkarabh iḍigh io tologhi onuma.
HEB.10.7	Keḍio ạami umulumian kua zịna,
HEB.10.7	‘Eey Ẹnaan, oobho ạami, moḍighi ibha idi tologhi onuma bho,
HEB.10.7	kẹzo bho nọogianaan ạami mi taraalōgh obho.’ ”
HEB.10.8	Tibha odi abhira ạkpete kua aghōl, “Mobhin ịnam ọtunom ạar ọnogho onuma, bolobolo ọtunom ạar mịnam ọsu ạnyan tẹede bho, nꞌọtun ạar mootōl ịkarabh, ạna ọva ḍio, iḍigh nạ ḍio tologhi onuma” bho uḍighi tẹzo ịto araalōgh obho. 
HEB.10.9	Keḍio odi amina ạkpete kua, “Eey Ẹnaan, oobho ạami, moḍighi ibha idi tologhi onuma bho.” Tiibha bho pẸnaan ạka mugbaany obho momutiom omoom obho. 
HEB.10.10	Ebum obho ạJizos Kraist aḍighi mibha idi tologhi tẸnaan obho, pịḍua tọtun ạar obho odi ạseghe lōor odi ạtunom obho, aḍighi aatōl oomo ezira ạḅaaleni mi tịkarabh ezira monyiin amen be.
HEB.10.11	Oomo arōoy iiḅua aJu obho ịmara ghạ moomo aḍuma eḍighi moḍighi oḅo iiḅua ọtun ạar ilo iitōl io ẹseghe mịkarabh ōoy moomo amen. 
HEB.10.12	Keḍio aKraist aḍighi mọtun ạar ootōl ịkarabh monyiin amen be, ọtun ạar olo ạneghe magey, tạtol nạ kamen kamen. Odi aḍighi ạḅele pạghi ạrol delede mi toḍiom ạvo tẸnaan. 
HEB.10.13	Tepa pesi odi odi naḅōrō men Ẹnaan tapin mobo ọlogh aḍien odi etu moḅeleriom asike odi. 
HEB.10.14	Tonyiin ọtun ạar obho podi abhin aḍighi agbẹbhẹghiōm mobo bho nootōl ụḅaaleni tịkarabh obho.
HEB.10.15	Ẹmugh Iigbia bho ẹkona nạgba amutiom nạ tiloghi ezira ạkpete kua,
HEB.10.16	“Oobho ịzo bho ạami takiran nꞌeedi tamen olo aruḍuma bhibha neetẹn.
HEB.10.16	Obạmọogh obho ạkpete miibha bho.
HEB.10.16	Ạami tạlogh raalōgh obhꞌạmi tiloghi obhꞌeedi,
HEB.10.16	ạge nạ tekpom obhꞌeedi.”
HEB.10.17	Keḍio odi amina ạkpete kua, “Ạami ụutua mụ kamen kamen mịkarabh nꞌipesi obhꞌeedi.” 
HEB.10.18	Tebum iibha bẹleni, kamen kamen olo nọoḅelemaan mōoy mẹzo bho, ụva mụ mọtun ạar olo ootōl ịkarabh.
HEB.10.19+HEB.10.20	Tebum iibha bẹleni, iiḅi aburumōr, tẹzo bho ezira noḍuom ọoghuanaan ologhi mobhin tịḅaal tạJizos ọḅol tomoom ebōom aghuḍum obho odi tukpe bho ụkpo usōbh obho, obho aru bọ miikpōogh odi obho, oḍighom ạni tẹkpe ibꞌiigbia bho, 
HEB.10.21	nꞌebum obho ezira nọoteeny mogbōgh ōoy iiḅua mi totu tẸnaan obho, 
HEB.10.22	pitu oḍuraan otuan Ẹnaan nꞌạkar agey ooḅi ologhi nꞌomōruōm, nꞌiloghi ilo nootōl ụḅaaleni mi tịkarabh iloghi, nꞌasilōor ilo nooḅurogh tiiḅi ạmuum. 
HEB.10.23	Itu ọkaaniom magey momōruōm obho ezira noḍuom ologhi obho, uuzighina ḍio, ebum obho odi obo bho aguan obho obi ghạ ḍio toguan odi obho. 
HEB.10.24	Itu onyiin ạatua ghạ monyiin, aḍighi molo onyiin ạlogh ạvo ạnogho monyiin, nꞌetulan nꞌoḍighi iiḅi. 
HEB.10.25	Ụḅele ḍio nọḅele mookōbhōghian ghạ onyiin esi kẹzo bho ẹde arōoy ịva ghạ ḍio bho. Kpẹlen nꞌipa, onyiin ạghuemi ghạ mologhi onyiin magey tẹzo bho enyina nẹmiin mobho aḍuma tObạmọogh obho nạarol ḅubh obho.
HEB.10.26	Tamen olo ezira noolōghōm magey obho kọmaar olōghōm ọrol noḍighi mịkarabh, ọnon ọtun ạar mootōl ọseghe ịkarabh ezira olo mu. 
HEB.10.27	Oomo ạar ibha isughōnōm poghiil aruugu ịiruan tẸnaan nꞌaruugu ạnyan obho tạnuemi moomo obo bho nẹmaranuan Ẹnaan obho. 
HEB.10.28	Kōoy kōoy olo asōor olōgh taMozis, ọsu ạghusan aḍien olo, poghigh orōbh, tamen olo ịzal nꞌịraar iru ịgba ịnogho zodi mapum. 
HEB.10.29	Kịitua moḍigh ạliliom olo tọliom mobo bho aanon atughuneen ḍien mỌony obho tẸnaan, ạgba ạpue mịḅaal omoom ịzo bho tẸnaan obho aatōl odi ạḅaaleni obho, nꞌodi obo bho ạkpete mịkarabh mẸmugh inwo tẸnaan obho? 
HEB.10.30	Ezira noolōghōm zodi obo bho ạkpete aghōl bọ kua, “Oḍighi omulumian ilꞌạmi, ạami taḍighi ạkpe.” Keḍio amina nạ ạkpete kua, “Obạmọogh obho tạtu ni mịiruan ạnogho rōoy odi.” 
HEB.10.31	Ibꞌaruugu idi momeel oḍigh tạravo tẸnaan obho aḍum ni ạrol kamen kamen obho.
HEB.10.32	Ịitua milo imutenaan enyina taruḍuma ilo neetẹn. Enyina ẹmiinom mịkanya tamen obho ẹḅaal tẸnaan asōorōm miloghi enyina bho, keḍio ạvo olo apuom enyina mi telebhir obhꞌenyina olo. 
HEB.10.33	Ẹde amen tọloki enyina rẹgheer togbo arōoy nꞌẹegama alōor, tọnon amen enyina ịmara moḍigh ạni nꞌobo bho nẹmiinom kua bho. 
HEB.10.34	Enyina ẹsuanaan ghụsan aḍien mobo bho idi mikoli obho, ebhin nạ nꞌọḅaal ologhi ẹghurughiom mamapẹ enyina tamen olo uḅumogh mọkpo enyina, tebum obho enyina neelōghōm mobho enyina nẹeteeny mọkpo ilo ịneghe ni ipu mipa bho ilo tẹtolan enyina kamen kamen obho. 
HEB.10.35	Tebum iibha bẹleni, irōbh ghạ moḍuom ologhi enyina ibha ịteeny mụkpe ilo ịneghe mịkanya bho. 
HEB.10.36	Ịgbaan nị molo enyina kẹteeny ologhi ọghurughiom ọkpo, molo enyina etue eḍighi mibha idi tologhi tẸnaan obho mobhin ạni ibha odi aguan obho. 
HEB.10.37	Idi nạ kẹzo bho ẹegia bho ạkpete bho,
HEB.10.37	“Ịbam amen be isughō podi obo bho natu obho oru.
HEB.10.37	Odi obia ḍio.
HEB.10.38	Ooḅi ōoy ạmi olo tạneghe taghisigh ạmi tạteeny ghuḍum tologhi omōruōm;
HEB.10.38	kodi aḍionom ạman, ologhi ạmi orue ḍio ạneghe todi.”
HEB.10.39	Ezira arōoy ilo neḍionom ạman epẹ ḍio, ezira arōoy ilo ịteeny ologhi omōruōm nꞌilo nọobhel.
HEB.11.1	Ologhi omōruōm pọkar oḍumom tagey obho kụvou mi tọkpo bho ezira noḍuom ologhi obho, nꞌọkar olōghōma talōor ezira obhinom ọkpo bho ezira ụmiin io bho. 
HEB.11.2	Tebum ologhi omōruōm arōoy ageedi obho keedi eḍigh tologhi tẸnaan.
HEB.11.3	Ezira ubhin tologhi omōruōm be ọmoghonyan mobho Ẹnaan abhin ọnuekpete odi be ạlemom ẹmar-arōoy obho, molo ụseghe mibha ụmiin io bho ụlemom mibha nọmiin obho.
HEB.11.4	Ologhi omōruōm aḍighi kEbẹl ạtun mạar ạnogho mẸnaan milo iḍigh tologhi odi ipu mibha taKen, molo odi aru aḍigh tologhi tẸnaan, ạrol taghisigh odi kooḅi ōoy. Ẹnaan nịvo nịvo ạgba miibha bho amutiom tamen obho odi abhin luunwo odi obho. Odi nạabho, keḍio tologhi omōruōm obhꞌodi, odi nạkpete ni mạar kaadon.
HEB.11.5	Ologhi omōruōm aḍighi kỊnok ọbho ḍio nọbho, ụseghe zodi ụsiinom tạnyu obho. Bọbon ōoy olo ạmiin odi olo, ebum obho Ẹnaan nạaseghe zodi obho. Ẹegia bho ạkpete kua, mu keḍio tọseghe zodi mu nọoḍa zodi ọmiin mobho odi aḍighi milo iḍigh tologhi tẸnaan. 
HEB.11.6	Keḍio, tughuneen tologhi omōruōm io, bọbon ōoy olo taḍighi milo teḍigh tologhi tẸnaan olo. Ebum obho kōoy kōoy olo tatu tẸnaan mobhin ạlisebh tamōruōm ni mobho odi odi, nꞌobho odi namulumian ghạ nị miiḅi mobo bho ịva zodi iru obho.
HEB.11.7	Ologhi omōruōm aḍighi kaNoa ạtuonom maliiki obho Ẹnaan aakiom odi milo igboloman nꞌọkpo ilo netu taghisigh ilo odi ọmiin io. Odi aghiilaan ni mọnu tẸnaan ạkasi mobꞌoghuugh obho ubhin ụbhelom odi nꞌotu odi obho. Tiibha bho podi ạru mịiruan ạnogho mapum mẹmar-arōoy obho, abhin tẸnaan mạlisebh oḍighi iiḅi taghisigh odi, ibha nopinom ghạ mologhi omōruōm be bho.
HEB.11.8	Ologhi omōruōm aḍighi kEbrạhạm aghiilaan ọnu tẸnaan men obho odi abheleghi zodi obho, ạghi tebhugh olo Ẹnaan naaguanaan zodi, ạḅele mẹma odi ạḍua, toomo ibha odi olōghōm io nolōghōm mesi odi nạki obho. 
HEB.11.9	Tologhi omōruōm obhꞌodi podi ạghi arugh kisoloman mi tade bho uguanaan odi obho. Odi nꞌẠizik nꞌạJekob obo bho ibhin nạ monyiin odi oguan obho irugh ghạ tarutu ạgalaga. 
HEB.11.10	Odi Ebrạhạm naḅōrō ghạ mọmiin ẹma olo Ẹnaan ạtooghi aḅōgh aseeri olo tạtol kamen kamen.
HEB.11.11	Ologhi omōruōm aḍighi kEbrạhạm nꞌaSera ẹteeny ịnyaam ẹmar mọony, toomo ibha eedi neepẹl sịa ọmar ọony obho, ebum obho odi naabhinom Ẹnaan mobho odi tạpam nị moguan odi obho, 
HEB.11.12	molo todi onyiin ōoy obhobho, tamen olo ạlukpo odi, ọbho amina ạneghe apu, pạnwuny tạnwuny odi iru ịmaraghia nwụny ilo idi kịinaany ibha ạnyu obho nꞌọosaar ibha idi tọtu ọbhiiny obho bọbon ōoy olo tatue ạḅal olo bho.
HEB.11.13	Oomo arōoy bhibha ịrol tologhi omōruōm eedi ẹbhozu. Eedi ịteeny io nọteeny mibha Ẹnaan aguanaan eedi obho. Eedi ịmiin kegbeeny ebheleghian, ẹgba emutiom mobho eedi iru misoloman iḍigh mạḍigalaga eḍigh-otu mi tesuo ade bho. 
HEB.11.14	Obo bho ịḍeghe miibha bho nẹgba emutiom mobho eedi nẹva mẹma olꞌeedi. 
HEB.11.15	Ịitua eedi imula ḍio tọḅel ẹma bho eedi ịḍua bho. Eedi ịitua nị bọ, ạar olo kụpuenaan eedi momula olo. 
HEB.11.16	Eedi ịrol kụ ẹva mẹma olo ạneghe apu moobho bho, olo odi tạnyu obho, molo ạregheer isibh io mẸnaan molo koghōl odi Ẹnaan eedi, ebum obho odi Ẹnaan naaḅōgh mẹma aseerian eedi obho.
HEB.11.17	Ologhi omōruōm aḍighi kEbrạhạm abhin mẠizik ạghi mọtunom ạar ọnogho Ẹnaan tamen obho Ẹnaan ạḍa zodi aanon obho. Odi Ebrạhạm mobo Ẹnaan aguanaan moguan obho, keḍio odi amina ni ạmara mọtunom ạar mogini ọony obhꞌodi. 
HEB.11.18	Ẹnaan nạakpete kua ạnogho zodi, “Ạnwuny ọobhe bhꞌonuma tẹḍua tẠizik ketu.” 
HEB.11.19	Odi naamōruōm mobho Ẹnaan tatue ni aḅẹriōn rōoy tọbho bho, molo tebum iibha bho podi amula abhin mọony obhꞌodi nꞌaghuḍum mi tẹzo olo ọtuom.
HEB.11.20	Ologhi omōruōm aḍighi kẠizik aakpulughu mẸnaan ạnogho lịsebh ilo netu taghisigh mạJekob nꞌỊso.
HEB.11.21	Ologhi omōruōm aḍighi molo, tamen obho aJẹkob natu mọbho bho, odi ạkpabh tẹmu ẹḅu odi agbuluman aakpulughu mẸnaan ạnogho lịsebh men onyiin onyiin mạnwuny taJosef.
HEB.11.22	Ologhi omōruōm aḍighi kaJosef ạgba tamen obho odi natu mọbho, mobho arōoy aIzirẹl temute ni ẹḍua tebhugh obhꞌaIzipt, aakiom eedi milo igboloman nꞌamaḍi odi.
HEB.11.23	Ologhi omōruōm aḍighi kọde nꞌoniin taMozis ẹḅoki odi moomo ịraar ụvanyu men obho ụmar odi obho. Tẹzo bho eedi ịmiin mẹneghe ọony obho, aruugu ịto ọolema bho isibh io zeedi.
HEB.11.24	Ologhi omōruōm aḍighi kaMozis ạbugh aru agin molo koghōl odi ọony ọnyani taFero ọolema bho. 
HEB.11.25	Oḍigh ọmiinom nꞌarōoy tẸnaan iḍigh tologhi odi epu mole ẹzaal ịkarabh aghuḍum mịbam amen. 
HEB.11.26	Odi agbi aanon, obhin itōnyōgh tebum aKraist obho ịneghe ạni nị kua epu moomo ẹela bhꞌIzipt, ebum obho odi naagbiom riḍien odi mi taluunwo ilo netu taghisigh obho.
HEB.11.27	Ologhi omōruōm aḍighi kaMozis aghiil ạḍua tIzipt molo aruugu ạlile bhꞌọolema bho isibh io zodi. Odi ạghurughiom nị aḍighi kilo odi nạamiin mẸnaan obho ụmiinom ghạ ḍio mekpo-aḍien obho. 
HEB.11.28	Ologhi omōruōm aḍighi kodi asōorẹ mẹzaal Opẹl-Otẹn obho, aakiom eedi mọsaraghiom ạzara mi tạraḅa aruguugh eedi molo otelema ọbho bho okulaan mịkpana ạnwuny eedi.
HEB.11.29	Ologhi omōruōm aḍighi karōoy aIzirẹl erele ẹḅeeny mOkōkōgh Ọbhiiny obho kilo eedi irele teḅum ọosaar. Amen arōoy aIzipt ịghi ạni mọḅeeny pịguḅaay.
HEB.11.30	Ologhi omōruōm aḍighi kẹḅagh otu ẹma bhꞌaJeriko ameel tamen olo arōoy aIzirẹl neekin ikiton mẹma bho moḍual aḍuma. 
HEB.11.31	Ologhi omōruōm aḍighi kughighom ạni ḍio mạRehab ole-mẹma bho nꞌobo bho ikiilaan io mẸnaan obho, ebum obho odi abhin ologhi ạburubolol ạloghom mobo bho iru bọ moḍinigha ẹma ạJeriko bho.
HEB.11.32	Ạami ukōlōgh ghạ nị be bẹle? Amen olo mọgba ilo tạGidion, nꞌạBarak, nꞌạSamsin, nꞌạJefta, nꞌaDevid, nꞌạSamuel nꞌarizil obho tẸnaan. 
HEB.11.33	Tologhi omōruōm mobho eedi ibhin iḅiom ipuoghom rạvo moomo aruubhugh obho iru ịmaranuan eedi obho. Eedi iḍighi milo ịneghe, ebhin tạvo tẸnaan mibha odi aguan obho, ẹbhaḍi mịnu arudumunuḅụạgụ, 
HEB.11.34	eḍime mibꞌarigi ạrinyan, emuzōnaan tịnu ibꞌạsumugem ẹgham. Talidugh alōor obhꞌeedi peedi ịteeny mịnyaam, iru mibꞌiḅe rạagham ilo ipuoghom rạvo misoloman arōoy ạraagham obho. 
HEB.11.35	Omulumi taghuḍum ọnogho rạani marōoy eedi ibha nẹebho bho.
HEB.11.35	Ẹtede ịrol tọmiinom, egin molo komutioghom eedi, molo oḅẹriōn eedi eedi etu eḍum aghuḍum olo ạneghe apu mibha eedi idi obho. 
HEB.11.36	Ụmologh nị ọgurogh mẹde, ọbhaḍi ọlokioghom mikoli mịnon. 
HEB.11.37	Orōḅōl eedi ọveleghi nạ zeedi zạzal, ọziom mobꞌạmugem ẹgham. Eedi iminaay ghạ mizu ạraana nꞌivel ekitonom, eḍum aghuḍum aruvekulom, ebhin ịiḅaghami nꞌọmiinom tebum aḍien taKraist. 
HEB.11.38	Eedi ịneghe ni epu mọrol tẹmar-arōoy obhobho. Eedi ikiton ghạ kua be mi tibꞌaruukpu eḍum ọosaar obho nꞌibꞌaruugum obho erughogh ghạ taraapōgh ạrubharakpar nꞌade bho.
HEB.11.39	Oomo arōoy bhibha, toomo ologhi omōruōm obhꞌeedi, ibhin io nobhin mibha Ẹnaan aguanaan obho, 
HEB.11.40	ebum obho odi nạamiinaan ezira miiḅi ọkpo ilo ịneghe ipu mipa bho, mu tughuneen tezira ḍio uḍighi ḍio zeedi ogbẹbhẹghiōm.
HEB.12.1	Ebum obho obꞌọlogh arōoy ilo neekō ezira ikin ikiton nẹmiin ibha ezira noḍighi obho idi obho bẹleni, itu orōbh tọtu kạar kạar olo ạamoromi ezira nꞌịkarabh ibha neeḅolom ezira bho, ọkparaghiom oghiil eghiil obho odi taghisigh ezira bho. 
HEB.12.2	Teghiil obhꞌezira, ogbiom riḍien ezira mạJizos obo bho ologhi omōruōm ezira ạkiom obho, takunughiom nạ todi obho, obo bho ạtuan tebum ọḅaal ologhi olo nooseerian odi taghisigh obho, ạkparaghiom nị mọmiinom oorẹeny ẹmigheri obho, aanon atughuneen ḍien mạregheer obho. Ikunughi obho, odi odi delede toḍiom ạvo ẹtolom tẸnaan ọolema bho.
HEB.12.3	Ịitua mẹzo odi ạkparaghiom tạravo ạsukarabh arōoy obho ịlogh odi ḍien obho. Tebum iibha bẹleni, ịítu ghạ merōbh ologhi enyina. 
HEB.12.4	Telebhir obho enyina neḅe mọḅele ịkarabh aghuḍum obho, enyina deḅe ḍio esi mesi olo enyina neezu mịḅaal enyina. 
HEB.12.5	Enyina neeḅulo mọnuekpete bho Ẹnaan ạkpete mọkue enyina kạnwuny odi obho gạ? Odi ạkpete kua,
HEB.12.5	“Mạar ạmoghonyan, ọony ạmi, men Obạmọogh obho ạliom ạna,
HEB.12.5	urōbh ghạ nạ mologhi onuma mi todi, men odi asi ạna.
HEB.12.6	Obo bho Obạmọogh obho atulan obho pobo odi nạliom ghạ,
HEB.12.6	ạgurogh ghạ nạ kōoy kōoy olo odi abhin kọony odi.”
HEB.12.7	Ịkparaghiom tọmiinom obhꞌenyina kạliliom ọde enyina, ebum obho tọmiinom obhꞌenyina nẹgba emutiom mobho Ẹnaan naabhin enyina kạnwuny odi obho. Kir ọony olo ọde ọliom ghạ ḍio gạ? 
HEB.12.8	Eru kạar olo ụliom ạni ḍio ạna kẹzo bho odi nạliom oomo ạnwuny odi obho, pạna ạkar ọony odi ḍio, ạna ọony olo ọde olo. 
HEB.12.9	Ịneghe ḍio gạ molo ezira kughiilaan mỌde ezira mi tạruumugh obho koḍum? 
HEB.12.10	Ạburude ezira esuo ẹmar-arōoy obho nẹliom ghạ ezira mọbam amen be tẹzo bho iḍigh tologhi eedi obho, keḍio Ẹnaan nạliom ezira mọneghemi ezira, molo ezira opin ạni bin taghuḍum obhꞌodi obho ịkarabh ilo bho. 
HEB.12.11	Kamen kamen olo ụliom ezira idi kolo noḍighi ezira tamen opopo moḅẹebhẹni iloghi ezira, ilo oḍighi iloghi ezira kẹḅaal io. Keḍio ọbam amen naatẹn, obo bho nọoliom ụtughumiom kua bho teḍum aghuḍum ekima, eḍum taghuḍum eedi kiiḅi arōoy mi taghisigh tẸnaan.
HEB.12.12	Tebum iibha bẹleni, iibhaghami rạvo ạrugbuor obhꞌenyina mẹghuemi mariigi obhꞌenyina ibha ịnyaam ilo bho. 
HEB.12.13	Itele ghạ tebōom olo asel molo ookō masike bhꞌenyina ibha iru marukula bho enyina etue etele.
HEB.12.14	Ịkparam mẹrolan kōoy kōoy mi tekima, mẹkparam nạ meḍum aghuḍum olo ịkarabh ilo talōor enyina, obho tughuneen kua ḍio ọnon ẹzo olo ōoy tatue ạḅol ạmiin Ẹnaan olo bho. 
HEB.12.15	Ịmaar molo onyiin ōoy ọgbaranuan taluunwo ạlisebh obho tẸnaan. Ịmaar molo onyiin ōoy otu ạrol koorẹeny eghiḍim olo ụseghe mịika bhꞌodi nọḍaanyom ọnogho mịiḅaghami rōoy. 
HEB.12.16	Ịmaar molo onyiin ōoy oḍum aghuḍum ole ẹma bolobolo oḍum aghuḍum olo olōghōm io mẸnaan kỊso obo bho aḅoolaan marukenya odi monyiin ẹkpa eḍian be bho. 
HEB.12.17	Enyina neelōghōm mobho enyemen podi ạghi mobhin ạlisebh tọde odi, umulumi ni zodi ebum obho odi otue ḍio mọva ebōom olo onwe ibha odi naaḍighi obho, toomo ibha odi aleghe nꞌizin agbẹelōm obho ẹkona.
HEB.12.18	Ebum obho enyina itu ḍio karōoy aIzirẹl mi tọkpo ilo utue ḍio okulaan, obꞌạnyan obho, nꞌọkinim ibꞌaruugu obho, nꞌogim obho, 
HEB.12.19	nꞌoghur eeḍue bho, nꞌimulughu oghōrōkō ōoy obho. Amen arōoy obho moghōrōkō bho peedi iisen molo eedi ịmoghon mu mọnon ọnuekpete, 
HEB.12.20	ebum obho eedi ine ḍio none momina ọmoghon ọnon ọnuekpete men obho eedi ịmoghon molōgh obho ụlogh ụnogho eedi ughōl, “Ẹnam ẹkona kakulaan mobꞌeegum obhobho pitoḅol meghigh” obho. 
HEB.12.21	Ibha eedi ịmiin mibha nemute bho ịkar kua eḍiku ruugu molo aMozis ạkpete kua, “Aruugu nesibh ạami molo ạami napiigha.”
HEB.12.22	Enyina neeru tobꞌeegum obhꞌạZayon, ẹma bho tẸnaan obho aḍum ni ạrol kamen kamen obho, aJerusạlẹm obho ạnyu obho, obho ạteeny mạsumuunir itelema tẸnaan obho. 
HEB.12.23	Enyina neeru eḍigh tookōbhōghian ọḅaal ologhi ịkpana ạnwuny tẸnaan, obo bho ariḍien eedi nọogeey mi tạnyu obho. Enyina neeru tẸnaan obo bho aru mọtu mịiruan oomo arōoy ẹmar-arōoy obho, etu nạ tạruumugh arōoy obo bho nooḍighi ụneghemi ụman taghisigh tẸnaan obho. 
HEB.12.24	Enyina neeru tạJizos obo bho aguan bọ momoom ịzo bho nꞌobho ạzara bhꞌodi uzu bọ bho nẹgba mobho iibha bho ịneghe ipu mạzara ibha tEbẹl obho.
HEB.12.25	Igona lōor enyina siibha, íḅulughia ghạ raḅeri enyina mi todi obo bho nạḍeghe miibha bho. Eru kạar olo eedi obo bho igin mọtuonom oghōrōkō odi obo bho aakiom eedi tade bho ịkatana ḍio emuzōnaan, kezira tomuzōnaan ẹko, erumolo ezira ugin mọtuonom oghōrōkō odi obo bho odi tạnyu obho naakiom ezira bho. 
HEB.12.26	Oghōrōkō odi mi tamen opopo azighe made bho, keḍio esiibha odi naaguan ạkpete kua, “Ạami tamina ni azighe made bho ạḅaram nꞌạnyu obho.” 
HEB.12.27	Ọnuekpete bho odi ạkpete ughōl “tamina ni” obho nạgba amutiom mobho ọkpo bho ụlemogh obho tozighe ni opiẹmi, molo ibha uzighe ḍio bho ẹtol.
HEB.12.28	Tebum iibha bẹleni, itu ọsebh Ẹnaan magey, ebum obho ezira nọoteeny made-ọolema olo utue ḍio ozighe bho. Itu obhin toghiilaan nꞌeegu aḍien ookpulughu ghạ zodi tẹzo olo teḍigh ni tologhi odi; 
HEB.12.29	ebum obho Ẹnaan obhꞌezira aru nyạn olo nale apiẹmi mọkpo bho.
HEB.13.1	Etulan iiḅi aburumōr ebhōbh ẹghi taghisigh mi teesoḍia enyina. 
HEB.13.2	Ígin ghạ nogin mobhin ọloghom arisoloman mi tarutu enyina. Ẹde arōoy neeḍighi ghạ kua epin ẹloghom mitelema tẸnaan mi tarutu eedi ẹkiom igoni molo eedi ilōghōm io mobho eedi nẹkiom itelema tẸnaan. 
HEB.13.3	Ịitua ghạ mobo bho idiighu mikoli obho kilo enyina idi ạni nꞌeedi mi tikoli obho, mẹetua ghạ nạ mobo bho idi tọmiinom obho kilo enyina nẹmiinom ạni nạ keedi.
HEB.13.4	Kōoy kōoy ạlogh eghuan milom, opẹl io maraalōgh ẹmuna ilom obho. Ẹnaan tạtu ni mịiruan ạnogho mobo bho nele mẹma nꞌobo bho nepẹl maraalōgh ẹmuna ilom obho.
HEB.13.5	Taghuḍum enyina ítulan ghạ mikpoki. Ibha enyina ịteeny obho egbẹbhan talōor enyina! Ẹnaan naaguanaan ezira akōl kua, “Ạami tạtolan ni ạna kamen kamen, ạami ụsar io ạna atuḅeen.” 
HEB.13.6	Itu ọtuan tiibha bho ọkpete ghạ kua,
HEB.13.6	“Obạmọogh obho pobo tạlogh ạvo ạnogho ạami,
HEB.13.6	ạami ukiil mụ ruugu.
HEB.13.6	Oōy tatue ni aḍighi ạami ameel?”
HEB.13.7	Ịitua migbaany aruvẹmụ arōoy ibhꞌenyina, ibha ịgba mọnuekpete tẸnaan ịnogho enyina bho. 
HEB.13.8	Ịitua miiḅi ibha ịḍua taghuḍum eedi iru obho, mẹtuonom rạaḅa asike ologhi omōruōm obhꞌeedi. ẠJizos Kraist akẹrẹkẹrẹ olo meḍue nꞌaadon nꞌoomo amen. 
HEB.13.9	Ímōrō ghạ arōoy ebhin oḍigh kẹrekere ịtughumiom ilo dọmoghon ghạ ḍio, ẹḍuonom enyina tooḅi ebōom obho. Ịkar kua ẹneghe molo kọghuemiom maghuḍum ezira maluunwo ạlisebh obho tẸnaan, ilo ookōoy araalōgh ogbiiy ariḍian io. Obo bho iikōoy raalōgh obho, eedi araalōgh obho irue ḍio mọlogh ạvo ọnogho eedi.
HEB.13.10	Arōoy iiḅua bho obo bho neḍighi moḍighi totu ạgalaga iikpulughu arōoy aJu obho ịnyaam ilo ịteeny mọḅa ịnam ẹede ọtun ạar obhꞌezira olo. 
HEB.13.11	Uvẹmụ ōoy iiḅua arōoy aJu obho napin ghạ mạzara ịnam mọtun ạar ootōl ịkarabh obho aḍighom tẹkpe ibꞌiigbia bho, keḍio iikpōogh nꞌịikpo ịnam obho nọsu ghạ nyạn teḅughotu ẹma bho. 
HEB.13.12	Tebum iibha bho, ạJizos ẹkona ạbho teḅughotu ẹma bho molo odi apin ịḅaal obhꞌodi aatōlōm mịkarabh arōoy obho. 
HEB.13.13	Tebum iibha bẹleni, itu ọghi todi mi teḅughotu ẹma bho obhin ạni rẹgheer obhꞌodi. 
HEB.13.14	Ebum obho ezira ụteeny io mẹma mi tesuo ade bho, olo tạtolaan ezira kamen kamen obho. Ẹma bho natu taghisigh obho pobo ezira noonon obho. 
HEB.13.15	Itu ọrol tạJizos obhin mịnu ezira ọnogho ghạ lịsebh ḍien tẸnaan obho iru mọtun ạar iigbia obuom Ẹnaan obho. 
HEB.13.16	Íḅulo ghạ noḅulo moḍighi ghạ iiḅi nꞌonyiin mọlogh ghạ ạvo ọnogho onyiin. Iibha poḍigh ọtun ạar iigbia ibha neḍigh ghạ tologhi tẸnaan obho.
HEB.13.17	Ikiilaan mobo bho enyina idi tẹeḍiani eedi obho, mẹtuugh eḍighi mibha eedi ịto ịnogho enyina bho. Eedi pobo ipooghia ghạ ḍio mọmaar oonon aghuḍum enyina bho, tebum obho eedi tẹmara nị taghisigh tẸnaan ẹgba mẹzo eedi iḍighi moḍighi odi obho. Enyina eḍighi miibha bho peedi ẹkona ọmaar oḍighi oḍighi eedi nꞌọḅaal ologhi. Ekua ilo, ologhi eedi ọḅaal io, ịlogh nạ ḍio mạvo ẹnogho enyina. 
HEB.13.18	Iikpulughu ghạ moomo amen mẹnogho ezōor. Ezōor nọokar olōghōm mobho ologhi ezōor ạneghe nị ạman, ezōor nọva ghạ nạ moḍighi oomo amen mibha ịneghe bho. 
HEB.13.19	Sesen ni, ạami naamina ạmaar naasen enyina, iikpulughu mẹnogho ạami, molo Ẹnaan amulumi ạami atuom enyina.
HEB.13.20	Ẹnaan ekima bho, obho amulumi tọbho bho mạJizos Obạmọogh ezira bho, obho ụtun ịḅaal obhꞌodi odi abhin aghirom bọ mịzo, obho tạtol kamen kamen obho, aru mobꞌookō rạana olo ọnon olo aaleeny olo bho, 
HEB.13.21	ạnogho nị agbẹbhẹghiōm tenyina kạar kạar olo ạneghe molo enyina eḍighi mibha idi tologhi odi obho! Odi aḍighi nạ ezōor oḍighi ghạ milo teḍigh tologhi odi mi tebum ạJizos Kraist. Eghuan ẹrol ẹnogho zodi aKraist kamen kamen. Ẹrol nị nạ kua.
HEB.13.22	Ạami naasen ni enyina, iiḅi aburumōr ạmi, modeny ọmoghonyan adōm obhobho tạkuemi miloghi enyina bho, ebum obho ọbhereer obhobho ạami ụge bho ọdoony io apu obho. 
HEB.13.23	Ạami nạva molo enyina kelōghōm mobho noomutiom maTimoti umōr ezira mi tikoli obho. Eru kạar olo odi akẹm aru, podi nꞌạami totu mọmiinan enyina.
HEB.13.24	Ipuruan moomo aruvẹmụ arōoy enyina nꞌoomo arōoy tẸnaan. Aburumōr ibhꞌItali epuruan enyina.
HEB.13.25	Aluunwo ạlisebh tẸnaan ẹrolan nꞌoomo enyina.
JAS.1.1	Ạami aJems ẹbana bho tẸnaan nꞌạJizos Kraist Obạmọogh obho, ụge natuom oomo enyina arōoy tẸnaan ibha ịizaranu tẹmar-arōoy obho. Ịḅaal mologhi.
JAS.1.2	Iiḅi aburumōr ạmi, ịítu ghạ nꞌọotu, ologhi enyina aru mạbalala be, tamen olo oḍigh kẹrekere ịiḅaghami iru ịteeny enyina, 
JAS.1.3	ebum obho enyina neelōghōm mobho ọdegh oonon iloghi omōruōm obho enyina tẹnogho zenyina mọoghuanaan iloghi ọkparam. 
JAS.1.4	Keḍio ịkparam mẹzo bho mesi tikunughi, ímeel ghạ, penyina ọneghe ogbẹbh ọman, molo bọbon onyiin ạar ọoḅaghami ḍio enyina. 
JAS.1.5	Keḍio erumolo olōghōm ạar nạaḅaghami monyiin enyina, odi agbẹel Ẹnaan, obo bho ọle ghạ ḍio ạakuom rōoy obho, podi ọnogho odi. 
JAS.1.6	Odi abhin tologhi omōruōm odi kagbẹelōm, ọteeny io mịzal ologhi. Odi obo bho ạteeny ịzal ologhi obho odi kopōkō ạmuum ọbhiiny olo ọpibha naḅōrōghōm. 
JAS.1.7+JAS.1.8	Odi alōghōm kua aghōl ōoy ịzal ologhi olo okima ghạ ḍio toomo taraabōom odi obhin io mạar tạvo Obạmọogh obho.
JAS.1.9	Uvekulom umōr olo Ẹnaan ạbughe abo! 
JAS.1.10	Obꞌọola bho ẹkona abo men Ẹnaan asōorẹ zodi, ebum obho odi obo ọola bho tạḅor ni ạḍua kạrafalawa iirẹeny obho. 
JAS.1.11	Aghōzōgh naamute, pẹesu obho onyōrōghẹmi ịigho bho pạrafalawa bho ọghar molo ẹneghe bhꞌeedi ẹkona ibhẹ nạ. Onyiin ẹzo bho nạ, pẹzo ọola bho tanyōrōghan apẹ, tọkpo bho odi nakilighuan obho.
JAS.1.12	Ọḅaal ologhi tạtol ni ạnogho mobo bho ịkparam isi tikunughi obho, ebum obho tozu ni zodi meghōony aghuḍum obho Ẹnaan aguanaan mobo bho itulan odi obho. 
JAS.1.13	Oōy olo ọdegh oonon ạteenyom okōl io aghōl mẸnaan nạdegh zodi. Ẹnaan ọdegh ghạ ḍio mōoy, ọdegh oonon ẹkona ọteenyom ghạ ḍio zodi. 
JAS.1.14	Ọdegh oonon nẹḍua ghạ etu tōoy tamen olo ẹela ọkpo ẹmel ẹmar-arōoy obho neeru ikul mologhi odi. 
JAS.1.15	Ẹzo bho noomor ọmar mọony apōbh atu ạpo tikunughi obho, pẹzo ẹela ẹmel ẹmar-arōoy obho neemōr ghạ tiloghi arōoy ẹmar mịkarabh. Ikunughi ịkarabh obho pọbho.
JAS.1.16	Iiḅi aburumōr, iibiōghōm ghạ silōor enyina. 
JAS.1.17	Oomo iiḅi ẹnogho ilo ịneghe ni ịman ịḍua tẸnaan obo bho ạlem ẹḅaal obhꞌạnyu obho keru. Ạkar odi onwian ghạ ḍio. Ookōogh ọnon ạar osōorōm ghạ ḍio zodi. 
JAS.1.18	Tịto odi be bho odi abhin tọnuekpete agey obho ạloghom ezira moru ịḅel oḍigh iiḅua tọkpo bho odi ạlemogh obho.
JAS.1.19	Iiḅi aburumōr ạmi, ịpamaghiom mekpo oghōrōkō bhobho: kōoy kōoy akẹm ghạ ạmoghonyan, opirighuan io mọkpete ạar nꞌokẹm ọle. 
JAS.1.20	Oōy olo tapin miiḅi ịitua tẸnaan mi tạlile olo. 
JAS.1.21	Tebum iibha bẹleni, ịkporion rạvo enyina mi toomo ịkarabh eḍighiom ạar isa, nꞌoomo ọḅaar ẹmu. Igbuluman mẹnogho mẸnaan mebhin ọnuekpete bho nọobe tiloghi enyina bho, obho tetue ni ạpel enyina bho.
JAS.1.22	Ịtuugh eḍighi mibha ikpo ọnuekpete bho enyina ịmoghon obho. Íru ghạ rōoy ilo nẹmoghon ghạ ni be, mẹrol eebiōghōm silōor enyina. 
JAS.1.23	Kōoy kōoy olo nạmoghon ghạ ni be mikpo ọnuekpete bho ọtuugh io aḍighi mibha odi ạmoghon obho, odi odi kōoy olo ạghi aanona lōor odi mi tạtaḅaliki ạmiina mẹzo odi odi. 
JAS.1.24	Odi ạmaar abhōgha lōor obhꞌodi ạḅele, podi atẹn ạḍua. Otẹn ọḍua noḅulo ẹzo odi odi onyiin amen. 
JAS.1.25	Keḍio kōoy kōoy olo ạkparion riḍien odi mi taraalōgh obho ịneghe ni ịman obho, ibha nepune ghạ rōoy tọnu aḍuugh obho, kaseeriom mologhi odi ạtuugh naḍighi koru ḍio mōoy olo nạmoghon ghạ ni be aḅulo, pẸnaan ọsebh odi mi tibha odi naḍighi obho.
JAS.1.26	Oōy olo aghōl modi naakpulughu mẸnaan kọbhama ḍio manem odi, odi naabiōghōm lōor odi be; iikpulughu obhꞌodi ạar oḍighiom olo. 
JAS.1.27	Ạkar agey oḍigh iikpulughu obho Ẹnaan Ọde bho nạva bho oobho: ookō ọlogh ạvo ọnogho ịnyigo ạnwuny nꞌikpukele ạraani mi tọmiinom eedi, nꞌọgbaranuan tịkarabh ẹmar-arōoy obho.
JAS.2.1	Iiḅi aburumōr ạmi, tologhi omōruōm obhꞌenyina mi tạJizos Kraist Obạmọogh ezira bho, obho eghuan ịrol ịnogho zodi be bho, ị́ḍi ghạ mạdolomaan enyina mẹnogho moḍigh kẹrekere arōoy. 
JAS.2.2	Erumolo ịzal arōoy iru tookōghōghian enyina, onyiin ạlogha magul agold abura miiḅi ibura, opedi obho abura mifurafura igbaany ibura; 
JAS.2.3	kạna ạkpete ạnogho mọola bho aghōl kua, “Tọlom ạgada bhobho,” kamula ạkpete ạnogho muvekulom obho aghōl kua, “Mạra suo,” bolobolo “Tue mạrol delede tẹeḍiani asike ạmi,” 
JAS.2.4	ạna dọḍi ḍio suo mạdolomaan onuma aru mọkarabh ọtu mịiruan ạnogho mịzal arōoy bhibha gạ?
JAS.2.5	Ịmoghon, iiḅi aburumōr ạmi, Ẹnaan nạason ạseghe maruvekulom arōoy ẹmar-arōoy obho, motẹnẹghu ạruula tologhi omōruōm obho, nobhin abin Ade-Ọolema bho odi aguanaan mobo bho itulan odi obho. 
JAS.2.6	Keḍio eedi aruvekulom obho, enyina ịlogh io meghuan. Ạruula bho ḍio gạ, mobo bho nẹnyaghami eḅōrōghōm ghạ zenyina bho ḍio gạ? Eedi ḍio gạ mobo bho nepin ghạ zenyina ẹki tạkoti obho ḍio gạ? 
JAS.2.7	Eedi ḍio gạ mobho ẹgba ghạ ẹpue mooḅi aḍien obho ubhin ubheleghiom enyina bho ḍio gạ?
JAS.2.8	Erumolo ạna ughiilaan molōgh Ade-Ọolema bho, pạna naḍighi magey ạar. Odi olōgh obho odi bọ tẹegia iigbia bho, obho aghōl bọ, “Tulan obo bho atuan ạna bho kalōor obhꞌonuma” bho. 
JAS.2.9	Kerumolo ạna ụḍi mạdolomaan onuma ụnogho moḍigh kẹrekere arōoy, pạna naabhin mapum oḍighi ịkarabh. Olōgh obho naasōbh apumeni ạna kōoy olo asōor molōgh. 
JAS.2.10	Kōoy kōoy olo aakō moomo araalōgh obho kasōor tonyiin, odi naabhin apum oomo araalōgh obho. 
JAS.2.11	Ebum eeghe? Ebum obho odi obo bho aghōl, “Ule ghạ mẹma” bho, pobo aghōl nạ mụko ghạ menu. Ughōl nꞌẹko mạna dole ghạ ḍio mẹma, ạna nasōor molōgh erumolo ạna ụko menu. 
JAS.2.12	Oomo ọnuekpete nꞌeḍighiom ạar enyina ẹrol kibha arōoy ilo araalōgh obho nepune ghạ rōoy tọnu aḍuugh obho, nẹeru mịiruan ịnogho. 
JAS.2.13	Ẹnaan ọsuanaan io ghụsan mamen odi tạtu mịiruan ạnogho mobo bho ọsuanaan io ghụsan aḍien rōoy obho; keḍio mịin, ịiruan nepōobh ghạ tạnyu ọsu ạghusan aḍien.
JAS.2.14	Iiḅi aburumōr, oḍighen ạsuo ōoy olo aghōl mọno ạteeny ologhi omōruōm, keḍio eḍighiom ạar odi ịgba ḍio kua emutiom? Omōruōm opopo todi tạpel ni zodi atẹnẹmi gạ? 
JAS.2.15	Erumolo umōr bolobolo ụmarani odi togbo enyina natele mẹduḅa eḍian ole nạ ilo, 
JAS.2.16	oḍighen ạsuo bho, erumolo onyiin enyina ạkpete ạnogho zodi aghōl kua, “Ẹnaan ạsebh ạna. Mina mukpe, male ọbaraka onuma amute!” erumolo odi ọnogho ḍio zodi mukpe omina nꞌeḍian ole? 
JAS.2.17	Ẹzo bho nạ pẹzo idi tomōruōm obho. Ologhi omōruōm olo eḍighiom ạar olo nạabho.
JAS.2.18	Onyiin ōoy tatue ni akōl kua, “Ạna ụteeny eḍighiom ạar, ạami ạteeny ologhi omōruōm,” keḍio ạami tapuruan kua zodi, “Ḍeeriom ạami mologhi omōruōm onuma olo eḍighiom ạar olo. Keḍio ạami tapin eḍighiom ạar ạami aḍeeriom ạna mologhi omōruōm ạmi.” 
JAS.2.19	Ạna umōruōm mobho Ẹnaan aru monyiin be. Ạlua. Ịkarabh ạruumugh obho ẹkona emōruōm nạ miibha, nꞌibꞌaruugu. 
JAS.2.20	Sọo, ẹnam eḍum, ạna nạva molo kọgba koḍeeriom ạna mobho ologhi omōruōm olo ọteeny io meḍighiom ạar ạḅaram, ạar oḍighiom olo gạ? 
JAS.2.21	Ẹnaan ạtuan eeghe kabhin Ebrạhạm ogbōgh ọde obhꞌezira kaseeri taghisigh odi kooḅi ōoy? Odi ạtuan tebum eḍighiom ạar obhꞌodi tamen obho odi ạseghe mọony obhꞌodi Ạizik mọtunom ạar ọnogho Ẹnaan. 
JAS.2.22	Ạna nạmiin, eḍighiom ạar nꞌologhi omōruōm netelian ghạ. Ologhi omōruōm obhꞌodi ụmiin ugbẹbhẹghiōm teḍighiom ạar obhꞌodi. 
JAS.2.23	Molo uḍighi umuzeniom tibha ụge bọ tọbhereer iigbia bho obho aghōl bọ mEbrạhạm amōruōm mẸnaan keḍio Ẹnaan ạtuan tebum ologhi omōruōm obhꞌodi ạseghe zodi aseeri taghisigh odi kooḅi oye. Tiibha bho bẹleni keḍio ughōl Ebrạhạm mọbulol tẸnaan. 
JAS.2.24	Enyina nẹmiin siibha bho mobho Ẹnaan nạseghe ghạ mōoy aseeri taghisigh odi kooḅi ōoy tebum ibha odi aḍighi obho, ọtuan io mebum ologhi omōruōm odi be.
JAS.2.25	Onyiin ẹzo bho nạ pẹzo imutōnaan nạ mạRehab, ole mẹma bho. Ẹnaan ạseghe zodi aseeri taghisigh odi kooḅi ạni tebum eḍighiom ạar odi. Odi abhin ạloghom miteledōm arōoy aJu obho ạbhel eedi ẹḅol tọnon ebōom omuzōnaan tạravo obo ọlogh aḍien eedi. 
JAS.2.26	Ẹzo bho ōoy olo ẹmugh olo nạabho bho, pẹzo idi nạ mologhi omōruōm olo ọḅaram io meḍighiom ạar.
JAS.3.1	Iiḅi aburumōr ạmi, ọlogh enyina itu ḍio marōoy ịtughumiom, ebum obho enyina neelōghōm mobho ịiruan ibha tọnogho zezōor obo bho nọtughumiom obho tẹenyuom epu mibhꞌịnon arōoy. 
JAS.3.2	Oōy olo ogbōr ghạ ḍio mọkpete okōrōnuan olo, keḍio kōoy kōoy olo arue ạbham ọnu odi mọkpete okōrōnuan nạaneghe ạman taghuḍum odi, aḍighi nạ molo odi tatue ni nạ ạpama moomo alōor odi. 
JAS.3.3	Ezira nọlogh ghạ mokurōgh ọkpo tọnu ạsu moḍighi olo odi kaghiilaan ezira nꞌolo ezira totue ni oḍighi zodi odi ạki kesi kesi olo ezira nọva lo odi kạghi. 
JAS.3.4	Ịmiin mụnwiaru olo ogim nạpibhoghom. Oomo ẹzo bho odi ạbugh obho keḍio ọbam ọlom naḅōr apin ạki kesi kesi olo obo bho nạzoghiom obho nạva mobhin ọghi. 
JAS.3.5	Pẹzo anem ōoy odi nạ. Oomo ẹzo bho akio obho keḍio ikpo ọnuekpete odi igbōgh igbōgh. Ịmaar ẹetua mẹzo onyiin ẹghanaghan ạnyan be tatue ni ale mọnuza mobꞌeekpu eḍum iiḍum. 
JAS.3.6	Anem ōoy, ạnyan. Ịkarabh be mobho imuzō todi. Odi podi ọpaḍi alōor obho napin ghạ mịkarabh aalelemi toomo alōor obho. Odi napin ghạ mạnyan obꞌoonu obho ikunughi olo bho ạsu mọnuza moomo araabōom aghuḍum obhꞌezira. 
JAS.3.7	Arōoy tetue ni eekō keḍio neekō nạ moomo ịnam nꞌịnun nꞌạririar nꞌina mọmoghonyan eedi. 
JAS.3.8	Keḍio bọbon ōoy olo naarue mookō ọbhama anem odi olo. Oomo odi ịkarabh ịkarabh, orue ghạ nạ ḍio mọloki ōoy ruugu, nạkerom ghạ ghụma moomo ẹmorokpo. 
JAS.3.9	Ezira nọseghe ghạ monyiin odi anem obho ọsebhom mỌde bho Obạmọogh ezira bho men, omina ọseghe ọkorom rōoy obo bho ụlem ụgbaaniom Ẹnaan obho mọnon amen. 
JAS.3.10	Onyiin oghōrōkō ạlisebh nꞌoghōrōkō ọghorogh arōoy pibha nemute ghạ tonyiin odi ọnu obho. Iiḅi aburumōr ạmi, iibha bho ịgbaan io momute ẹzo bho. 
JAS.3.11	Enyina nẹemiin ghạ monyiin ozi olo nagbōr mụum eghiḍim nꞌẹmel monyiin amen obho? 
JAS.3.12	Iiḅi aburumōr ạmi, ọmir dọloki ghạ ḍio mẹena, bolobolo ẹleleezu ạloki mọmir. Onyiin ẹzo bho nạ onyiin ozi ogbōr io amutioghom mụum abōbh nꞌagey ạmuum monyiin amen obho.
JAS.3.13	Kir ōoy olo odi togbo bhꞌenyina olo ạteeny olōghōm ạar nꞌọmoghonyan gạ? Odi abhin ooḅi aghuḍum obhꞌodi aḍighi amutiom, nꞌiiḅi eḍighiom ạar osōoriōm alōor nꞌolōghōm ạar obhꞌodi. 
JAS.3.14	Kerumolo ạna ụteeny mologhi ibōbhan eghiḍim nꞌạaku, puutuma ghạ mạgbaam miben magey obho. 
JAS.3.15	Oḍigh olōghōm ạar obhobho ọḍua ḍio tẸnaan karu, olo ẹmar-arōoy obhobho. OlꞌEru obho, olꞌẸmugh Iigbia obho ḍio. 
JAS.3.16	Kesi kesi olo ibōbhan nꞌạaku idi, ẹmoghonyan nꞌoḍigh kẹrekere ịkarabh ịḅele ghạ nạ ḍio mọrol. 
JAS.3.17	Keḍio olōghōm ạar obho ạḍua bọ tạnyu obho aru obho abhira ni ạneghe ạman, keḍio amina aru ạteeny mekima nꞌalideny alōor nꞌọbhomoghian. Ọsu ạghusan nꞌoḍighi iiḅi imuzō ni todi. Odi naamuzōnaan toonon arōoy ọpue nꞌọgba ịkarabh. 
JAS.3.18	Keḍio obo bho idi tekima bho neḅẹbh ghạ mekima keḍio teḅu miiḅi eḍighiom ạar.
JAS.4.1	Aralebhir nꞌạruruan ibha ogbo enyina kịḍua teḍighen keru? Ịḍua tịitua enyina mọteeny ọkpo ẹmel ẹmar-arōoy obho, ibha idi, nẹtaḍia, miikpōogh alōor obhꞌenyina bho. 
JAS.4.2	Kir ọkpo olo enyina nẹva mọteeny, keḍio enyina irue ḍio mọteeny, penyina ọghi ọze; enyina ibhin obꞌekpo aḍien mọseghiom ạar, enyina irue ḍio, penyina irubhe rụruan nꞌaralebhir. Ibha enyina nẹva mọteeny obho, enyina irue ḍio mọteeny ebum obho enyina igbẹel io mẸnaan obho. 
JAS.4.3	Amen olo enyina igbẹel, enyina ịteeny io, tebum obho enyina ibhin ịkarabh ịitua negbẹelōm. Enyina negbẹel ghạ mọkpo ilo kẹbheremi mẹebhuom alōor obhꞌenyina be. 
JAS.4.4	Sọo ile-rạama! Enyina ilōghōm io mobho enyina ịduan bụrubolol nꞌẹmar-arōoy obho penyina nẹlokian riḍien mẸnaan gạ? Kōoy kōoy olo ạbhomoghian mẹmar-arōoy pu naaru mobo ọlokian ariḍien tẸnaan. 
JAS.4.5	Enyina nekōl ẹegia iigbia bho apu-anini-be, ạḍeghe miibha bho ạkpete bọ kua, “Ẹmugh obho Ẹnaan ạlogh tezira bho ọva ḍio nọva mogonan ọnon.” 
JAS.4.6	Keḍio ịnyaam ọlogh ạvo bho tẸnaan ạamor apu, kẹzo bho ẹegia bho ạkpete bọ bho “mẸnaan nạmaranuan ghạ mobo bho ibꞌiituma bho, keḍio nạnogho ghạ mịnyaam ọlogh ạvo mobo bho isōoriōm ghạ lōor obho.” 
JAS.4.7	Tebum iibha bho bẹleni, isōoriōm lōor enyina mẹnogho mẸnaan. Ịmaranuan mEru obho podi ọḅele enyina mạvo oghiil ọḍua. 
JAS.4.8	Itu metuan Ẹnaan podi oru otuan enyina. Enyina iḍighi mịkarabh obho, ịḅaaleni miloghi enyina! Enyina obo ịzal iloghi obho, ịḅaaleni ghuḍum enyina. 
JAS.4.9	Iḍigh mịitu, meleghe meḍi. Inwe mịimologh obhꞌenyina metẹnẹ meḍi, ọḅaal ologhi obhꞌenyina itẹnẹ mịkubh. 
JAS.4.10	Isōoriōm lōor enyina mi taghisigh tObạmọogh obho, podi oobhaghami enyina tạnyu.
JAS.4.11	Iiḅi aburumōr, onyiin ọgba ḍio mịkarabh ạpue monyiin. Kōoy kōoy olo ạgba mịkarabh ạpue mumōr odi bolobolo aru mịkarabh ịiruan ạnogho mumōr odi, odi nạgba mịkarabh ạpue, ạtu mịiruan ạnogho maraalōgh obho. Erumolo ạna ụru mịiruan ụnogho maraalōgh obho, pạna ōoy olo namina akiilaan maraalōgh obho mu ḍio. Ạna naaru mọtu mịiruan araalōgh obho. 
JAS.4.12	Ẹnaan ạnogho maraalōgh obho molo odi be mobo ọru ịiruan ọnogho. Odi be mobo tatue ạpel, odi be mobo tatue akigh apiẹmi. Ạna kokōr oḍigh ōoy mọru ịiruan ọnogho obo bho nꞌạna ituan obho?
JAS.4.13	Enyina obo bho nekōl ghạ kua, “Aadon bolobolo eḍie pezōor ọghi tọoku ẹma bhobho ọrol ạla oḍighi oḍighi ọva ọteeny ịkanya ikpoki” obho, ịmoghon. 
JAS.4.14	Ạna ạkar alōghōm mẹzo aghuḍum onuma tạtol meḍienaan? Ạna odi kọbhurubuur obho namute ghạ ọbam amen be natẹn maabhẹ. 
JAS.4.15	Ịkpe molo enyina kẹkpete ghạ kua, “Obạmọogh ạlogh ạvo, pezira oḍum oḍighi iibha nꞌipa.” 
JAS.4.16	Enyina ịḅele miibha nẹbughia lōor eetuma mibꞌiituma: oḍigh oomo ibꞌiituma bhibha ịkarabh. 
JAS.4.17	Tẹzo bhibha, pu kōoy kōoy olo ạmiin miiḅi ạar ilo oḍighi kạḅele muḍighi, ịkarabh.
JAS.5.1	Enyina ạruula bho, itu mẹmoghon siibha. Ileghe mebhumughu tebum ọmiinom obho natu mọteeny enyina bho. 
JAS.5.2	Ẹela bhꞌenyina nẹeḅor, arukpe bhꞌenyina ọoghara neele. 
JAS.5.3	Ikpoki bhꞌenyina neeḍiku mọsari. Ọsari bhibha tẹgbaam enyina ele miikpōogh obhꞌenyina kạnyan. Enyina neekōbhōghi ekubh mẹela tikunughi aruḍuma bhibha. 
JAS.5.4	Enyina dẹkpeeghiiy io mikpoki arōoy obo bho iḍighi moḍighi enyina obho. Ịmoghon ịghunughun obhꞌeedi. Eḍi arōoy obo bho neekōbhōghi ghạ meḍian iiḅua oḍighi obhꞌenyina neesi eḍigh taraḅeri tẸnaan Obạmọogh Oomo ẹmiriikpo bho. 
JAS.5.5	Enyina iḍum aghuḍum ibꞌạruula ole ẹzaal moomo aḍuma tesuo ade bho. Enyina neeḍigh ịria neḅōrō maḍuma ọmeghi obho. 
JAS.5.6	Enyina nẹebham mapum ekigh mōoy olo olōghōm io mịkarabh. Keḍio odi ẹkona ọmaranuan io nạ zenyina.
JAS.5.7	Enyina aburumōr obhꞌạmi, ideny mẹrol ninii Obạmọogh obho aru. Mịin moḅẹbh miḅẹbh obho, mẹzo odi adeny naḅōrō lꞌade bhꞌodi kamute kaḅom. Odi ạmaar ghạ ni adeny aḅōrō mạralebhe eesōor nꞌomuluan. 
JAS.5.8	Enyina ẹkona ideny mẹrol, mẹteeny ọoghuanaan ologhi. Obꞌaḍuma bho Obạmọogh obho tatu obho odi tẹeḅa ạvo.
JAS.5.9	Iiḅi aburumōr ạmi, onyiin ọonian io monyiin molo Ẹnaan ọtu mịiruan ạnogho zenyina. Ọtu mịiruan obho odi tọnu-otu obho, nạmara mopẹl oḍigh. 
JAS.5.10	Iiḅi aburumōr ạmi, ịitua ghạ mọnuekpete arizil obho ibhin bọ taḍien tObạmọogh obho kịgba nạ miibha bho. Ịtuonuman rạaḅa asike alideny nꞌạlikpar eedi mi tamen ọmiinom. 
JAS.5.11	Tọkparami alōor obhꞌeedi pezira uunon eedi ụbughe. Enyina nẹmoghon ghạ ni mẹzo aJob ạkparam, keḍio tikunughi obho Obạmọogh obho ạnogho ni zodi agbẹbhẹghi toomo ọkpo amarugh otu odi. Obạmọogh obho ạteeny ọsu ạghusan aḍien magey.
JAS.5.12	Tilo ipuom suo, iiḅi aburumōr ạmi, kamen kamen olo enyina neguan moguan, íghir ghạ mịzo. Íbhin ghạ mạnyu obho nꞌade bho bolobolo ọnon ạar meghirom ịzo. Ikōl ghạ ii bolobolo eenyi be, tamen olo iru magey bolobolo iben, molo Ẹnaan osōbh rạakpe ạḅam tẹmu enyina.
JAS.5.13	Kir ōoy olo ịiḅaghami idi talōor? Odi aakpulughu. Kir ōoy olo nạḅaal mologhi? Odi ạmoor ghạ sọor abuom Ẹnaan. 
JAS.5.14	Kir ōoy olo nạnwe. Odi abheleghi marukenya ạsosi obho eru eekpulughu ẹnogho zodi, esigh zodi mụnum taḍien tObạmọogh obho. 
JAS.5.15	Oḍigh iikpulughu obhobho olo ạteeny mologhi omōruōm, taakō ni mōoy obho nạnwe obho. Obạmọogh obho tạnogho ni zodi momoon alōor. Keḍio tạḅelemaan zodi mịkarabh olo odi naaḍighi. 
JAS.5.16	Tebum ibha bẹleni, kịkarabh kịkarabh olo enyina iḍighi, onyiin ạgba ạnogho monyiin, onyiin aakpulughu ạnogho monyiin, molo enyina eḍumogh. Iikpulughu ooḅi ōoy mi taghisigh tẸnaan ạteeny mịnyaam magey. 
JAS.5.17	Ilaija onyiin ōoy olo ạrol kezira. Odi ạkar aakpulughu molo ẹlebhe kạḅele mọlobh, pẹlebhe bho ạḅele nạ mọlobh moomo ịraar nꞌạmaḍian ạsia mi tesuo ade bho. 
JAS.5.18	Keḍio odi amina aakpulughu lo kạlobh, pẹlebhe bho ạlobh, keḍio ade bho amina amuum iimuuma.
JAS.5.19	Iiḅi aburumōr, erumolo onyiin enyina ạḅughaan ạgbaaron ạḍua tagey obho, konyiin enyina amina amulumi zodi, 
JAS.5.20	pịitua ghạ mobho kōoy kōoy olo amulumi moḍighi mịkarabh mi tịkarabh araabōom obhꞌodi tạpel ni atẹnẹmi mẹmugh odi oḍighi mịkarabh obho mi tọbho, amina aḍighi nạ molo kọḅelemaan mịkanya oḍighi ịkarabh.
1PE.1.1	Ạami aPita oteledōm tạJizos Kraist ụge mọbhereer obhobho natuom enyina arōoy obho Ẹnaan Ọde bho nạason ạseghe, ibha isulomaan rōoy oomo ạraama aruubhugh bhꞌạPontos nꞌaGaletia nꞌaKapadosia nꞌEsia nꞌaBaitinia. 
1PE.1.2	Odi ạkar ạson enyina ạseghe molo Ẹmugh Iigbia bho nạ aḍighi enyina ạneghemi toghiilaan enyina mi tạJizos Kraist nꞌobhin ịḅaal odi ootōlōm enyina.
1PE.1.2	Ọsu ạghusan aḍien nꞌekima ẹmaraghia ẹrolan enyina.
1PE.1.3	Itu ọsebh Ẹnaan obho aru mỌde bho tạJizos Kraist Obạmọogh ezira bho. Tibꞌọsu ạghusan aḍien obhꞌodi, podi ạnogho zezira momoom aghuḍum, suo odi aḅẹtōn mạJizos Kraist mi tọbho bho. Iibha bho nẹenogho moḍuom ologhi olo aḍum ni ạrol. 
1PE.1.4	Tebum iibha bho, keḍio ezira noonon taghisigh mogbo ạni ẹela ạlisebh obho Ẹnaan naaseerian rōoy odi obho. Odi aseerian enyina tesi olo ọoghara ile ḍio, ịḅor io, iḅẹebh io. 
1PE.1.5	Ẹela ạlisebh obho ilꞌenyina obo bho neemōruōm obho. Ẹnaan naabhin tịnyaam odi ạmaar aseeri enyina enyina ẹteeny mịbhelegha ilo nookōbhōghi momutiom tikunughi amen obho.
1PE.1.6	Tiibha bho, ologhi enyina nạaḅaal, oomo ibha enyina teḍigh ni tịitu mọbam amen mi tebum oḍigh kẹrekere ọdegh oonon obho tẹeḅaghami enyina bho. 
1PE.1.7	Ọdegh oonon obhobho polo ọmiin erumolo ologhi omōruōm obhꞌenyina ạneghe ni. Ạar obho ughōl bọ agold, obho totue ni ọpueghi obho nọḍaam ghạ nyạn oonon. Pẹzo nạ mologhi omōruōm obho ạla mạar apu magold bho, tọḍa nạ ni oonon molo ạneghe ni. PẸnaan obuom enyina ọnogho enyina meghuan nꞌiibhughumi taḍuma bho ạJizos Kraist tamute atu obho. 
1PE.1.8	Toomo ibha enyina ịmiin io zodi obho, enyina itulan ni zodi. Toomo ibha enyina ịmiin io zodi siibha bho, enyina neemōruōm zodi, molo enyina mẹeteeny mobꞌọkanya ọḅaal ologhi, ilo ọnu ōoy atue ḍio ạgba, 
1PE.1.9	ebum obho enyina nepin mịbhelegha ạruumugh obhꞌenyina, obho aru miiḅua ologhi omōruōm enyina bho.
1PE.1.10	Arizil tẸnaan obho ibhin oomo iloghi obhꞌeedi ịvaam molōghōm ibhꞌịbhelegha bhobho bho, ịgba mẹnogho obhobho Ẹnaan taanwo enyina bho. 
1PE.1.11	Eedi ịva molōghōm ạkar odi amen obho nꞌẹzo oru obho todi tạtol. Oobho pamen obho Ẹmugh obho taKraist mi teedi ạgba aḍeeriom mẹkparam obho ạJizos tạkparam mi tọmiinom obhꞌodi nꞌeghuan obho tẹtuonom odi obho. 
1PE.1.12	Ẹnaan akpẹerōn magey obho ạnogho marizil bho mobho oḍighi obhꞌeedi iru milꞌenyina, itu ḍio milꞌeedi. Eedi ibhin tịnyaam Ẹmugh Iigbia bho urōm ạḍua tạnyu obho aru obho ẹgba milo abaabha bho enyina nẹemoghon titelema ooḅi adōm obho. Iibha pọkpo ilo itelema bho tẸnaan negbẹel mọmoghonyan ạni.
1PE.1.13	Tiibha bho bẹleni, ikpi mịitua enyina meseeri molo oḍighiom oḍighi. Ịmaar mẹmara, meseeri moomo oḍuom ologhi obhꞌenyina mi tạlisebh obho tọnogho enyina tamen obho noomutiom mạJizos Kraist aru. 
1PE.1.14	Ikiilaan mẸnaan, mẹḅele moseeri aghuḍum obhꞌenyina ọgbaaniom ọkpo bho enyina ịrol ịva ghạ mọteeny mi tamen obho enyina delōghōm io mạar obho. 
1PE.1.15	Kẹzo kẹzo ilo ịrol, iḍum ghạ ooḅi aghuḍum, kẹzo bho odi Ẹnaan obo bho abheleghi enyina naḍum obho. 
1PE.1.16	Ẹegia bho ạkpete kua,
1PE.1.16	“Iḍum ooḅi aghuḍum kạmi Ẹnaan.”
1PE.1.17	Enyina neekpulughu ghạ ekōl Ẹnaan Ọde enyina, obo bho nạnogho mịiruan monyiin ẹzo bho moomo arōoy mi tọkpo bho ōoy ilꞌọno ilꞌọno naaḍighi obho. Eru kua, piseeri moomo aghuḍum ibha isughōnaan enyina mi tade bho, moghiilaan odi. 
1PE.1.18	Enyina neelōghōm mẹzo ịla mạar isi mọkpe omulumi teḍighiom ạar ạburude bhꞌenyina ibha ạar oḍighiom olo bho. Ughuōm io enyina mạar olo naḅẹebh ghạ ni kokpoki asilva nꞌagold. 
1PE.1.19	Ịḅaal ọtun ạar ọbho tạJizos Kraist ibha ịla mạar magey obho, pibha ubhin ụtaam enyina, odi obho ạrol kọony ẹena olo oḍigh io mẹgha bho. 
1PE.1.20	Ẹnaan ạson zodi ạseghe kọḅel egbiom obho dọlem io mẹmar-arōoy obho, keḍio odi aḍighi amutiom zodi mi taruḍuma ikunughi bhibha mebum enyina. 
1PE.1.21	Ịḍua todi eru kenyina emōruōm mẸnaan, obho aḅẹtōn odi mi tọbho bho keḍio ạnogho zodi meghuan, molo ologhi omōruōm nꞌoḍuom ologhi enyina neenon mẸnaan.
1PE.1.22	Esiibha bho, toghiilaan obhꞌenyina mi tagey obho, enyina neeḍighia lōor enyina ịneghemi molo enyina neeru ịteeny magey etulan mi tobo bho neemōruōm obho, ponyiin atulan monyiin magey nꞌoomo ologhi odi. 
1PE.1.23	Nẹeḍua toghōrōkō obho tẸnaan, obho aḍum ni ạrol kamen kamen obho, onwe ọmar enyina kạnwuny ọde olo ọpo ghạ ḍio. 
1PE.1.24	Idi kẹzo bho ẹegia bho ạkpete bho,
1PE.1.24	“Oomo arōoy idi kịigho, molo oomo eghuan eedi idi kạrafalawa ịigho bho.
1PE.1.24	Ịigho neenyōrōghan, pạrafalawa bho ọgharaghu,
1PE.1.25	keḍio oghōrōkō bho tObạmọogh obho odi kamen kamen.”
1PE.1.25	Oobho poghōrōkō ooḅi adōm obho ụgba ụnogho enyina bho.
1PE.2.1	Tebum iibha bẹleni, ipōobh tạnyu oomo ịkarabh. Ọgba iben nꞌiituma nꞌibōbhan nꞌọgba rōoy ọpue ịtol mụ. 
1PE.2.2	Ịtol kạnwuny ilo eede ụmaraghi, ilo neleghe mọmaam ạkar ạamaam ạruumugh obho, molo amen enyina, nẹemaam enyina eḍum etu ẹteeny ịbhelegha. 
1PE.2.3	Ẹegia bho nẹegba mobho,
1PE.2.3	“Enyina nẹenama moḍighi iiḅi tObạmọogh obho.”
1PE.2.4	Itu tObạmọogh obho. Odi ạkpo otu obho aḍum ni ạrol obho, obho arōoy igin ni kọkarabh ạar, keḍio Ẹnaan ạson odi ạseghe kạar olo ạla mạar apu kạar kạar. 
1PE.2.5	Itu kikpiti otu ilo aghuḍum idi molo oḅōghōm enyina motu iikpulughu ạruumugh obho, oru oghōol-otu arōoy iiḅua bho, ilo ịḅaal ni ịman, mọtun ọkpo ilo tẹḍua tạJizos Kraist kẹki tẸnaan, teḍigh ni tologhi odi. 
1PE.2.6	Nọokpete kua mi tẹegia bho,
1PE.2.6	“Ạami ụson ụseghe mạkpo olo ạla mạar naseeri mọola ogbo otu mi tạZayon,
1PE.2.6	molo kōoy kōoy olo amōruōm odi ọlokia ḍio rẹgheer.”
1PE.2.7	Ạkpo obhobho ạla mạar magey mi tenyina obo bho imōruōm zodi obho; tobo bho imōruōm io bho,
1PE.2.7	“Ạkar odi ạkpo bho iḅōghi rutu obho igin obho naakiton atu atẹn mạkpo obho ạla bọ mạar apu obho.”
1PE.2.8	Tọnon esi ẹegia bho ạkpete kua:
1PE.2.8	“Oobho pạkpo bho taḍighi arōoy ekpetaan,
1PE.2.8	ọbharakpar olo taḍighi eedi emeleghu.”
1PE.2.8	Eedi ikpetaan ni emeleghu tebum obho eedi imōruōm io moghōrōkō bho; iibha peegua eedi mi tẸnaan.
1PE.2.9	Keḍio enyina parōoy obho ụson ụseghe bho, arōoy iiḅua Ọola bho, eghun-otu iigbia tẸnaan, ạkar arōoy tẸnaan ibha ụson ụseghe mọgba olelemi eḍighiom ạar ibꞌaruugu obho tẸnaan, obo bho abheleghi zenyina mi tọkinim obho ạloghom togbōgh ẹḅaal odi obho. 
1PE.2.10	Tamen olo neetẹn, enyina arōoy tẸnaan io, keḍio esiibha enyina ilꞌodi; tamen olo neetẹn enyina ilōghōm io mọsu ạghusan aḍien tẸnaan, keḍio esiibha bho enyina neebhin ạni mọsu ạghusan aḍien obhꞌodi.
1PE.2.11	Obo oḍigh ologhi ạmi, ạami naasen ni zenyina kisoloman nꞌobo ararele tesuo ẹmar-arōoy obhobho. Ísōrōna ghạ mẹnogho mi tẹmel iikpōogh alōor obho, obho oomo amen idi tẹgham nꞌạruumugh obho. 
1PE.2.12	Eḍighiom ạar enyina mi teesoḍia arōoy aruru obho ẹmaar ni ẹneghe molo, tamen olo eedi tẹgbaam enyina miben kiḍighi mịkarabh eedi tẹetua ni miiḅi eḍighiom ạar obhꞌenyina, keḍio tebuom mẸnaan mi taḍuma bho odi tatu obho.
1PE.2.13	Ikiilaan, tebum Obạmọogh obho, moomo ạruula ẹmar-arōoy obho: ọolema bhꞌaRom, obho ạteeny moomo ịto bho, 
1PE.2.14	nꞌobo ịto aruubhugh obho, obho odi arōm mọliom iḍighi mịkarabh obho nꞌobuom iḍighi miiḅi obho. 
1PE.2.15	Iibha pibha idi tologhi tẸnaan: ilo enyina kebhin miiḅi eḍighiom ạar obhꞌenyina kekpereghiom mịnu araama arōoy obo bho nẹkpeteey milo eedi ilōghōm io bho. 
1PE.2.16	Itughogh kạnwuny ogbo eghun mi tạraama bho; ibhin ghạ mịnyaam bhibha tenyina mekpereghiom ịkarabh, itugh kạnwuny otu tẸnaan. 
1PE.2.17	Ịlogh eghuan kōoy kōoy, metulan obo bho nꞌenyina imōruōm obho, meghiilaan mẸnaan, mẹlogh eghuan mọolema bhꞌaRom.
1PE.2.18	Enyina ạnwuny otu obho, ịtuugh mibhꞌọnuekpete ọde otu enyina meḍighi mẹnogho zeedi moghiilaan toomo ọkpo. Ịtolom mẹzo bho mobo bho ịneghe nẹmaar eenon enyina bho be ḍio, nꞌobo bho ịteeny mịkarabh ạdolomaan obho. 
1PE.2.19	Obo bho aḍighi miibha bho, Ẹnaan tạsebh ni zodi, erumolo odi ạkparam ni mi tẹegama ọmiinom obho iizuan io molo odi kạmiinom obho, tebum obho odi naalōghōm mịto tẸnaan obho. 
1PE.2.20	Okōr oḍigh ạsuo mobho idi mọkparam taliḍul olo ịgbaan ni mebum ịkarabh ilo enyina iḍighi? Erumolo enyina ịkparam tọmiinom tamen olo enyina iḍighi milo ịneghe, Ẹnaan tạsebh ni enyina. 
1PE.2.21	Tiibha bho pibha Ẹnaan ạtuan kabheleghi enyina, tebum obho aKraist nịvo nịvo ạmiinom mebum enyina keḍio ạḅelemaan enyina mọta odi, ọtuonom ạraaḅa asike odi. 
1PE.2.22	Ịkarabh ilo odi aḍighi ilo. Iben ilo ụmoghon bho odi ạgba ilo. 
1PE.2.23	Amen olo ụkpete zodi mịkarabh, odi ọkpete ḍio mịkarabh amulumian. Amen odi ạmiinom, odi ọghor io mobo bho nẹnogho zodi mọmiinom obho. Odi aseeri aḍuom ologhi odi mi tẸnaan, obho nạnogho magey ịiruan obho. 
1PE.2.24	Odi ạJizos nịvo nịvo arōol mịkarabh ezira mi talōor odi ạsiinom toorẹeny obho, molo ezira ọbho toḍighi ịkarabh, oḍum mooḅi aghuḍum. Uukuōm enyina mạranem obhꞌodi. 
1PE.2.25	Enyina ịrologhu kạraana ilo ibhẹzu taraabōom eedi, keḍio esiibha bho noomulumi zenyina moru ọtuonom Ookō-rạana bho, obo bho naakō rụumugh enyina bho.
1PE.3.1	Onyiin ẹzo bho nạ, enyina ạraani ikiilaan maburulom enyina molo erumolo ẹde eedi idi milo imōruōm io moghōrōkō bho tẸnaan, eedi etu emōruōm ạni tebum eḍighiom ạar obhꞌenyina. Ilo nạ molo enyina kẹkpete mạar. 
1PE.3.2	Eedi tẹmiin ni mobho enyina nekiilaan Ẹnaan eḍighi miiḅi. 
1PE.3.3	Ímutiom ghạ mi tibura enyina, ọkpaanaay ạruumu, nꞌọloghaay ịla nꞌọlokia ạrusuoma nꞌominaay arukpe. 
1PE.3.4	Kpẹlen nꞌipa, ẹneghe bhꞌenyina ẹḍua tạkar agey iloghi obhꞌenyina kemute, ẹneghe bho ọkpo ghạ ḍio bho, olo aḍighi namutiom alideny nꞌạbiribirim aghuḍum. Iibha pibha ịla mạar magey mi taghisigh tẸnaan. 
1PE.3.5	Iibha pẹzo ạkar igey ạraani ididi obho, obo bho iḍuom oomo ologhi eedi mẸnaan obho, ighiilaan burulom eedi iḍighi mẹneghe eedi imutiom. 
1PE.3.6	ASera ạrol kua: odi ạtuonom mọnu tEbrạhạm keḍio abheleghi zodi “Ọde otu ạmi.” Enyina, siibha bho, ạsunwunyaan odi, erumolo enyina iḍighi miiḅi, ikiil io mạar ruugu.
1PE.3.7	Enyina aburulom obho ẹkona, suo enyina netughoghom rạani enyina bho, ilōghōm mobho eedi iru rạani, molo enyina etughom eedi nꞌedughom ologhi oghiilaan, tebum obho eedi nꞌenyina tẹḅaran ni epin minwo aghuḍum tẸnaan obho. Iḍighi miibha molo ọoḅaghami ọtol tiikpulughu enyina.
1PE.3.8	Tesi olo okunughiom: oomo enyina ịteeny monyiin ịitua nꞌọsu ạghusan aḍien. Itulan kạnwuny onyiin onyiin. Onyiin aḍighi miiḅi monyiin, asōoriōm lōor ạnogho monyiin. 
1PE.3.9	Ímulumian ghạ mịkarabh nꞌịkarabh, bolobolo ọghor nꞌọghor. Kpẹlen nꞌipa, ịkpiom lịsebh, tebum obho Ẹnaan aguan mọnogho enyina lịsebh tamen obho odi abheleghi enyina bho, 
1PE.3.10	ạkpete kua:
1PE.3.10	“Obo bho nạva moḍum ooḅi aghuḍum nꞌọmiin iiḅi taruḍuma odi obho ạmaar ạbham ọodoronu odi asōbh iben nꞌịkarabh arōbh.
1PE.3.11	Odi aghiraan tịkarabh, aḍighi miiḅi; odi ạva mekima aghiil ạtuonom.
1PE.3.12	Tibha Obạmọogh obho agbonom riḍien odi mobo bho noḍighi miiḅi obho nạmoghon nạ miikpulughu eedi moomo amen obho, keḍio aḍionom ạman mobo bho neḍighi mịkarabh obho.”
1PE.3.13	Okōr ōoy taḍighi enyina mạar erumolo enyina iseeriom oomo ologhi moḍighi iiḅi? 
1PE.3.14	Erumolo enyina ịmiinom ẹkona mi toḍighi iiḅi, ịmiin ọḅaal ologhi olo tạtolaan enyina. Ighiil ghạ rōoy, ịítu ghạ nạ. 
1PE.3.15	Ikiilaan maKraist tiloghi enyina, meseeri zodi kObạmọogh enyina. Kamen kamen ịmara mọbhagharana kōoy kōoy olo apuruan enyina mọgba oḍuom ologhi obho enyina ịteeny obho. 
1PE.3.16	Ịteeny osōoriōm alōor nꞌoghiilaan mi tọbhagharana enyina. Ạravo enyina ẹḅaal, molo tamen olo ụkpete enyina mịkarabh, mi tiiḅi eḍighiom ạar obho enyina iḍighi karōoy ilo nẹtuonom maKraist obho, eedi obo bho ịkpete enyina bho ẹlokia rẹgheer tọnuekpete eedi. 
1PE.3.17	Ọmiinom toḍighi iiḅi ịneghe epu mọmiinom toḍighi ịkarabh, erumolo iibha bho iru mịto tẸnaan. 
1PE.3.18	Ilōghōm mobho aKraist nịvo nịvo ạbho mebum enyina. Onyiin amen obho be bho odi ạbho akunughi mịkarabh. Ooḅi ōoy ạbho ạnogho mịkarabh arōoy mobhin ezira omulumi ọnogho Ẹnaan. Ughigh zodi tiikpōogh obho, keḍio tạruumugh obho odi odi nꞌaghuḍum. 
1PE.3.19	Taghuḍum ạruumugh obho odi odi obho, podi ạghi ạgba dōm obho ạnogho mạruumugh obho idi tikoli obho. 
1PE.3.20	Iibha pạruumugh obho ipinom io mẸnaan, tamen obho odi adeny naḅōrō zeedi mi taruḍuma bho aNoa nạkasi mobꞌoghuugh obho. Ịbam arōoy be bho iḍigh toghuugh obho. Oomo eedi ạbhenya. Eedi pobo ụbhel tạmuum obho. 
1PE.3.21	Iibha bho ịgbaaniom ozua mụum, olo nạpel enyina siibha. Ilo ootōla ẹeniir alōor obho ḍio, idi toguan olo ubhin ooḅi ologhi uguan Ẹnaan. Ozua-mụum obho ạphel enyina mi toḅetunu tọbho bho tạJizos Kraist, 
1PE.3.22	obho nạasiin tạnyu obho ạrol delede mi toḍiom ạvo tẸnaan nạda moomo itelema nꞌạruula nꞌịnyaam ạnyu obho.
1PE.4.1	Odi aKraist kạmiinom ni tiikpōogh obho, enyina ẹkona ịkuemi miloghi enyina mi tonyiin ebōom obho mẹetua ghạ, ebum obho kōoy kōoy olo ạmiinom tiikpōogh obho ọrol mụ aḍighi mịkarabh. 
1PE.4.2	Eru kua, pạseghe siibha ạghi taghisigh, ịnogho moomo aghuḍum obhꞌenyina mẸnaan ạbham tẹzo ịto bhꞌodi. Íḍum ghạ maghuḍum iikpōogh alōor obho. 
1PE.4.3	Amen obho enyina iḍum ghạ maghuḍum arōoy aruru obho neegbẹbh. Enyina iḍum ghạ maghuḍum ipesi, nꞌọduḅuḍian tọkpo ẹmel alōor obho, nꞌoḍumughia arimiim, nꞌoleey ẹzaal, nꞌoḍiku araagbo arimiim, nꞌopuru ọkool ịikool aruru ibha nepel olōgh tẸnaan obho. 
1PE.4.4	Esiibha bho arōoy aruru obho neemōogh mobho enyina itul mụ nꞌeedi eḍum aghuḍum aruubheeny obho. Tebum iibha bẹleni, peedi nẹsugh ḍien enyina. 
1PE.4.5	Ịḅelemaan eedi, eedi tẹmaranuan ni mẸnaan ẹgba ghuḍum obhꞌeedi ẹnogho zodi obo bho nạamara mọru ịiruan ọnogho obo bho idi mimoom nꞌobo bho nẹebho bho. 
1PE.4.6	Iibha pạar obho ụgba nạ mooḅi adōm obho ụnogho mobo bho nẹebho bho, obo bho noosōbh ụnogho mi tesuo ẹmar-arōoy obho, kẹzo bho nosōbh ụnogho kōoy kōoy obho; ụgba ụnogho eedi molo taghuḍum ạruumugh obhꞌeedi, eedi eḍum kẹzo bho Ẹnaan naḍum obho.
1PE.4.7	Ikunughi oomo ẹmorokpo bho naatuan. Ịpam iloghi enyina, megona lōor enyina molo enyina etue eekpulughu mẸnaan. 
1PE.4.8	Ibha ipu kạar kạar, onyiin atulan monyiin magey, tebum obho etulan nakpereghi ghạ mọlogh ịkarabh obho. 
1PE.4.9	Onyiin ạloghom monyiin totu odi, ịghunughun ịtol io. 
1PE.4.10	Kōoy kōoy abhin tẹnogho bho Ẹnaan aanwo zodi obho aḍighiom miiḅi mịnon arōoy, kiiḅi arōoy ilo nẹpam ọkpo tẸnaan. 
1PE.4.11	Kōoy kōoy olo napirisi, ạgba mọnuekpete tẸnaan! Obo nạpel rōoy, abhin ạbhelom mi tịnyaam obho Ẹnaan ạnogho zodi obho, molo obuom Ẹnaan toomo ẹmorokpo bho mi tạJizos Kraist, obo bho eghuan nꞌịnyaam ịrol ni ịnogho kamen kamen obho. Ẹrol nị nạ kua!
1PE.4.12	Ibꞌiiḅi aburumōr, ẹegama ọdegh oonon obho enyina nẹmiinom obho ịnogho ḍio enyina meemōogh, kilo enyina ịtuom io mologhi mọmiin. 
1PE.4.13	Kpẹlen nꞌipa, ologhi enyina ạḅaal mobhin ạni abin ọmiinom obho tạJizos Kraist, molo enyina ẹḅaal ologhi magey men tomutiom meghuan obhꞌodi. 
1PE.4.14	Ạlisebh ilꞌenyina erumolo ụkpete enyina mịkarabh tebum obho enyina nẹtuonom maKraist obho. Iibha neḍighi eḍeeriom mobho Ẹmugh eghuan obho, Ẹmugh obho tẸnaan odi nꞌenyina. 
1PE.4.15	Oōy ọtuan io ạmiinom tibha odi aru mọokoma, bolobolo ọḅa, nꞌoḍighi mịkarabh nꞌōoy olo nadu ghạ mizon tọkpo ịnon. 
1PE.4.16	Kerumolo enyina ịmiinom tebum obho enyina iru marōoy ilo ughōlōm maKraist, pighiil ghạ rẹgheer. Kpẹlen nꞌipa, ịsebh Ẹnaan mobho enyina ighōla maḍien taKraist.
1PE.4.17	Amen ịiruan obho nạateeny, keḍio arōoy obho tẸnaan pobo topira ọkiom. Erumolo ubhira ụkiom ezira, ikunughi obho tẹtol ẹko ẹnogho mobo bho imōruōm io mOoḅi Adōm obho ạḍua tẸnaan karu obho? 
1PE.4.18	Tẹtol kẹzo bho nọoge bho,
1PE.4.18	“Ẹkpar magey mọbhel iiḅi arōoy kụ,
1PE.4.18	ḍạ mạgba milo temute mi tobo bho ilōghōm io mẸnaan keḍio natōol mịkarabh tẹmu obho?”
1PE.4.19	Eru kua, obo bho neḍum iiḅi aghuḍum nẹmiinom tebum ịto bho tẸnaan obho erōbh ẹman moomo aghuḍum obhꞌeedi mi tỌolema bho, obho obi ghạ ḍio mi toguan odi obho.
1PE.5.1	Ạami obo bho uru monyiin okenya olo ạmiin ạni kua nạgba mọmiinom obho taKraist, obho tapin ạni mabin eghuan obhꞌodi obho tozuuron omutiom obho, naasen ni marukenya ạsosi obho idi togbo enyina bho, 
1PE.5.2	molo enyina keekō mạraana bho Ẹnaan ạnogho enyina bho, unyu ḍio zenyina, ipin oomo ologhi enyina meḍighiom kẹzo bho Ẹnaan nạva bho. Ị́tuan ghạ mebum ạmukpe bho be, ipin ologhi etulan meenonom. 
1PE.5.3	Ịbham ghạ mobo bho idi tẹeḍiani enyina bho nꞌọoghuanaan ạvo. Kpẹlen nꞌipa, iḍum ooḅi aghuḍum molo eedi ẹtuonom rạaḅa asike enyina. 
1PE.5.4	Amen uvẹmụ ooko-rạana bho tamute atu, penyina obhin ạni eghōony eghuan obho, obho bọbon amen olo tạtol tụruturu olo bho.
1PE.5.5	Onyiin ẹzo bho nạ, enyina ạnwuny-ughẹel obho, ikiilaan marukenya bho. Oomo enyina, ịkpologhia mạdoni osōoriōm alōor, onyiin asōoriōm lōor ạnogho monyiin. Tibha,
1PE.5.5	“Ẹnaan nazuonom ghạ mobo bho ịbughia lōor obho, keḍio nanwo minwo mobo bho isōoriōm lōor obho.”
1PE.5.6	Isōoriōm lōor mi tookōogh ạvo ịnyaam tẸnaan, molo tamen olo ịgbaan podi ọbughe enyina. 
1PE.5.7	Itōbhanaan zodi moomo ịiḅaghami enyina, tibha odi ku naakō zenyina bho.
1PE.5.8	Igona lōor enyina, ịmaar eenon! Obo ọlogh aḍien enyina, eru obho, naleghe agbo akin akiton kodumunuḅụạgụ, nạva mobo odi tapum ạveleghi. 
1PE.5.9	Ịkuemi mologhi omōruōm enyina megin zodi, tẹzo bho enyina meelōghōm mobho oomo aburumōr enyina ibha imōruōm obho mi toomo ẹmar-arōoy obho neeḍigh nạ tonyiin odi ọmiinom obho. 
1PE.5.10	Ịbam amen neetẹn mi tọmiinom obhꞌenyina, pẸnaan obꞌọsu ạghusan aḍien obho nịvo nịvo obo bho abheleghi enyina moru obhin ạni abin eghuan obho ikunughi olo mi taKraist obho, oḍighi ọneghemi enyina, ọnogho enyina mịnyaam, nꞌọoghuanaan ade olo ọmara. 
1PE.5.11	Ịnyaam ọdaam ẹma bho ẹrol ẹnogho zodi kamen kamen! Ẹrol nị nạ kua!
1PE.5.12	ẠSailas, obho ạami ụseghe kumōr olo ạteeny ologhi ạlogh ạvo ạnogho ạami mọge ọbam ọbhereer obhobho aruom enyina. Ạami nạva mookiom enyina nꞌọgba ọnogho enyina mobho oobho aru mạkar ẹmu ọsu ạghusan aḍien tẸnaan obho. Ịmaar ẹtuom mạar.
1PE.5.13	Ụmarani ạsosi obhꞌạBabilon, obho Ẹnaan nạason nạ ạseghe bho, epuruan enyina. ẠMak ọony ạmi ẹkona apuruan enyina. 
1PE.5.14	Onyiin abhin tetulan aḅolom monyiin.
1PE.5.14	Ekima ẹrol ẹnogho moomo enyina obo bho iru bọ milo taKraist obho.
2PE.1.1	Ạami ạSaimon Pita ẹbana nꞌoteledōm obho tạJizos Kraist ụge natuom enyina obo bho ịḍua toḍighi iiḅi obho tạJizos Kraist Ẹnaan bhꞌezira kạnogho enyina Ọpela mologhi omōruōm olo ạla mạar kobhꞌezōor.
2PE.1.2	Ọsu ạghusan aḍien nꞌekima ẹmaraghia ẹrolan enyina tebum obho enyina ilōghōm mẸnaan nꞌạJizos Kraist Obạmọogh ezira bho.
2PE.1.3	Tebum obho ezira noolōghōm zodi obo bho abheleghi ezira moru obhin abin eghuan nꞌoomo iiḅi obhꞌodi obho, neeḍighi molo ịnyaam tẸnaan nẹenogho zezira kạar kạar olo ezira nogbẹel mobhin oḍumom aghuḍum iikpōogh obho nꞌạruumugh obho. 
2PE.1.4	Tiibha bho podi ạnogho zezira mẹnogho ilo ịbugh ịla mạar magey, ibha odi aguanaan obho, molo tẹnogho bhibha penyina omuzōnaan tọbho ẹnyaghaam ọkpo ẹmel ẹmar-arōoy obho, oru obhin ạni abin aghuḍum obho tẸnaan. 
2PE.1.5	Tebum iibha bho bẹleni, ịkparam magey mẹḅaram iiḅi eḍighiom ạar mi tologhi omōruōm enyina, tiiḅi eḍighiom ạar obho ịḅaram olōghōm ạar, 
2PE.1.6	tolōghōm ạar obho ịḅaram ọbhama lōor, tọbhama lōor obho ịḅaram ọkparami alōor, tọkparami alōor obho ịḅaram olōghōm Ẹnaan, 
2PE.1.7	mẹḅaram ọbhomoghian aburumōr obho mi tolōghōm Ẹnaan, kụ mẹḅaram etulan mi tọbhomoghian aburumōr obho. 
2PE.1.8	Erumolo enyina ịteeny taghuḍum enyina magey mabaabha bho, peedi oru oḍighi enyina, enyina kẹmaar kemute keḅom mi tolōghōm ạar enyina mi tạJizos Kraist Obạmọogh obho. 
2PE.1.9	Keḍio ōoy olo ọteeny io miibha bho mi taghuḍum odi, pariḍien odi nẹegbarara molo odi nạmiin miikōogh be, odi naaḅulo nạ mobho nootōl migbaany ịkarabh obhꞌodi.
2PE.1.10	Tiibha bho bẹleni, iiḅi aburumōr ạmi, ilōghōma mẹbhamam tobheleghi obho Ẹnaan naabheleghi enyina ạson enyina ạseghe bho. Enyina eḍighi miibha bho, enyina imeel io tọtu. 
2PE.1.11	Poḍighi olo Ẹnaan tạnogho enyina mịikpo moḍigh ạni tAde-Ọolema bho tạJizos Kraist Obạmọogh obho nꞌỌpela bhꞌezira, obho ikunughi olo bho.
2PE.1.12	Tebum ibha bẹleni, ạami uzuum io lōor mọḅele ghạ ọotueni enyina mọkpo bhibha, toomo ibha enyina neelōghōm itẹnẹ miibha bho, imina nạ ịghua gbigbiribh mi tagey obho enyina neebhinom obho. 
2PE.1.13	Ạami ụutua, ẹkar ẹneghe molo ạami kazighe miloghi obhꞌenyina mọotuemi ghạ enyina mọkpo bhibha, suo ạami odi nini napooghu obho. 
2PE.1.14	Ạami naalōghōm mobho naatuan molo ạami kạkporona kạmuneen moḍim aghuḍum obhꞌạmi kẹzo bho ạJizos Kraist Obạmọogh ezira bho nạagba ạnogho ạami obho. 
2PE.1.15	Ạami tạkparam ni aḍighi mẹzo olo enyina tẹetua ghạ miibha bho moomo amen, tamen olo ạami naaḍigh toogu.
2PE.1.16	Ezōor ubhin io tiben ịigbaay iiḍuul kọgba ọnogho enyina milo igboloman tịnyaam nꞌoru obho tạJizos Kraist Obạmọogh ezira bho. Ezōor ubhin nꞌạkar ikpo ariḍien obhꞌezōor kọmiinom eghuan obhꞌodi. 
2PE.1.17	Ezōor ụrol ạni men obho Ẹnaan Ọde bho ạnogho bọ zodi miibhughumi nꞌeghuan obho, tamen olo oghōrōkō ạḍua aru todi mi tesi Ibꞌeghuan obho, ạkpete kua ạnogho zodi, “Oobho pogini Ọony obhꞌạmi, obho ạami uḅeleriom ẹmu obho.” 
2PE.1.18	Ezōor nịvo nịvo ụmoghon ạni moghōrōkō bhobho, bho ạḍua tạnyu obho aru tamen obho ezōor udi nꞌodi mi tobꞌeegum iigbia bho.
2PE.1.19	Iibha bho neeḍighi molo ịghuemi magey miloghi ezōor mi tadōm obho arizil obho tẸnaan ịgbaay obho. Ẹkpe magey molo enyina kedeny kẹmoghonyan ạni, ebum obho ịigbaay bhibha idi kọtodi olo nạmua tọkinim ninii aḍio naaru ạḅaal, pẹḅaal ẹenaany ụḍirogh obho aru ạmua tiloghi obhꞌenyina. 
2PE.1.20	Tilo ipuom suo, ịitua ghạ miibha bho, mobho bọbon ōoy olo tatue ạseghe mịitua odi ạgba amutiom mẹmu ạghiiny arizil obho, ibha ụge bọ tọbhereer iigbia bho, olo, 
2PE.1.21	ebum obho bọbon onyiin adōm ạghiiny arizil obho olo ạḍua tịitua ōoy karu olo. Ẹmugh Iigbia bho ạbham anyuughi rōoy molo eedi ịgba mọnuekpete bho tẸnaan.
2PE.2.1	Tamen olo neetẹn, iben arizil emute teesoḍia arōoy. Onyiin ẹzo bho nạ, pẹzo iben arōoy obo ịtughumiom temute nạ teesoḍia enyina. Eedi tẹḅokia ni epin etu ẹloghom mịtughumiom amapẹ, emina ẹparanaan mạkar Ọde Otu obho ạta bọ zeedi obho, molo ekperenom aḍuugh tapuom ni zeedi. 
2PE.2.2	Ẹzo bho nạ, pẹzo ọlogh arōoy tẹtuonom miḍim araabōom obhꞌeedi, molo tiibha bho eedi neḍighi obho parōoy ọgba ịkarabh ọpue Ooḅi Ebōom obho. 
2PE.2.3	Tẹmel ikpoki peedi ọtughumiom iben eedi mobhin ạsuo mi tenyina. Kọkanya amen mobho ọtu mịiruan eedi naaru naḅōrō, nꞌobho obo bho tapiẹmi eedi obho okoḍi ḍio.
2PE.2.4	Ẹnaan ọḅelemaan io mitelema bho iḍighi bọ mịkarabh obho. Odi anyuughi zeedi ạloki toonu olo ikunughi olo, ạkasiiy zeedi aseeri tesi olo obꞌọkinim, naḅōruōm maḍuma ịiruan obho. 
2PE.2.5	Ẹnaan ọḅelemaan io mọḅel ẹmar-arōoy obho. Odi abhin mobꞌaḍigho ạziom mịkarabh arōoy obho ilōghōm io mẸnaan obho. Odi ạbhel ni maNoa obho ạgba gha mebōom ooḅi aghuḍum obho nꞌịnon oḍual arōoy be. 
2PE.2.6	Ẹnaan abhin ni nyạn abhiẹmiom rạama bhꞌạSodom nꞌaGomora mọnogho aliiki milo temutenaan mobo bho ilōghōm io mẸnaan obho. 
2PE.2.7	Odi ạsoghoron ni amutiom mạLot, obho aru bọ mooḅi ōoy, obho ịkarabh eḍighiom ạar arubheeny obho ịiḅaghami ghạ bho. 
2PE.2.8	Odi ooḅi ōoy obhobho arughan zeedi molo oomo aḍuma odi ạmiin ghạ ạmoghon mọkpo ịkarabh eḍighiom ạar obhꞌeedi olo ịnogho mịiḅaghami mooḅi ologhi obhꞌodi. 
2PE.2.9	Iibha bho nẹgba eḍeeriom mobho Obạmọogh obho alōghōm magey mẹzo ọbhel ọsighe mi tọdegh oonon eedi marōoy obo bho ilōghōm mẸnaan obho, nꞌẹzo ọbham ịkarabh arōoy oseeri tọmiinom oḅōruōm aḍuma ịiruan obho, 
2PE.2.10	ạkar obo bho neegin mịto tẸnaan nẹtuonuman ịkarabh ẹebhuom alōor obhꞌodi, obho tạpue ghuḍum eedi obho.
2PE.2.10	Eedi iben arōoy obo ịtughumiom obho, aḍuugh iḅom ẹmu eepughiaay rạgba. Ighiilaan ghạ nạ ḍio meghuan itelema ạnyu obho; kpẹlen nꞌipa, eedi nẹkpete ghạ zeedi ẹpue. 
2PE.2.11	Eedi itelema bho nạ, ibha ịteeny ịnyaam nꞌịikpo ipuom eedi iben arōoy obo ịtughumiom obho, irōnyōgh ghạ ḍio ẹgba zeedi ẹpue taghisigh tObạmọogh obho. 
2PE.2.12	Arōoy bhibha arōoy ilo ịitua ilo, ẹebhuom ẹmel alōor obhꞌeedi nẹnyaghagh eedi neḍum aghuḍum ịnam eḍum ibha ụmaraghi mokughi ọze bho. Eedi nẹkpete ghạ ẹpue mọkpo olo neepu molōghōm ạar obhꞌeedi. Tọze ni zeedi kẹzo bho nọze ghạ mịnam eḍum obho. 
2PE.2.13	Ọmiinom obho eedi ịnogho rōoy obho, pọmiinom obho topin ọkpeom eedi obho. Ọḅaal ologhi eedi poḍighi togbo etẹrẹ kạar kạar olo tạnogho zeedi nẹmel iikpōogh alōor obho eedi nẹva bọ bho. Eedi nepuughi ghisigh tObạmọogh obho ẹloki rẹgheer meḍian ạruumugh obho, men olo eedi itul nꞌenyina nele nꞌọḅaal ologhi mi tipesi nꞌịkarabh ạdolomaan obhꞌeedi. 
2PE.2.14	Ọnon ạar olo eedi nẹva olo, tughuneen obhumogh ạraani ḍio. Ẹmel oḍighi ịkarabh obho igbẹbhan ghạ ḍio mi teedi. Eedi nẹkomogh ghạ ẹlogh tẹsiin mobo bho ịkua ḍio tiloghi omōruōm eedi obho. Eedi nẹetughumiom miloghi eedi eseeri mọteeny kạar kạar. Itōnyōgh tẸnaan idi nꞌeedi. 
2PE.2.15	Eedi nẹeḍua epe tonyen ebōom obho. Eedi nẹtuonuman mebōom obho aBelam ọony tạBosor ạtuonuman obho, obo bho atulan mobhin oḍighi ịkarabh ogbuom obho. 
2PE.2.16	Molo ụliom ni zodi mi tịkarabh odi, okpom-ụka ạsu ạkpete mạar ạnogho zodi ạpuenaan zodi moti iitia ẹnaghanyan arizil obhꞌodi.
2PE.2.17	Arōoy bhibha ariizi ạmuum ilo ạmuum ilo. Eedi idi nạ keḅōghōghaan olo ọpibha nạpibhoghom. Ẹnaan nạasi mesi obꞌọkinim aseerian zeedi. 
2PE.2.18	Eedi ibhin mọnuekpete araama, nꞌiituma, nꞌipesi ẹmel alōor obhꞌeedi nẹḍaam marōoy obo bho eede ịke momuzōnaan ọḍua tobo bho netugh maghuḍum olo ạgbaranuan obho. 
2PE.2.19	Eedi neguanaan ghạ rōoy maghuḍum ạnwuny ogbo eghun, keḍio eedi nịvo nịvo ạrubana ịzian ịkarabh eḍighiom ạar, tebum obho ōoy naḍigh ghạ mẹbana ạnogho kạar kạar olo napuom zodi mạvo bho. 
2PE.2.20	Erumolo arōoy ibhin tolōghōma bhꞌeedi mi tạJizos Kraist Ọpela bho nꞌObạmọgh ezira bho kimuzōnaan tịnyaam ọḅiira ẹenir ẹmar-arōoy obho, kemina emula ẹebhughu teedi, aghuḍum obhꞌeedi taḅẹebh ni apu mibhꞌọḅel egbiom obho. 
2PE.2.21	Ughōl eedi delōghōm io mooḅi ebōom obho bọ kịneghe epu moru olōghōm ạni koghiraan oḍionom ạman mịto iigbia bho ụnogho bọ zeedi obho. 
2PE.2.22	Iibha bho imutenaan eedi obho nẹgba eḍeeriom mobho asidōgh bhibha iru magey,
2PE.2.22	“Aghōogh amina amula nale mibha odi akuḅaan azuughi obho,”
2PE.2.22	bolobolo
2PE.2.22	“Obhōrōpō olo uḅur mụum namina ghạ ni ạki tọgbudu obho.”
2PE.3.1	Iiḅi aburumōr ạmi, oobho ogbẹbhiōm ịzal ọbhereer obho ạami nạage uruom enyina. Toomo eedi ạami ụva magey mọkparam ọotuemi enyina mọkpo bhibha molo ạami ạloki mạkar iiḅi ịitua tạruumu enyina. 
2PE.3.2	Ạami nạva molo enyina kẹetua ghạ mịigbaay arizil iigbia bho tẸnaan ibha eedi ịgba kageedi obho, nꞌaraalōgh obho Obạmọogh nꞌỌpela bho ạnogho bọ miteledōm enyina mọnogho enyina bho. 
2PE.3.3	Ipira melōghōma kua, mobho tikunughi aruḍuma bho ẹtede arōoy temute ni etu ilo tẹtol ẹtuonuman mẹebhuom iikpōogh alōor eedi. Eedi tẹmologh ni ẹeḅaghami enyina 
2PE.3.4	ekōl kua “Odi ạJizos saguan momula oru? Oḍighen odi? Igbaany ạburude ezira sụneebhozu, keḍio kạar kạar odi nini kẹzo bho ụlem bọ mẹmar-arōoy obho kọḅel egbiom obho.” 
2PE.3.5	Eedi ịkar ni elōghōm ku nẹparanaan mobho kageedi obho Ẹnaan ạkpete ni be keḍio ụlem made bho nꞌạnyu obho. Ade bho ạḍua tạmuum amute molo ạmuum obho nẹpam nạ zodi. 
2PE.3.6	Keḍio ạmuum nạ, obho obꞌạdigho bho, mobho ubhin ubhiẹmiom mugbaany ẹmar-arōoy obho. 
2PE.3.7	Onyiin odi oghōrōkō bho tẸnaan mobho ạbham aseeri mạnyu obho nꞌade bho odi bọ siibha bho mobhin ạnyan obhiẹmiom. Nooseeri mạnyu obho nꞌade bho noḅōruōm maḍuma bho tọtu mịiruan ọnogho, opiẹmi marōoy obo bho ilōghōm io mẸnaan obho.
2PE.3.8	Iiḅi aburumōr, íḅulo ghạ monyiin ekpo ạar obhobho: taghisigh tObạmọogh obho akẹrẹkẹrẹ olo mi tonyiin aḍuma nꞌạsumuunir ạsia. Todi, ịzal obho onyiin.
2PE.3.9	Obạmọogh obho obiẹmi ghạ ḍio moguan odi kẹzo bho ẹtede enyina nẹetua bho. Odi adeny ni ạnogho enyina, ebum obho odi ọva ḍio molo onyiin ōoy kabhẹ. Odi nạva molo kōoy kōoy kaghiraan tịkarabh odi. 
2PE.3.10	Aḍuma bho Obạmọogh obho tatu obho, tatu tekperenom kọḅa. Taḍuma popo, tigbōgh imulughu, pạnyu obho nꞌoomo ọkpo bho idi bọ todi obho ọnu ọnyan ogbōr otẹn. Ade bho nꞌoomo ọkpo bho idi todi obho tepẹ ni ẹḍua. 
2PE.3.11	Ẹzo bho topiẹmi ni moomo ọkpo bhibha bho, okōr oḍigh aghuḍum mobho ịgbaan lꞌenyina keḍum? Iḍum ooḅi aghuḍum mẹrol ẹnogho mẸnaan, 
2PE.3.12	ku meḅōruōm ghạ maḍuma bho tẸnaan, mẹkparam magey meḍighi molo odi aḍuma bho kakẹm karu, ạkar odi aḍuma bho ạnyu obho tạnu apẹ bọ bho, nꞌẹesu obho tanyẹnẹmi moomo ọkpo bho idi bọ tạnyu obho. 
2PE.3.13	Ẹnaan naaguanaan zezira momoom ạnyu nꞌade olo oḍighi iiḅi tẹtol. Oobho pobho ezira nogon ghạ oḅōruōm obho.
2PE.3.14	Iiḅi aburumōr ạmi, ẹzo bho enyina negon ghạ neḅōrō ḍuma bhobho bho, pịkparam ghạ meḍighi meseeri silōor enyina ẹneghe ẹman olo ụgbaam io mịkarabh taghisigh tẸnaan, mẹrol tekima nꞌodi. 
2PE.3.15	Ịkiom ghạ ḍien talideny tObạmọogh ezira bho kebōom olo odi ạnogho enyina mọḅol ọbhel enyina, konyiin ẹzo bho ooḅi umōr obhꞌezira ạPol abhin toomo olōghōm ạar obho Ẹnaan ạnogho zodi obho ạge aruom enyina bho. 
2PE.3.16	Onyiin eedi abaabha bho pibha odi nạge ghạ nạ toomo ịbhereer obhꞌodi. Kir ẹde ọkpo olo ịkpar magey mọmoghonyan tịbhereer obhꞌodi olo obo ilōghōm io nꞌarōoy ịzal iloghi nenweeghiiy ẹḅaraghiom miben ẹgba, kẹzo bho eedi nẹgbaam mibha ẹegia ipedi obho, molo eedi negbo maruugu eedi.
2PE.3.17	Keḍio enyina, iiḅi aburumōr ạmi, neelōghōm etẹnẹ miibha bho. Siibha bho, igona lōor enyina, molo okōrōnuan arōoy obo bho ikiilaan io raalōgh obho igbōrōm enyina taraabōom eedi nꞌolo enyina ịkorom emeel tariisi obho enyina ịmaraay bho. 
2PE.3.18	Ipōbhōm mẹghi taghisigh nꞌọsu ạghusan aḍien nꞌolōghōm ạar obho tạJizos Kraist Ọpela bho nꞌObạmọogh ezira bho. Eghuan obho ẹrol ẹnogho zodi be siibha kamen kamen. Ẹrol ni kua.
1JN.1.1	Ezōor ụge notuom enyina milo igboloman nꞌEkpo-ọnuekpete aghuḍum obho, obho ạrol bọ kꞌọḅẹl egbiom ọlem obho; obho ezōor nọomoghon; umina uunon ụmiinom nꞌariḍien ezōor, ụbhamam nạ nꞌạravo ezōor. 
1JN.1.2	Amen odi aghuḍum obho aru amute tẹmar-arōoy obho, ezōor ọmiin, molo ezōor nọgbaam ọnogho enyina olelemi tilo igboloman nꞌaghuḍum obho ikunughi olo bho, obho ạrol bọ tỌde bho keḍio uru uḍighi ezōor ulōghōm odi. 
1JN.1.3	Ibha ezōor ụmoghon ụmiin obho pibha ezōor nọgba nạ ọnogho enyina, molo enyina etul nꞌezōor mi tookōbhōghian obho ezōor ụteeny bọ mi tỌde bho nꞌỌony obhꞌodi ạJizos Kraist obho. 
1JN.1.4	Ezōor nọge miibha bho, molo ọḅaal ologhi obhꞌezira agbẹbh ạman.
1JN.1.5	Iibha padōm obho ezōor ụmoghon bọ tọnu Ọony obhꞌodi obho, obho ezōor nọgba ọnogho enyina bho. Ẹnaan pẹḅaal keḍio todi bọbon ọkinim olo. 
1JN.1.6	Erumolo ezira udi tọkinim ku nokōl ghạ mezira ọteeny ookōbhōghian nꞌodi Ẹnaan, tịnu nꞌeḍighiom ạar obhꞌezira nẹgba miben be. 
1JN.1.7	Erumolo ezira udi tẹḅaal obho kẹzo bho odi Ẹnaan odi tẹḅaal obho, pezira, onyiin ọteeny ookōbhōghian mi tonyiin, keḍio ịḅaal tạJizos Ọony obhꞌodi taatōl moomo ịkarabh ezira ạḅaaleni.
1JN.1.8	Erumolo ezira ughōl mezira ịkarabh iloghi ilo, pezira noobiōghōm silōor ezira, agey obho ilo nạ tezira. 
1JN.1.9	Kezira ootuman mịkarabh ezira ọnogho mẸnaan, odi tapin ni mebum oguan obhꞌodi aḍighi mibha ịneghe bho ạḅelemaan ezira mịkarabh ezira aatōl ezira ạḅaaleni mi toomo ịkarabh eḍighiom ạar. 
1JN.1.10	Erumolo ezira ughōl mezira doḍighi ghạ ḍio mịkarabh, pezira nọgbaam Ẹnaan miben. Ọnuekpete bhꞌodi ẹko olo nạ tezira.
1JN.2.1	Ịbam ạnwuny ạmi, ạami nạge miibha bho atuom enyina molo enyina iḍighi mu mịkarabh, keḍio ōoy olo aḍighi mịkarabh, pạatua ghạ mobho ạJizos Kraist, obho odi be aru mooḅi obho, nạamaranuan mỌde bho naasen zodi ạnogho ezira. 
1JN.2.2	Odi aKraist nịvo nịvo pobo ụboromiom mẸnaan molo ezira kọteeny mọḅelemaan ịkarabh ezira, ịkarabh ibhꞌezira be ḍio, ịkarabh oomo arōoy ẹmar arōoy obho.
1JN.2.3	Erumolo ezira nokiilaan oḍighi mibhꞌịto bho tẸnaan, pezira ọkar olōghōm mobho ezira noolōghōm zodi. 
1JN.2.4	Kōoy kōoy olo aghōl modi alōghōm Ẹnaan koghiilaan io aḍighi mibhꞌịto bho todi, odi ọgba miben, agey obho ilo nạ todi. 
1JN.2.5	Kōoy kōoy olo aghiilaan aḍighi mibhꞌoghōrōkō bho tẸnaan podi naḍeeriom mobho odi atulan Ẹnaan ạman nꞌoomo ologhi odi. Iibha pẹzo ezira tolōghōm mobho ezira ụteeny otul ọnu nꞌodi. 
1JN.2.6	Kōoy kōoy olo aghōl modi nạateeny otul ọnu nꞌẸnaan, podi aḍum oḍigh aghuḍum obho ạJizos Kraist aḍum obho.
1JN.2.7	Ibꞌiiḅi aburumōr, iibha bho ạami ụge natuom enyina bho omoom olōgh io. Onyiin odi ugbaany olōgh obho, obho enyina ịmoghon kọḅel egbiom obho. Ugbaany olōgh obho, padōm obho enyina nẹemoghon obho. 
1JN.2.8	Keḍio ạkar odi iibha ạami nạge bho omoom olōgh olo agey obho nọmiin taKraist nꞌenyina mobho ọkinim obho nạḍua, ạkar odi ẹḅaal obho nạake nạmua.
1JN.2.9	Oōy olo aghōl odi odi tẹḅaal obho kụ nạlogh ḍien mumōr odi, agey obho ilo todi, odi odi nini tọkinim obho kesiibha. 
1JN.2.10	Kōoy kōoy olo atulan mumōr odi, odi odi tẹḅaal obho. Bọbon ạar olo idi todi molo ọnon ōoy kạtuan odi kaḍighi mịkarabh olo. 
1JN.2.11	Obo bho ạlogh ḍien mumōr odi obho odi nini tọkinim. Odi natele tọkinim mobho keḍio olōghōm io mesi odi nạki, ebum obho ọkinim obho naapuughi riḍien odi.
1JN.2.12	Ạami ụge natuom enyina, ịbam ạnwuny obho, ebum obho nọotuan tebum aKraist kụ nọoḅelemaan enyina mịkarabh enyina. 
1JN.2.13	Ạami ụge natuom enyina ạburude bho, ebum obho enyina neelōghōm zodi obo bho aḍum ni ạrol kọḅel egbiom obho. Ạami ụge natuom enyina ạnwuny ughẹel obho, tebum obho enyina neeḅe ipuom mObo-oḍighi mịkarabh obho.
1JN.2.14	Ạami ụge natuom enyina ạnwuny obho, ebum obho enyina neelōghōm mỌde bho. Ạami ụge natuom enyina ạburude obho, ebum obho enyina neelōghōm zodi obo bho aḍum ni ạrol kọḅel egbiom obho. Ạami ụge natuom enyina ạnwuny ughẹel obho ebum obho enyina ịteeny mịnyaam obho. Ekpo-ọnuekpete bho tẸnaan odi tiloghi obhꞌenyina molo enyina neeḅe ipuom mObo-oḍighi mịkarabh obho.
1JN.2.15	Ítulan ghạ ghuḍum ẹmar-arōoy obho nꞌoomo iibha idi bọ tẹmar-arōoy obho. Enyina etulan maghuḍum ẹmar-arōoy obho penyina ịteeny mụ metulan Ọde bho mi taghuḍum enyina. 
1JN.2.16	Iibha idi bọ tẹmar-arōoy obho pibha iikpōogh obho nẹnyaghagh moḍighi obho, nꞌibha ariḍien obho nẹnyaghagh mọteeny obho, nꞌọbughia lōor tibha nọoteeny tesuo aghuḍum obho. Iibha bho bọbon olo ạḍua tịto Ọde bho karu olo. Oomo eedi ịḍua tịto ẹmar-arōoy obho keru. 
1JN.2.17	Ẹmar-arōoy obho nꞌoomo ọkpo bho arōoy nẹva mọteeny obho neebhẹ nemuneen, keḍio odi obo bho naḍighi bọ mibha Ẹnaan nạva bọ bho taḍum aghuḍum olo ikunughi olo.
1JN.2.18	Ạnwuny ạmi, ikunughi obho natuan. Nọogba ọnogho enyina mobho obo ọlogh aḍien taKraist natu, keḍio esiibha ọlogh obo ọlokian ariḍien odi neemute etu, pạar obho ezira nolōghōm mobho ikunughi obho natuan. 
1JN.2.19	Arōoy bhibha ịkar io erelian nꞌogbo bhꞌezira, pạar obho eḍighi bọ keedi ịgbaranuan ezira bho. Eedi netelian nꞌogbo bhꞌezira bọ, peedi kịtolan nꞌezira. Eedi ịgbaranuan kua molo ọkar ọmiin mobho oomo eedi ịkar io erelian nꞌogbo bhꞌezira.
1JN.2.20	Enyina nị dụgh, Oōy Iigbia bho naazuughiom enyina mẸmugh Iigbia bho, molo oomo enyina neelōghōm magey obho. 
1JN.2.21	Ạami ụtuan io mebum obho enyina ilōghōm io magey obho kạami ạge miibha bho natuom enyina, ạami ụtuan tebum obho enyina neelōghōm magey obho nꞌobho enyina neelōghōm nạ mobho iben ịḍua ghạ ḍio tagey obho emute.
1JN.2.22	Okōr ōoy ọkar ọgba miben obho? Odi obo bho ạbharanaan bọ aghōl mạJizos paKraist obho ḍio bho. Odi ōoy obhobho pobo ọlogh aḍien taKraist. Odi nạabharanaan mỌde bho nꞌỌony obho, 
1JN.2.23	Kōoy kōoy olo ạbharanaan mỌony bho odi olo ạni nꞌỌde bho. Kōoy kōoy olo ạgba miiḅi mỌony obho odi odi ạni nꞌỌde bho.
1JN.2.24	Tebum iibha bho bẹleni, ịkua magey mẹbhamam tiloghi obhꞌenyina madōm obho enyina ịmoghon bọ kọḅel egbiom obho. Erumolo enyina ịbhamam mibha enyina nẹemoghon kọḅel egbiom obho, penyina ọrolan ạni Ọony bho nꞌỌde bho moomo amen. 
1JN.2.25	Aghuḍum olo ikunughi olo poobho aKraist nịvo nịvo aguanaan mọnogho ezira.
1JN.2.26	Ạami ụge miibha bho natuom enyina tibha igboloman nꞌobo bho nẹva mebōom oobiōghōm enyina bho. 
1JN.2.27	Enyina nị dụgh, aKraist naazuughiom enyina Ẹmugh Iigbia bho. Enyina obo bho netughom mẸmugh Iigbia bho, ịva mu mọnon ōoy mọtughumiom enyina. Odi Ẹmugh Iigbia bho pobo tạtughumiom enyina kạar kạar. Ibha odi nạtughumiom obho pagey obho, iben ilo. Ikiilaan mịtughumiom Ẹmugh Iigbia bho mẹrolan ghạ maKraist.
1JN.2.28	Lꞌagey, ạnwuny ạmi, ịtolan nꞌodi molo ezira ọteeny mọoghuanaan ologhi tamen obho odi tamute atu obho molo ezira ukiil io zodi rẹgheer taḍuma obho odi tatu obho. 
1JN.2.29	Enyina neelōghōm mobho aKraist be mobho aru mooḅi ōoy keḍio ilōghōm meghōl kua, kōoy kōoy olo aḍighi mibha ịneghe bho noonwe zodi omina ọmar.
1JN.3.1	Ịmiin etulan olo Ọde bho abhin atulan ezira. Etulan obhꞌodi ạbugh magey molo ubhin ezira ughōl mạnwuny tẸnaan. Ẹzo bho nạ pẹzo ezira idi. Ẹmar-arōoy obho ilōghōm io mẸnaan pạar obho eedi ilōghōm io zezira bho. 
1JN.3.2	Ibꞌiiḅi aburumōr, esiibha ezira ạnwuny tẸnaan keḍio dọkar io ọmaar olōghōm milo ezira tọtol. Oomo iibha ezira ulōghōm obho, pezira tọtol ạni ni kaKraist men odi amute aru, ebum obho ezira tọmiin ni zodi kạkar ẹzo bho odi odi obho. 
1JN.3.3	Kōoy kōoy olo ạteeny oḍuom ologhi obhobho mi taKraist naaseeri lōor odi ạḅaaleni kẹzo bho aKraist ạḅaal ni ạman obho.
1JN.3.4	Kōoy kōoy olo aḍighi mịkarabh naasōor olōgh tẸnaan, ebum obho oḍighi ịkarabh pu nopẹl olōgh tẸnaan. 
1JN.3.5	Enyina neelōghōm mobho aKraist ạḍua aru mootōl ịkarabh arōoy, nꞌobho todi bọbon ịkarabh ilo. 
1JN.3.6	Keḍio kōoy kōoy olo odi nꞌaKraist ọrol ghạ ḍio aḍighi mịkarabh. Kōoy kōoy olo ạrol naḍighi mịkarabh dọmiin ghạ ḍio zodi, dolōghōm nạ ḍio zodi.
1JN.3.7	Ímōrō ghạ, ạnwuny ạmi, ōoy aabiōghōm enyina. Kōoy kōoy olo naḍighi mibha ịneghe bho, pooḅi ōoy kẹzo bho aKraist aru mooḅi ōoy obho. 
1JN.3.8	Kōoy kōoy olo naḍighi ghạ mịkarabh, polo Eru obho, ebum obho Eru obho ki tọḅel egbiom obho aḍighi mịkarabh. Ọony tẸnaan ạtuan ebum obhiẹmi ariiḍighi Eru obho kamute aru.
1JN.3.9	Kōoy kōoy olo noonwe umina ụmar ọrol ghạ ḍio aḍighi mịkarabh, tebum obho amarugh eḍighiom ạar tẸnaan idi nꞌodi obho, nꞌebum obho Ẹnaan aru mỌde odi obho, odi ọrol io ạrol aḍighi ghạ mịkarabh. 
1JN.3.10	Iibha pibha tọmiin makẹrẹkẹrẹ mi tạnwuny tẸnaan nꞌạnwuny Eru obho. Kōoy kōoy olo oḍighi ḍio mibha iizuan obho atulan mumōr odi, Odi olꞌEru obho, Ọony tẸnaan io.
1JN.3.11	Iibha pạkar adōm obho enyina ịmoghon kọḅel egbiom obho mezira onyiin atulan monyiin. 
1JN.3.12	Ezira ụtol io kaKen. AKen olꞌEru obho, molo odi aghigh mạkar umōr odi. Odi ạtuan ebum eeghe kaghigh umōr obhꞌodi? Ebum obho eḍighiom ạar odi iḅẹebh ni, iibha tumōr odi ịneghe ni.
1JN.3.13	Tẹzo bho nạ, iiḅi aburumōr ạmi, erumolo ẹmar-arōoy obho ịlogh enyina ḍien, iímōogh ghạ. 
1JN.3.14	Ebum obho ezira utulan burumōr ezira bho, pạar obho aḍighi bọ mobho ezira noolōghōm mobho ezira noopẹl mọbho oḍigh taghuḍum obho. Kōoy kōoy olo otulan io mumōr odi, odi odi ni tọbho. 
1JN.3.15	Kōoy kōoy olo ạlogh ḍien mumōr odi pọokom menu, keḍio enyina neelōghōm mobho ọokom menu ọteeny ghạ ḍio maghuḍum olo ikunughi olo mi todi. 
1JN.3.16	Iibha pesi ezira ulōghōm mẹmu etulan, tibha aKraist ạnogho lōor odi ḍuugh mebum ezira bho. Ezira ẹkona ịgbaan ni molo ezira kọnogho ghuḍum obhꞌezira ḍuugh mebum aburumōr obhꞌezira. 
1JN.3.17	Erumolo ọola ạmiin umōr odi tekulom kakpereghi riḍien odi mi tumōr obhꞌodi, odi tạgba ẹko mobho odi atulan mẸnaan mi tologhi odi? 
1JN.3.18	Ạnwuny ạmi, etulan ezira otu ḍio metulan ọnu be, eru mạkar agey etulan ilo tọmiin teḍighiom-ạar ezira.
1JN.3.19	Iibha pạar obho aḍighi bọ mobho ezira ulōghōm mobho ezira uru milꞌagey obho, nꞌạar obho aḍighi nạ bọ mobho ezira ụteeny moḍuom ologhi taghisigh tẸnaan obho. 
1JN.3.20	Erumolo ezira ụteeny mịitu tiloghi ezira, ezira ulōghōm mobho Ẹnaan ạbugh ni apu miloghi ezira amina alōghōm nạ kạar kạar. 
1JN.3.21	Tebum iibha bẹleni, iiḅi aburumōr ạmi, erumolo iloghi ezira ilo tịitu, pezira nọoteeny mọoghuanaan ologhi mi taghisigh tẸnaan. 
1JN.3.22	Ebum obho ezira nookō raalōgh obhꞌodi obho, oḍighi nạ mibha iḍigh tologhi odi obho, pụ kạar kạar olo ezira ugbẹel podi ọnogho ezira. 
1JN.3.23	Iibha paraalōgh obhꞌodi, mezira omōruōm ḍien obho tạJizos Kraist, Ọony obhꞌodi, onyiin atulan nạ monyiin kẹzo bho aKraist ạto ạnogho ezira bho. 
1JN.3.24	Kōoy kōoy olo aakō raalōgh obho tẸnaan odi odi nꞌẸnaan, Ẹnaan odi nạ nꞌodi. Ebum Ẹmugh Iigbia bho odi ạnogho ezira bho, pạar obho aḍighi bọ kezira ulōghōm mobho Ẹnaan odi nꞌezira bho.
1JN.4.1	Iiḅi aburumōr ạmi, ímōruōm ghạ moomo arōoy ilo nekōl meedi ẹteeny mẸmugh Iigbia bho. Ịḍa meenon merumolo ẹmugh obho eedi ịteeny obho aru molo tẸnaan. Ạar obho aḍighi obho, ọlogh iben arizil neemute etu elela toomo ẹmar-arōoy obho. 
1JN.4.2	Ẹzo olo oḍighi olo enyina kelōghōm mōoy olo ạteeny mẸmugh obho tẸnaan, piinon ghạ mōoy olo nạgba amutiom mobho ạJizos Kraist abhin nꞌiikpōogh alōor obho aru. Odi pobo ạteeny mẸmugh obho tẸnaan. 
1JN.4.3	Kōoy kōoy olo nạparanaan mạJizos ọteeny io mẸmugh obho tẸnaan. Ẹmugh obhobho ạḍua todi obo ọlogh aḍien taKraist karu. Enyina nẹemoghon mobho odi natu, keḍio naaru asi siibha tesuo ẹmar-arōoy obho.
1JN.4.4	Ạnwuny ạmi, enyina ilo tẸnaan, molo enyina neeḅe ipuom miben arizil obho, ebum obho ẹmugh obhobho odi bọ tenyina bho, ạteeny ịnyaam apu miibha iru bọ milꞌesuo ẹmar-arōoy obho. 
1JN.4.5	Eedi nẹgba ghạ mọkpo esuo ẹmar-arōoy obho molo ẹmar-arōoy obho nẹmoghonyan zeedi, ebum obho eedi iru milo ẹmar-arōoy obho. 
1JN.4.6	Ezira nị dụgh, ezira ilo tẸnaan. Kōoy kōoy olo alōghōm mẸnaan pọmoghonyan ezira, obo bho otu ḍio molo tẸnaan obho ọmoghonyan io zezira. Iibha pẹzo ezira tolōghōm makẹrẹkẹrẹ ẹmugh obho nạgba magey obho nꞌobho nạgba miben obho.
1JN.4.7	Iiḅi aburumōr, itu onyiin atulan monyiin, ebum obho etulan ạḍua tẸnaan karu. Kōoy kōoy olo ạteeny metulan, pu noomina oonwe zodi ọmar, odi alōghōm nạ mẸnaan. 
1JN.4.8	Kōoy kōoy olo ọteeny io metulan olōghōm io mẸnaan, ebum obho Ẹnaan aru metulan. 
1JN.4.9	Ẹnaan aḍighi aḍeeriom mobho odi atulan ezira men obho odi arōm mogini Ọony obhꞌodi aru tẹmar-arōoy obho molo ezira kọteeny ghuḍum mi todi. 
1JN.4.10	Iibha pẹmu etulan, olo oghōl ezira kutulan mẸnaan io, odi katulan ezira karōm mỌony obhꞌodi aru molo ezira ọteeny ọḅelemaan ịkarabh ezira.
1JN.4.11	Iiḅi aburumōr, ẹzo bho Ẹnaan abhin atulan ezira bho, ezira obhin nạ mẹzo bho onyiin atulan monyiin. 
1JN.4.12	Oōy olo nạamiin ghạ mẸnaan olo. Kerumolo ezira onyiin atulan monyiin pẸnaan ọrolan ezira molo toḍighi metulan obho odi ạneghe ạman mi tezira.
1JN.4.13	Ebum obho odi ạnogho bọ zezira mẹmugh obhꞌodi obho pạar obho aḍighi bọ kezira ụkar ulōghōm mobho ezira udi nꞌẸnaan, odi odi nꞌezira bho. 
1JN.4.14	Molo ezōor ụmiin, keḍio nọgba ọnogho mịnon arōoy mobho Ọde bho arōm aru mỌony obhꞌodi moru Ọpela ẹmar-arōoy obho. 
1JN.4.15	Kōoy kōoy olo ạgba amutiom mobho ạJizos aru mỌony tẸnaan, pẸnaan odi nꞌodi, odi odi nạ nꞌẸnaan. 
1JN.4.16	Ezira noolōghōm omōruōm nạ metulan obho Ẹnaan ạnogho ezira bho.
1JN.4.16	Ẹnaan etulan, keḍio kōoy kōoy olo ạteeny metulan odi mi tẸnaan, Ẹnaan odi nạ nꞌodi. 
1JN.4.17	Ẹmu etulan obho uḍighi ụneghemi ụman tezira bho, olo ezira kọteeny mọoghuanaan ologhi mi taḍuma ịiruan obho, keḍio ezira tọteeny nạ ni nạ tebum obho aghuḍum ezira mi tẹmar-arōoy obho odi kobho taKraist. 
1JN.4.18	Ologhi okpooy ghạ ḍio tetulan. Agey etulan olo ạneghe ni ạman napirighan ghạ mologhi aruugu. Tebum iibha bẹleni odi obo bho ologhi nakpooy obho, ọteeny io magey etulan olo ạneghe ni ạman, ebum obho ologhi odi nakpooy tebum ạliliom obho tọliom odi obho.
1JN.4.19	Ezira utulan ni tebum obho Ẹnaan abhira atulan ezira bho. 
1JN.4.20	Oōy olo aghōl modi atulan Ẹnaan kụ nạlogh ḍien mumōr odi, podi ọgba miben. Erumolo odi otulan io mumōr odi obho odi nạamiin ghạ moomo amen obho, odi tạgba ẹko mobho odi natulan mẸnaan obo bho odi dọmiin ghạ ḍio bho? 
1JN.4.21	Oobho podi olōgh obho aKraist ạlogh ạnogho ezira bho, modi obo bho atulan mẸnaan obho, atulan nạ kua mumōr odi.
1JN.5.1	Kōoy kōoy olo amōruōm mobho ạJizos aru maKraist obho, odi pọony tẸnaan; kōoy kōoy olo atulan mỌde bho tatulan nạ ni nạ mỌony obho. 
1JN.5.2	Kamen kamen olo ezira utulan Ẹnaan, nookō raalōgh obhꞌodi pezira olōghōm mobho ezira notulan mạnwuny tẸnaan. 
1JN.5.3	Erumolo ezira notulan mẸnaan pezira nookō raalōgh obhꞌodi. Keḍio araalōgh obhꞌodi ịimor io epu molo ezira utue ḍio ookō, 
1JN.5.4	ebum obho kọony kọony tẸnaan tatue ni aḅe apuom mẹmar-arōoy obho. Ologhi omōruōm obhꞌezira pobho ezira ubhin noḅiom opuom ẹmar-arōoy obho. 
1JN.5.5	Obo bho imōruōm bọ ighōl mạJizos Ọony tẸnaan obho pobo tetue ni eḅe epuom mẹmar-arōoy obho.
1JN.5.6	ẠJizos Kraist podi obo bho aru obho. Odi aru aḍighi agbẹbhẹghiōm tozu ạmuum obhꞌodi nꞌịḅaal obho odi azu tọbho bhꞌodi obho. Odi oru ḍio aḍighi agbẹbhẹghiōm tạmuum be, odi ạḅar mụum nꞌịḅaal aḍighi agbẹbhẹghiōm. Ẹmugh Iigbia bho nịvo nịvo nạgba nạ mobho iibha bho iru magey, ebum obho odi Ẹmugh obho aru magey obho. 
1JN.5.7+1JN.5.8	Ẹmugh obho nꞌạmuum obho nꞌịḅaal obho pịraar ikiran mịzo ilo ịnu eedi iru monyiin. 
1JN.5.9	Ezira nomōruōm ghạ ni mịigbaay arōoy, keḍio ịigbaay ibha tẸnaan ịghua epu. Iibha pịigbaay obho Ẹnaan ạgba milo igboloman nꞌỌony odi obho. 
1JN.5.10	Molo kōoy kōoy olo amōruōm mỌony obho tẸnaan podi naamōruōm mịigbaay obho tẸnaan mi tologhi odi, keḍio kōoy kōoy olo omōruōm io mịigbaay obho tẸnaan naaḍighi zodi Ẹnaan atu mọgba miben, ebum obho odi omōruōm io mịigbaay obho Ẹnaan ạgba tilo igboloman nꞌỌony odi obho. 
1JN.5.11	Iibha pịigbaay obhꞌodi, modi Ẹnaan nạanogho zezira maghuḍum olo ikunughi olo, keḍio odi aghuḍum obho odi tỌony obhꞌodi. 
1JN.5.12	Kōoy kōoy olo ạteeny mỌony obho nạateeny ghuḍum. Oōy olo ọteeny io mỌony obho tẸnaan aghuḍum olo todi.
1JN.5.13	Ạami ụge miibha bho natuom enyina molo enyina elōghōm mobho enyina nẹeteeny maghuḍum olo ikunughi olo, ạkar enyina obo bho neemōruōm bọ maḍien Ọony obho tẸnaan obho. 
1JN.5.14	Ezira ọteeny ọoghuanaan ologhi mi taghisigh tẸnaan, tebum obho ezira nọkar ulōghōm mobho kạar kạar olo ezira ugbẹel olo idi tịto odi, odi tạmoghon ni ezira. 
1JN.5.15	Kamen kamen olo ezira ugbẹel odi mạar, odi nạmoghon ghạ ni ezira. Erumolo ịkar eru kua, pezira noolōghōm nạ mobho odi tạnogho ezira kạar kạar olo ezira ugbẹel odi.
1JN.5.16	Kōoy kōoy olo ạmiin mumōr odi olo naḍighi mịkarabh ilo ịlogh io zodi tesi aḍuugh, odi aakpulughu mẸnaan molo Ẹnaan ạnogho zodi ghuḍum. Iibha bho pilo obo bho eḍighi mịkarabh olo ịlogh io zeedi tesi aḍuugh. Ịkarabh ilo ịlogh io mōoy tesi aḍuugh idi, keḍio ạami ụva ḍio molo enyina keekpulughu Ẹnaan milo igboloman nꞌiibha bho. 
1JN.5.17	Ịkarabh ịkarabh, keḍio ịkarabh idi molo ịlogh io mōoy tesi aḍuugh.
1JN.5.18	Ezira noolōghōm mobho kōoy kōoy olo noonwe umina ụmar ọtol ghạ ḍio aḍighi mịkarabh, ebum obho Ọony obho tẸnaan naaghuruom zodi, molo Eru obho oru ḍio aḍighi odi mịkarabh.
1JN.5.19	Toomo ibha Eru obho nạto moḍigh kẹrekere ịto nạnogho moomo arōoy ẹmar-arōoy obho, ezira noolōghōm nạ mobho ezira uru milo tẸnaan.
1JN.5.20	Ezira noolōghōm mobho Ọony tẸnaan naaru ạnogho ezira mọmoghonyan, molo ezira noolōghōm zodi Ẹnaan obho odi be mobo ịkpe mookpulughu. Aghuḍum ezira idi todi Ẹnaan obhobho nꞌạJizos Kraist Ọony obhꞌodi be. Oobho pạkar odi Ẹnaan obho, nꞌaghuḍum obho ikunughi olo bho.
1JN.5.21	Iiḅi ạnwuny ạmi, itughuneen silōor enyina mi tiben aruru.
2JN.1.1	Ạami okenya ạsosi obho, ụge natuom ạna ạni obho Ẹnaan abheleghi ạson ạseghe bho, nꞌạnwuny obhꞌonuma obo bho. Ạami utulan magey obho. Ạami be nạ ḍio mobo utulan enyina oomo obo bho neelōghōm magey obho, etulan nạ enyina, 
2JN.1.2	ebum obho agey obho idi tezira bho, keḍio tẹtol nạ ni nạ tezira kamen kamen.
2JN.1.3	Ẹnaan Ọde bho nꞌạJizos Kraist Ọony obhꞌodi tẹnogho ni ezira lịsebh nꞌọsu ạghusan aḍien nꞌekima, tẹzo bho ezira idi tagey obho nꞌetulan obho.
2JN.1.4	Ologhi ạmi ạḅaal magey men ạami ụmiin mẹde ạnwuny onuma nẹtuonuman magey obho, kẹzo bho Ọde bho ạto bọ ạnogho ezira bho. 
2JN.1.5	Ạni obho, ạami naasen ni ạna molo ezira onyiin katulan monyiin. Obhobho omoom olōgh io, mobho ạami ụge natuom ạna bho, onyiin odi ugbaany olōgh obho ezira ụmoghon kọḅel egbiom obho. 
2JN.1.6	Ezira moḍum aghuḍum oghiilaan ookō araalōgh obho tẸnaan, podi etulan obho ạami nakōl obho. Oomo enyina onyiin motulan monyiin, podi olōgh obho enyina ịmoghon bọ kọḅel egbiom obho.
2JN.1.7	Ọlogh arōoy ilo nẹgba ẹparanaan mobho ạJizos Kraist aru nꞌiikpōogh alōor, neeru elela tẹmar-arōoy obho neebiōghōm rōoy. Oōy olo odi kua, ọgba miben nꞌobo ọlokian ariḍien taKraist. 
2JN.1.8	Igona lōor enyina, lꞌenyina ipiẹmi moḍighi alikumuan obhꞌenyina, molo enyina epin ạmukpe enyina ẹman.
2JN.1.9	Kōoy kōoy olo ọtuonuman io mịtughumiom obho taKraist, katẹnōm taghisigh, podi olo tẸnaan. Obo bho nạtuonuman mịtughumiom obho odi odi tẸnaan nꞌỌony obho. 
2JN.1.10	Kōoy kōoy olo aru tenyina olo ọtughumiom io mịtughumiom bhibha, ubhin ghạ zodi mọloghom totu onuma, ughōl ghạ nạ kua “Ekima ẹrolan ạna.” 
2JN.1.11	Kōoy kōoy olo aakpulughu molo ekima kẹrolan odi, paḍigh nꞌodi mi tịkarabh obho odi naḍighi obho.
2JN.1.12	Ạami ạteeny ịkanya ọkpo mọgba ọnogho enyina ilo neepu mọgiom apepa nꞌiki. Kpẹlen nꞌipa, ạami nạatua moru ọmiinan enyina ọḍeghe ọnogho enyina nꞌalōor ạmi, molo ọḅaal ologhi obhꞌezira agbẹbh ạman.
2JN.1.13	Ạnwuny ụmarani onuma obo bho Ẹnaan abheleghi ạson ạseghe bho epuruan ạna.
3JN.1.1	Ạami okenya ạsosi obho ụge natuom ạna ooḅi umōr bhꞌạmi ạGayos obo bho ạami utulan magey obho.
3JN.1.2	Ooḅi umōr ạmi, ạami naakpulughu molo iiḅi kemutenaan ạna nꞌolo alōor onuma kamoon, kẹzo bho ạami naalōghōm mobho ạna ụghua ni tạruumugh obho. 
3JN.1.3	Ologhi ạmi ạḅaal magey men ẹde aburumōr obho iru ịgba ịnogho ạmi mologhi omōruōm onuma mi tagey obho, kẹzo bho ạna natughom magey obho moomo amen. 
3JN.1.4	Ọnon ọḅaal ologhi olo apu mọmoghon obho ạnwuny ạmi netughom obho olo.
3JN.1.5	Ooḅi umōr ạmi, ạna ạteeny mologhi omōruōm magey mi teḍighiom ạar onuma, obho ạna uḍighi ụnogho maburumōr mꞌạkar obo bho iru bọ misoloman obho. 
3JN.1.6	Eedi nẹegba metulan obhꞌonuma ẹnogho marōoy ạsosi obhꞌeebha. Sesen ni lọgh ghạ mạvo mạnogho zeedi taraabōom olo iḍigh tologhi tẸnaan molo eedi ẹtol etele ẹki taghisigh, 
3JN.1.7	ạar obho aḍighi obho keeghe, eedi ibhin io mọlogh ạvo tobo bho imōruōm io obho keḅẹtōnōm oḍighi obho taKraist. 
3JN.1.8	Ịkpe ni molo ezira obo bho nọtuonuman maKraist obho kọlogh mạvo kọnogho marōoy olo idi kua, molo ezira opin ạni bin mi toḍighi ọgba olelemi agey obho.
3JN.1.9	Ạami ạge mokpẹrẹ ọnuekpete aruom ạsosi obho, keḍio aDiotrefis obho naḅumian moru uvẹmụ eedi obho ọva ḍio mọmoghonyan ibha ạami nạkpete bho. 
3JN.1.10	Amen ạami tatu, pạami ọgba kạar kạar olo odi naaḍighi, ịkarabh ọnuekpete bho odi ạkpete ạami obho nꞌiben obho odi nạgbaay obho. Iibha bho nạ ẹkona degbẹbhan io zodi. Odi obhin ghạ ḍio burumōr obho ạloghom men eedi iru. Keḍio nạva ghạ nạ mọpuenaan obo bho netu bọ mobhin eedi ọloghom obho, naḍighi nạ mobhirighan eedi mi tạsosi obho.
3JN.1.11	Ooḅi umōr ạmi, ụta ghạ mịkarabh, tạ ghạ miiḅi. Kōoy kōoy olo aḍighi miiḅi, pōoy tẸnaan. Kōoy kōoy olo aḍighi mịkarabh dọmiin ghạ ḍio mẸnaan.
3JN.1.12	Kōoy kōoy nạgba miiḅi maDimitrios, ẹgbaan nạ magey mọgbaam odi miibha bho. Ạami nạgba nạ zodi miiḅi keḍio ạna naalōghōm obho iibha ạami nạgba bho iru magey.
3JN.1.13	Ạami ạteeny ịkanya ọkpo ọgba ọnogho onuma ilo neepu mọgiom apepa nꞌiki. 
3JN.1.14	Ạami nạatua mokẹm ọmiinan onuma molo ezira ọḍeghe nꞌalōor ezira.
3JN.1.15	Ekima ẹrolan ạna. Oomo ạburubulol onuma epuruan ạna. Puruan ạburubulol ezira magey.
JUD.1.1	Ạami aJud, ẹbana bho tạJizos Kraist, umōr taJems, ụge natuom moomo obo bho Ẹnaan naabheleghi ạseghe bho, ibha netugh tetulan tẸnaan Ọde bho, ibha idi teḍigh otu tạJizos Kraist obho.
JUD.1.2	Ọsu ạghusan aḍien nꞌekima nꞌetulan ẹmaraghia ẹrolan enyina.
JUD.1.3	Iiḅi aburumōr ạmi, ẹrol tologhi ạmi magey mokenya men mọge oruom enyina milo igboloman nꞌịbhelegha bho oomo ezira utul ọnu ụteeny obho, keḍio esiibha neesugh mologhi ạmi mọge ọghuemi iloghi obhꞌenyina molo enyina kẹmaranuan keḅianaan momōruōm obho Ẹnaan nạanogho marōoy odi tonyiin amen be bho. 
JUD.1.4	Ạami nạge miibha bho tebum obho ẹtede arōoy nẹeḅokia iḍigh togbo bhꞌezira nenweeghi madōm ọḅelemaan ịkarabh obho tẸnaan mọgba ọḍua oḍigh tạdol ọva ạraani nꞌilobhir eedi, nꞌogin ạJizos Kraist, obho odi be mỌde otu nꞌObạmọogh ezira bho. Ẹegia iigbia bho nạagba kageedi mapum obho eedi neebhin obho.
JUD.1.5	Toomo ibha enyina nẹemaar ilōghōm miibha bho ẹkona, ạami nạva ni momina ọotuemi enyina mẹzo Obạmọogh obho ạbhel marōoy obhꞌIzirẹl mi tebhugh obhꞌIzipt, nꞌẹzo odi amina aghiraan ạze abhiẹmi mobo bho imōruōm io obho. 
JUD.1.6	Ịmaar ẹetua ghạ nạ mitelema bho tẸnaan, ibha ipẹl mọota ịto bhꞌeedi obho ịḍua tesi amarugh obho ụnogho bọ zeedi obho. Ẹnaan nạaseghe magbirigbiri olo oḅu ghạ ḍio ạkasioghom zeedi ạlogh zeedi toonu obꞌọkinim naḅōruōm mogbōgh aḍuma bho tọtu mịiruan ọnogho zeedi obho. 
JUD.1.7	Ịmaar ẹetua ghạ nạ mạSodom nꞌaGomora nꞌoomo ạraama bho ikuōm bọ zeedi obho. Arōoy eedi iḍighi nạ kitelema bhibha tẸnaan, esōor olōgh, ọdioghom aruutu nꞌịnon oḍigh kẹrekere ipesi. Ubhin mạnyan olo oḍim ghạ ḍio kamen kamen ọkpiom eedi ọnogho eedi mọmiinom, mọnogho aliiki moomo arōoy.
JUD.1.8	Onyiin ẹzo bho nạ arōoy bhibha ịmiin ghịiny ilo iḍighi eedi iḍighi lōor eedi mịkarabh, eedi ịgba ịpue mịnyaam ịto bho tẸnaan. Eedi ịipu mitelema eghuan ibha ạnyu obho. 
JUD.1.9	Ạkar aMaikiel uvẹmụ itelema bho tẸnaan ẹkona doḍighi ghạ nạ ḍio miibha bho. Tạruruan obhꞌodi nꞌEru obho, obho eedi ịrol ịghanan mobo tạteeny moḍim obho taMozis ẹkona, aMaikiel ọkpete nạ ḍio ạpue mEru obho, odi ạkpete kua, “Obạmọogh obho ạliom ạna!” 
JUD.1.10	Keḍio arōoy bhibha nẹkpete ghạ ẹpue mọkpo ilo eedi ịmoghonyan io. Molo eedi ọkpo bho eedi ibhin mologhi ịnam eḍum ịmoghonyan obho, pibha ibhin nepiẹmi zeedi obho. 
JUD.1.11	Mịin obꞌọmiinom olo tẹtolaan eedi. Eedi nẹetuonom mebōom taKen. Eedi nẹetuan ebum ikpoki ikōrōnuan taraabōom obho mi toḍighi ịkarabh kẹzo bho aBelam aḍighi obho. Noobhiẹmi zeedi tọmaranuan obhꞌeedi kẹzo bho ubhiẹmi maKora mi tọmaranuan obho odi ạmaranuan maMozis obho. 
JUD.1.12	Amen olo enyina iikōbhōghian mole eḍian ạruumugh obho, eedi ibhin ghạ ḍio rẹgheer mosughaay eḍian obho molo eedi nẹerol togbo enyina kiikuneen mọpue ookōbhōghian obho. Eedi nẹetua ghạ lōor eedi be. Eedi ịgbaanan mọbhurubuur olo ọpibha nạpibhoghom olo osōorẹ ḍio mẹlebhe. Eedi idi kiirẹeny ilo ịloki ghạ ḍio mitu mi tạkar ogbo omuluan, ilo neeḍinyighu imeleghu ịbhozu ịman. 
JUD.1.13	Eedi idi kopōkō ạmuum obꞌọbhiiny, nꞌeḍighiom ạar ạregheer obhꞌeedi neemute nepōobh koobha. Eedi idi kitōbh ịsobh ịinaany, ibha Ẹnaan naaseeri zeedi mesi obꞌọkinim olo kamen kamen.
JUD.1.14	Ịnok ōoy obho agbẹbhiōm bọ oḍual mi tọobhe bho tẠdam obho, pobo ạmiinom eedi mạghiiny obhobho, “Ịmiin, Obạmọogh obho tatu ni nꞌọlogh ạsumuunir itelema iigbia obhꞌodi, 
JUD.1.15	mọru ịiruan ọnogho kōoy kōoy, nꞌọnogho apum miḍighi mịkarabh arōoy obho ilōghōm io mẸnaan obho, tebum oomo ịkarabh obho eedi iḍighi obho nꞌoomo ibꞌikpo ọnuekpete bho arōoy ibha ilōghōm io mẸnaan obho ịkpete zodi obho.” 
JUD.1.16	Arōoy bhibha nẹghunughun ghạ moomo amen, ẹgba mọkpo ẹḅam tẹmu ịnon arōoy. Eedi nẹtuonuman ghạ mịkarabh ọkpo ẹebhuom alōor obho. Eedi neetumuom ghạ silōor obhꞌeedi, ẹnogho miben eghuan mịnon arōoy molo eedi ẹteeny mibha eedi nẹva bho.
JUD.1.17	Ịitua, iiḅi aburumōr ạmi, mibha iteledōm tạJizos Kraist Obạmọogh ezira bho ịgba ghạ ịnogho enyina bho mi tamen olo neetẹn obho, 
JUD.1.18	mi “Tikunughi aruḍuma bho, arōoy tetu ni ẹtol ẹeḅaghami enyina, arōoy ilo tẹtol ẹtuonuman mịkarabh ọkpo ẹebhuom alōor obhꞌeedi.” 
JUD.1.19	Arōoy bhibha obo nẹḍi ghạ mạsosi obho rụuku. Eedi ibhin tịitua iikpōogh alōor obhꞌeedi be ku neḍighiom miibha bho, Ẹmugh Iigbia bho kọnogho ḍio zeedi mịitua bhibha. 
JUD.1.20	Keḍio enyina, iiḅi aburumōr ạmi, ịkpabh tobꞌooḅi omōruōm obho mebhōbh ẹghi taghisigh ghạ be. Iikpulughu ghạ tịnyaam Ẹmugh Iigbia bho, 
JUD.1.21	meḍuraan eḍigh tetulan obho tẸnaan, suo enyina neḅōrō mạJizos Kraist Obạmọogh ezira bho mobhin tọsu ạghusan aḍien obhꞌodi ọnogho enyina maghuḍum olo ikunughi olo bho.
JUD.1.22	Ịsuanaan ghụsan aḍien mobo bho ịteeny ịzal iloghi obho.
JUD.1.23	Ịpel mebhunughi eedi toonu ạnyan obho. Ịmaar egona lōor enyina mi tọsuanaan ạghusan aḍien mẹtede arōoy ịlogh ḍien marukpe ibha ịkarabh ọkpo ẹebhuom alōor obhꞌeedi nẹeḅibhoghom obho.
JUD.1.24+JUD.1.25	Todi obo bho tatue ni ạpam enyina molo enyina imeel io bho, obho tapin enyina ạmarami kiiḅi arōoy nꞌọḅaal ologhi ọḍe mi taghisigh eghuan obhꞌodi obho, ạkar odi Ẹnaan Ọpela bhꞌezira, obho tughuneen zodi ḍio ọnon olo bho, igbōgh eghuan nꞌịnyaam nꞌịikpo ẹrol ẹnogho zodi kọḅel egbiom obho ninii ạteeny siibha kamen kamen tebum aḍien tạJizos Kraist Obạmọogh ezira bho. Ẹrol ni nạ kua.
REV.1.1	Ọbhereer obhobho igboloman mibha ạJizos Kraist ạgba amutiom, ibha Ẹnaan ạnogho zodi, moḍeeriom ạrubana odi mọkpo ilo netu momute siibha siibha. AKraist arōm otelema bhꞌodi aru ạgba mọkpo bhibha aḍeeriom ạnogho mạJon ẹbana bhꞌodi. 
REV.1.2	Keḍio ạJon aru ạgba moomo ibha odi nạamiin obho. Iibha pibha odi ạgba mibha igboloman nꞌadōm obho ạḍua tẸnaan karu obho, nꞌagey obho, ibha ạJizos Kraist ạgba amutiom obho. 
REV.1.3	Ạlisebh tẹtol ni ẹnogho mobo bho aghōl bọ mọbhereer obhobho bho, nꞌobo bho ịmoghonyan ọnuekpete adōm obho, nꞌobo bho ịtuugh iḍighi mibha ụge bọ tọbhereer obhobho bho! Aruḍuma bho ọkpo bhibha temute bho idi tẹeḅa ạvo.
REV.1.4	Ạami ạJon ụge mọbhereer obhobho natuom oḍual ạrasosi ibha idi tebhugh obhꞌEsia.
REV.1.4	Ạlisebh nꞌekima ẹḍua tẸnaan obho odi obho, obho ạrol obho nꞌobho natu obho, nꞌoḍual ạruumugh ibha idi taghisigh ẹtolom odi obho, eru ẹrolan enyina. 
REV.1.5	Ẹḍua nạ tạJizos Kraist, obho oomo ọnu odi agey agey be idi obho, ọkpana Ọony obho ubhira uḅẹtōn tọbho bho, obho aru nạ mọola oomo ạruula ade bho.
REV.1.5	Odi atulan ezira molo tọbho bhꞌodi, podi ạbhel ezira tịkarabh obhꞌezira, 
REV.1.6	aḍighi ezira meghun otu ạruula iiḅua moḍighi oḍighi ọnogho Ẹnaan nꞌỌde bhꞌodi. Ịikpo nꞌeghuan ẹrol ẹnogho mạJizos Kraist kamen kamen! Ẹrol nị nạ kua!
REV.1.7	Iinon, odi natu nꞌeḅōghōghaan obho! Kōoy kōoy tạmiin ni zodi, obo bho igim bọ mitakara bhꞌodi ẹkona. Oomo arōoy ibhꞌade bho teḍigh ni tịitu mebum odi. Ạkar agey nạ ni. Ẹrol ni nạ kua.
REV.1.8	Ẹnaan Obạmọogh oomo ẹmiriikpo bho, obho odi obho, obho ạrol obho, nꞌobho natu obho, ạkpete kua, “Ạami Ạlfa nꞌOmega.”
REV.1.9	Ạami ạJon umōr obhꞌenyina. Totul ọnu obhꞌạmi nꞌạJizos pạami uḍigh nꞌenyina mi tọmiinom, nꞌAde-Ọolema bhꞌodi, nꞌọghurughiom. Uru useeri ạami mi teeghara egbolom obho ughōl bọ ạPatmos obho mebum obho ạami ụgba ulelemi mọnuekpete tẸnaan nꞌagey obho ạJizos ạgba amutiom obho. 
REV.1.10	Taḍuma tObạmọogh obho, pẸmugh obho ạsiiny ạami, pạami ụmoghon moghōrōkō imulughu olo nạḅemian keeḍue nạkpete kua tạman ạmi, 
REV.1.11	“Gẹ tọbhereer maseeri mibha ạna ụmiin obho mạfirima mạghiom moḍual ạrasosi bhibha: Ẹfesos, Simana, Pagamom, Tiatira, Sạdis, Filadelfia, nꞌaLaodisia.”
REV.1.12	Pạami ughiraan mọmiin obo bho nạkpete ạnogho ạami obho, pạami ụmiin moḍual ịtodi agold. 
REV.1.13	Togbo eedi kir ạar olo ạmara kōoy, ạlokia mạdoni olo asōor kasike odi, nꞌokuughuom olo ụlemom magold akuughiom teeku odi. 
REV.1.14	Ạsilaan odi ịḅaal kịḅaal ịgele odughuna bolobolo kogharaghar ạmuum, ariḍien obhꞌodi kamuumōr ạnyan. 
REV.1.15	Asike bhꞌodi nẹmua kokurōgh olo ugbul ụḅaaleni. Oghōrōkō bhꞌodi nạḅemian kobꞌeekpa ạrumuum ọbhiiny-ạbadi. 
REV.1.16	Toḍiom ạvo odi nꞌoḍual ikpo ịinaany. Tọnu obhꞌodi nꞌomamagh obꞌạmugem ịzal ạman. Aghisigh odi odi kẹnam-aḍio ogbo ọsilaan. 
REV.1.17	Amen ạami ụmiin zodi pạami umeel tasike odi kọobhuanaan ẹnam. Podi ạḅam rạvo odi mi tạmi ạkpete kua, “Ughiil ghạ ruugu. Ạami ọḅel obho nꞌobho ikunughi obho. 
REV.1.18	Ạami obo bho uḍum ni ụrol obho! Ạami ụbho ni, keḍio nonon, ạami naaḍum ạtol kamen kamen. Ịsabi ẹmir-iḍim nꞌọbho idi tạravo ạmi. 
REV.1.19	Siibha bho, pụge mọkpo bho ạna nạmiin obho, oomo ọkpo bho idi siibha bho, nꞌibha netu momute taghisigh obho. 
REV.1.20	Iibha ẹmu oḍual ịinaany ibha ạna ụmiin toḍiom ạvo ạmi obho, nꞌoḍual ịtodi agold obho. Tamen olo neetẹn, ẹmu obho ụḅoki ni keḍio esiibha nọogba omutiom. Oḍual ịinaany obho, pitelema oḍual ạrasosi obho, oḍual ịtodi obho, poḍual ạrasosi obho.”
REV.2.1	“Gẹ mạghiom otelema tẸnaan obhꞌạsosi obhꞌẸfesos:
REV.2.1	“Oobho adōm obho ạḍua natu todi obo bho ạbham bọ moḍual ịinaany obho mi toḍiom ạvo odi obho, obho natele togbo oḍual ịtodi agold obho.
REV.2.2	“ Ạami naalōghōm moomo ibha enyina neeḍighi obho: ạami naalōghōm mịnyaam oḍighi obho enyina ibhin iḍighi obho nꞌẹzo enyina ideny ịrol obho. Ạami naalōghōm mẹzo enyina itue ghạ ḍio moonon otughuneen aḍien mi tịkarabh arōoy nꞌobho enyina nẹeḍa ẹmiin mobo bho ighōl eedi iteledōm obho kitu ḍio zeedi obho, emina ẹva nạ ẹmiin mobho eedi iru mịgba miben. 
REV.2.3	Enyina needeny, ẹmiinom ẹteeny ịiḅaghami mi tebum ạmi, keḍio enyina itighaan io be.
REV.2.4	“Oomo ipa ẹkona, iibha pibha ạami ụva ụmiin bho iḅẹebh tenyina: enyina itulan mụ zạmi siibha bho kẹzo bho enyina itulan ạami tọḅel egbiom obho. 
REV.2.5	Ịitua mẹzo enyina neegbeenyan ạami toḍighi iiḅi. Ikiraan tịkarabh enyina, pạami oru tenyina ọseghe ọtodi obho mi tesi obhꞌodi. 
REV.2.6	Iibha pibha ịneghe magey tenyina: enyina ịlogh ḍien meḍighiom ạar arōoy ibhꞌaNikolaos, ibha tạami ẹkona ịneghe ḍio bho.
REV.2.7	“ Erumolo enyina ịteeny raḅeri, pịmoghon mibha Ẹmugh obho ạkpete ạnogho mạrasosi obho!
REV.2.7	“ Tobo bho aḅe apuom ạvo obho, ạami tạnogho zodi mịnyaam mole ikpo oorẹeny aghuḍum obho, obho nasi taleeny tẸnaan obho. ”
REV.2.8	“Gẹ mạghiom otelema tẸnaan obhꞌạsosi obhꞌaSimana:
REV.2.8	“Oobho adōm obho ạḍua bọ todi obo bho aru mọḅel nꞌikunughi obho, obho ạbho keḍio amina ni aḍum ni ạrol obho.
REV.2.9	“ Ạami naalōghōm mịiḅaghami enyina. Ạami naalōghōm mekulom enyina — keḍio tạkar odi nị dụgh, enyina ạruula. Ạami naalōghōm mịkarabh obho obo bho ighōl bọ eedi aJu kịkar io eru milꞌaJu obho, nẹgbaam enyina bho eedi ilꞌogbo taSetan obho. 
REV.2.10	Ighiil ghạ ruugu mọmiinom obho enyina netu mọmiinom obho. Ịmoghon. Eru obho tạlogh ni zenyina mi tọdegh oonon, akughi mẹde enyina ạlokioghom ikoli. Ịiḅaghami obhꞌenyina tẹtol maḍiōbh aḍuma. Ịteeny ologhi omōruōm tạmi. Eru kạar olo iru nạ mọbho, pạami ọnogho ozu enyina meghōony aghuḍum.
REV.2.11	“ Erumolo enyina ịteeny raḅeri, pịmoghon mibha Ẹmugh obho ạkpete ạnogho mạrasosi obho!
REV.2.11	“ Obo bho iḅe ipuom ạvo bho, ogbẹbhiōm ịzal ọbho bho ọteeny io zeedi.”
REV.2.12	“Gẹ mạghiom otelema ạsosi obhꞌaPagamom:
REV.2.12	“Oobho adōm obho ạḍua todi obo bho ạteeny momamagh obꞌạmugem ịzal ạman obho.
REV.2.13	“Ạami naalōghōm mesi enyina netugh, tesi obho ẹtolom Eru obho odi obho. Enyina eḅolom ạami, molo enyina ịparanaan io mologhi omōruōm obhꞌenyina mi tạmi, mi tạkar amen obho ughigh bọ mẠntipas, obho ạteeny mogbagbarabh ologhi omōruōm mi tạmi obho, mi tesi obho Eru obho natugh obho.
REV.2.14	“Oomo ipa ẹkona, iibha pibha ạami ụteeny mọliom enyina: tenyina kir ẹde ilo nẹtuonom mịtughumiom taBelam, obho ạtughumiom mạBelak mẹzo oḍighi arōoy Izirẹl moḍighi ịkarabh ọrol ole eḍian ilo ụtunom mạar ụnogho maruru nꞌoḍighiiy ịkarabh eḍighiom ạar ole ẹma. 
REV.2.15	Onyiin ẹzo bho nạ, enyina ẹteeny nạ rōoy ilo nẹtuonom mịtughumiom arōoy aNikolaos. 
REV.2.16	Ikiraan tịkarabh enyina siibha, bolobolo ạami natu siibha siibha moḅiom arōoy bhipa nꞌobꞌạmugem obhꞌọnu ạmi.
REV.2.17	“Erumolo enyina ịteeny raḅeri mọmoghon, pịmoghon mibha Ẹmugh obho nạkpete ạnogho mạrasosi obho!
REV.2.17	“Teedi obo bho neeḅe ipuom ạvo bho, ạami tạnogho ni zeedi mẹde eḍian ạruumugh obho ụḅoki ni obho. Ạami tạnogho ạni ni moomo eedi mọḅaal eekpōogh ọbharakpar olo nọoge momoom aḍien olo ọnon ōoy otue ḍio aghōl tughuneen zodi obo bho abhin obho ḍio.”
REV.2.18	“Gẹ mạghiom otelema ạsosi obhꞌaTiatira:
REV.2.18	“Oobho adōm obhꞌỌony obho tẸnaan, obo bho ariḍien odi idi kamuumōr ạnyan, obho asike odi nẹmua kokurōgh olo ugbul ụḅaaleni.
REV.2.19	“Ạami naalōghōm mibha enyina iḍighi obho. Ạami naalōghōm metulan obhꞌenyina nꞌologhi omōruōm obhꞌenyina, nꞌoḍighi obhꞌenyina, nꞌalideny obhꞌenyina. Ạami naalōghōm mobho enyina neḍighi siibha bho milo ipu mibhꞌọḅel egbiom obho.
REV.2.20	“Keḍio iibha pibha ạami ụteeny mọliom enyina: enyina iḅaam ịkarabh ạni opopo ạJezebel, obho aghōl bọ modi ozil tẸnaan obho. Odi ạtughumiom aabiōghōm mạrubana ạmi ẹghi eḍighi mịkarabh eḍighiom ạar ole ẹma, nele nạ mariḍian ilo ụtunom mạar ụnoghooy ruru. 
REV.2.21	Ạami nạanogho zodi men olo odi kaghiraan tịkarabh odi, keḍio odi ọva ḍio moghiraan tịkarabh eḍighiom ạar odi. 
REV.2.22	Esiibha ạami tatuḅeen zodi mi tẹmuna olo odi nꞌobo bho nꞌodi neleeyogh rạama bho tẹmiinom mịkanya. Iibha pibha ạami taḍighi siibha, tughuneen molo eedi ighiraan tịkarabh ibha eedi iḍighi nꞌodi ạni obho ḍio. 
REV.2.23	Ạami tạze nạ nị mobo bho nẹtuonom zodi obho, keḍio oomo ạrasosi obho telōghōm mobho ạami ulōghōm moomo ịitua arōoy nꞌibha eedi nẹva bho. Ạami tạkpe amulumian kōoy kōoy enyina tẹzo ibha odi aḍighi obho.
REV.2.24	“Enyina ibha isughō mi taTiatira bho ịtuonom io mịkarabh ịtughumiom obhobho. Enyina dẹtuugha nạ ḍio mibha ipedi obho ighōl ‘Ibꞌọkpo ẹḅokia eru obho.’ Ạami nạkpete miibha bho ạnogho enyina mobho ạami ụbughe mu dōol enyina. 
REV.2.25	Keḍio ịmaar ẹbham mi tibha enyina ịteeny obho ninii ạami atu.
REV.2.26+REV.2.27+REV.2.28	“Tobo bho iḅe bọ ipuom ạvo bho, ịkparam iḍighi mibha ạami nạva bho isi tạkar ikunughi obho, ạami tạnogho zeedi monyiin ịnyaam obho ạami ubhin tỌde ạmi obho: ạami tạnogho zeedi mịnyaam mọto ịto tarubhuugh obho, ọdaam eedi nꞌọoghuanaan ạvo, nꞌoḅomi eedi mịpaḍi kilo uḅomi mịinu. Ạami tạnogho nạ nị nạ zeedi mẹenaany obho ụḍirogh obho.
REV.2.29	“Erumolo enyina ịteeny raḅeri mọmoghon, pịmoghon mibha Ẹmugh obho nạkpete ạnogho mạrasosi obho!”
REV.3.1	“Gẹ mạghiom motelema ạsosi obhꞌạSadis:
REV.3.1	“Oobho adōm obho ạḍua natu tobo bho ạteeny moḍual ạruumugh obho tẸnaan nꞌoḍual ịinaany obho.
REV.3.1	“Ạami naalōghōm mibha enyina neḍighi obho, nꞌọdu aghuḍum obho enyina neḍum obho, toomo ibha enyina nẹebho bho ẹkona. 
REV.3.2	Tebum ipa bẹleni, iḅetunu mẹghuemi mibha enyina ịteeny obho ku megbi mọbho ọman. Ạami nạamiin mobho ibha enyina neeḍighi obho degbẹbhan io taghisigh tẸnaan obhꞌạmi. 
REV.3.3	Ịitua siibha bho mibha ụtughumiom enyina bho nꞌẹzo bho enyina ịmoghon obho: ịtuugh eḍighi, meghiraan tịkarabh enyina. Erumolo enyina iḅetunu ḍio, ạami tatu tenyina kọḅa, molo enyina iru ḍio elōghōm mamen ạami tatu.
REV.3.4	“Ịbam enyina mi tạSadis meeseeri marukpe enyina ẹḅaaleni. Enyina tẹḅologhia ni mịḅaal ibura bhꞌenyina etelian ạami, ebum obho enyina igbẹbhan ni morelian ạmi obho. 
REV.3.5	Obo bho iḅe ipuom ạvo bho tẹḅologhia ạni ni mịḅaal kipedi obho, keḍio ạami utughuneen io riḍien eedi mi tọbhereer aghuḍum obho. Taghisigh Ọde ạmi nꞌaritelema bhꞌodi, pạami ọgba omutiom mobho eedi iru milꞌạmi.
REV.3.6	“Erumolo enyina ịteeny raḅeri mọmoghon, pịmoghon mibha Ẹmugh obho nạkpete ạnogho mạrasosi obho! ”
REV.3.7	“Gẹ mạghiom motelema ạsosi obhꞌaFiladelfia:
REV.3.7	“Oobho adōm obho ạḍua natu todi obo bho ạneghe ni ạman, iben ilo todi obho, obho nạpam mịsabi taDevid obho. Odi aghuuron obo oghuughi olo, odi aghuughi obo oghuuron olo.
REV.3.8	“Ạami naalōghōm mibha enyina iḍighi obho. Ạami naalōghōm mobho ịnyaam enyina igbẹbhan io: enyina nẹetuonom mịtughumiom ạmi ẹmaar ẹtolan nạ zạmi. Ạami naaghuuron ạnogho enyina meguugh olo obo orue oghuughi olo bho. 
REV.3.9	Ịmoghon! Ạami taḍighi ni mogbo opopo tenyina obho iḍigh bọ nꞌaSetan, mọgba iben ibha nekōl eedi aJu kitu ḍio milꞌaJu obho, egbuluman tasike enyina. Oomo eedi telōghōm ni mobho ạami utulan enyina. 
REV.3.10	Ebum obho enyina ideny kẹzo bho ạami ụkpete ụnogho enyina bho, ạami ẹkona tạpam ni enyina atughuneen mi tamen olo ọmiinom aru, obho natu mọteenyom oomo ẹmar-arōoy obho, mọḍa oonon oomo arōoy ade bho.
REV.3.11	“Ạami natu siibha siibha. Ịmaar ẹbham eekō kibha enyina ịteeny obho, molo arōoy ịboor enyina mi tạmukpe oḍighi obhꞌenyina. 
REV.3.12	Ạami taḍighi zodi obo bho arue aḅe apuom ạvo obho mạkpo otu iikpulughu tẸnaan obhꞌạmi, odi ọḍua mụ nạ. Ạami tạge todi maḍien Ẹnaan obhꞌạmi, nꞌaḍien ẹma bho tẸnaan obhꞌạmi, omoom aJerusạlẹm, obho tạḍua tẸnaan obhꞌạmi atu mi tạnyu obho. Ạami tamina ni ạge mi todi momoom aḍien obhꞌạmi.
REV.3.13	“Erumolo enyina ịteeny raḅeri mọmoghon, pịmoghon mibha Ẹmugh obho nạkpete ạnogho mạrasosi obho! ”
REV.3.14	“Gẹ mạghiom otelema ạsosi obhꞌaLaodisia:
REV.3.14	“Oobho adōm obho ạḍua natu tAgey Oōy obho, obho obi ghạ ḍio bho, nꞌobho oomo ọnu odi agey agey be idi obho, obho aru mọḅel egbiom oomo ẹmar-ọkpo ibha Ẹnaan ạlemogh obho.
REV.3.15	“Ạami naalōghōm mibha enyina iḍighi obho. Ạami naalōghōm mobho enyina iḅakaam io ịisu nạ ḍio. Kōl enyina kiḅakaam ni bolobolo ẹesu. 
REV.3.16	Kebum obho enyina ịzololo ni be bho, ạami natu mọsir enyina orōbh tọnu ạmi. 
REV.3.17	Enyina nekōl ghạ kua, ‘Ezōor ạruula, bọbon ạar olo ịkparanaan ezōor olo.’ Keḍio enyina ilōghōma ḍio mobꞌọsu ạghusan aḍien ekulom obhꞌenyina. Enyina aruvekulom ilo idi mẹduḅa, nꞌarōoy ikpom ariḍien. 
REV.3.18	Ạami naakiom enyina siibha, itu meghō mạkar agold tạvo ạmi molo enyina egbo. Itu meghō nạ mạbalala olo enyina kẹlokia mopuom ẹduḅa ạregheer enyina. Itu meghō nạ mịigho ọloki tariḍien enyina, molo enyina ẹmiin.
REV.3.19	“Ạami nasi ghạ ni ạliom kōoy kōoy olo ạami utulan. Ịgba magey obho siibha, meghiraan tịkarabh enyina. 
REV.3.20	Ịmoghon! Ạami nạamara tọnu otu eguugh obho naakpu. Kōoy kōoy olo ạmoghon moghōrōkō ạmi kaghuuron meguugh obho, pạami oḍigh todi, otul nꞌodi ole, odi katul nꞌạami kale. 
REV.3.21	Toomo obo bho teḅe epuom ạvo ạami tạnogho zeedi mịnyaam mọrol ạni toḍiom ạvo ẹtolom ạmi, kẹzo bho ạami uḅe upuom ạvo uru ụrol delede mi toḍiom ạvo ẹtolom Ọde bhꞌạmi obho.
REV.3.22	“Erumolo enyina ịteeny raḅeri mọmoghon, pịmoghon siibha mibha Ẹmugh obho nạkpete ạnogho mạrasosi obho! ”
REV.4.1	Iibha iru itẹn, pạami umina ụmiin mọnon ạghiiny olo eguugh ạnyu obho aghuurunu.
REV.4.1	Keḍio oghōrōkō bho ạami ụmoghon bho amulughu keeḍue bho, ạnogho ạami tamen olo neetẹn obho, ạkpete kua, “Sịin, aru eebha, pạami oḍeeriom onuma mọkpo ilo temute tamen olo iibha neetẹn.” 
REV.4.2	Onyiin amen obho pẸmugh Iigbia bho ạsiin ạami. Ẹtolom ọolema ạrol tạnyu obho, nꞌōoy olo ạrolom delede. 
REV.4.3	Odi obho ạrol tẹtolom obho, aghisigh odi nạmua kꞌobꞌooḅi ọbharakpar olo ughōl ạjaspa nꞌakanelian; toomo odi ẹtolom obho ạlagba-ẹnaan, olo aḅil kalogo oorẹeny, akin ni akiton. 
REV.4.4	Kir ịnon aḍisibh nꞌinya ạrutolom ilo ukinom ukiton odi ẹtolom obho, ilo aḍisibh nꞌinya arukenya ịrolom. Eedi ịḅologhia mịḅaal ạrusuoma, izuaay roghōony ọolema olo ụlemom agold. 
REV.4.5	Tẹtolom obho pesi ẹḅaal ạḍua amute nꞌoghōrōkō olo nagumughu kọkarabh aḍio. Tẹtolom obho kir oḍual ịtaany ạnyan ilo neemōr. Iibha poḍual ạruumugh obho tẸnaan. 
REV.4.6	Taghisigh ẹtolom obho kir esi olo odi kọbhiiny ạrataḅaliki, olo nạmua kꞌoghōrōghōr obun-ụḍirogh.
REV.4.6	Tonyiin odi ẹtolom obho, mi tạruukul obho, kir inya imoom ịnam ilo ịteeny mọlogh ariḍien mi taghisigh nꞌạman. 
REV.4.7	Ọḅel omoom ẹnam obho odi kodumunuḅụạgụ; ogbẹbhiōm ịzal obho odi kọony ạnam; ogbẹbhiōm ịraar obho odi kaghisigh ōoy; ogbẹbhiōm inya bho odi kugo olo nạpeebh. 
REV.4.8	Oomo inya eedi imoom ịnam obho ịteeny diin diin asubham. Oomo ạman nꞌaghisigh obho, ariḍien ariḍien. Ịḅele ḍio bọbon amen mọmoor ạsoor mootaany nꞌuḍugul oghōl ekua:
REV.4.8	“Iigbia, Iigbia, Iigbia, ẹrol ẹnogho mẸnaan Obạmọogh obho ạbugh bọ apu obho,
REV.4.8	obho ạrol bọ bho, obho odi nạ siibha bho, obho tatu bọ bho.”
REV.4.9	Inya imoom ịnam obho nẹemoor sọor eghuan, nꞌiibhughumi, nạlisebh ẹnogho mobo bho ạrolom bọ mẹtolom obho, obho aḍum ni ạrol kamen kamen obho, 
REV.4.10	paḍisibh nꞌinya arukenya bho ogbuluman taghisigh odi obo bho ạrolom mẹtolom obho, ookpulughu odi obo bho aḍum ni ạrol kamen kamen obho. Peedi ozuuruna raghōony obhꞌeedi mi taghisigh ẹtolom obho ọkpete ekua,
REV.4.11	“Ẹnaan, Obạmọogh ezōor! Ạna naagbẹbh mobhin eghuan,
REV.4.11	nꞌiibhughumi, nꞌịnyaam.
REV.4.11	Ạna ụlem oomo ẹmorokpo bho,
REV.4.11	ịḍua nạ tịto onuma keru koomo eedi ẹteeny ghuḍum neḍum.”
REV.5.1	Keḍio ạami ụmiin mọbhereer mi toḍiom ạvo odi obo bho ạrol tẹtolom obho; nọoge opule tologhi nꞌạman obho, ọkpulughi ọḍiniom moḍual ookpe. 
REV.5.2	Keḍio ạami ụmiin mọoghuanaan obꞌOtelema tẸnaan, olo abhin nobꞌoghōrōkō nạgbaam apuruan kua, “Okōr ōoy mobo agbẹbh ni ạman, tatue ni ạakpo mariisi obho ụḍinogh obho, akpẹerōn mọbhereer obho?” 
REV.5.3	Bọbon ōoy olo ụmiin tạnyu obho bolobolo tade bho, bolobolo tẹmar-arōoy obho odi tẹeḍiani ade bho, olo tatue ni akpẹerōn mọbhereer obho moonon tologhi obho olo. 
REV.5.4	Pạami uleghe magey mebum obho bọbon ōoy olo ụmiin molo agbẹbh ni ạman mokpẹerōn ọbhereer obho oonon tologhi obho olo bho. 
REV.5.5	Keḍio onyiin okenya bho ạkpete kua ạnogho ạami, “Uleghe ghạ. Nonon ni! Odumunuḅụạgụ bhꞌeghun otu taJuda, ogbōgh ọony ọobhe bho taDevid, naaḅe apuom molo odi tatue ni ạakpo moḍual ariisi obho ụḍinogh obho, akpẹerōn nạ mọbhereer obho.”
REV.5.6	Pạami ụmiin mỌony Ẹena nạamara togbo ẹtolom obho, olo inya imoom ịnam obho nꞌarukenya bho ikō zodi ikin ikiton. Ọony Ẹena bho nạgbaanan molo nooghigh. Odi ạteeny moḍual ạrubhaal nꞌoḍual ikpo ariḍien, ibha iru bọ moḍual ạruumugh obho tẸnaan ibha noorōm iru bọ toomo ẹmar-arōoy obho. 
REV.5.7	PỌony Ẹena bho ạghi abhin mọbhereer obho mi toḍiom ạvo odi obo bho ạrolom mẹtolom obho. 
REV.5.8	Ẹzo bho odi ạseghe bho, pinya imoom ịnam obho nꞌaḍisibh nꞌinya arukenya bho igbuluman taghisigh Ọony Ẹena bho. Oomo eedi, ōoy onyiin onyiin, ịbhamagh marugumagum nꞌạrukpa agold ilo ụloki mịnsens, ibha iru bọ miikpulughu arōoy tẸnaan obho. 
REV.5.9	Eedi ịmoor momoom ạsoor ighōl kua:
REV.5.9	“Ạna ugbẹbh ni mọseghe ọbhereer obho nꞌọokpo ariisi obho ụḍinogh obho.
REV.5.9	Ughigh ni ạna, keḍio tebum ọbho bhꞌonuma,
REV.5.9	pạna ụta rōoy uruom Ẹnaan,
REV.5.9	mi toomo arughun otu nꞌọnu-ạraama,
REV.5.9	nꞌạraama nꞌaruubhugh.
REV.5.10	Ạna naaḍighi zeedi etu meghun otu iiḅua moḍighi oḍighi ọnogho Ẹnaan ezira,
REV.5.10	eedi tẹda tade bho.”
REV.5.11	Keḍio ạami umina uunon, pạami ụmoghon sọor ạsumuunir itelema tẸnaan, ilo ịmara ikō ikiton mẹtolom obho tẸnaan, nꞌinya imoom ịnam obho nꞌarukenya bho, 
REV.5.12	nẹmoorom nꞌobꞌoghōrōkō, ekōl kua,
REV.5.12	“Ọony Ẹena bho ughigh obho agbẹbh mobhin ịikpo,
REV.5.12	nꞌẹela, nꞌolōghōm ạar, nꞌịnyaam,
REV.5.12	nꞌiibhughumi, nꞌeghuan nꞌibuom!”
REV.5.13	Keḍio ạami ụmoghon oomo kạar kạar ilo idi mimoom mi tọbhiiny obho, nꞌoomo kạar kạar ilo idi mimoom mi toomo ariisi obho, nẹmoor sọor ekōl kua:
REV.5.13	“Todi obo bho ạrolom ẹtolom obho, nꞌỌony Ẹena bho,
REV.5.13	igbẹbh ni mobuom obhin iibhughumi nꞌeghuan nꞌịnyaam ẹrolan eedi kamen kamen!”
REV.5.14	Pinya imoom ịnam obho ịbhagharana kua, “Ẹrol nị nạ kua!” Keḍio arukenya bho igbuluman iikpulughu zodi.
REV.6.1	Keḍio ạami ụmiin mibha Ọony Ẹena bho ạakpo nakpẹerōn mọḅel ẹḍinom ibhꞌoḍual ẹḍinom ọbhereer obho, keḍio ạami ụmoghon mobho ọḅel omoom ẹnam obho nạkpete ạnogho ạami nꞌobꞌoghōrōkō olo odi kọkarabh aḍio aghōl kua, “Tue!” 
REV.6.2	Ạami uunon, pạami ụmiin mọḅaal ạsu. Obo bho nakiilom zodi obho ạbham ạghumu, keḍio ụnogho nạ zodi meghōony ọolema. Odi amute aru kobꞌoḅe mẹgham aḅe napuoghom.
REV.6.3	Keḍio Ọony Ẹena bho ạakpo akpẹerōn mogbẹbhiōm ịzal ẹḍinom obho; pạami ụmoghon mobho ogbẹbhiōm ịzal ẹnam obho nạkpete kua, “Tue!” 
REV.6.4	Pọnon ạsu amute, okōkōgh mobhꞌeede bho. Obo bho nakiilom moobhobho, nọonogho mịnyaam mobhin ẹgham oru tade bho, molo arōoy kẹze rōoy; keḍio ụnogho nạ zodi mobꞌọodoony elōor ẹgham.
REV.6.5	Keḍio Ọony Ẹena bho ạakpo akpẹerōn mogbẹbhiōm ịraar ẹḍinom obho; pạami ụmoghon mogbẹbhiōm ịraar omoom ẹnam obho nạkpete kua, “Tue!” Ạami uunon pạami ụmiin moḅile ạsu. Obo bho nakiilom zodi obho ạbham mọtuom mi tạvo odi. 
REV.6.6	Keḍio ạami ụmoghon moghur olo ạgbaanan moghōrōkō olo ạḍua togbo inya imoom ịnam obho aru ạkpete kua. “Aḍuma oḍighi odiin ạkopu ạrusu bolobolo aḍiōbh nꞌabhenya pibha tọkpe ạkopu ịgari. Ụpue ghạ maḅua ạmunu nꞌamiim!”
REV.6.7	Keḍio Ọony Ẹena bho ạakpo akpẹerōn mogbẹbhiōm inya ẹḍinom obho; pạami ụmoghon mobho ogbẹbhiōm inya omoom ẹnam obho nạkpete kua, “Tue!” 
REV.6.8	Ạami uunon, pạami ụmiin mạsu olo akōgh kọbherebher. Aḍien obo bho nakiilom zodi obho ughōl Aḍuugh, nꞌẸmir-iḍim nạtuonom tạman odi. Nọoḍi made bho inya abin, ọnogho zeedi mịnyaam mobhin ẹgham, nꞌoḅẹer, nꞌạrazegh nꞌịnam eḍum ade bho ọziom onyiin abin.
REV.6.9	Keḍio Ọony Ẹena bho ạakpo akpẹerōn mogbẹbhiōm ōogh ẹḍinom obho. Pạami ụmiin tẹeḍiani ẹede iiḅua bho mạruumugh obo bho nọoze mebum obho eedi ịgba imutiom moghōrōkō tẸnaan, ịnogho rōoy obho. 
REV.6.10	Eedi imulughu nꞌobꞌoghōrōkō, “Obạmọogh Oomo ẹmiriikpobho, obho ạneghe ni ạman, iben ilo tọnu odi obho! Tạteeny okōr amen kạna ạtu mịiruan ạliom marōoy ade bho ịze bọ zezōor obho?” 
REV.6.11	Oomo eedi, ōoy ọḅaal ọḅaal obꞌạdoni bho ụnogho; keḍio ụkpete ụnogho zeedi moḅōrō obhooghia ịbam amen, ninii ọnu arōoy obho egbẹbh, obo bho itul nꞌenyina neḍighi moḍighi obho, aburumōr obhꞌenyina ibha eedi tẹze bho, kẹzo bho ụze enyina bho.
REV.6.12	Keḍio ạami ụmiin Ọony Ẹena bho ạakpo akpẹerōn mogbẹbhiōm odiin ẹḍinom obho. Ade bho abhōor aḅomoghian, paghōzōgh obho aḅil kẹnu, keḍio ụvanyu obho akōgh kịḅaal ạman. 
REV.6.13	Ịinaany obho ịḍua tạnyu obho ịgharaghu tade bho, kilo ịmir nẹkaraghu tobꞌogim. 
REV.6.14	Pạnyu obho abhẹ, kẹzo bho nokpōr ghạ ọseghe mọota olo ụrere bho, nꞌoomo ibꞌaruugum nꞌaruuḅum ibhꞌọbhiiny obho ụḅirogh tariisi obhꞌeedi. 
REV.6.15	Keḍio ạruula ade bho, nꞌobo bho ịdaay rạama bho, nꞌaruvẹmụ ạraagham, nꞌobo bho igbooy mẹela bho, nꞌarōoy ibꞌịnyaam obho, nꞌoomo ịnon arōoy, ạrubana nꞌạnwuny ogbo eghun, ighilighu ịghi ịḅokiaay tịinu nꞌaraapōgh aruugum ạrubharakpar obho. 
REV.6.16	Eedi ileghe ibheleghi mibꞌaruugum obho nꞌạrubharakpar obho ighōl kua, “Meelom ezōor mạḅoki ezōor mi todi obo bho ạrolom mẹtolom obho, nꞌỌony Ẹena bho natu mọliom ezōor obho. 
REV.6.17	Nạateeny mobꞌaḍuma ạlile bhꞌeedi, keḍio okōr ōoy tatue ạmaranuan?”
REV.7.1	Iibha iru itẹn, pạami ụmiin minya itelema tẸnaan bho ịmara tinya ạruukul ade bho, ịbham imulumi minya ạrupibha ade bho, molo ogim ogim io tade bho, nꞌạribhiiny obho, nꞌiirẹeny obho. 
REV.7.2	Pạami ụmiin ọnon otelema ạḍua natu tọpaḍi obho aghōzōgh obho nꞌẹḍinom obho tẸnaan obho aḍum ni ạrol obho. Odi abheleghi amutiom nꞌobꞌoghōrōkō minya itelema ibha Ẹnaan nạanogho mịnyaam mọpueghi ade bho nꞌạribhiiny obho. 
REV.7.3	Podi otelema bho ạkpete kua, “Uḍighi ghạ mạpue made bho, nꞌạribhiiny obho, nꞌiirẹeny obho, ninii ezira nooru ụloki mạraleke ụḍinom mi taragbodo ạrubana tẸnaan obhꞌezira.” 
REV.7.4	Keḍio ụgba ụnogho ạami mọnu obo bho nọolokiiy mạraleke tẸnaan ụḍinom mi taragbodo eedi obho: eedi esugho ạraala ọonir arōoy mi toomo eghun otu obhꞌIzirẹl. 
REV.7.5	Aḍisibh ḍiōbh ọonir ilꞌeghun otu taJuda mobho nọologh melẹkẹ tẸnaan ụḍinom; aḍisibh ḍiōbh ọonir ilꞌeghun otu taRuben, aḍisibh ḍiōbh ọonir ilꞌeghun otu tạGad; 
REV.7.6	aḍisibh ḍiōbh ọonir ilꞌeghun otu tẠsa; aḍisibh ḍiōbh ọonir ilꞌeghun otu taNaftali; aḍisibh ḍiōbh ọonir ilꞌeghun otu tạManase; 
REV.7.7	aḍisibh ḍiōbh ọonir ilꞌeghun otu tạSimion; aḍisibh ḍiōbh ọonir ilꞌeghun otu taLivai; aḍisibh ḍiōbh ọonir ilꞌeghun otu tạIsaka; 
REV.7.8	aḍisibh ḍiōbh ọonir ilꞌeghun otu tạZebulon; aḍisibh ḍiōbh ọonir ilꞌeghun otu taJosef; aḍisibh ḍiōbh ọonir ilꞌeghun otu ibha taBenjamin.
REV.7.9	Iibha iru itẹn, ạami uunon, kir eḅir arōoy — bọbon ōoy olo arue ghạ ạḅal ạman olo! Eedi ilꞌoomo oḍigh kẹrekere arōoy, nꞌaruubhugh, nꞌarughun otu, nꞌọnu-ạraama. Eedi ịbologhiaay mịḅaal ibꞌạradoni, ẹbhamagh nạ tạravo eedi masukpulom ale ẹmara taghisigh ẹtolom obho nꞌỌony Ẹena bho, 
REV.7.10	keḍio eedi ịkpete imulughu nꞌobꞌoghōrōkō ighōl kua, “Ịbhelegha bhꞌezira nẹḍua ghạ etu tezira mi tẸnaan ezira obho ạrolom ẹtolom obho nꞌỌony Ẹena bho.” 
REV.7.11	Oomo itelema bho ikō ikitonom mẹtolom obho, nꞌarukenya bho, nꞌinya imoom ịnam obho. Keḍio eedi igbuluman izumeni sumusigh eedi mi tẹtolom obho iikpulughu mẸnaan, 
REV.7.12	nekōl kua, “Ẹrol nị nạ kua! Ẹnaan obhꞌezira agbẹbh ni mobuom obhin eghuan, nꞌolōghōm ạar, nꞌạlisebh, nꞌiibhughumi, nꞌịnyaam, nꞌịikpo kamen kamen! Ẹrol nị nạ kua!”
REV.7.13	Ponyiin mi tarukenya bho apuruan kua zạmi, “Iibha kikōr arōoy ibha ibura mịḅaal ibꞌạradoni obho, ịḍua teḍighen eru?” 
REV.7.14	Keḍio ạami ụbhagharana kua, “Ạabo ạami ulōghōm io. Ạna kulōghōm.” Keḍio odi ạkpete kua ạnogho ạami, “Abaabha pobo imuzōnaan mi togbōgh ọmiinom. Eedi neetōl mạradoni eedi ẹḅaaleni mi tịḅaal Ọony Ẹena bho. 
REV.7.15	Pạar obho eedi ịmara taghisigh ẹtolom tẸnaan neḍighinaan moḍighi mẸnaan moomo uḍugul nꞌootaany, mi totu iikpulughu obho. Obo bho ạrolom mẹtolom obho tạmaar ni ạpam zeedi nꞌalōor obhꞌodi. 
REV.7.16	Kamen kamen ọkoony osibh mu zeedi; aghōzōgh nꞌẹesu onyiin ạar ọbhooghi mu zeedi; 
REV.7.17	tebum obho Ọony Ẹena bho, obho odi togbo ẹtolom obho, tatu mookō rạana obho taanon eedi obho, keḍio odi tapin eedi ateliom ạki tariizi ạmuum aghuḍum. Keḍio Ẹnaan tatu agbul moomo izin mi tariḍien eedi.”
REV.8.1	Amen Ọony Ẹena bho ạakpo akpẹerōn mogbẹbhiōm oḍual ẹḍinom obho, pạnyu obho ạrol kua be param-m milo tẹkian ni mogbẹbh ạmaḍian ạwa. 
REV.8.2	Keḍio ạami ụmiin moḍual itelema bho nẹemara taghisigh tẸnaan; keḍio uru ụnogho eedi moḍual aruuḍue.
REV.8.3	Ọnon otelema, olo ạteeny mạmogi agold olo ịnsens imuza ni aru ạmara tẹede iiḅua obho. Omina ọnogho zodi mịnon ọlogh ịnsens mọḅaram tiikpulughu oomo arōoy tẸnaan, moḅo iiḅua mi tẹede agold obho odi taghisigh ẹtolom obho. 
REV.8.4	Ạmugi ịnsens obho ụsu obho ịḍua tạvo otelema bho ạmara taghisigh tẸnaan obho ẹsiin nꞌiikpulughu oomo arōoy tẸnaan. 
REV.8.5	Keḍio odi otelema bho aru ạseghe mạmogi ịnsens obho, ạseghe nyạn tẹede bho ạlogh abhule keḍio azu tade bho. Paḍio bho ạraḅalu agumughu, ạrol aḍighi meghenem meghenem, ade bho ẹkona arubhughu aḅomian.
REV.8.6	Poḍual itelema bho ịmara nꞌoḍual aruuḍue bho mopulo.
REV.8.7	Ọḅel otelema bho aru apulo meeḍue obhꞌodi. Paraakpa ạmuum nꞌạnyan, ilo ụguonom nꞌịḅaal iru izuan tade bho. Pụḍi ịraar abin made bho, abin aru ạnu ạman, iirẹeny nꞌoomo ịigho.
REV.8.8	Keḍio ogbẹbhiōm ịzal otelema bho aru apulo meeḍue obhꞌodi. Pụseghe urōbh ụlogh tạbadi obho mạar olo odi kobꞌeegum olo ạrinyan neemōr. Pạbadi obho ạḍian ịraar abin onyiin abin atẹn mạzara. 
REV.8.9	Onyiin abin tịraar abin oomo ọkpo bho idi nꞌaghuḍum mi tạmuum obho iru ịbho, onyiin abin tịraar abin ạrunwiaru obho iru ịikpuan.
REV.8.10	Keḍio ogbẹbhiōm ịraar otelema bho aru apulo meeḍue obhꞌodi. Pobꞌogbōgh ẹenaany olo naamōr kọtodi uḍugul ạḍua tạnyu obho ameelom onyiin abin mi tịraar abin ạribhiiny obho nꞌariisi ạmuum obho. 
REV.8.11	(Aḍien odi ẹenaany obho ughōl Eghiḍim.) Onyiin abin tịraar abin ạrumuum obho iru ighiḍim, molo eghiḍim ạmuum obho ịze mọlogh arōoy ilo ịbhoghol mụum obho.
REV.8.12	Keḍio ogbẹbhiōm inya otelema bho apulo meeḍue obhꞌodi. Pụgur monyiin abin mi tịraar abin aghōzōgh obho nꞌụvanyu obho nꞌịinaany obho, molo onyiin abin ịmuaay mu. Ẹḅaal omina ḍio ạrol tonyiin abin mi tịraar abin aḍuma nꞌuḍugul obho nạ.
REV.8.13	Keḍio ạami uunon, pạami ụmiin mugo nạpeebh tobꞌạnyu obho nạkpete nꞌobꞌoghōrōkō akōl kua, “Oloo! Oloo! Oomo obo bho idi tade bho teleghe ni moloo oloo, mamen ịraar itelema bho isughō bho tepulo maruuḍue ibhꞌeedi.”
REV.9.1	Keḍio ogbẹbhiōm ōogh otelema bho aru apulo meeḍue obhꞌodi. Pạami ụmiin mẹenaany bho ạḍua tạnyu obho ameel tade bho. Nọonogho zodi mịsabi eguugh obꞌoonu obho ikunughi olo bho. 
REV.9.2	Podi ẹenaany obho aru ạkaton aghuuron meguugh obꞌoonu obho, keḍio ạmugi ibꞌaruugu imute, ilo idi kobꞌegi ạnyan molo ẹḅaal aghōzōgh obho nꞌọpibha bho iru iḅil. 
REV.9.3	Pigurubia ịḍua tạmugi obho iru isōorōm made bho, keḍio ụnogho zeedi ịnyaam kịikpolodu. 
REV.9.4	Nọokpete ọnogho zeedi mọḅele ole ịigho nꞌiirẹeny bolobolo kạar kạar olo nasi tade bho. Eedi tenomi marōoy obo bho ịteeny ạni ḍio melẹkẹ ẹḍinom obho tẸnaan mi taragbodo eedi obho be. 
REV.9.5	Ụnogho ḍio zeedi igurubia bho mịnyaam mọze arōoy bhibha. Eedi tẹnogho zeedi mọmiinom mōogh ụvanyu be. Ẹegama ibha igurubia bho tenomi rōoy obho tẹtol kibha ọokpolodu anomi mōoy. 
REV.9.6	Tologhi ōogh ụvanyu bhibha, arōoy bhipa tẹva ni mọbho, keḍio eedi irue ḍio ẹmiin. Eedi tẹkar ẹva kua mọbho, keḍio ọbho takiil ni zeedi ạḍua.
REV.9.7	Igurubia bho idiighi kạrusu ilo nẹemara mibhꞌẹgham. Tạruumu eedi kir ọkpo ilo idi karaghōony ọolema ilo ụlemom agold, asumusigh eedi idi kibhꞌarōoy. 
REV.9.8	Ạsilaan eedi idi kạsilaan ạraani, isōbhōm eedi kạralaay odumunuḅụạgụ. 
REV.9.9	Aruuku eedi idi kolo ukpereghiom arugbugba arukurōgh, oghur asubham obhꞌeedi nekur koghur ọlogh ạrusu ilo nẹki mẹgham. 
REV.9.10	Eedi ịteeny mịdu nꞌọmoobhom kibha ịikpolodu, keḍio ịdu obhꞌeedi pibha eedi tepin eḍighiom mạar rōoy obho mōogh ạruvanyu obho. 
REV.9.11	Eedi kir ọolema olo ạda zeedi, odi potelema bho ạbham ịsabi obꞌoonu obho. Aḍien odi mi tọnu aHibru ughōl Ạbadon, tọnu aGris ughōl Ạpolion (ẹmu obho pokune rōoy).
REV.9.12	Ọḅel “oloo” bho naamuneen. Oobho aru atẹn, pịzal “oloo” isughō.
REV.9.13	Keḍio ogbẹbhiōm odiin otelema bho aru apulo meeḍue obhꞌodi. Pạami ụmoghon moghōrōkō olo ạḍua aru tinya ạruukul ẹede agold iiḅua bho odi taghisigh tẸnaan obho. 
REV.9.14	Oghōrōkō bho ạkpete kua ạnogho mogbẹbhiōm odiin otelema bho, “Kọrion amutiom inya itelema bho ibha ụkpo tobꞌọbhiiny aYufratis obho!” 
REV.9.15	Pụkorion umutiom minya itelema bho. Useeri zeedi mọze onyiin abin tịraar abin oomo arōoy mi tạkar ạla nꞌụvanyu nꞌaḍuma nꞌamen obhobho. 
REV.9.16	Ọgba ọnogho ạami mọnu arōoy obho nekiilom mạrusu ẹgham obho — ạmaḍian ọonir ạmilion ạḅekeeny. 
REV.9.17	Tạghiiny obhꞌạmi, pạami ụmiin mạrusu nꞌobo bho nekiilom zeedi obho. Eedi ịteeny mọdaam ikpo ạrapani arukurōgh taruuku eedi ilo ikōgh kịghanaghan ạnyan, nꞌabulu ukpe, ikōgh nạ kọbherebher. Ạruumu ạrusu obho idiighu kạruumu arudumunuḅụạgụ, keḍio tịnu obhꞌeedi ạrinyan nꞌạsumugi nꞌạar olo oghōl ạsolfa nemuteghuuy. 
REV.9.18	Onyiin abin mi tịraar abin arōoy bho ịraar ạrazegh bhibha ịze: ạnyan nꞌạmugi nꞌạsolfa ibha ịḍua nemuteghu tịnu ạrusu obho. 
REV.9.19	Ịnyaam eedi ạrusu obho idi tịnu obhꞌeedi, nꞌịdu obhꞌeedi. Ịdu obhꞌeedi nꞌạruumu kạririar, molo eedi ibhin neḍighiom mạar rōoy.
REV.9.20	Arōoy ibha isughō bho, oomo obo bho ạrazegh obho ịze ạni ḍio bho, ịḅeleey io mọkpo bho eedi nịvo nịvo iḍighiiy obho. Eedi ịḅele ḍio mookpulughu ịkarabh ạruumugh nꞌaruru ibha eedi ịlemom magold nꞌasilva nꞌạrapani, ịkaay nạ miirẹeny nꞌạrubharakpar ibha ịmiin io, ịmoghon ghạ ḍio, itele ghạ nạ ḍio. 
REV.9.21	Arōoy bhipa ẹkona ighiraan io mi tạruukoma nꞌịiḍaany nꞌịkarabh eḍighiom ạar nꞌaviigh obhꞌeedi.
REV.10.1	Keḍio ạami ụmiin mọnon ogbōgh otelema ạḍua tẸnaan natu. Odi ạseghe meḅōghōghaan obho aburuom lōor odi, ạkaghuom ẹmu odi mạlagba-ẹnaan obho. Aghisigh obhꞌodi odi kaghōzōgh obho, asike obhꞌodi idi kamuumōr ạnyan. 
REV.10.2	Odi ạbham tạvo odi mọbam ọbhereer olo nookpẹerōn. Keḍio odi ạseghe moḍiom alẹkẹ odi asōorẹ tobꞌọbhiiny, ạseghe mekẹeny obho ạḅam tegbolom, 
REV.10.3	keḍio ạkpete amutiom nꞌobꞌoghōrōkō olo nạduḅuḍian kilo arudumunuḅụạgụ nelegheey. Odi ạkpete ạḅele, poḍual ịkarabh aḍio bho igumughuuy ịraḅalu. 
REV.10.4	Eedi igumughu kua be ẹkpete ẹḅele, pạami uru mọge. Pạami ụmoghon moghōrōkō ạḍua tẸnaan aru ạkpete kua, “Ụgba ghạ mamutiom, ḅọki ni mibha oḍual ịkarabh aḍio bho ịkpete bho, ụge ghạ!”
REV.10.5	Potelema bho ạami ụmiin nạamaruom mọbhiiny nꞌegbolom obho aabhaghami moḍiom ạvo odi ạghiom tạnyu obho, 
REV.10.6	aghir ịzo mi taḍien tẸnaan, obho aḍum ni ạrol kamen kamen obho, obho ạlem mạnyu obho nꞌoomo ẹmorokpo ibha idi todi obho, ade bho nꞌoomo ibha idi todi obho, nꞌọbhiiny obho nꞌoomo ọkpo bho idi bọ todi obho. Keḍio otelema bho ạkpete kua, “Ubiemi mu! 
REV.10.7	Amen ogbẹbhiōm oḍual otelema bho tapulo meeḍue obhꞌodi, keḍio Ẹnaan tagbẹbhiōm mọkpo ẹḅokia obhꞌodi, kẹzo bho odi ạgba ạnogho mạrubana odi obho, arizil obho.”
REV.10.8	Keḍio oghōrōkō bho ạami ụmoghon bho ạkpete ạḍua tẸnaan natu obho amina ạkpete ạnogho ạami nakōl kua, “Kịa mabhin mọbhereer obho ukpẹerōn obho, obho odi tạvo otelema bho ạmaruom mọbhiiny nꞌegbolom obho.” 
REV.10.9	Keḍio ạami ụghi todi otelema bho ugbẹel zodi mọnogho ạmi mọbam ọbhereer obho. Podi ạkpete kua ạnogho ạami, “Sẹghe mạraḍi mạminogh tạmel tọnu onuma kạmem, akiḍim kạkata tọbaraka onuma.” 
REV.10.10	Keḍio ạami ubhin mọbam ọbhereer obho tạvo odi ụraḍi ụminogh. Ạmel kạmem tọnu ạmi. Ạami ụminogh, paghiḍim kạkata tọbaraka ạmi.
REV.10.11	Keḍio ụgba kua ụnogho ạami, “Ạna tamina ni ạgba madōm obho tẸnaan ibha igboloman nꞌọlogh arōoy nꞌaruubhugh, nꞌọnu-ạraama nꞌạruula ẹma bho.”
REV.11.1	Keḍio uru ụnogho ạami moorẹeny ọtuom olo odi kẹḅu okurōgh, ụkpete kua ụnogho ạami, “Ḅetunu mạto motu iikpulughu obho tẸnaan nꞌẹede iiḅua bho nꞌobo bho neekpulughu suo bho. 
REV.11.2	Ụtuom ghạ mozaal otu etẹrẹ bho, nọonogho mesi obhobho mobo bho ilōghōm io mẸnaan obho, ibha tẹezeghi mẹma iigbia bho merubal nꞌịzal ạruvanyu obho. 
REV.11.3	Ạami tatōm mịzal obo ịigbaay ạmi ilo ibura mibura ịitu etu ẹgba emutiom madōm obho tẸnaan mi teesoḍia ịraar ọonir nꞌerubal nꞌaḍisibh aruḍuma.”
REV.11.4	Ịzal obo ịigbaay obho pịzal iirẹeny obho ughōl bọ ọliiv obho, nꞌịzal ịtodi ibha idi mi taghisigh tObạmọogh ade bho. 
REV.11.5	Erumolo onyiin ōoy aru moḍighi eedi mịkarabh, ạnyan pibha temute tịnu eedi ẹze mobo ọlogh aḍien eedi. Tẹzo bho, kōoy kōoy olo tạva moḍighi eedi mịkarabh poghigh. 
REV.11.6	Eedi ẹteeny mịnyaam mọbham ạnyu obho molo ẹlebhe ọlobh mu mi taruḍuma bho eedi tẹgba dōm obho tẸnaan obho. Eedi ẹteeny nạ mịnyaam mọbham ạrumuum ibhꞌade bho, oghireni otẹnẹ eedi mạzara, eedi ẹteeny nạ mịnyaam, kamen kamen olo aḍigh tologhi eedi mobhin oḍigh kẹrekere ạrazegh oru tesuo ade bho.
REV.11.7	Amen eedi nẹegba dōm obho ịman, pẹnam obho amute bọ mi tobꞌoonu obho oru oḅe eedi. Odi tapuom ni eedi mạvo ạze zeedi. 
REV.11.8	Keḍio iḍim obhꞌeedi tẹtol tebōom obꞌẹma bho, tesi obho ụkan bọ mObạmọogh obhꞌeedi mi toorẹeny ẹmigheri obho. Aḍien ighōlan odi ẹma bho ughōl ạSodom nꞌIzipt. 
REV.11.9	Arōoy oomo aruubhugh nꞌarughun otu nꞌọnu-ạraama nꞌarōoy tepōgha ni miḍim obhꞌeedi mịraar nꞌạmaḍian aruḍuma, molo umōrō ḍio oḍi zeedi. 
REV.11.10	Arōoy ibhꞌade bho tebo ni mi tọbho ịzal arōoy bhibha, ẹḍeey rạaḍe onyiin ạnogho monyiin minwo, tebum obho ịzal arizil bhibha ibhin mịkanya ọmiinom iru toomo arōoy ade bho. 
REV.11.11	Ịraar nꞌạmaḍian aruḍuma bho iru itẹn pipooghu aghuḍum ịḍua tẸnaan iru iḍigh teedi, peedi iḅerenu. Kōoy kōoy olo ạmiin eedi poghiil ibꞌaruugu. 
REV.11.12	Peedi ịzal arizil obho ịmoghon mobꞌoghōrōkō ạḍua tẸnaan aru nạkpete kua ạnogho eedi, “Ịsiin meru teebha!” Ẹzo bho obo ọlogh aḍien eedi nepōgha zeedi obho, peedi ịghi tẸnaan mi teḅōghōghaan obho. 
REV.11.13	Tonyiin odi amen opopo, ade bho aḅomian magey. Onyiin abin ụḍi mẹma bho ḍiōbh abin, ạakpuan molo aḍiōbh nꞌoḍual nꞌạmaḍian ọonir arōoy ịbhozu. Arōoy ibha isughō bho aruugu esibh magey molo ibuom mạlibugh obho tẸnaan mi tạnyu obho.
REV.11.14	Ogbẹbhiōm ịzal “oloo” obho naamuneen, keḍio nonon ni, ogbẹbhiōm ịraar “oloo” bho tatu siibha siibha.
REV.11.15	Keḍio ogbẹbhiōm oḍual otelema bho apulo meeḍue obhꞌodi molo ụmoghon magey mibꞌaraghōrōkō mi tạnyu obho nekōl kua, “Ịnyaam ọdaam oomo ẹmar-arōoy obho ilo tObạmọogh ezōor obho siibha, nꞌaKraist obhꞌodi, keḍio odi tạda kamen kamen.” 
REV.11.16	Paḍisibh nꞌinya arukenya bho ibha idi tẹtolom eedi mi taghisigh tẸnaan obho igbuluman izumeni sumusigh eedi iikpulughu mẸnaan, 
REV.11.17	nekōl kua,
REV.11.17	“Ẹnaan Obạmọogh oomo ẹmir-ịikpo, obho odi obho nꞌobho ạrol obho!
REV.11.17	Ezōor nọsebh ni ạna mibha ạna naamutiom ịnyaam obhꞌonuma ụke mọda!
REV.11.18	Iloghi obo bho ilōghōm io ạna bho neḅẹebh mebum obho nạateeny molo ạlile bhꞌonuma karu obho,
REV.11.18	nꞌobho tọtu mịiruan ọnogho mobo bho nẹebho bho.
REV.11.18	Nạateeny momulumian ạrubana bhꞌonuma, arizil obho, nꞌoomo arōoy onuma, oomo obo bho nekiilaan ạna bho, ogbōgh nꞌọbam monyiin ẹzo bho.
REV.11.18	Oobho amen obhiẹmi obo bho ibhiẹmi de bho!”
REV.11.19	Potu iikpulughu tẸnaan mi tạnyu obho aghuurunu, molo eḅina bho ụloghom bọ mịzo obho ụmiin ni mi totu iikpulughu obhꞌodi. Molo aḍio bho aḍighi meghenem meghenem, ạraḅalu agumughu, ade bho arubhughu aḅomian, ạlogh nạ maraakpa iminiminim ạmuum kẹlebhe.
REV.12.1	Keḍio ạmagh ibꞌaruugu amute tạnyu obho. Kir onyiin ạni olo amina mẹnam-aḍio bho, ạseghe sike odi aḅeleriom mụvanyu obho, azua nꞌeghōony aḍiōbh nꞌịzal ịinaany tẹmu odi. 
REV.12.2	Odi odi nꞌọbaraka olo eghun obho negun, molo ẹegama igun eghun obho iḍighi molo odi aleghe amutiom.
REV.12.3	Ọnon ạmagh amina amute tạnyu obho nạ. Kir obꞌogbōgh okōkōgh ẹnam ibꞌaruugu olo ạteeny moḍual ạruumu nꞌaḍiōbh ạrabhaal, azua tẹmu esuo eghōony eghōony ọdaam ẹma. 
REV.12.4	Ạseghe mọdu obhꞌodi ạkomom ạnyagh monyiin abin tịraar abin ịinaany obho mi tạnyu obho asōorẹ tade bho. Odi aru ạmara taghisigh ạni obho natu mọmar obho, mọḅa ọony obho kamen kamen olo ụmar. 
REV.12.5	Keḍio ạni obho aru ạmar molobhir ọony, olo tapin ọoghuanaan ạvo ạdaam oomo aruubhugh obho. Ụmar kua be mọony obho puḅum ụseghe ụghiom Ẹnaan mi tẹtolom odi. 
REV.12.6	Ạni obho aghiil aḍigh tobꞌeekpu eḍum, tesi olo Ẹnaan aḍighi aseerian odi. Tesuo pesi tọmaar ookō zodi mịraar ọonir nꞌerubal nꞌaḍisibh aruḍuma.
REV.12.7	Pẹgham aru asōor tạnyu obho. AMaikiel nꞌitelema odi iḅe mobꞌẹnam ibꞌaruugu obho, nꞌitelema ibhꞌodi 
REV.12.8	keḍio eedi iru ipuom ạvo mẹnam ibꞌaruugu obho molo ugine zeedi nꞌitelema bhꞌodi momina ọrol tạnyu obho. 
REV.12.9	Odi obꞌẹnam ibꞌaruugu obho unyu ni omutiom! Odi ugbaany ooḍigh obho ughōl Eru bolobolo aSetan obho, obho naabiōghōm moomo ẹmar-arōoy obho. Unyu zodi nꞌoomo itelema odi orōbh tade bho.
REV.12.10	Keḍio ạami ụmoghon mobꞌoghōrōkō tạnyu obho nạkpete kua, “Esiibha ịbhelegha bho tẸnaan naaru! Esiibha Ẹnaan naaḍighi aḍeeriom mịnyaam odi kỌolema! Esiibha aKraist obhꞌodi naamutiom ẹmu obhꞌodi! Obo ịmelebh aburumōr obhꞌezira, obho ạmaranuan Ẹnaan nạgbaaghiom ghạ zeedi moomo uḍugul nꞌootaany obho, noobhirighan tạnyu obho. 
REV.12.11	Aburumōr obhꞌezira ibhin tịnyaam ạzara Ọony Ẹena bho nꞌagey obho eedi ịgba imutiom obho, eḅe epuom ạvo zodi; eedi nẹekar ẹmara nạ moḅe ọbhozu. 
REV.12.12	Tipa bẹleni, ibo, ạna ạnyu obho nꞌoomo obo bho netughogh epa bho! Sọo! Pọmiinom ilo tẹtol tade bho nꞌạribhiiny obho! Eru obho naasōor atu tonuma nꞌobꞌọkarabh ologhi, tebum obho odi naalōghōm mobho aruḍuma odi neetuan obho.”
REV.12.13	Amen obꞌẹnam ibꞌaruugu obho ạatua alōghōm mobho noonyu zodi umutiom usōorẹ tade bho, podi ạke mobhirighan ạni obho ạmar bọ molobhir ọony obho. 
REV.12.14	Nọonogho zodi mịzal ibꞌasubham ugo mọbheebhom ọghi tesi obho odi ạni obho odi mi togbo eḍum obho. Tesuo pesi tookō zodi mịraar nꞌạmaḍian ạsia, momuzōnaan tạravo ooḍigh obho. 
REV.12.15	Pooḍigh obho azu mụum aḍigho amutiom mọtuonom ạni obho, ogbōrōm odi ọseghe. 
REV.12.16	Tipa bho pade bho ạlogh ạvo ạnogho mạni obho, ạkpaton mọnu odi ạbhoghol mụum obho obꞌẹnam ibꞌaruugu obho amurughia bho. 
REV.12.17	Pologhi obꞌẹnam ibꞌaruugu obho aḅẹebh magey mi tạni obho, podi aḅetunu ạghi moḅe ipedi ạnwuny obhꞌodi ạni obho, oomo obo bho neekō maraalōgh tẸnaan nꞌobo bho ịmara tagey obho ạJizos ạgba amutiom obho. 
REV.12.18	Podi obꞌẹnam ibꞌaruugu obho ạghi ạmara tọtu ọbhiiny obho.
REV.13.1	Keḍio ạami ụmiin molobhir ẹnam olo ạḍua tọbhiiny obho amute natu. Odi ạteeny aḍiōbh ạrubhaal nꞌoḍual ạruumu. Ọbhaal esuo nꞌeghōony nꞌeghōony, nꞌaḍien ọkarabh ẹmu ōoy bho ụge tẹmu obhꞌodi. 
REV.13.2	Odi ẹnam obho ạami ụmiin obho odi kọkurunuma, asike bho idi kasike otoḅol, ọnu obho kọnu odumunuḅụạgụ. Pobꞌẹnam ibꞌaruugu obho aru ạnogho mịnyaam odi molobhir ẹnam obho, ạnogho nạ zodi ẹnam obho mẹtolom obhꞌodi nꞌoomo ariisi ịto bhꞌodi. 
REV.13.3	Onyiin ẹmu odi ẹnam obho odi kolo nạabho, keḍio obꞌẹnem obhꞌodi odi kolo nạaḍua. Oomo arōoy ade bho iimōogh ni eḍigh ẹtuonom mẹnam obho, 
REV.13.4	eekpulughu mobꞌẹnam ibꞌaruugu obho tebum obho odi ạnogho mịnyaam ọto ịto molobhir ẹnam obho. Eedi eekpulughu nạ mẹnam obho, ẹkpete kua, “Okōr ōoy odi kẹnam obho? Okōr ōoy tatue aḅe zodi?”
REV.13.5	Nọoḅelemaan mẹnam obho mọkpeteey oḍigh kẹrekere ịkarabh, ọnogho nạ zodi mọto ịto merubal nꞌịzal ụvanyu. 
REV.13.6	Odi abhira ạke mọkpete ọpue Ẹnaan nꞌaḍien odi Ẹnaan, nꞌesi amarugh odi, nꞌoomo obo netugh tạnyu obho. 
REV.13.7	Nọoḅelemaan zodi moḅe arōoy tẸnaan nꞌopuom eedi mạvo ọnogho nạ zodi mọto ịto ọnogho oomo orōoy nꞌarughun otu, nꞌaruubhugh nꞌọnu-ạraama, 
REV.13.8	Oomo arōoy ibha netugh tade bho teekpulughu ni zodi. Eedi pobo bho ariḍien eedi dọge ḍio, tọbhereer aghuḍum Ọony Ẹena bho ughigh bọ bho. Nọoge kogbi mọlem ẹmar-arōoy obho.
REV.13.9	“Mọghon siibha bho, erumolo ạna ụteeny raḅeri mọmoghon! 
REV.13.10	Kōoy kōoy olo noogu mobho toḅol ni zodi, toḅol nạ ạni nạ zodi; olo noogu mobho tokighom odi mobꞌạmugem, tẹtuugh nạ mẹzo bho emute. Nọgba kua ọnogho rōoy tẸnaan molo eedi etue ẹkparam ẹteeny nạ mologhi omōruōm.”
REV.13.11	Keḍio ạami ụmiin ọnon olobhir ẹnam olo ạḍua tade bho natu. Odi ạteeny ịzal ạrabhaal kibha ọony ẹena, keḍio nạkpete kobꞌẹnam ibꞌaruugu. 
REV.13.12	Odi aḍighiom mọkpo nꞌibꞌịto obhꞌọḅel ẹnam obho mi taghisigh odi. Odi ạbham aḍighi kōoy kōoy tade bho mookpulughu ọḅel ẹnam obho obꞌẹnem obhꞌodi nạaḍua bho. 
REV.13.13	Odi ogbẹbhiōm ịzal ẹnam obhobho aḍighi mịkanya ọkpo ibꞌaruugu; odi aḍighi ạnyan ẹḍua tạnyu obho esōor tade bho mi taghisigh oomo arōoy. 
REV.13.14	Keḍio odi ạseghe mọkpo ibꞌaruugu ibha ụto ụnogho zodi moḍighi taghisigh ọḅel ẹnam obho, aabiōghōm moomo arōoy ibha idi bọ tade bho. Odi ẹnam obho ạkpete ạnogho moomo arōoy obho mọka eru oobhughumi aḍien ẹnam obho obꞌạmugem aḍighi, keḍio ọpo ḍio bho. 
REV.13.15	Nọoḅelemaan mogbẹbhiōm ịzal obho mobhooghu ipooghu aghuḍum ọnogho ọḅel ẹnam obho ụka bọ bho, molo eru obho kạkpete mạar, kạze moomo obo bho imōrō ḍio mookpulughu odi obho. 
REV.13.16	Ẹnam obho ạbham aḍighi kōoy kōoy, ọbam nꞌogbōgh, ọola nꞌuvekulom, ẹbana nꞌọony ogbo eghun, moguaay aralẹkẹ mi toḍiom ạravo eedi nꞌaragbodo eedi. 
REV.13.17	Bọbon ōoy olo tatue aḅool bolobolo akō mạar olo, tughuneen molo odi ạteeny melẹkẹ bhobho ḍio. Elẹkẹ bho paḍien ẹnam obho bolobolo ọnu ọḅal olo ḍien obho.
REV.13.18	Iibha bho nẹgba ẹnogho ezira molōghōm ạar. Kōoy kōoy olo ạteeny olōghōm ạar tatue ni agbi alōghōm mẹmu ọnu ọḅal ẹnam obho, ebum obho ọnu ọḅal obho namōrō maḍien ōoy. Ọnu ọḅal obhꞌodi odiin odiin odiin, bolobolo onyiin nꞌạmaḍian ọonir nꞌerubal nꞌaḍisibh nꞌodiin.
REV.14.1	Ạami uunon, pạami ụmiin mỌony Ẹena bho ạmara tobꞌeegum obhꞌạZayon; odi nꞌesugho ạraala ọonir arōoy obo bho nẹegiaay taragbodo eedi maḍien odi nꞌobhꞌỌde odi. 
REV.14.2	Keḍio ạami ụmoghon mobꞌoghōrōkō olo nakur kobꞌeekpa ạrumuum ọbhiiny-ạbadi, nagumughu kọkarabh aḍio. Oghōrōkō bho ạami ụmoghon obho aghur koghur ọḍe arōoy ilo neti ragumagum. 
REV.14.3	Esugho ạraala ọonir arōoy obho isōmōghōn mẹtolom ẹma bho, nꞌinya imoom ịnam obho nꞌarukenya bho. Eedi ịmoor omoom ạsoor olo eedi obo bho nọota tade bho be mobo tetue ẹtuugha. 
REV.14.4	Eedi idi karōoy ilo iseeri silōor eedi sẹrere karōoy ilo imunuom io rạani ẹpue silōor obhꞌeedi. Eedi ịrol kịkpur ạsunwunyaan. Eedi ịtuonom ghạ mỌony Ẹena bho kesi kesi olo odi ạghi. Nọota nạ zeedi otughuneen tipedi arōoy ẹmar-arōoy obho eedi etu mịḅel obo ubhira uḍighi iru mạkar ạnwuny tẸnaan nꞌỌony Ẹena bho. 
REV.14.5	Dọmoghon ghạ ḍio miben tịnu eedi, bọbon ịkarabh ilo ọgbaam eedi ilo nạ.
REV.14.6	Keḍio ạami umina ụmiin ọnon otelema olo nạpeebh tobꞌạnyu obho. Odi ạbhamam ooḅi ọnuekpete adōm obho aḍum ni ạman obho mọgba ọnogho oomo oḍigh kẹrekere arōoy, nꞌarughunotu, nꞌọnu-ạraama, nꞌaruubhugh ibha idi bọ tade bho. 
REV.14.7	Odi ạkpete amutiom nꞌobꞌoghōrōkō aghōl kua, “Ikiilaan mẸnaan, mebuom ạlibugh obhꞌodi! Amen odi kạru mịiruan kạnogho mẹmar-arōoy obho nạateeny. Igbuluman meekpulughu zodi obo bho ạlem bọ mạnyu nꞌade nꞌạribhiiny obho, nꞌoomo ariizi ạmuum obho!”
REV.14.8	Ọnon otelema ạtuonom mọḅel obho nạkpete kua, “Odi naameel! ẠBabilon Ogbōgh bho naameel! Odi ạnogho rimiim odi moomo arōoy aḍighi eedi ẹbhoghoḍiaay — ọoghuanaan amiim ole ẹma bhꞌodi!”
REV.14.9	Omina ọnon otelema ạtuonom mịḅel ịzal obho, ạkpete nꞌobꞌoghōrōkō aghōl kua, “Kōoy kōoy olo azuman aakpulughu molobhir ẹnam obho nꞌeru obhꞌodi, agua nạ tegbodo bolobolo tạvo odi melẹkẹ odi ẹnam obho, 
REV.14.10	odi nịvo nịvo tạpoghol ạni ni mobꞌọoghuanaan amiim ạlile tẸnaan, ibha odi naazu ạlogh tạkopu ọkarabh ologhi odi obho. Oomo obo iḍighi miibha bho tọlogh zeedi tọmiinom ạnyan nꞌạkabit mi taghisigh iiḅi itelema bho nꞌỌony Ẹena bho. 
REV.14.11	Ạmugi ạnyan obho tạnogho eedi mọoḅaghami obho tẹsiin tạnyu obho ẹtol kamen kamen. Oomo uḍugul nꞌootaany bọbon amen olo tadeny ạnogho mobo bho izuman iikpulughu mẹnam obho nꞌeru obhꞌodi, nꞌoomo obo bho ịteeny melẹkẹ aḍien odi obho.”
REV.14.12	Iibha bho nẹgba ẹnogho marōoy tẸnaan mọkparami alōor eedi, obo bho nekiilaan eekō maraalōgh tẸnaan obho, ibha iseeriom oomo ologhi omōruōm obhꞌeedi tạJizos obho.
REV.14.13	Keḍio ạami ụmoghon moghōrōkō olo ạḍua tẸnaan aru nạkpete kua, “Gẹ miibha bho: Ạseghe siibha ạghi taghisigh ọḅaal ologhi tẹtol ni ẹnogho mobo bho iḍighi moḍighi tObạmọogh obho ịbhuom obho.” PẸmugh obho ạbhagharana kua, “Ii ạkar agey nạ ni, eedi tẹḅaal ni mologhi tepooghia ạni ni talikumuan oḍighi obhꞌeedi, ebum obho ạsuo oḍighi obhꞌeedi tẹtuonom ni zeedi obho.”
REV.14.14	Keḍio ạami uunon, pạami ụmiin ẹḅaal eḅōghōghaan nꞌonyiin olo ạgbaanan mōoy bho ạrolom delede meḅōghōghaan obho. Odi azua meghōony ọolema olo ụlemom agold, ạbham tạvo odi mọbam elōor olo arōbh magey. 
REV.14.15	Keḍio ọnon otelema amute totu iikpulughu obho aru, naleghe amulughu nꞌobꞌoghōrōkō ạnogho zodi obo bho odi delede teḅōghōghaan obho nakōl kua, “Sẹghe mọbam elōor obhꞌonuma maḅuom iiḅua bho. Nạateeny men ọkuuy ikpo iirẹeny bho; ikpo iirẹeny bho nẹeḅaarogh!” 
REV.14.16	Podi obo bho ạrolom delede meḅōghōghaan obho abulom mọbam elōor obhꞌodi mi tade bho ạkuuy mikpo iirẹeny bho.
REV.14.17	Keḍio ạami ụmiin mọnon otelema bho ạḍua totu iikpulughu obho tẸnaan aru. Odi ạbham nạ mọbam elōor olo arōbh magey.
REV.14.18	Keḍio omina ọnon otelema, obho ạteeny bọ mịnyaam ạnyan obho, ạḍua tẹede iikpulughu obhu aru, amulughuom nꞌobꞌoghōrōkō motelema bho ạbham bọ mọbam elōor obho arōbh obho, ạkpete kua ạnogho zodi, “Sẹghe mọbam elōor obhꞌonuma mạkuoghom mitu ikpo iirẹeny ariḍighi ade bho. Eedi mẹemaar ẹḅaarogh!” 
REV.14.19	Podi otelema bho abulom mọbam elōor obhꞌodi mi tade bho, ạkuuy mikpo bho mi tiirẹeny obho, keḍio aakōbhōghi zeedi azu togua ibꞌạlile bho tẸnaan. 
REV.14.20	Umiibh mikpo bho togua ebughotu ẹma bho, molo aḍigho ịḅaal igbōr togua bho ilela mesi olo tegbẹbh ni mạmaḍian ọonir atobi mạlidoony obho, nꞌōogh ạraaḅa asike mekuḍum obho.
REV.15.1	Keḍio ạami ụmiin tạnyu obho mọnon elẹgh obꞌaruugu olo ạnogho ạami memōogh. Ạami ụmiin moḍual itelema nꞌoḍual ạrazegh, ibha iru bọ mibhꞌikunughi obho. Teedi pesi ạlile obho tẸnaan akunughiom.
REV.15.2	Keḍio ạami ụmiin mesi olo odi kọbhiiny ạrataḅaliki olo ụguonom nꞌạnyan. Ạami ạmiin nạ mobo bho iḅe bọ ipuom molobhir ẹnam obho nꞌeru obhꞌodi nꞌobo bho nẹeteeny mọnu ọḅal olo namara ḍien obhꞌodi. Eedi ịmara tọtu ọbhiiny ạrataḅaliki obho, ẹbhamagh ruuḍue ilo Ẹnaan ạnogho zeedi. 
REV.15.3	Eedi ịrol nẹmoor sọor obho taMozis ẹbana bho tẸnaan, nꞌạsoor Ọony Ẹena bho. Eedi ịmoor kua,
REV.15.3	“Ẹnaan, Obạmọogh oomo Ẹmiriikpo bho,
REV.15.3	pẹzo ariḍighi onuma ịbugh iḍiku ruugu.
REV.15.3	Ạna Ọolema oomo aruubhugh obho,
REV.15.3	pẹzo araabōom obhꞌonuma ịmaar ịneghe.
REV.15.4	Obumọogh, okōr ōoy obo tạḅele moghiilaan onuma?
REV.15.4	Okōr ōoy obo tagin mọgba ạlibugh obhꞌonuma?
REV.15.4	Ạna be mobo ụneghe ni ụman.
REV.15.4	Oomo aruubhugh obho tetu ni eekpulughu ạna,
REV.15.4	ebum obho oomo eedi nẹemiin miiḅi eḍighiom ạar onuma bho.”
REV.15.5	Iibha iru itẹn, pạami ụmiin mobho nooghuuron motu iikpulughu obho tẸnaan nꞌotu ạgalaga amarugh obhꞌodi. 
REV.15.6	Keḍio oḍual itelema bho ịbham bọ moḍual ạrazegh obho iru imute mi totu iikpulughu obho; eedi ibura mịḅaal ịnyeghenyeghe ibura, keḍio ikuugha teeku obhꞌeedi mooḍigh agold. 
REV.15.7	Keḍio onyiin mi tinya imoom ịnam obho aru ạnogho moḍual itelema bho moḍual ạrukpa ilo ạlile tẸnaan obho aḍum ni ạrol kamen kamen obho imuza ni. 
REV.15.8	Ạmugi eghuan nꞌịnyaam obho tẸnaan imuzō ni totu iikpulughu obho, molo bọbon ōoy olo arue moḍigh totu iikpulughu obho olo ninii oḍual ạrazegh obho oḍual itelema bho ibhin iru obho isi tikunughi.
REV.16.1	Keḍio ạami ụmoghon mobꞌoghur oghōrōkō olo ụkpete totu iikpulughu obho nọnogho moḍual itelema bho, nokōl kua, “Ịki mezu moḍual ạrukpa ạlile bho tẸnaan mi tade bho!”
REV.16.2	Ọḅel otelema bho ạghi azu mẹkpa obhꞌodi mi tade bho. Kụmiin obꞌẹegama ọmiinom ariisi ilo ịrol tobo bho iguaay mạraleke olobhir ẹnam obho, nꞌobo bho iikpulughu meru obhꞌodi obho.
REV.16.3	Keḍio ogbẹbhiōm ịzal otelema bho azu mẹkpa obhꞌodi mi tọbhiiny ạbadi obho. Pạmuum obho inwean ịrol kịḅaal ōoy olo nạabho, keḍio oomo ọkpo bho idi tọbhiiny ạbadi obho iru ịbhozu ịman.
REV.16.4	Keḍio ogbẹbhiōm ịraar otelema bho aru azu mẹkpa obhꞌodi mi tạribhiiny nꞌariizi ạrumuum obho, pạrumuum obho inwean itẹn mạzara. 
REV.16.5	Pạami ụmoghon mobho otelema bho ạda rụmuum obho ạkpete kua, “Ẹliom obhꞌonuma iizuan ni. Ạna obo bho ụneghe ni ụman obho, obho odi, nꞌobho ạrol nạ bho! 
REV.16.6	Eedi izu mịḅaal arōoy tẸnaan nꞌarizil obho, keḍio ạna ụnogho ạni zeedi mịḅaal mọbhoghol. Iizuan ni moḍighi eedi kua.” 
REV.16.7	Keḍio ạami ụmoghon moghōrōkō bho ạḍua tẹede iikpulughu obho aru nạkpete kua, “Ẹnaan Obạmọogh oomo ẹmiriikpo bho, ịiruan obhꞌonuma iizuan ni ẹneghe nạ magey!”
REV.16.8	Keḍio ogbẹbhiōm inya otelema bho aru azu taghōzōgh obho mẹkpa obhꞌodi, keḍio ụḅelemaan mọpobhotion arōoy mẹesu obhꞌodi. 
REV.16.9	Keḍio ẹesu obhꞌodi ạsuughiiy rōoy, peedi ịghor maḍien tẸnaan, odi obo bho ạto bọ mịto ạrazegh bhibha bho, molo eedi ikiraan io tịkarabh eedi ebuom mạlibugh obhꞌodi.
REV.16.10	Keḍio ogbẹbhiōm ōogh otelema bho azu mẹkpa obhꞌodi mi tẹtolom olobhir ẹnam obho. Keḍio ọkinim asōorōm marōoy obho odi nạda bho, molo eedi ịghiir rạlaay eedi mebum ẹegama bho. 
REV.16.11	Peedi ịghor mẸnaan obho odi tạnyu obho tebum ẹegama bho nꞌariisi obhꞌeedi, molo eedi ikiraan toḍighi ịkarabh obhꞌeedi.
REV.16.12	Keḍio ogbẹbhiōm odiin otelema bho azu mẹkpa obhꞌodi mi tobꞌọbhiiny obho ughōl bọ Yufratis obho. Pọbhiiny obho ạaghara mọnogho ebōom mạruula bho ịḍua tọpaḍi obho aghōzōgh obho iru obho. 
REV.16.13	Keḍio ạami ụmiin mịraar ịkarabh ạruumugh, ilo ịgbaanan mịfokufoku, ịḍua nemute tọnu obꞌẹnam ibꞌaruugu obho, nꞌọnu olobhir ẹnam obho, nꞌọnu iben ozil obho. 
REV.16.14	Eedi ạruumugh aruru obho ịrol iḍighi mịiḍaany obho. Eedi ịraar ạruumugh bhibha imute ịghi tạruula oomo ade bho, mookōbhōghi obhin eedi oru ẹgham mi togbōgh aḍuma bho tẸnaan Obạmọogh oomo ẹmiriikpo bho.
REV.16.15	“Ịmoghon! Ạami natu kọḅa! Ọḅaal ologhi tạtol ni ạnogho mobo bho okoḍi ḍio ạmaar aanona mukpe odi, molo odi otele ḍio mẹduḅa ạlokia rẹgheer mi togbo arōoy!”
REV.16.16	Keḍio ạruumugh obho iikōbhōghi rụula bho monyiin esi ibhin iru tesi obho, tọnu aHibru ughōl bọ Ạmagedon obho.
REV.16.17	Keḍio ogbẹbhiōm oḍual otelema bho azu mẹkpa obhꞌodi mi tạnyu obho. Keḍio obꞌoghōrōkō ạḍua tẹtolom mi totu iikpulughu obho aru, nạkpete kua, “Nooḍighi!” 
REV.16.18	Molo aḍio bho aḍighi meghenem meghenem, ạraḅalu agumughu ade bho arubhughu aḅomian milo ibꞌaruugu. Oḍigh oḅomian obho ade bho aḅomian obho dọrol ghạ ḍio moomo arōoy imute: iibha bho iḅẹebh epu moomo ibha ade bho naḅomian ghạ bho. 
REV.16.19	Pụveleghi mogbōgh ẹma bho ụḍi ịraar abin, nꞌolo oomo ạraama aruubhugh obho ụukpooy ni. PẸnaan ạatua mạBabilon ogbōgh obho keḍio aḍighi odi ạbhoghol miim ạkopu obhꞌodi — amiim ạlile ibꞌaruugum obhꞌodi. 
REV.16.20	Poomo aruuḅum obho ạmuum ikin ikitonom obho nꞌiba aruugum obho ibhẹzuuy. 
REV.16.21	Paraakpa ạmuum ạrubharakpar ibꞌaruugu ilo ịimor koghōluōm ịḍua tạnyu obho imeleghuom rōoy. Parōoy ịrol nẹkorogh Ẹnaan mebum ọmiinom araakpa ạmuum obho, tebum obho ọmiinom obho ipu ni obho.
REV.17.1	Keḍio onyiin otelema bho tẸnaan obho ạbham moḍual ạrukpa bho aru tạmi ạkpete kua, “Tue, molo ạami aḍeeriom ạna mẹzo tọliom mobꞌole-mẹma bho, odi ogbōgh ẹma bho ạrolom delede mọlogh ạribhiiny obho 
REV.17.2	Ạruula ẹmar-arōoy obho neeḍighi mọkpo ạregheer nꞌodi ole-mẹma bho, arōoy ẹmar-arōoy obho ẹko nạ nẹebhoghol nekigh kamiim mịkarabh ọkpo ạregheer odi ạni obho.”
REV.17.3	Keḍio Ẹmugh Iigbia bho ạsiin ạami, odi otelema bho abhin ạami ạghi tobꞌeekpu eḍum. Tepa pạami ụmiin monyiin ạni olo ạrolom delede mẹnam olo akōgh kigbula, olo ạteeny mọnu ariḍien morōnyōghōm Ẹnaan ilo ụgiom moomo odi. Ẹnam obho ạteeny oḍual ạruumu nꞌaḍiōbh ạrabhaal. 
REV.17.4	Ạni obho abura mikōkōgh ibura ilo ịla mạar magey, azuughia mạrabe nꞌịla agold nꞌibꞌiiḅi ịpaḍi ạrubharakpar ilo nẹmua. Tạvo odi, odi ạbham mạkopu agold olo oomo ịkarabh ọkpo ạregheer ole-ẹma bhꞌodi imuzō ni.
REV.17.5	Tegbodo odi nọoge maḍien ẹḅokia bhꞌodi olo ẹmu obho ughōl kua, “ẠBabilon ogbōgh bho oniin oomo ile-rạama nꞌipesi mipesi ẹmar-arōoy obho.” 
REV.17.6	Keḍio ạami ụmiin mobho ạni obho nạabhoghol mịḅaal arōoy tẸnaan nekigh, nꞌịḅaal obo bho ụze tebum aḍien tạJizos obho.
REV.17.6	Amen ạami ụmiin odi pạami ukperenom nꞌeemōogh. 
REV.17.7	Potelema bho apuruan kua zạmi, “Ạna naamōogh meeghe? Ạami tạgba ạnogho ạna mẹmu ọkpo ẹḅokia ạni obhobho nꞌẹnam oḍual ạruumu nꞌaḍiōbh ạrabhaal obho arōol odi obho. 
REV.17.8	Ẹnam obho ạna ụmiin obho, onyiin amen aḍum ghuḍum, esiibha aghuḍum olo mu todi. Odi natu momute ọḍua toonu obho ikunughi olo bho ọghi koghigh odi. Arōoy ẹmar-arōoy obho ilo ariḍien eedi dọge ḍio tọbhereer aghuḍum obho kogbi mọlem ẹmar-arōoy obho, teemōogh ni tẹzo eedi nẹmiin mẹnam obho. Onyiin amen aḍum ni ghuḍum, esiibha bho aghuḍum ilo mu, keḍio tamute ni atu.
REV.17.9	“Iibha bho nẹgba ẹnogho ezira molōghōm ạar. Oḍual ạruumu obho poḍual aruugum obho ạni obho ạrolom delede obho. Eedi oḍual ạruula nạ. 
REV.17.10	Oōgh eedi neesōor, onyiin odi ni nạda, opedi obho doru ḍio noru; amen odi tatu, odi tạtol ịbam amen be. 
REV.17.11	Odi ẹnam obho, tamen olo neetẹn ạrol nꞌaghuḍum obho, obho aghuḍum olo mu siibha bho, odi ọolema obho agbẹbhiōm ạbhenya mi tịḅel oḍual obho, olo ạghi molo koghigh odi.
REV.17.12	“Aḍiōbh ạrabhaal obho ạna ụmiin obho paḍiōbh ạruula ilo dẹke ḍio mọda ạraama, ilo tọnogho ni zeedi mịnyaam mọḅar olobhir ẹnam obho ọto ịto, kạruula ẹma monyiin ạwa. 
REV.17.13	Aḍiōbh bhibha, oomo eedi ịteeny monyiin ịitua, keḍio eedi iru ịnogho mịnyaam nꞌịto eedi mẹnam obho. 
REV.17.14	Eedi teḅe mỌony Ẹena bho. Ọony Ẹena bho nꞌobo bho odi abheleghi ạson ạseghe bho, ibha imōruōm odi obho, tẹtuonom odi ẹtol mesi eḅe epuom ạvo zeedi, tebum obho tughuneen zodi ḍio ọnon Obạmọogh nꞌỌola olo bho.”
REV.17.15	Odi otelema bho amina ạkpete kua ạnogho ạmi, “Ạrumuum obho ạna ụmiin obho, obho ole-mẹma bho ạrolom delede bho, pạraama, nꞌarōoy, nꞌaruubhugh, nꞌọnu-ạraama. 
REV.17.16	Aḍiōbh ạrabhaal obho ạna ụmiin obho, nꞌolobhir ẹnam obho, tẹlogh ni ḍien mole-mẹma bho. Eedi tẹḅirogh ni kạar kạar olo odi ạteeny, eseeri zodi mẹduḅa; eedi tẹḅa ni miikpōogh odi, ẹsu nyạn zodi ekigh. 
REV.17.17	Ẹnaan naaseeri mi tologhi eedi moḍighi obhulughi tịto bhꞌodi, oomo eedi tetul ọnu, ẹnogho mịnyaam eedi mẹnam obho mọda ninii ọnuekpete bho tẸnaan etu magey obho.
REV.17.18	“Odi ạni obho ạna ụmiin obho pogbōgh ẹma bho nạda mạruula ade bho.”
REV.18.1	Iibha iru itẹn pạami ụmiin ọnon otelema tẸnaan bho ạḍua tạnyu obho natu. Odi ạḍua natu nꞌibꞌịnyaam, molo eghuan odi ạnogho mẹḅaal moomo ade bho. 
REV.18.2	Odi amulughu nꞌobꞌoghōrōkō aghōl kua, “Odi naameel! ẠBabilon ogbōgh obho naameel! Aruru nꞌịkarabh ạruumugh nꞌoomo oḍigh kẹrekere ịkarabh ịnun ilo nogbi ni netughogh todi. 
REV.18.3	Ebum obho odi ạnogho miim odi moomo arōoy aḍighi eedi, isumughia — miim ịkarabh ọkpo ạregheer ole-ẹma odi obho. Ạruula ẹmar-arōoy obho neele mẹma nꞌodi. Iḅo raaḅo ẹmar-arōoy obho neeru egbo tebum ịdianan obhꞌodi.”
REV.18.4	Keḍio ạami umina ụmoghon ọnon oghōrōkō olo ạḍua tạnyu obho aru, nạkpete kua,
REV.18.4	“Arōoy ạmi, imute meru! Imute mẹḍua todi ạni obho!
REV.18.4	Ibhin ghạ bin mi toḍighi ịkarabh obhꞌodi;
REV.18.4	Ị́ḍian ghạ bin ọmiinom odi!
REV.18.5	Nookōbhōghi okubh mịkarabh odi ẹsiin esi tạnyu obho,
REV.18.5	molo Ẹnaan nꞌꞌạatua mịkarabh obhꞌodi.
REV.18.6	Tụugh amulumian zodi kẹzo bho odi aḍighi ạna bho;
REV.18.6	ḍighi mạkpe mamulumian zodi ịzal abin ibha odi aḍighi obho.
REV.18.6	Pule mạkopu obhꞌodi miim olo ạghua ịzal amen apu mibha odi aḍighi ạnogho ạna bho.
REV.18.7	Nọgho zodi mọmiinom nꞌịitu ilo teleeny ni meghuan nꞌẹela bho odi agbueni lōor odi obho,
REV.18.7	kẹzo bho odi nạkpete ghạ ạnogho lōor odi obho:
REV.18.7	‘Ạni ọolema bho ạami odi suo delede!
REV.18.7	Ạami ekpukele ạni ḍio.
REV.18.7	Ạami ulōghōm mu mịitu!’
REV.18.8	Tebum iibha bẹleni, ịiḅaghami obhꞌodi tesōorōm zodi monyiin aḍuma;
REV.18.8	ẹzegh nꞌọmiinom, nꞌoḅẹer.
REV.18.8	Keḍio odi, tọsu nyạn, tebum obho Ẹnaan Obạmọogh, obho tạliom odi obho, ạbugh ni apu obho.”
REV.18.9	Ạruula ade bho itul nꞌodi iḍighi mịkarabh ole-ẹma ịdianan obho teleghe ni mẹma bho nꞌizin, mamen eedi tẹmiin mạmugi ạnyan obho nale zodi obho. 
REV.18.10	Eedi tẹmara tegbeeny, mebum aruugu ọmiinom obhꞌodi, keḍio tẹkpete kua, “Oloo, oloo. Iibha kokōr oḍigh itōnyōgh! Obꞌẹma bhobho ạBabilon! Onyiin amen be bho ubhin ụliom ạna kua!”
REV.18.11	Iḅo raaḅo ade bho ẹko nạ teleghe ni zodi eḍigh tịitu, tebum obho bọbon ōoy olo tamina akō mọkpo aḅo eedi olo mu obho. 
REV.18.12	Ughō mu magold nꞌasilva ibha nọlemom ghạ mikpoki obho ibꞌiiḅi ạrubharakpar nꞌạrabe nꞌibꞌiiḅi oḍigh kẹrekere ikōkōgh nꞌịḅaal ịnyeghenyeghe arukpe, nꞌọkpo ilo ụkaam ịighuanaan iirẹeny, nꞌarukurōgh, nꞌarasilati; 
REV.18.13	nꞌịiza, nꞌạsent, nꞌọkpo bho ughōl bọ ịnsens, nꞌamaa, nꞌạfrankinsens; nꞌamiim nꞌạrumunu, nꞌạfalawa bho noḍighiom mạbred obho, nꞌạranam nꞌạraana, nꞌạrusu nꞌạragada ilo ạrusu obho keghiilom, nꞌạrubana, nꞌạkar ạruumugh arōoy nạ. 
REV.18.14	Keḍio eedi iḅo raaḅo bho tẹkpete kua ẹnogho zodi ạni obho, “Oomo ọkpo bho ạna ụliaay mọteeny obho neeḍigh eḍum, oomo ẹela nꞌọdu obhꞌonuma neebhẹ, molo ạna orue mu ạteeny zeedi!” 
REV.18.15	Iḅo raaḅo bho iru igbo mẹela mi toḅuan aḅo nꞌodi ẹma bho, tẹmara tegbeeny, tebum obho eedi nekiil ruugu ọmiinom obhꞌodi obho. Eedi teleghe ni eḍigh tịitu, 
REV.18.16	keḍio tẹkpete kua, “Oloo, iibha kokōr oḍigh itōnyōgh ilo ịrol ịnogho mobꞌẹma bhobho! Odi abura ghạ moḍigh kẹrekere ibꞌiiḅi ikōkōgh nꞌịḅaal ịnyeghenyeghe arukpe, keḍio azuughia ghạ moḍigh kẹrekere ịla nꞌarununuma agold nꞌạrubharakpar! 
REV.18.17	Onyiin ạwa be mobho oomo ẹela bhꞌodi ibhẹzu.”
REV.18.17	Oomo obo bho nẹzoghiom ghạ rughuugh ụnwiaru obho nꞌoomo obo bho nẹzoghiiy tạribhiiny nꞌoomo obo bho neḍikuuy ghạ tarughuugh eedi obho nꞌibha neḅooy raaḅo tạribhiiny obho, tẹmara tegbeeny, 
REV.18.18	keḍio teleghe kua emutiom men eedi tẹmiin mụgi obho nale zodi, obho: “Ọnon ẹma olo nạarol ghạ kobo ẹma bhobho olo!” 
REV.18.19	Eedi ikpooy obhugh ezuughiom rụumu eedi eleghe eḍigh ịitu, ẹkpete kua, “Oloo, iibha kokōr oḍigh itōnyōgh ilo ịrol ịnogho mobꞌẹma bhobho! Odi pẹma bho agbuemi moomo obo bho ịteeny rughuugh ụnwiaru tạribhiiny. Keḍio onyiin ạwa be mobho kạar kạar odi ibhẹ imuneen.”
REV.18.20	Enyina obo bho idi tạnyu obho, ibo tebum obho nọokpo zodi obho! Enyina arōoy tẸnaan, nꞌiteledōm obho nꞌarizil obho tẸnaan ibo nạ, tebum obho Ẹnaan nạaliom zodi tebum ibha odi aḍighi enyina bho!
REV.18.21	Keḍio onyiin obꞌotelema bho aḅẹtōn mọbharakpar olo ạbugh kọgbiom igbula arōbh tọbhiiny obho, ạkpete kua, “Pẹzo tọokpo mobꞌẹma bho ạBabilon nꞌịnyaam ẹgham, molo ụmiin mụ zodi. 
REV.18.22	Iitia oḍigh kẹrekere ạraaḍe nꞌaruuḍue bho nopulooy ghạ bho, umina mu ọmoghon tonuma; oomo oḍigh kẹrekere arōoy ariḍighi ẹkona ụmiin mu nạ tonuma. Oghur ạrubharakpar obho nọgbioghom ghạ mọkpo bho ẹkona ụmoghon mụ nạ. 
REV.18.23	Ụmiin mụ mẹḅaal ọtodi tonuma; oghōrōkō ọḅaal ologhi ọḅalan ilom ụmoghon mụ nạ tonuma. Iḅo raaḅo onuma pigbōgh arōoy oomo ẹmar-arōoy obho, keḍio tiben ịiḍaany obhꞌonuma, pạna ubhin uubiōghōm moomo arōoy ẹmar-arōoy obho!”
REV.18.24	Ụliom ạBabilon tebum ịḅaal arizil nꞌarōoy tẸnaan ibha ụmiin todi obho; ii, ịḅaal oomo obo bho nọoze bọ tesuo ade bho.
REV.19.1	Iibha iru itẹn, pạami ụmoghon oghur olo ạgbaanan moghōrōkō imulughu obꞌọlogh arōoy mi tạnyu obho, nẹkpete kua, “Ibuom Ẹnaan! Ịbhelegha bho, nꞌeghuan obho, nꞌịnyaam obho ilo tẸnaan obhꞌezira! 
REV.19.2	Odi nạtu magey ịiruan obho! Odi nạaru ạnogho mobꞌOle-mẹma bho ạseghe mole-ẹma bhꞌodi ạpue made bho. Ẹnaan nạaliom zodi mebum obho odi ạze mạrubana odi obho.” 
REV.19.3	Peedi imina imulughu, “Ibuom Ẹnaan! Ạmugi ạnyan obho nale mobꞌẹma bho nẹesiin ẹtol kamen kamen!” 
REV.19.4	Paḍisibh nꞌinya arukenya bho nꞌinya imoom ịnam obho igbuluman iikpulughu mẸnaan obho ạrolom ẹtolom ọolema bho, keḍio ịkpete kua, “Ẹrol ni nạ kua! Ibuom Ẹnaan!”
REV.19.5	Keḍio oghur oghōrōkō ạḍua tẹtolan obho aru, ạkpete kua, “Oomo ạrubana bho tẸnaan, nꞌoomo arōoy, igbōgh nꞌịbam, ibha nekiilaan zodi obho, ibuom Ẹnaan obhꞌezira!” 
REV.19.6	Keḍio ạami ụmoghon oghur olo ạgbaanan moghōrōkō imulughu obꞌọlogh arōoy koghur obꞌeekpa ạrumuum ọbhiiny ạbadi, kobꞌọkarabh aḍio olo nagumughu. Ạami ụmoghon mobho eedi nẹkpete kua, “Ibuom Ẹnaan! Odi Obạmọogh obho, Ẹnaan obhꞌezira obho ạmoogh oomo ẹmiriikpo bho, Ọolema! 
REV.19.7	Itu ọḅaal ologhi obo; itu obuom ạlibugh obhꞌodi! Amen ipina Ọony Ẹena bho nạateeny, ạni obhꞌodi naakōbhōghia naḅōrō. 
REV.19.8	Nọonogho zodi mịnyeghenyeghe ịḅaal arukpe mobura.” (Ịnyeghenyeghe ịḅaal arukpe pooḅi eḍighiom ạar arōoy obho tẸnaan.)
REV.19.9	Keḍio otelema bho ạkpete kua ạnogho ạami, “Gẹ miibha bho: Ọḅaal ologhi tẹtol ni ẹnogho mobo bho noobheleghi mọrol ole ạni ẹzaal ipina Ọony Ẹena bho.” Keḍio amina ạloghom kua, “Iibha bho ạkar agey ọnuekpete tẸnaan.” 
REV.19.10	Keḍio ạami ugbuluman tasike odi mookpulughu odi, podi ạkpete kua ạnogho ạami, “Uḍighi ghạ kua! Ạami onyiin ẹbana konuma nꞌoomo aburumōr obhꞌonuma, ibha ịbham bọ magey obho tạJizos obho odi ạgba amutiom obho. Kpukpulughu mẸnaan!”
REV.19.10	Agey obho tạJizos pibha ịnogho mịnyaam marizil obho.
REV.19.11	Keḍio ạami ụmiin mobho ạnyu obho naaghuurunu, nꞌọḅaal ạsu olo odi tologhi obho. Obo bho nakiilom zodi obho ughōl Obi ghạ ḍio nꞌỌgba magey; odi abhin tagey obho nạtu mịiruan obho, naḅiom mẹgham obhꞌodi. 
REV.19.12	Ariḍien odi idi bhulululu kamuumōr ạnyan, keḍio azuaay mọlogh arughōony ọolema tẹmu odi. Odi ạteeny ḍien olo ụge talōor odi, olo odi be alōghōm, ọnon olo alōghōm olo. 
REV.19.13	Oomo ạdoni obho odi ạḅologhia bho ịḅaal ịḅaal. “Ọnuekpete tẸnaan” paḍien obho nopeleghiom odi. 
REV.19.14	Ọlogh arōoy ẹgham ibhꞌạnyu obho nekiilom mịḅaal ạrusu, ilo eburaay mịḅaal ịnyeghenyeghe arukpe nẹtuonom odi. 
REV.19.15	Omamagh obꞌạmugem odi tọnu odi, obho odi tapin aḅe apuom ruubhugh obho. Odi tapin ọodoony okurōgh ạdaam zeedi, keḍio odi tamiibh mamiim ạliliom ibꞌaruugu obho tẸnaan Obạmọogh oomo ẹmiriikpo bho. 
REV.19.16	Tạdoni bhꞌodi nꞌalẹkẹ bhꞌodi nọoge maḍien obhobho, “Ọola nꞌObạmọogh, olo tughuneen zodi ḍio ọnon olo.”
REV.19.17	Keḍio ạami ụmiin onyiin otelema bho ạmara mi taghōzōgh obho. Odi amulughu nꞌobꞌoghōrōkō ạnogho moomo ịnun ibha nẹpeebh togbo ạnyu obho aghōl kua, “Itu meekōbhōghian monyiin esi mele mẹzaal tẸnaan! 
REV.19.18	Itu mẹḅa silōor ạruula, nꞌarōoy ẹgham, nꞌaruvẹmụ bhꞌeedi nꞌasilōor ạrusu nꞌobo bho nekiilom eedi obho, nꞌasilōor oomo arōoy, ạrubana nꞌạnwuny ogbo ẹma, ịbam nꞌigbōgh!”
REV.19.19	Keḍio ạami ụmiin olobhir ẹnam obho nꞌạruula ẹmar-arōoy obho nꞌarōoy ẹgham eedi iru ịmaranuan moḅe odi obo bho nakiilom mạsu obho nꞌarōoy ẹgham ibhꞌodi. 
REV.19.20	Uḅol ni ọloghom mikoli mẹnam obho, nꞌiben ozil obho aḍighi mịiḍaany taghisigh odi obho. (Ịḍua tịiḍaany bhibha kodi aabiōghōm mobo bho iguaay melẹkẹ ẹnam obho, nꞌobo bho iikpulughu meru ẹnam obho.) Urōḅōḍi ni mẹnam obho nꞌiben ozil obho mimoom ọloki toonu ạnyan obho neemōrōm nꞌạkabait obho. 
REV.19.21	Ubhin omamagh obꞌạmugem obho odi bọ tọnu obo bho nakiilom mạsu obho ọziom arōoy ẹgham obhꞌeedi; keḍio oomo ịnun obho ịḅa miikpōogh obhꞌeedi ạrubaraka imute.
REV.20.1	Keḍio ạami ụmiin onyiin otelema bho ạḍua tạnyu obho natu. Odi ạbham ịsabi oonu obho ikunughi olo bho nꞌobꞌagbirigbiri. 
REV.20.2	Keḍio odi abhum aḅol mobꞌogbōgh ẹnam ibꞌaruugu obho, ugbaany ooḍigh opopo (obho ughōl nạ zodi eru nꞌaSetan obho) keḍio ạkasiom zodi ạrol ọonir nꞌạmaḍian ạsia. 
REV.20.3	Otelema bho anyu zodi ạlogh tobꞌoonu obho, aghuughi ạkasiom zodi ạḍine, molo odi oobiōghōm mu ruubhugh obho ninii ịzal ọonir nꞌạmaḍian ạsia bho etu etẹn, keḍio tomutiom odi mọbam amen.
REV.20.4	Keḍio ạami umina ụmiin rạtolom ạruula nꞌeedi obo bho ịrologhom obho. Nọonogho zeedi mịnyaam ọru ịiruan. Ạami ạmiin nạ mạruumugh obo bho ụze mebum obho eedi ịgba magey obho tạJizos nꞌọnuekpete tẸnaan obho. Eedi iikpulughu ạni ḍio molobhir ẹnam obho bolobolo eru obhꞌodi. Eedi iguaay ạni nạ ḍio tegbodo bolobolo tạravo eedi melẹkẹ ẹnam obho. Eedi imula taghuḍum ẹḅar maKraist ẹda mẹmar-arōoy obho kạruula mịzal ọonir nꞌạmaḍian ạsia. 
REV.20.5	(Arōoy ipedi obho nẹebho bho imula ạni ḍio taghuḍum ninii ịzal ọonir nꞌạmaḍian ạsia bho iru itẹn.) Oobho pọḅel oḅerenu tọbho bho. 
REV.20.6	Ọḅaal ologhi nꞌigbōgh ạlisebh tẹtol ni ẹnogho zodi obo bho taḅetunu ạni tọḅel oḅerenu tọbho bho. Ọbho bho agbẹbhiōm ịzal obho ọteeny io mịnyaam teedi; eedi tetu marōoy iiḅua tẸnaan nꞌaKraist, keḍio eedi nꞌodi tẹda mẹmar-arōoy obho mịzal ọonir nꞌạmaḍian ạsia.
REV.20.7	Amen ịzal ọonir nꞌạmaḍian ạsia bho neetẹn, pomutiom eru obho mi tikoli obho, 
REV.20.8	keḍio odi tamute ạki aabiōghōm ruubhugh obho ịizaranu toomo ẹmar-arōoy obho, obho aru mạGog nꞌạMagog obho. Eru obho tapin oomo eedi atu monyiin esi moḅe ẹgham. Ọlogh obhꞌeedi tẹtol kọosaar ọbhiiny obho. 
REV.20.9	Keḍio eedi iḍuraan ilela moomo ade bho ikuōm marōoy tẸnaan nꞌẹma oḍigh ologhi obhꞌodi. Keḍio ạnyan ạḍua tạnyu obho aru ạze zeedi. 
REV.20.10	Odi eru obho obo bho aabiōghōm zeedi obho unyu ụlogh tobꞌegha ạnyan nꞌạkabait, esi obho noonyuughi ụlogh mẹnam obho nꞌiben ozil obho; keḍio tạnogho zeedi mọmiinom muḍugul nꞌootaany, kamen kamen.
REV.20.11	Keḍio ạami umina ụmiin mobꞌogbōgh ọḅaal ẹtolom ọolema nꞌodi obo bho ạrolom obho. Ade nꞌạnyu obho ighiil ni ẹḍua taghisigh odi, molo umina ḍio ọmiin. 
REV.20.12	Keḍio ạami ụmiin mobo bho nẹebho bho, igbōgh nꞌịbam, ịmara taghisigh ẹtolom obho. Keḍio ukpẹnyōgh mịbhereer obho, keḍio umina ukpẹerōn nạ mọnon ọbhereer, ọbhereer aghuḍum obho. Ụru mịiruan obho ọnogho mobo bho nẹebho bho tẹzo ọkpo bho eedi iḍighi obho, tibha ẹzo bho nọoge tịbhereer obho. 
REV.20.13	Keḍio ọbhiiny obho aru amutiom obho bho ịbho todi obho. Ọbho nꞌẹmir-iḍim ẹkona iru imutiom nạ mobo bho nẹebho bho ibha idi teedi obho. Keḍio ụru mịiruan obho ụnogho moomo eedi tẹzo ọkpo bho eedi iḍighi obho. 
REV.20.14	Keḍio unyu mọbho nꞌẹmir-iḍim ụlogh tegha ạnyan obho. (Oobho pogbẹbhiōm ịzal ọbho bho.) 
REV.20.15	Kōoy kōoy olo ụmiin ạni ḍio ḍien odi mi tọbhereer aghuḍum obho, ponyuom nạ ọlogh tegha ạnyan obho.
REV.21.1	Keḍio ạami ụmiin omoom ạnyu nꞌomoom ade. Ọḅel ạnyu obho nꞌọḅel ade bho neetẹn epẹ, ạribhiiny obho ẹkona ilo mu nạ. 
REV.21.2	Keḍio ạami uru ụmiin omoom aJerusạlẹm ẹma iigbia bho, ạḍua tẸnaan asōor natu mi tạnyu obho. Odi naakōbhōghia naḅōrō kạni olo naabura moghẹel totu olom odi. 
REV.21.3	Pạami ụmoghon moghōrōkō imulughu olo ạḍua tẹtolom obho natu, nạkpete kua, “Nonon ni, amarugh tẸnaan odi nꞌarōoy siibha! Odi tatughan eedi, keḍio eedi tetu marōoy odi. Ẹnaan nịvo nịvo tạtolan eedi, keḍio odi tatu mẸnaan eedi. 
REV.21.4	Odi tagbul ni moomo izin obhꞌeedi mi tariḍien eedi. Ọbho nꞌịitu nꞌeḍi nꞌẹegama ịrol mụ nạ. Igbaany ọkpo bho neetẹn epẹ ẹḍua.”
REV.21.5	Keḍio odi obo bho ạrolom mẹtolom obho ạkpete kua, “Esiibha ạami naaḍighi kạar kạar atẹnẹ mimoom!” Keḍio odi amina ạkpete kua, “Gẹ miibha bho, tebum obho ọnuekpete bhibha iru magey ịneghe ni nạ mobhinom obho.” 
REV.21.6	Keḍio odi ạkpete kua, “Nooḍighi! Ạami Ạlfa nꞌOmega, ọḅel egbiom nꞌikunughi obho. Todi obo bho ạmuum nẹtal obho, ạami tạnogho ni zodi mụum ozi ạmuum aghuḍum obho odi ạpoghol mịkpo. 
REV.21.7	Kōoy kōoy olo aḅe apuom ạvo tapin ni tạmi miibha bho. Ạami tatu mẸnaan odi, keḍio odi tatu mọony ạmi. 
REV.21.8	Ibꞌịtoogh mẹroogh obho, nꞌobo bho ịteeny io mologhi omōruōm obho, nꞌobo iiniom nꞌipesi, nꞌạruukoma, nꞌịva rạani, nꞌobo bho nẹtuugha ghạ mịiḍaany obho, nꞌobo bho neekpulughu ghạ maruru obho, nꞌoomo obo bho nẹgbaay ghạ miben obho, oomo obo bho idi keedi obho, nooguanaan monyuughi eedi ọlogh tegha ạnyan obho naamōr nꞌạkabait obho, obho aru bọ mogbẹbhiōm ịzal ọbho bho.”
REV.21.9	Onyiin toḍual aritelema bho ibha ịbham moḍual ạrukpa obhꞌoḍual ạrazegh obho ikunughiom obho, aru tạmi ạkpete kua, “Tue, ạami taḍeeriom ạna mạni ipina bho, ạni obho Ọony Ẹena bho tapin obho.” 
REV.21.10	Ẹmugh Iigbia bho aru ạsiin ạami, keḍio odi otelema bho abhin ạami ạsiinom tobo ọodoony obꞌeegum. Podi aḍeeriom ạami maJerusạlẹm, Ẹma Iigbia bho, ạḍua tẸnaan natu mi tạnyu obho, 
REV.21.11	Ẹḅaal eghuan tẸnaan asōorōm mẹma bho molo ạmua kobꞌooḅi ọbharakpar, olo ughōl ạjaspa, olo akela kogharagha. 
REV.21.12	Odi ẹma bho ạteeny mobꞌẹḅagh-otu olo ạsiiniom magey, nꞌaḍiōbh nꞌịzal ạrunu-otu ilo aḍiōbh nꞌịzal itelema neḅōrō. Tạrunu-otu otu obho nọogeey riḍien aḍiōbh nꞌịzal arughun otu arōoy obhꞌaIzirẹl. 
REV.21.13	Ẹḅagh esuo rạar-rạar ạrunu-otu, tekẹeny, nꞌoḍiom, nꞌaghisigh, nꞌạman obho. 
REV.21.14	Ạruḅagh otu odi ẹma bho uḅōgh tạnyu aḍiōbh nꞌịzal ạrubharakpar, ilo teedi nọogiom riḍien aḍiōbh nꞌịzal iteledōm Ọony Ẹena bho.
REV.21.15	Otelema bho, obho ạgba bọ mọkpo ạnogho ạami obho, ạteeny ọtuom oorẹeny olo ụlemom agold, mọtuom ẹma bho, nꞌạrunu-otu nꞌạruḅagh otu obhꞌodi. 
REV.21.16	Inya ạruukul ẹma bho. Ạlidoony obho nꞌẹreghe obho iileeny ni. Potelema bho aru ạto mẹma bho nꞌọtuom obhꞌodi. Ạlidoony obho ịraar ọonir nꞌoḍual ạraala nꞌaḍisibh atobi, ẹreghe bho onyiin ẹzo bho. 
REV.21.17	Otelema bho ẹkona ạtuom nạ mẹḅagh otu obho. Ạnyu obho ạmaḍian ọonir nꞌaḍiōbh nꞌodiin ẹeḅa alẹkẹ, kẹzo ịitooy arōoy ẹmar-arōoy obho. 
REV.21.18	Uḅōghōm ạjaspa mạruḅagh otu obho, keḍio odi ẹma bho nịvo nịvo uḅōghōm ạkar agold molo nạmua kạtaḅaliki. 
REV.21.19	Ade ariisi obho uḅōgh bọ mạruḅagh otu obho, uḅologhom moomo oḍigh kẹrekere ibꞌiiḅi ạrubharakpar. Ọḅel obho uḅōghōm ạjaspa, obho agbẹbhiōm ịzal ạsafair, ogbẹbhiōm ịraar aget, ogbẹbhiōm inya ẹmerold, 
REV.21.20	ogbẹbhiōm ōogh ọniks, ogbẹbhiōm odiin akanelian, ogbẹbhiōm oḍual ọḅaar ạkuats, ogbẹbhiōm ạbhenya ạberil, ogbẹbhiōm esugho ạtopas, obho agbẹbhiōm ḍiōbh ạkalsidoni, obho agbẹbhiōm ḍiōbh nꞌonyiin obho ạtukuos, obho agbẹbhiōm ḍiōbh nꞌịzal obho ạmetist. 
REV.21.21	Aḍiōbh nꞌịzal ạrunu-otu obho, paḍiōbh nꞌịzal ạrubharakpar ilo nẹmua; eguugh esuo uḍighiom onyiin onyiin eedi ạrubharakpar obho. Ogbo-ebōom ẹma bho uḅolom ạkar agold, olo nẹmua kạtaḅaliki.
REV.21.22	Ạami ụmiin io motu iikpulughu mi tẹma bho, ebum obho otu iikpulughu obhꞌodi aru mẸnaan, Obạmọogh oomo ẹmiriikpo bho, nꞌỌony Ẹena bho. 
REV.21.23	Ạar oḍighiom aghōzōgh nꞌụvanyu mi tẹma bho olo, ebum obho eghuan obho tẸnaan nạmua moomo odi. Ọony Ẹena bho pọtodi odi ẹma bho. 
REV.21.24	Arōoy ẹmar-arōoy obho tetele tẹḅaal odi, keḍio ạruula ade bho tepin mẹela bhꞌeedi etu todi. 
REV.21.25	Aruguugh ẹma bho ughughi ghạ ḍio, ebum obho aḍio okul mu tẹma bho. 
REV.21.26	Ạlibugh nꞌẹela ạraama ẹmar-arōoy obho topin otu todi ẹma bho. 
REV.21.27	Keḍio bọbon ạar olo ọneghe ḍio olo tọloghom tẹma bho olo. Bọbon ōoy olo naḍighi ghạ mọkpo ạregheer, nꞌịgba miben olo taḍigh nạ olo. Obo bho ariḍien eedi nọoge ụlogh tọbhereer aghuḍum Ọony Ẹna bho be mobo teḍigh tẹma bho.
REV.22.1	Keḍio odi otelema bho amina aḍeeriom ạami mọbhiiny ạmuum aghuḍum olo nẹnyan kogharaghar, igbōr tẹtolom ọolema tẸnaan nꞌỌony Ẹena bho, 
REV.22.2	iru isi togbo ebōom ẹma bho. Oorẹeny aghuḍum obho asi tịzal ẹḅeenyom ọbhiiny obho. Odi nạloki ghạ mikpo ḍiōbh nꞌịzal amen mẹmu ạla. Ụvanyu esuo amen amen ọloki; asigo bhꞌodi ilo ookuōm arōoy aruubhugh obho. 
REV.22.3	Bọbon ạar olo Ẹnaan naarōnyōgh olo tọmiin todi ẹma bho olo.
REV.22.3	Ẹtolom ọolema bho tẸnaan nꞌỌony Ẹena bho tẹtol ni todi ẹma bho, keḍio ạrubana bhꞌodi teekpulughu zodi. 
REV.22.4	Eedi tẹmiin ni ghisigh odi, keḍio tọge ni maḍien odi mi taragbodo bhꞌeedi. 
REV.22.5	Aḍio oghul mu, molo ạar omina oḍighiom ọtodi bolobolo ẹḅaal ẹkona olo, ebum obho Ẹnaan Obạmọogh obho tatu mẹḅaal eedi, keḍio eedi tẹda ẹto mịto kạruula kamen kamen.
REV.22.6	Keḍio otelema bho ạkpete kua ạnogho ạami, “Ọnuekpete bhibha agey, ilo ịneghe ni mobhinom. Keḍio Ẹnaan Obạmọogh obho, obo bho ạnogho mẸmugh odi marizil obho, arōm motelema odi mọgba oḍeeriom ạrubana odi mọkpo bho netu momute esiibha bho.”
REV.22.7	ẠJizos nạkpete kua, “Ịmoghon. Ạami natu siibha siibha! Ọḅaal ologhi tẹtol ni ẹnogho mobo bho ighiilaan mọnuekpete ạghiiny ibhꞌọbhereer obhobho bho!”
REV.22.8	Ạami, ạJon, nạamoghon ạmiin nạ moomo ọkpo bhibha. Amen ạami ụmoghon ụmiin ụḅele zeedi ọkpo bhibha, pạami ugbuluman tasike odi otelema bho, obho aḍeeriom ạami mọkpo bhibha bho, uukpulughu zodi. 
REV.22.9	Podi ạkpete kua ạnogho ạami, “Uḍighi ghạ kua! Ạami onyiin ẹbana konuma nꞌaburumōr onuma ibha iru rizil obho, nꞌoomo obo bho ighiilaan iikō mọnuekpete ọbhereer obhobho bho. Kpukpulughu mẸnaan.” 
REV.22.10	Keḍio odi ạkpete kua ạnogho ạami, “Ụḅoki ghạ mọnuekpete ạghiiny ọbhereer obhobho, ebum obho naatuan mamen oomo ọkpo bhibha temuteghu obho. 
REV.22.11	Odi obo bho aru mọkarabh obho aḍighi ghạ ni be mịkarabh odi ạghi taghisigh, obo bho aḍigh ẹenir oḍighi ịkarabh obho ạrolom tịkarabh odi; obo bho naḍighi ghạ miiḅi obho aḍighi ghạ ni be miiḅi odi ạghi taghisigh, kōoy kōoy olo ịkarabh ilo ạrol nạ kua ạghi taghisigh!”
REV.22.12	ẠJizos nạkpete kua, “Ịmoghon, ạami natu siibha siibha! Ạami naabhin mạmukpe ạmi natu mọnogho kōoy kōoy tẹzo eḍighiom ạar ibha odi aḍighi obho. 
REV.22.13	Ạami Ạlfa nꞌOmega, ọḅel nꞌobho akunughiom obho, ọḅel egbiom obho nꞌikunughi obho.”
REV.22.14	Ạlisebh tẹtol ni ẹnogho mobo bho iitōl mạradoni eedi ịḅaaleni obho, ibha nẹeteeny mịnyaam ole ekpo oorẹeny aghuḍum obho, nꞌọḅol tạrunu-otu obho oḍigh ạni tẹma bho. 
REV.22.15	Teḅughotu ẹma bho, pesi obo iiniom nꞌipesi, nꞌobo neḍighi ghạ mịiḍaany, nꞌịva rạani, nꞌạruukoma, nꞌobo bho neekpulughu ghạ maruru obho, nꞌịgba miben mi tọnuekpete nꞌeḍighiom ạar eedi.
REV.22.16	“Ạami, ạJizos, urōm motelema ạmi aru mọgba ọkpo bhibha ọnogho enyina obo bho idi mi tạrasosi obho. Ạami olꞌeghun taDevid. Ạami ẹenaany obho nạmu ạnogho mẹḅaal ụḍirogh obho.”
REV.22.17	Ẹmugh obho nꞌạni ipina bho nepeleghi ekōl kua, “Tue!”
REV.22.17	Kōoy kōoy olo ạmoghon nạ miibha bho aghōl nạ kua, “Tue!”
REV.22.17	Obo bho ạmuum nẹtal obho aru, abhin mụum aghuḍum obho mịkpo.
REV.22.18	Ạami, ạJon, ụmaar ni adeny naakiom kōoy kōoy olo ạmoghon mọnuekpete ạghiiny ọbhereer obhobho: erumolo onyiin ōoy ạloghom mạar ạḅaram teedi, pẸnaan ọlogh nạ ọḅaram tạrazegh obho ụḍeghe tọbhereer obhobho obho, ọliom odi. 
REV.22.19	Kerumolo onyiin ōoy ạsoghoron monyiin ạar mi tọnuekpete ạghiiny ọbhereer obhobho bho, pẸnaan ọsoghoron abin odi mi tikpo oorẹeny aghuḍum obho, nꞌabin ibhꞌodi mi tẸma Iigbia bho, ibha ụḍeghe mi tọbhereer obhobho bho.
REV.22.20	Obo bho ạmiin kụ nạgba moomo ọkpo bhibha bho, nạkpete nạ kua, “Agey nạ ni! Ạami natu siibha siibha!”
REV.22.20	Ẹrol ni nạ kua. ẠJizos Obạmọogh, tue!
REV.22.21	Inwo bho tạJizos Obạmọogh obho ẹrolan nꞌoomo enyina.
