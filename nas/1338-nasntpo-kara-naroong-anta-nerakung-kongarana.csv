GEN.1.1	Tenang tutuna' masipo' Kumponinge aa'ning paning ee'noko kansi' nkovuu'nang. 
GEN.1.2	Aung kansi' tee, emu' otoina' otoaruko'; naroomparava' otoko'; tamung domaang-po'ningmeeva otoko'. Dau-eta mutaanange daka'pui otoko' tee poonaru' baka otoko, ee'noko tee Kumponing bakaang Tanuaang tee-koo pirung-koo daue aavinuko.
GEN.1.3	Tenang Kumponinge karoma aa'puu', “Araka, tavo'daravai,” ee'noko tenang araka oro'paru'. 
GEN.1.4	Ee'noko Kumponinge tee araka tampa' oovura dotuarara tee araka simpe'uu' mutaanang-eta. 
GEN.1.5	Ee'noko Kumponinge tee araka doonaa' tampuu' ee'noko mutaanang muung tampuu'. Teketa aa'nou' muung tankinuko tane'puu' ee'noko te'mung te'mung tutuna'na'mung.
GEN.1.6	Ee'noko Kumponinge napo' karoma aa'puu', “Meeroo'navaro doona otoai tankaampuresi pirung boonaru' ee'noko ntong kamo'koong.” 
GEN.1.7	Tee meeroo'navaro tee, Kumponinge teing ntong meu' tankaampuree'naang nkovuu' boonaru' daunaru'keta. 
GEN.1.8	Ee'noko Kumponinge tee meeroo'navaro doona auvi'au tampuu', teketa aa'nou' muung tankinuko tane'puu' ee'noko te'mung te'mung ke'munta-na'mung.
GEN.1.9	Teketa napo' Kumponinge aa'puu', “Aia', ntong paning-koo boong otoing naro' poontarako koverenoo' oro'paravai,” ee'noko tee' masika' nkoaru'. 
GEN.1.10	Teketa Kumponinge te' koverenoo' kansi' tampuu' ee'noko tee ntong poonaru' pirung tampuu'. Ee'noko Kumponinge tampa' oovura dotuaru'.
GEN.1.11	Ee'noko Kumponinge napo' karoma aa'puu', “Kansi'koo baa' ee'noko koi'nanka amutemurii' dupuai, aa'noko keenavaang, ee'noko pora'kooning, ee'noko sinampuai ookara muu' amutemurii' kantena'.” Ee'noko tee' ee'na' nkoaru'. 
GEN.1.12	Kansi'koo amutemurii' baa' ee'noko koi'nanka amutemuu'na' sinampumaing dupuu', keenavaang ee'noko pora'kooning, teing-koo kuunge napo' oki'nareka' sinang nkoarikoo' amutemuu'na'. Ee'noko Kumponinge tampa' oovura dotuaru'. 
GEN.1.13	Teketa aa'nou' muung tankinuko tane'puu' ee'noko te'mung te'mung beenana'mung.
GEN.1.14	Teketa napo' Kumponinge aa'puu', “Aia', arakananka tavo'dariai meeroo'navaro-koo meu'ke teke paning-koo doong ee'noko muung simpe'aareaing, ee'noko teke aing aa'ning taa'ni'antavaari otoromaatoai: doonanka, kaarananka ee'noko mare'nanka. 
GEN.1.15	Ee'noko teke meeroo'navaro-koo paning-koo arakavariri otoromaatoai teketa kansi'aape araka po'antavaamaatoai.” Ee'noko tee' ee'na' nkoaru'. 
GEN.1.16	Ee'noko Kumponinge tee' araka pankeng kenaanka nkovuretu', narung aa'na' araka doonaa' araka-koo miring duaa' nkovuu'. Ee'noko nii'nung baru' araka deeaung muunga araka-koo miring kaara nkovuu'. Napo' beento'nanka nkovuru'. 
GEN.1.17	Teing paning-koo meu' nkovurira sipuru' teketa kansi'aape araka po'antavaamaatoo'naang. 
GEN.1.18	Ee'noko teketa doong ee'noko muung tanatavaamaatoai, ee'noko napo' arakanaanka ee'noko mutaanang tankaampaarematoai. Ee'noko Kumponinge tee' ee'na' tampa' oovura dotuaru'. 
GEN.1.19	Teketa aa'nou' muung tankinuko tane'puu', ee'noko te'mung te'mung karenana'mung.
GEN.1.20	Ee'noko Kumponinge napo' karoma aa'puu', “Ntong ee'noko pirung ookarai kapoo'nanka amutemurii' domantoo'nankai maanto'aavai. Ee'noko barennankai porora meeroo'navaro a'dei' auvi'au puraanaama maanto'aavai.” 
GEN.1.21	Tavi' pankenanka nkovuru' pirung-koo kuung otoromaing ee'noko ookara oki'nareka' kapoo' nanaamaing ntong-koo kuunge, ee'noko ookara bareng amutemurii'. Ee'noko Kumponinge tampa' oovura dotuaru'. 
GEN.1.22	Ee'noko Kumponinge ookara biraankevuru' aa'puma, “Ookara kapoo'nanka pirung-kooning parerima berentarima pirung maanto'eriai, ee'noko ookara barennanka tee'ke, parerima berentariai kansi'koo.” 
GEN.1.23	Teketa aa'nou' muung tankinuko tane'puu' ee'noko te'mung te'mung pa'noko'na'mung.
GEN.1.24	Teketa napo' Kumponinge aa'puu', “Enang kansi'koo kapoo'nanka amutemurii' domantoo'nanka tavo'dariai: ookara kau'karenaumo bau'naananka, ee'noko biikoori, ee'noko ookara kapoo' kansi'koo daue nanaamaing.” Ee'noko tee' ee'na' nkoaru'. 
GEN.1.25	Kumponinge kau'karenaumo pora'kooning amutemuu' nkovuru' ee'noko napo' bau'naananka amutemuu' tee' nari' nkovuru' ee'noko napo' teing kansi'koo daue kakanaamaing tee' nari' amutemuu' nkovuru'. Ee'noko Kumponinge tampa' oovura dotuaru'.
GEN.1.26	Teketa napo' Kumponinge aa'puu', “Aia', naning-namuu' nantoong nii' pina' oro'nuka nkoarampiai, niikaang oro'oro'noo' siompuio', ee'noko teinge ookara kapoo'nanka tanatavaariai, aa'ning: tavi' pirung-koonanka, barenanka auvi'au-kooning, kau'karenaumo datauraa'nanka, ee'noko pora'koonanka, ee'noko napo' teing ookara kapoo'nanka kansi'koo daue nanaamaing.” 
GEN.1.27	Tee'koo Kumponinge naning baka bakaang oro'oro'noo' siompuio' nkovuu'. Tee' ee'na' nari' oro' Kumponing-pina' nkovuu', aa'nou' donkaani ee'noko manikuma nkovuretu'. 
GEN.1.28	Ee'noko Kumponinge biraankevurema aa'puretu', “Dee' parerema berentareai ee'noko deurukaa'ke ookara kansi' maanto'aara ookara kapoo'nanka tanatavaariai tenairu-koo. Ee'noko dee'ke tee aa'noaing ookara tavi' pirung-kooning tanataverereriai, barenanka auvi'au-kooning ee'noko ookara kapoo'nanka kansi'koo daue nanaamaing.” 
GEN.1.29	Ee'noko Kumponinge aa'puretu', “Oovereko, ninge tee dee' arompesing ookara kapoo'nanka sinampumaing ookara-koo kansi'koo daue otorinanka; dee' deekaang taamang, ookara baa'nanka, koi'nanka, keenavaang ee'noko pora'kooning naro'ka. 
GEN.1.30	Ee'noko ookara kau'karenaumo-nanka kansi'kooning, napo' barennanka auvi'au-kooning ee'noko ookara kapoo'nanka kansi'koo daue nanaamaing, ee'noko ookara kapoo' domantoo'nanka, ninge teing ookara kapoo' dupumaung maa'koo avoronsing.” Ee'noko tee' ee'na' nkoaru'. 
GEN.1.31	Ee'noko Kumponinge ookara kapoo'nanka teie nkovuru'ning tampa' masika' oro'pariko oovura dotuaru'. Teketa aa'nou' muung tankinuko tane'puu', ee'noko te'mung te'mung ˜na'mung-taa-na'mung.
GEN.2.1	Tee' ee'na' nari' Kumponinge aa'ning paning ee'noko kansi' bakevuu', ee'noko ookara kapoo'nanka mmau' nari' bakevuru'. 
GEN.2.2	Ee'noko Kumponinge ookara bakaang nko-nko nkovuru'nanka ˜na'mung-taa-na'mung bakevura, te'mung ˜ke'munta-taa-na'mung uaavou'. 
GEN.2.3	Ee'noko Kumponinge te'mung ˜ke'munta-taa-na'mung biraankevura meeka'antavuu', ai' te'mung ee'na'mung tee, tee uaavou'na'mung bakaang nko-nko kansi' nko-koong bakevura.
GEN.2.4	Tenang tutuna' Kumponinge kansi'naanka paning nkovuu'na'koong minkunaa aung: 
GEN.2.5	Tenang Ovoringe Kumponinge kansi' ee'noko paning nkovuu'nang kapoo' keenavaang tovang koi' dovang baa' otoaruko' kansi'koo, mme' Kumponinge apo' botovuaruko ee'noko naning otoaruko' mintoong nkovupeu'nung. 
GEN.2.6	Nka ntonoo' tenang ee'nang tavo'arako' oki'nareka' kansi'koo dau tompatompa'anta-koo. 
GEN.2.7	Ee'noko tenang ee'nang teie Ovoringe Kumponinge naning kansi'koong da'mong-etab nkovuu', ee'noko ke'nie deto uupuvura domaang avuu' domang-antavuma ee'noko tee naning tenang domaang-po'nung deemparu'.
GEN.2.8	Teketa Kumponinge tee naning nkovura tampoo' temu' nerievuu'noo' sipuu' teka Iideni'ka duaa' pomanoo'aapea. 
GEN.2.9	Tenau tenau Kumponinge koi'nanka amutemurii' tampa' oro'nanka keempuru'nau ee'noko sinang maa'koo tamparanankai. Ee'noko meeroo' tenau-koo koi' kevarira sipuretu': navari domaang isikung avu'navari; nii'navari noru' aa'ning tampara ee'noko orara avu'navari.
GEN.2.10	Ee'noko teing ntong kareriiru te' Iideni' tavearikoo' tenau mintoonau duu'paama, teketa nari deempari siarakoo'. 
GEN.2.11	Tutuna'nari teing-koo miring Piison-nari, Aavila nameng, kooro-po'nameng, korovui pomanari. 
GEN.2.12	Tee kooro temeng-koong tampara ee'noko narung napo' koi' tampa' nuuraa' otomanoo' miring deliam. Napo' kapang tampa' oro'nanka-po'noo', miring kaneliani, ereng naakiomaing. 
GEN.2.13	Keriira-nari ntong miring Kiong-nari, Kus-nameng-eta pomanari. 
GEN.2.14	Beeriiru-nari miring Taikirisi-nari, Asiria-nameensi'koo duaa' pomanoo'aapeita pomanari. Kareriiru-nari miring Iuperetisi-nari.
GEN.2.15	Ee'noko teie Ovoringe Kumponinge tee naning nkavura te' Iideni'nau-koo sipuu' tenau mintoompuma teke tarevui otoo'naang. 
GEN.2.16	Ee'noko Ovoringe Kumponinge botovuma aa'puu' tee naning, 
GEN.2.17	“Ookara koi'koong sinananka mintoong-koo otoining-koong tamung naro'keta maa'emaatoaing, teka tevari koi'navari noru'anta nka-navari teing aa'ning-koo tampara ee'noko orara dake maa'eauka' tee sinang tevari-koong, ai' te'mung da' tevari-koo sinang maa'eaina'mung da' tee dooaing.”
GEN.2.18	Teketa Ovoringe Kumponinge aa'puu', “Aung naning baka oto'koo tampa' deea'. Ninge bakaang pakupakunung tee-koo makosi nkoevompaing.” 
GEN.2.19	Teketa teie Ovoringe Kumponinge teing kau'karenaumo-nanka ee'noko barennanka kansi'keta temu' nkovuru'ning te' Aadama-anko po'antavuru' teie namurii'na' oovurira miring tampurii'naang, ee'noko aming miring teie Aadamai tampuru'nung teing kapoo' domantoo'nanka-koo tee tee biikaang miring deemparu'. 
GEN.2.20	Ee'noko tenang Aadamai mirinanka tampuru' teing kau' karenaumo-nanka-koong bau'naananka-koo ee'noko biikoori-koo, napo' ookara barennanka-koo tampuru', teka tee Aadama bakaang pakupakunung tee-koo makosi otoaruu'.
GEN.2.21	Teketa teie Ovoringe Kumponinge tee Aadama aa'na' aasi'antavuu', ee'noko tenang aatuko paramparang-koo koo'koo nari' bita'ura te' napo' bio'ke avo'antavuu'. 
GEN.2.22	Ee'noko teri' paramparang-nari' nkavuu'nari'keta Kumponinge nani manikuma nkovuu' ee'noko teni te' Aadama-anko tavo'uu'. 
GEN.2.23	Teketa Aadamai aa'puu', “Emu' ani ee'nani mmaiko' masikani. Bakaang koo' tee ning-koong-eta koo'ketaing ee'noko bakaang bio' tee ning-koong-eta bio'ketaing. Ani donkaani-koong-eta koo'keta nkonii'nani naning-eta-nani, te'koo manikuma tampampaing.”
GEN.2.24	Tee'koo tee' aa'nomaung naninge baumararing sipurema ba'aang ninka pinka'arekoo' ee'noko narung deemparekoo'.
GEN.2.25	Tenang tee tering ookaring donkaani ee'noko teni ba'aang simpenoi'daring otoresi teka tee maia'orea'.
GEN.3.1	Ookara kapoo' avutevu' biikoori Kumponinge nkovuru'nanka-koo boru' bakei aa'na' toreearo'. Teie tee teni manikuma aa'puu', “Kumponinge ee masika' ookara anau-koo koi'nanka-koong sinang maa'koo orokoruresing?” 
GEN.3.2	Ee'noko tenie maku'uma aa'puu' tee boru', “Nee'ke aa' ookara koi'nanka-kooning sinang anau-kooning maa'koo makosi. 
GEN.3.3	Teka Kumponinge aa'puing, ‘Koi'navari anau-koo meu'ke otoinavari-koong deeko' dee'ke sinang maa'ereauka', aa'noko tamung kompereauka' tevari, doore'neenga.’”
GEN.3.4	Nka teie boru'ke aa'puu' teni manikuma, “A, dee' bakei doorearoo'naang. 
GEN.3.5	Dee'ke tee sinang teu'koong maa'ereta deeko' dee' tee noru' daate'daree'naang kapoo' tampara ee'noko kapoo' orara noru'koo, ee'noko dee' tee Kumponing-pina' nari' otoree'naang. Kumponinge tee' noru'ui dee' tee' orokoruresing.”
GEN.3.6	Ee'noko tenang tenie manikumai tee teu'koong sinang oovuko onou ee' oro' tavo'kuu', “Bakei aung sinang maa'koo tampara, oro'oro'noo' tampa' oro'ke, ee'noko maa'anko norukasi' deeng-antamupeu'.” Tee ninka noru' ninka tee-koo sinang-koo nkavura maa'kuu', ee'noko nii'ning napo' tenie tee ba'ung nari' otoretu'nung avuio' maa'uu'. 
GEN.3.7	Ee'noko tenang tee noru' ookaanka-koong daate'aretu', ee'noko tenang noru'aretu' tenaanka tee simpenoi'ka, ee'noko tenang koi' piiki'koong para'noo' naro'ka pate'ureta duaana nkosiiretu'.
GEN.3.8	Teketa tenang kamunoo'nang boimpuio' tenaankai tee Ovoring Kumponing teke mintoonge nanuko taaravuretu', ee'noko koi'nanka-koo meu' baku'aretu'. 
GEN.3.9	Teka teie Ovoringe Kumponinge Aadama bokuvuma aa'puu', “Da' are' otomang?” 
GEN.3.10	Ee'noko teie aa'puu', “Ninge da'koong aurong mintoonge naniko taararamira amoromira simpenoi' deemarama oome'neeng-koo baku'maring.”
GEN.3.11	Ee'noko Kumponinge aa'puu', “Da' baie simpenoi' otoing nauruing? Ai' tee koi'koong sinang orokorantu'navari-koong maa'ei?” 
GEN.3.12	Ee'noko teie aa'puu', “Tenie anie manikumai dake ni'ninka nari' o'noree'naang ameu'nanie tee-koo koi'koong-koo sinang-koo amuio' maa'kansing.”
GEN.3.13	Teketa teie Ovoringe Kumponinge teni manikuma aa'puu', “Dake tee aming-koo tee' nkoveing?” Ee'noko tenie manikumai aa'puu', “Boru'ke tosimuio' tee' ninge maa'ansing.”
GEN.3.14	Teketa Ovoringe Kumponinge tee boru' aa'puu', “Dake tee tee' oro' kapoo' nkoveing-koo dakaang barakosi' tee dau basi ookara kau'karenaumo-nanka bau'naananka-koo ee'noko pora'koonanka-koo. Da' tee ke'dei nanimatoaing otoainaroong-koo tee nankanankara maa'ema. 
GEN.3.15	Ee'noko ninge tee dee'naanka da' ee'noko ani manikuma karenaanka deeng-antarampeaing ee'noko napo' teing dee'ke deurukaa' tee'ke kare-nupoong otoromaatoaing. Teni baurukaa'koo narunge
GEN.3.16	Napo' teni manikuma aa'puu' Kumponinge, “Ninge tee da' pankaing sisikeera arompaing tenang parema mantompemaatoaing. Sisikeera ninka parematoaing. Nka tee, da'ung-koo pia otoi otoaing, ee'noko bakaang pia siompemaatoai.”
GEN.3.17	Ee'noko napo' Aadama-koo aa'puu', “Dake teni da'aang bakaang kara taaravera tee koi'koong sinang orokoantu'nung maa'eing-koo, ninge tee kansi' taamang keentoma barakosi'ansing taamananka tampa' nkoarava' otoainge, ee'noko da' pore'doma deeko' tee-koo kansi'koo taamanimatoaing ookara batei da' otoaining-koo. 
GEN.3.18	Ee'noko kansi'keta koi'nanka too'murintaa'po'nanka dupuai, napo' baa'nanka orananka dupuai, ee'noko dake maa'koo pora'kooning baa'nanka maa'emaatoai. 
GEN.3.19	Ee'noko iontakaanang mintoontarama taamanimatoai, bera doora kansi'koo tororaravainoo'ke basi, te' ee'noo' da' nkorantu'noo', ai' da' tee da'mong, napo' da'mong-koo doonko tororaravaing.”
GEN.3.20	Ee'noko Aadamai teni ba'aang miring Iivi
GEN.3.21	Ee'noko Kumponinge Ovoringe kau'karenaumo-nanka-koong dopa'koo mononopa' nkovura Aadama ee'noko teni Iivi avuretu' kurumparee'naang.
GEN.3.22	Teketa Kumponinge Ovoringe aa'puu', “Aung tee naning nii'pina' oro'paring aa'noing kapoo' tampara ee'noko orara noru'ui. Emu' tee koi' domang isikung avu'navari-koo due' be'koo taura'pampiauka', tevari-koong sinang maa'ura napo' domampari oto'neenga.” 
GEN.3.23	Tee'pura Ovoringe Kumponinge tenau-eta Iideni'nau-eta bata'uu' tamung pora'ke mintoomparaa'naang, tee naning kansi'ketaing kansi' nenke'uma. 
GEN.3.24	Tenang Kumponinge tering bata'ureta, tee-koo tenau-koo Iideni'nau-koo duaa' pomanoo'aapenameng-koo koosinunanka purinto'nanka donkong-antavuru', tee tevung taung koi' domang-anta-aape be'navung para'ai otoromaatoo'naang, bainatu nta'pina' urung kompai eevaavaama.
GEN.4.1	Enang tee Aadama Iivi-ninka ba'aang ninka otoresi teni kempo'kuu'. Teketa tooto' narung donkaani paravuu' tenie, miring Keini'.
GEN.4.2	Napo' kemu'kana' tenie donkaani Keini'ke baara'ma'nung paravuu' miring Eebelo'.
GEN.4.3	Dama'ke tee Keini'ke tee-koo keenkeenanka-koo sinananka nkavurira Ovoring-koo boontunamparu'. 
GEN.4.4	Ee'noko Eebelo'ke sipisipi'nanka-koo nii'ning tutuna'ning-kooning dato'urira menaanka dovang-nairu ninka boontunamparu'. Ee'noko Ovoring Eebelo'koo aa'na' dotuaru' ee'noko tee-koo bakaang-koo boontunang-koo. 
GEN.4.5	Teka Keini'koo ee'noko tee-koo bakaang-koo boontunang-koo dotuaravaruu'. Ee'noko Keini' tee'koo aa'na' iirai oing oraka' oro'paru'.
GEN.4.6	Ee'noko Ovoringe aa'puu' tee Keini', “Da' aming-koo iirarora oing oraka' oro'daramang? 
GEN.4.7	Da' tampa' boontunantaravaing deeko' ning da'koo dotumaravaing, ape' aung? Teka tee dake kapoo' orara nkoveko deeko' tee orara aarumo maamuari otong da' kurumaa'koo. Nka dake purintarara puru'eaing tee.”
GEN.4.8	Teketa Keini'ke tee baara'ma'nung Eebelo' bokuvuma aa'puu', “Poai io' tokoi pora'ke korokoromareai.” Ee'noko tenang pora' bereta Keini' tee-koo baara'ma'nung-koo Eebelo'koo dau kokoroarara teka tavuma dupisi'uu' tee.
GEN.4.9	Tenang Ovoringe aa'puu' tee Keini', “Eebelo' arerai tee daara'ma'nung?” Ee'noko Keini'ke aa'puu', “Ninge noru'ampa' tee, ai' ning tee ntara'ma'nung tare-koo si'meu'nunge?”
GEN.4.10	Ee'noko Ovoringe aa'puu', “Nka dake aming nkoveing? Tee daara'ma'nung bakaang ereng-koong aurong tee ning-koo biromparamang kansi'keta. 
GEN.4.11	Emu' tee da' barakosi'dama aa'damaang: Anketa kansi'keta da' tenkeniaing, a' te' kansi'noo' daara'ma'nung-koong ereng tuuvuio' naivuinoo' daka dake dupisi'eio'. 
GEN.4.12	Da' tee pore'doma kansi'koo keempeko taamang tampa' nkoaravauka'nung ee'noko tokoo dakanoo' masipo' oto'deruauka', tamung kansi'koo kororaramatoaing.”
GEN.4.13	Teketa Keini'ke aa'puu' tee Ovoring, “Ee baka', aung tee kiimata pankaing masikung. Dake ameio' orarunsie dupisi'muu'naang. 
GEN.4.14	Dake tee ning e'mung bata'meing anketa kansi'keta, ee'noko dakaang biraanke-ita baku'meinge. Ee'noko tokoo nkanoo' oto'memuauka'; tamung kansi'koo koromarama'noaing. Naninge tokoa oomura deeko' tamung anutua dupisi'muaing makosie.”
GEN.4.15	Teka Kumponinge aa'puu' tee, “A, tee' deea'. Nii'nung naninge da' taruma dupisi'duaing deeko', tee naning tee ninge aa'na' dau basinoo' kiimata avompaing.” Ee'noko Ovoringe Keini'koo taa'ni'anta sipuu' naninge tokoa oovura tavu'neeng-koo tee. 
GEN.4.16	Teketa tenang Keini' Ovoring-ankoita tenkenuu', ee'noko bera Ata'nanu' tampaama-nameng-koo beu' teketa Iideni'keta duaa' pomanoo'aapenameng-koo.
GEN.4.17	Emu' tee Keini', osi pankaing kanivui otoko, ba'aang kempo'kura bauring donkaani paravuu' miring Iinoke; ee'noko Keini'ke tee osi opura napo' Iinoke namirimpuu'. 
GEN.4.18	Ee'noko Iinoke tee Irat bauma. Tee Irat tee Meusiel bauma, ee'noko Meusiel tee Metusiel bauma, ee'noko Metusiel tee Leemeki' bauma.
GEN.4.19	Ee'noko Leemeki'ke kenaanka manikumaara nampuretu'. Nii'nani-koong miring Eda, ee'noko nani Sila'. 
GEN.4.20	Ee'noko Edai Jabal paravuu', Jabal tee teing pora'ke nanaama boromaka'nanka tareariko'ning biuma. 
GEN.4.21	Tee Jabal baara'ma'nung miring Jubal, ee'noko tee Jubal tee teing nantoong kovi dovang kiita kompaamaing biuma. 
GEN.4.22	Dama'ke napo' tenie Sila'ke Tubokein paravuu'. Tubokein tee teing nantoong baraasi˜ dovang-koo aini aa'ning-koo kapoo' nkonuka biuma. Tee Tubokein ba'mari miring Naama.
GEN.4.23	Nii'na'mung Leemeki'ke tenaanka ba'aankaara nauvurema aa'puretu', “Eda naanka Sila' ee, nkaang kara tampa' masika' taaramereai. Naninge narunge nemakai ning baikemuio' ninge dupisi'ansieeng maku'koo, ee'noko ba'marange mero'koo piavorora deeko' ee' nauarampaing, 
GEN.4.24	‘Baa naning Keini' dupisi'uaing aa'na' dau basinoo' kiimata nkavuaing, ee'noko naning ning tamuaing bakei aa'na' aa'na' kiimata dau basinoo' kompuaing.’”
GEN.4.25	Dama'ke napo' Aadama ninka otoresi ba'aange tooto' narung donkaani napo' paravuu' miring Set,
GEN.4.26	Dama'ke napo' Set bauring ponto'aru' ee'noko Iinosi' tampuu'. Tenang ee'nang nantoonge Kumponing Iaaue
GEN.5.1	Aung tee Aadama bakanaving-koong mirinanka, tee naning Kumponinge nkovuu'nung baka bakaang oro' siompui otoko. 
GEN.5.2	Kumponinge kenaankara nkovuretu', donkaani ee'noko manikuma, ee'noko biraankevureta “naninka” tampuretu'.
GEN.5.3	Tenang Aadama mare' narung daaku'keta beenaumo kivora [130] deemparama bauring narung nkoaru' tee-pina' masika' oro'. Miring Set tampuu' tee. 
GEN.5.4	Temare'keta Set ponto'aru'namare'keta deto Aadama ˜beenaumo-taa daaku' [800] mare' otou', ee'noko teing-koo mare'koo kuunge napo' nii'ning baurukaa' donkaang ee'noko maniku' nkoariru'. 
GEN.5.5	Ookara mare' naro'ka Aadama otou'ning ˜karenaumo-taa daaku' bera beenaumo kivora [930] deemparama bou'.
GEN.5.6	Teketa tee Set mare' narung daaku'keta pa'noko' [105] deemparako bauring narung ponto'aru' miring Iinosi'. 
GEN.5.7	Temare'keta Iinosi' ponto'aru'namare'keta deto tee Set ˜beenaumo-taa daaku' bera ˜kenaanka-taa [807] mare' otou', ee'noko teing-koo mare'koo kuunge napo' nii'ning baurukaa' nkoariru' donkaang ee'noko maniku'. 
GEN.5.8	Ookara mare' Set otou'ning naro'ka ˜karenaumo-taa daaku' bera kivora-ita kenaanka [912] deemparama boo'paru'.
GEN.5.9	Tenang tee Iinosi' mare' ˜karenaumo-taa kivora [90] deemparama bauring narung nkoaru' miring Kenan. 
GEN.5.10	Temare'keta Kenan ponto' aru'namare'keta tee Iinosi' ˜beenaumo-taa daaku' bera kivora-ita pa'noko' [815] mare' otou', ee'noko teing-koo mare'koo kuunge napo' nii'ning baurukaa' ponto'ariru', donkaang ee'noko maniku'. 
GEN.5.11	Ookara mare' Iinosi' otou'ning naro'ka ˜karenaumo-taa daaku' bera pa'noko' [905] deemparama boo'paru'.
GEN.5.12	Teketa tee Kenan mare' ˜kenaanka-taa kivora [70] deemparako bauring narung Maaleli' ponto'aru'. 
GEN.5.13	Ee'noko temare'keta Maaleli' ponto'aru'namare'keta deto Kenan ˜beenaumo-taa daaku' bera karenaumo kivora [840] mare' otou', ee'noko teing-koo mare'koo kuunge napo' nii'ning baurukaa' nkoariru', donkaang ee'noko maniku'. 
GEN.5.14	Ookara mare' Kenan otou'ning naro'ka ˜karenaumo-taa daaku' bera kivora [910] deemparama bou'.
GEN.5.15	Tenang tee Maaleli' ˜narung-taa kivora bera pa'noko' [65] mare' deemparako bauring narung Jerete' ponto'aru'. 
GEN.5.16	Temare'keta Jerete' ponto'aru'namare'keta deto Maaleli' ˜beenaumo-taa daaku' bera beenaumo kivora [830] mare' otou', ee'noko teing-koo mare'koo kuunge napo' nii'ning baurukaa' ponto'ariru', donkaang ee'noko maniku'. 
GEN.5.17	Ee'noko ookara mare' Maaleli' otou'ning naro'ka ˜beenaumo-taa daaku' bera ˜karenaumo-taa ee'noko pa'noko' [895] deemparama boo'paru'.
GEN.5.18	Teketa Jerete' mare' narung daaku'keta ˜narung-taa kivora bera kenaanka [162] deemparako bauring Iinoke ponto'aru'. 
GEN.5.19	Temare'keta Iinoke ponto'aru'namare'keta deto Jerete' ˜beenaumo-taa daaku' [800] mare' otou', ee'noko teing-koo mare'koo kuunge napo' nii'ning baurukaa' ponto'ariru', donkaang ee'noko maniku'. 
GEN.5.20	Ee'noko Jerete' ookara mare' naro'ka ˜karenaumo-taa daaku' bera ˜narung-taa kivora-ita kenaanka [962] otora bou'.
GEN.5.21	Tenang Iinoke mare' ˜narung-taa kivora-eta pa'noko' [65] deemparako bauring Metusela' ponto'aru'. 
GEN.5.22	Ee'noko temare'keta Metusela' ponto'aru'namare'keta Iinoke beenaumo daaku' [300] mare' otou', Kumponing ninka nari' tampa' navuaresi, ee'noko teing-koo mare'koo kuunge napo' nii'ning baurukaa' ponto'ariru', donkaang ee'noko maniku'. 
GEN.5.23	Ookara mare' Iinoke otou'ning naro'ka beenaumo daaku' bera ˜narung-taa kivora-ita pa'noko' [365]. 
GEN.5.24	Iinoke tee Kumponing ninka tampa' navuareko'noo'koo Kumponinge nkavuio' napo' nantoonge ooaavaruu'. 
GEN.5.25	Teketa Metusela' mare' narung daaku' bera ˜beenaumo-taa kivora ee'noko ˜kenaanka-taa [187] deemparako bauring Leemeki' ponto'aru'. 
GEN.5.26	Temare'keta Leemeki' ponto'aru'namare'keta ˜kenaanka-taa daaku' bera ˜beenaumo-taa kivora-ita kenaanka [782] mare' otou', ee'noko teing-koo mare'koo kuunge napo' nii'ning baurukaa' nkoariru', donkaang ee'noko maniku'. 
GEN.5.27	Ookara mare' Metusela' otou'ning naro'ka ˜karenaumo-taa daaku' bera ˜narung-taa kivora-ita napo' ˜karenaumo-taa [969] deemparama boo'paru'.
GEN.5.28	Tenang napo' tee Leemeki' mare' narung daaku' bera ˜beenaumo-taa kivora-ita kenaanka [182] deemparako bauring narung ponto'aru'. 
GEN.5.29	Ee'noko miring Nooa'
GEN.5.30	Temare'keta Nooa' ponto'aru'namare'keta Leemeki' pa'noko' daaku' bera ˜karenaumo-taa kivora-ita pa'noko' [595] mare' otou', ee'noko teing-koo mare'koo kuunge napo' nii'ning baurukaa' ponto'ariru', donkaang ee'noko maniku'. 
GEN.5.31	Ookara mare' Leemeki' otou'ning naro'ka ˜kenaanka-taa daaku' bera ˜kenaanka-taa kivora-ita ˜kenaanka-taa [777] deemparama boo'paru'.
GEN.5.32	Ee'noko Nooa' mare' pa'noko' daaku' [500] tamung otora baurukaa' beenaumo ponto'ariru' aa'ning Siemi', Aam ee'noko Jepat.
MAT.1.1	Aung ane' tee Jiisuu' Karistoo' bakanarempo'koong mirinanka otoing, tee ee'nung Deevita' bakanaving-koong, tee Deevita' napo' tee Eebaraami' bakanaving-koong.
MAT.1.2	Eebaraami' tee Aisake' bauma.
MAT.1.2	Aisake' napo' tee Jeekopi' bauma.
MAT.1.2	Jeekopi' tee Juda bauma batatakaampi ee'noko baara'mainkaang ninka nari'.
MAT.1.3	Juda tee Peeresi namainta Siira beuma. Beuko teni Teemaa.
MAT.1.3	Peeresi tee Eesirong bauma.
MAT.1.3	Eesirong napo' tee Arami' bauma.
MAT.1.4	Arami' tee Aminadapi' bauma.
MAT.1.4	Aminadapi' tee Naasoni bauma.
MAT.1.4	Naasoni tee Salamong bauma.
MAT.1.5	Salamong tee Booasi bauma, bauko teni Reeap.
MAT.1.5	Booasi tee Oobete' bauma, teie bauko teni Rut.
MAT.1.5	Oobete' tee Jeese' bauma. Ee'noko
MAT.1.6	Jeese' tee Deevita' bauma, tee daurarong˜. Napo'
MAT.1.6	Deevita' tee Solomoni' bauma, bauko teni ee'nani tutung Uraia ba'aang.
MAT.1.7	Solomoni' tee Reaboam bauma.
MAT.1.7	Reaboam tee Abaisia' bauma.
MAT.1.7	Abaisia' tee Eesa bauma.
MAT.1.8	Eesa tee Jeosapata bauma.
MAT.1.8	Jeosapata tee Jooram bauma.
MAT.1.8	Jooram tee Usaia bauma.
MAT.1.9	Usaia tee Jootam bauma.
MAT.1.9	Jootam tee Eeasi bauma.
MAT.1.9	Eeasi tee Esekaia bauma.
MAT.1.10	Esekaia tee Manase bauma.
MAT.1.10	Manase tee Aamon bauma.
MAT.1.10	Aamon tee Josaia bauma.
MAT.1.11	Josaia tee Jekonaia bauma, ee'noko baara'mainkaang. Tekang ninka nari' mmau' Ju'nupoong Babiloni'nameensi'aape berou' kiimata-koo. 
MAT.1.12	Babiloni'aape berou'noo'keta
MAT.1.12	Jekonaia tee Sialeteale bauma deemparu'.
MAT.1.12	Sialeteale tee Serababele bauma.
MAT.1.13	Serababele tee Abaiutu' bauma.
MAT.1.13	Abaiutu' tee Elaiakim bauma.
MAT.1.13	Elaiakim tee Eesoo bauma.
MAT.1.14	Eesoo tee Siedoko bauma.
MAT.1.14	Siedoko tee Eekim bauma.
MAT.1.14	Eekim tee Elaitu' bauma.
MAT.1.15	Elaitu' tee Eliesa' bauma.
MAT.1.15	Eliesa' tee Mataani' bauma.
MAT.1.15	Mataani' tee Jeekopi' bauma.
MAT.1.16	Jeekopi' tee Josepa' bauma.
MAT.1.16	Josepa' tee Meeri' ba'ung, teni Jiisuu' paravuu'nani, tee ee'nung Kumponinge Pako'pari'nii' tampaamaung, Karistoo'.
MAT.1.17	Aing teing avantevaranoo' kivora-ita karenaumo-koo basi Eebaraami'keta Deevita'koo basinoo', ee'noko teketa napo' kivora-ita karenaumo-navarantu otorou' Babiloni'ke kiimatavariri otorou'noo' basinoo'koo. Ee'noko teketa napo' kivora-ita karenaumo-navarantu depeto tee Kumponinge Pako'pari'nii'koo basinoo'koo.
MAT.1.18	Enang tee' ee' nkoarara Jiisuu' Karistoo' ponto'aru'na'. Teni bauko Meeri' teni Josepa'koo miru'nii'nani, teka mme' nari' otorea' teni tooto'po'nani deemparu' ta'nina' Tanuaang Meekung bakaang iri'ke. 
MAT.1.19	Teketa teie Josepa'ke, teni-koo miru'nii'ke teni tooto'po'nani tasi'pura koonto'na' nko-koo noru'ari beekaang navunavu toto'koo mau'aru', teka makenge nko-koo piavou' ookara-koo sira'puko maia'o'neeng-koo teni.
MAT.1.20	Teka tee' noru'arara otoko koosinung˜ narung Ovoring bakaang noone-koo tee-ankoi oro'paru' ee'noko aa'puu', “Josepa', Deevita' bauring, aroreauka' Meeri' boku-koo da'aang deemparaa'naang, ai' tee tooto' teni-koo poontoaring˜ tee Tanuaang Meekung-etaing. 
MAT.1.21	Tenie tee tooto' donkaani paravuaing, ee'noko dake tee miring Jiisuu'
MAT.1.22	Aing ookara kapoo'nanka nkoaru'noo' tee kapoo' Ovoringe tero nakaronara˜ karantavuma˜ nauvuu'nung masika'paraa'naang, ee' oro':
MAT.1.23	“Teni kuukuma˜ teni tooto'po'nani deemparara narung donkaani paravuai, ee'noko teinge ee'pina' tampaavaing, ‘Iimanuela',’ miru'noo' tee ‘Kumponing nii' ninka nari' otong.’” 
MAT.1.24	Tenang Josepa' tantearara tee' nari' teie koosinunge Ovoring bakaange botovuu'na' bera Meeri' bokuvuu' ba'aang deemparaa'naang. 
MAT.1.25	Teka teie tamung tanatavuu' bera tenie tee tooto' donkaani paravuu'noo'keta dama'ke nampuu'. Ee'noko tee tooto' miring Jiisuu' tampuu'.
MAT.2.1	Teketa tee Jiisuu' ponto'ario' teke Beeteleema'ke Judia'koonoo'ke tenang tee daurarong˜ Eeroti' otoko'nang nii'ning norukasi'nuka duaa' bakoaramanoo'keta Jerusalema' porou'. Porora nia'kaama aa'paako', 
MAT.2.2	“Daurarong Ju'nupoong biikaang ponto'aru'nung arerai? Nii'ke bakaang beento' ta'da'puio' ooampira nanampikotaa' enang moring tee-koo dootuu'marii'naang.” 
MAT.2.3	Teketa tenang teie daurarong Eeroti'ke tee' taaravura tee bakei oraka' mantomparu', teing Jerusalema'nupoong tee ninka nari'. 
MAT.2.4	Teketa tenang teing ookara piristi'koo pankenuka ee'noko boto naunuka naro' bokuvurira nia'urima aa'puru', “Nko tee Kumponinge teroita Pako'pari'nii' nantoong domampurira tarevuriainoo'koo are'ke ponto'aravainge?” 
MAT.2.5	Teinge maku'aama aa'pau', “Beeteleema'ke, Judia'koonoo'ke, ai' aung kara nakaronarai daarivuu'nung Daari Meekung-koo, aa'puma,
MAT.2.6	‘Da' Beeteleema', Judia'koonavuntu' osi oki'navuntu' deea' teing-koo pankeng osi Judia'navaroi otoromaing-koo, ai' da'keta tee narung tanata-nko tavo'kuaing nkanavitu Isireeli-nupoong sipisipi'nanka-pina' tanatavuriaing.’” 
MAT.2.7	Teketa teie Eeroti'ke teing norukasi'nuka baku'noo' bokuvuru' ee'noko teing batei tee beento' oro'pari otou'ning tampa' noru'uu'naang nia'uriko nauau'. 
MAT.2.8	Teketa botovurima te' Beeteleema'aape aa'puru', “Berira tampa' besi'eriai tee tooto', ee'noko ooverira namu'ke ning naumeriai, merai'nang tee-koo dootuu'maravaina'.” 
MAT.2.9	Teketa teinge tee daurarong taaravaara tenkenau', ee'noko tee beento' duaa' bakoaramanoo'aapea tutung ooau'nung teing-koo napo' oro'parara uro'kanoo'ke nanuu' bera te' tooto' otou'noo' dau datearu'. 
MAT.2.10	Tenang teinge tee beento' teka ooaara doturotue maanto'urira bakei aa'na' do'dero'de'ariru'. 
MAT.2.11	Teketa tenang pava-koo kuung porora teinge tee tooto' ooau' bauko ninka Meeri' ninka otoreko. Ee'noko teing te' doonko miinge keemparira tee-koo dootuu'ariru'. Teketa biikaang bakurananka daate'aara kapoo' moo' pankeng-kooninge bauta'au' tee aa'ninge: kooro, kapoo' betu'uko tampa' nuuraa' ee'noko duuni tampa' nuuraa' miring meea. 
MAT.2.12	Ee'noko noone-koo koono-antavurio' Eeroti'anko napo' beroaroo'naang teing norukasi'nuka nii'navunge biikanameensi'aape toroariru'.
MAT.2.13	Teing beroio' napo' tee koosinung Ovoring bakaang Josepa'ankoi oro'paru' noone-koo, teketa aa'puu', “Daa'daravai. Tee tooto' ee'noko bauko bokuereta Iisipi'aape mmaririra bera teke otoriko ninge nauranko deeko' tororariai, ai' Eeroti'ke tee besi'uu'naang tee tooto' dupisi'uu'naang.” 
MAT.2.14	Teketa i'amparara tee tooto' ee'noko bauko bokuvureta tenang muunga Iisipi'aape tenkenau'. 
MAT.2.15	Bera teke otorou' Eeroti' boo'paru'noo'ke basi. Tee' nkoario' tee kara Ovoring bakaang makotuu' nakaronara˜ karantavuma˜ aa'puu'naare:
MAT.2.15	“Ninge bokuantu' tee nnuring Iisipi'keta.” 
MAT.2.16	Teketa tenang Eeroti'ke noru'urai'nange teinge norukasi'nukai tee tosiaara divu'au'nung tee, tee bakei aa'na' iiravou' ee'noko tee botoaru' ookara toirekaa' donkaang Beeteleema'navete-kooning dupisi'koo biikaang mare' beemareu-koo basiariaing
MAT.2.17	Teketa tenang ee'nang tee kapoo' tee-koo Daari Meekung-koo nakaronarai Jeremaia'ke tero minkuvuu'nung masika'paru'. 
MAT.2.18	Aa'puu',
MAT.2.18	“Narung aurong teka Raama-nairu-koo taaravansing, aa'na' orarunsiari uiarama biromparako, teni Reesiel baurukaa'koo biromparako, dunsirunsi-antavaako˜ piavoaruu' baurukaa' oparirio'.” 
MAT.2.19	Teketa tenang Eeroti' boo'pario', tee koosinung Ovoring bakaang napo' Josepa'ankoi noone-koo oro'paru' teke Iisipi'ke. 
MAT.2.20	Ee'noko aa'puu', “Tanterarara tee tooto' ee'noko bauko bokuereta te' Isireeli-nameensi'aape beriai, ai' teing tee tooto' dupisi'koo piavoroko'ning teing boo'pariru'ning.” 
MAT.2.21	Teketa tantearara tee tooto' ee'noko bauko bokuvureta Isireeli-nameensi'aape berou'. 
MAT.2.22	Teka tee Akeleasi Judia'navete tarevuko bauma tee Eeroti' pari'antavura tee Josepa' avorou' te' be'koo. Ee'noko noone-koo napo' koono-antavuio' Kumponinge Kaaleli'navete-koo berou'. 
MAT.2.23	Ee'noko berora narung osi miring Nasareti'namono-koo otorou'. Tee' nkoarako tee kara nakaronara karantavuma Ovoringe minkuvuu'nung masika'paru', aa'puu'nung,
MAT.2.23	“Nasareti'nung tampaamaatoaing.” 
MAT.3.1	Tenang Jiisuu' Nasareti' otoko'nang ee'nang Jooni Minkinara sirakura' tavo'arara daankinang tutumpuu' mee'bora' sirakamaa'koo Judia'navete-koonoo'ke. 
MAT.3.2	Aa'puma daankiaru', “Bere'dariai paninung muu'koo tuntariaina', ai' tee muu' tee enang due' poing.” 
MAT.3.3	Aung Jooni tee teie nakaronara Aisaia'ke urikamu' minkuvuu'nung Daari Meekung-koo aa'puu'noo'ka,
MAT.3.3	“Aurong narung naning-koong mee'bora' sirakamaa'koo bokuma aa'pumaang, ‘Maamu-antaveriaing tee taung Ovoring bakaang. Koompevuriai poainavung.’” 
MAT.3.4	Tee Jooni Minkinara tee tamung mononopa' kaameli'koong dapo-koo nkonii' kurumparako', ee'noko dopa'noo'ke tokoarako'.
MAT.3.5	Ee'noko mmau' nantoonanka Jerusalema'keta tee-anko berou', ookara Judia'nameng-nupoong nari', bera ookara Joo'dani-nari-nupoong-koo basi. 
MAT.3.6	Ee'noko biikaning oraka' nkonanka sira'pariko ntong-koo minkivurima meeka'antavuriko' teie Joo'dani-nari-koo. 
MAT.3.7	Ee'noko tenang ee'nang tevitu Moosesi bakaang Boto Keperuu'navitu miring Paarisi-navitu ee'noko Noru' Pitunavitu miring Saadiusi-navitu nari' ntong-koo minkivurira meeka'antavurii'naang porou'. Teka Jooni Minkinarai oovurira aa'puriko',
MAT.3.7	“Dii' borukoporonuka, baie aa'duri dii' tamung minkirarira koo'dariaining Kumponing bakaang iira tavo'kuaing-eta? 
MAT.3.8	Masika' bere'dariaing tee-koo sinang oro'paravaina'. 
MAT.3.9	Tamung dii'ka aa'periauka', ‘Eebaraami' tee nii'ke niuma otong,’ ai' masikung ninge naurampimang Kumponinge tee Eebaraami' baurukaa' aing-eta kapananka-ita nkovuripeu' dii' pari'anta-koo, domang iveka'dariko deeko'. 
MAT.3.10	Teri' marekenari' teri' maamuari otong koi'koo okora'. Dii' teing koi' makosinuka. Dii'koo ookara sinang tampara nkaveriauka'ning tee nokiraarira nta'koo dua'daariaining. 
MAT.3.11	Ninge tee tamung ntong-koo minkirampima meeka'antarampimaang domang bere'dariko, nka tee ning aa'na' apoo'mui otoing iirakuta mme' pomaang, doonge-taara˜. Tee ee'nara poko aa'na' tampa' taaraveriai, ai' teie tee meeka'antaruriaing dii' Tanuaang Meekung ee'noko nta' ninka. 
MAT.3.12	Teie, tee simpe'nkoi˜ teing makosinuka bakaang muu'koo kuunga onkeonke'uriaing, ee'noko teing makosinuka deeaing tee-koo nta'koo siri'paa'koo tai-antavuriaing.”
MAT.3.13	Teketa tenang tee Jiisuu' Kaaleli'nameensi'keta Joo'dani-nari-aape pou' Joonie ntong-koo minkivura meeka'antavuu'naang. 
MAT.3.14	Teka Joonie orokovuma aa'puu', “Ning dake ntong-koo minkimera meeka'anta-koo makosi ee'noko da' arekee'koo ning-anko poi?” 
MAT.3.15	Teka Jiisuu'ke maku'uma aa'puu', “Emu' nkomeaing. Makosi nee'ke tee' nkoampema dupe-antavampeaing ookara aarumo koonto'nanka.” Tenang tee' minkuvuio' Joonie aroo'uu'. 
MAT.3.16	Teketa tenang Joonie Jiisuu' ntong-koo minkivura meeka'antavuio' doompeto daa'ario' ntong-eta tonta'arako tee-koo batei-koo paning daate'aru' ee'noko tenang teie tee Tanuaang Meekung Kumponing bakaang, kuukuu'pina' siarara Jiisuu'koo pantoko oovuu'. 
MAT.3.17	Ee'noko kara auromparu' paning-eta aa'puma, “Aung tee nnuring ninge piaavamaung. Ning aung-koo aa'na' dotumaramaung.”
MAT.4.1	Teketa teie Tanuaang Meekunge tee Jiisuu' mee'bora' sirakamaa'koo be'antavuu' Sietani'ke daua'uu'naang teka. 
MAT.4.2	Teke taamanua' otou' karenaumo kivora doong ee'noko karenaumo kivora muung-koo. Ee'noko teing doong oparu'noo'ke tee peeravou'. 
MAT.4.3	Ee'noko teie daua'baukoi pora aa'puu' tee Jiisuu', “Da' Kumponing Bauring deeko' aing kapananka naueriko taamananka deempariaing.”
MAT.4.4	Ee'noko Jiisuu'ke maku'uma aa'puu', “A, tee Daari Meekung-koo ee' daariari otong,
MAT.4.4	‘Naning taamang narunge domampari otoaung, teka ookara kara Kumponing-etaning siompui domampari otomaung.’” 
MAT.4.5	Teketa napo' Sietani'ke Jerusalema'aape, te' Meekamono-koo be'antavuu' tee Jiisuu', ee'noko a'dei' pava dootuu'nava pankava-koo miiraka-koo pante'antavura aa'puu', 
MAT.4.6	“Da' Kumponing bauring deeko' doonko to'di'daravaing, tampa' dua'darako masika'antaraavaina', ai' Daari Meekung-koo ee' daariari otong,
MAT.4.6	‘Teie bakaning koosinunanka botovuriaing da' paku-koo. Teinge biikaning birenge deto doontaavaing kapang-koo kau' naapurara'neeng-koo.’” 
MAT.4.7	Teka Jiisuu'ke maku'uma aa'puu' tee, “A, Daari Meekung-koo napo' ee' daariari otong,
MAT.4.7	‘Dii'ke tee Ovoring diikaang Kumponing parapaara-koo siperiauka'.’” 
MAT.4.8	Teketa napo' Sietani'ke Jiisuu' a'dei' iu'koo isikung-koo koing-antavura ookara muu'nanka kansi'koo tampa' oro'nanka oo-antavuu'. 
MAT.4.9	Ee'noko Sietani'ke aa'puu', “Aing ookara ninge oko-antarampeu' da' ning-koo miinge keentarara dootuu'mei dei.”
MAT.4.10	Teketa Jiisuu'ke aa'puu' tee, “Tokoi tenkeniai da' Sietani' ning-ankoita, ai' Daari Meekung-koo ee' daariari otong,
MAT.4.10	‘Dii'ke Ovoring diikaang Kumponing narung dootuu'eriaing, ee'noko nii'nung siomperia' otoriai.’” 
MAT.4.11	Teketa tenang Sietani'ke sipura beko tee, koosinunankai porora puring-antavau'.
MAT.4.12	Tenang batei-koo Eeroti'ke Jooni Minkinarai kiimatanava-koo dai'ura sipuu'. Ee'noko Jiisuu'ke tee taaravura tee Kaaleli'nameng-aape
MAT.4.13	Teka Nasareti' sipura Kapaneume'navuntu'koo otou' te' ee'noo' te' nuaru' due' Sebulon-namuu' ee'noko Napitalai-namuu' biikanameng-koonoo'. 
MAT.4.14	Tee' biikanameng-koo beio' tee kara teie nakaronara temu'nunge Aisaia'ke minkuvuu'nung dupearu' Daari Meekung-koo aa'puu'noo'ka,
MAT.4.15	“Teinge nantoonge mutaananoo' otoromainge pankaing araka ooaavaing teinge Sebulon ee'noko Napitalai beekanavaro-kooninge, te' ookamenta-koo otoromanoo' aa'noko pirung-aape danto ee'noko Joo'dani-nari-eta ee'daanto, te' ee'noo' Kaaleli', Ju'deeaing Biikanoo'.
MAT.4.16	Teing ee'ning te' boo'ke anivumanameng-koo otoromaing arakai tane'puriaing.” 
MAT.4.17	Ee'noko tenang-eta deto Jiisuu'ke daankinang tutumpuu' aa'puma, “Bere'dariai paninung muu'koo tuntariaina', ai' tee muu' tee enang due' poing.”
MAT.4.18	Ee'noko teketa Jiisuu' Kaaleli'naru'koo miiringe nanuma teie kemaintara teka oovuretu' aa'noko Saimoni' tee nii'noo'ke Piita, ee'noko tee Aanduru', baara'ma'nung, sionung dua'ureko teru'koo, ai' temainta tee tavi' baranka. 
MAT.4.19	Ee'noko Jiisuu'ke aa'puretu', “Poreta ning siomereai, nantoong baranka deeng-antarampeaina'.” 
MAT.4.20	Ee'noko namu'ke tee beekaang sionung sipureta Jiisuu' siompuretu'.
MAT.4.21	Teketa napo' nanuma nii'namainta oovuretu' miring Jeemisi namainta Jooni, Siebedi baurinketa, bakaasi-koo beuma ninka otoroko, Siebedi ninka, biikaang sionung pate'aama. Teketa Jiisuu'ke temainta bokuvuretu'. 
MAT.4.22	Ee'noko namu'ke temaintai biikaang bakaasi ee'noko tee beuma sipureta Jiisuu' siompuretu'.
MAT.4.23	Jiisuu'ke tee ootukunairue Kaaleli'ke nanuma nau-antavuru' nantoong pava dootuu'nanka biikaning-koo. Nau-antavurima daankivuko' tee doorenang tampara Kumponing bakaang muu'koong, ee'noko taare-antavuriko' nantoong siipa amutemurii'po'nupoong. 
MAT.4.24	Ee'noko doorenang tee-koong Siiria-namenge nanu'antavau', ee'noko teketa ookara siipa amutemurii'po'nupoong tavo'aaru' tee-anko, sisikeerai tora'antavuriko'ning, ma'narie koriaariko'ning, kookoko˜po'nupoong, ee'noko dootanuka, ee'noko te' po'antavaariko taare-antavuriko'. 
MAT.4.25	Ee'noko nantoong karingai aa'ning-eta Jiisuu' siompai nanaako', Kaaleli'nupoong, Dekapolis-navete-nupoong, Jerusalema'nupoong, Judia'navete-nupoong, ee'noko ookara Joo'dani-nari-koo aveteraang-nupoong.
MAT.5.1	Tenang teinge nantoong karingai Jiisuu' siompaio' oovurira tee mii-koo deto koinura ba'namparu'. Ee'noko bakaning barevare-nupoong tee-anko porou'.
MAT.5.2	Ee'noko teie nau-anta tutumpuma aa'puu',
MAT.5.3	“Biraanke-nupoong teing nantoong biikaang tanuaang ataata'koo otoko tasi'pariaining, ai' muu' paninung tee teing okovoroaing.
MAT.5.4	Biraanke-nupoong teing nantoong orarunsiarimaing, ai' teing teing ee'ning Ovoringe dunsirunsi˜antavuriaining.
MAT.5.5	Biraanke-nupoong teing Kumponing-koo aroo'ariri banainge otoromaing, ai' biikaang barenku okovoroaing tee ookara kansi' tare-koong.
MAT.5.6	Biraanke-nupoong teing nantoong peeravoroma nukaa'oromaing tee-koo aarumo koonto' siong-koo, ai' teing teing poovuriaining.
MAT.5.7	Biraanke-nupoong teing nantoong piaa-baukonuka, ai' Kumponinge teing piaavuriaing.
MAT.5.8	Biraanke-nupoong teing nantoong domang kiiroraa'nuka, ai' teing teing Kumponing ooaavaining.
MAT.5.9	Biraanke-nupoong teing mooa nkonuka, ai' teing teing Kumponinge baurukaa' tampuriaining.
MAT.5.10	Biraanke-nupoong napo' teing nantoonge manki'antavaarimaatoaining
MAT.5.10	aarumo koonto' siompaio', ai' tee Muu' Paninung tee teing biikaang.
MAT.5.11	Biraanke-nupoong napo' dii' tenang nantoonge deu'daarima manki'antaraariko ee'noko daana' avutevu'ai oraka' minkuraariko ning dii'ke siomerimaung-koo. 
MAT.5.12	Doturarima do'dero'de'dariai ee' noru'erima, ‘Niikaang moo' pankaing otong teke paning-koo.’ Ai' tee tee' nari' nantoonge teing nakaro-nupoong tee dii'pina' nari' manki'antavaariko', dii'koo uro'nupoong.”
MAT.5.13	“Dii' teing deva'nuka ookara kansi'koo, teka tee deva' tarii'noo' paa'arapeu'nung arekee' napo' tarii'antavupeu'? Tee aa' tee tamunsi'nung deemparing. Tamung doonko dua'uma nantoonge mmemme'koo makosi. 
MAT.5.14	Napo' dii' teing arakanuka ookara kansi'koo. Narung osi iu'koo dau kaniaapeu'nung tee baku'koo makosi deea'. 
MAT.5.15	Nantoonge tee araka paro'aara antona'koo boong sipaavarupeu', teka sirang batanang-koo pante'aapeu' bakanoo', ee'noko teketa araka-antavuripeu' ookara nantoong pava-koo kuunge otoromaing. 
MAT.5.16	Tee' nari' diikaang araka araka-antaveriaing nantoong-koo uro'kanoo'ke diikaang nko-nko tampara ooaara Diuma tee paning-koong daangampaavaina'.”
MAT.5.17	“Ning dii'ke tee boto Moosesi-nung ee'noko nakaro-nupoong biikaang kara kui-koo mou'nung-pina' noru'meriauka'. Ning teing kui-koo moa', teka teing dupe-anta-koo mou'nung. 
MAT.5.18	Masika' naurampimang, tenang paning ee'noko kansi' opareainoo'ke basinoo'koo oki'naare nii'noo' namoora'noo' daari-koo kuiarava' tee boto tee bakei tee' nari' otoaing bera ookara kapoo'nanka dupearavainoo'ke basi. 
MAT.5.19	Baa tee naning aung-koo botonanka-koo oki'nareka' masikeng-koo narung toto'pura nii'ning nari' nau-antavuriaing tee tee oki'nung masikung tang-koong teka muu' paninung-koo. Ee'noko baa tee naning siompuma nau-antavuriaing tee botonanka tee ee'nung pankaing tang-koong teka muu' paninung-koo. 
MAT.5.20	Ai' ninge dii' ee' naurampimang, diikaang aarumo tamparai te' kuung masipo' teing boto keperuu'navitu tamparimaing ee'noko boto naunuka biikaang puru'uauka'nung deeko' dii' muu' paninung-koo bakei tuntariauka'nung.”
MAT.5.21	“Dii'ke taaraverimaung uripo'keta aa'pui otoing, ‘Naninge nii'nung dupisi'eauka', ee'noko baa tee dupisi' nkovuaing tee tuutunang˜koong.’ 
MAT.5.22	Teka napo' ninge ee' naurampimang, baa tee naning ba'marang-koo narung iiraevuaing tee tee' nari' tuutunang-koonge. Napo' baa tee naning nii'nung ba'marang-koong noru' otoaung tampuaing tee tee koompaara'navitu-anko be'anta-koo makosi. Teka baa tee naning nii'nung barakosi'uma aa'puaing, ‘Da' kanu'!’ tee tee mosianung-aape nanu'koo makosi, te' nta'po'noo'. 
MAT.5.23	Tee'koo dake avuavu' darimpee'naang nkorarama teke boonturomai ee'noko teke nii'nung da'marang-koong da' ninka iira otoing noru'era deeko', 
MAT.5.24	io' teka boonturoma uro'kanoo'ke sipera tee dakaang avuavu', tutung bera tee ninka mooa-antareereai, ee'noko teketa tororarara tee dakaang avuavu' darimpeai.
MAT.5.25	“Naninge karenunge da' tuutunang-koo barantuko iri'narung koompeai tee kara, mme' taung naniresitaa' simpe'nko˜anko tavo'duaruko. Teie napo' piatooro˜anko be'antaruko kiimataroma si'du'neenga. 
MAT.5.26	Masika' naurampimang, dii' kiimatanava'keta tenkeniriarupeu' mooni'koo asi'nu dua'kiria' deeko' tuutunang moo'koo.”
MAT.5.27	“Dii'ke taaraverimaung uripo'keta aa'pui otoing, ‘Nampeesi orarieriauka'.’ 
MAT.5.28	Teka ninge aa'dampimang, baa tee naning nani manikuma karaa'ui oovuaing teie tee nampeesi tero orarivuing teni ninka bakaang domange. 
MAT.5.29	Dakaang duta tampavine-koonge dua'antaruko deeko' orara aarumo-koo tee ka'bampera taapo' dua'eai. Tampa'na' da'koo navio' paa'aravaing dakaang ootukunung mono mosianung-koo dua'du'neenga. 
MAT.5.30	Ee'noko napo' dakaang birenge tampavine-aapenunge dua'antaruko deeko' orara aarumo-koo, tenaang napu'darara taapo' dua'eaing. Tampa'na' da'koo mono-koo navio' paa'aravaing dakaang ootukunung mono mosianung-koo nani'neenga.
MAT.5.31	“Uripo'keta aa'pari otong, ‘Baa tee naning ba'aang sipuma teie narung karavoto˜ daarivuaing nampeesi toto'puing tasi'anta-koo.’ 
MAT.5.32	Teka ninge aa'dampimang, baa tee naning ba'aange tutung kaukauro nkovuaruko bata'ura deeko' teie tee teni tuu'umaang nii'narai nampuko nampeesi orarivuu'naang. Ee'noko baa tee naning teni bata'nii' nampuaing teie tee nampeesi orarivuing.”
MAT.5.33	“Napo' dii'ke taaraverimaung uripo'keta aa'pui otoing, ‘Diikaning masika'detonanka toto'peria' otoai, nka tampa' siomperimatoai Ovoring-koo nkoverira.’ 
MAT.5.34	Teka ninge ee' naurampimang, bakei masika' deto tamperia' otoai. Paning tang-koo makotua', ai' te' te' Kumponing bakanoo' meepo' ba'nani'doma. 
MAT.5.35	Kansi' tang-koo makotua', ai' te' te' Kumponing bakanoo' kau' patu'doma. Napo' Jerusalema' tang-koo makotua', ai' te' te' Daurarong˜ Pankaing bakanoo' osi. 
MAT.5.36	Ee'noko napo' masika' deto dakaang bore' tampema minkueauka', ai' dake tee-koong daponavi' nii'na' du'antavearupeu' kakaara-antavema deeko' ee'noko mutaanu'antavema deeko'. 
MAT.5.37	Teka ‘Ee'’ miru'ema ‘Ee'’ narung tampeai. ‘A’ miru'ema, ‘A’ narung tampeai. Aing-koo taapo'ning, teing masika' deto dovang, kara teieta naning orara-ita pomaing.”
MAT.5.38	“Dii'ke taaraverimaung uripo'keta aa'pui otoing, ‘Naninge dakaang duta ka'bampuko, makosi bakaang duta ka'bampaavaing maku'koo,’ ee'noko ‘Naninge dakaang si'da' naki'uko, makosi bakaang si'da' naki'aavai maku'koo.’
MAT.5.39	Teka ninge aa'dampimang, naninge oraka' nkoruko tanka'ni'peauka' tee. Naninge tampavine-koo amo'koo tanko'duko napo' bere'darako asi'nameng taura'peko tanko'duai. 
MAT.5.40	Ee'noko napo' nii'nunge naninge daang koosiruma mononopa'ke maku'koo eentavarako deeko', makosi tee avema napo' nii'naa' nari' aveai. 
MAT.5.41	Napo' nii'nung naninge nii'noo' basinoo' naniree'naang eturuko napo' bono' divu'ei nii'noo' basinoo' nari' nanireai. 
MAT.5.42	Naninge eentaruko kapoo' aveai ee'noko dakaang kapoo' kong-koo nia'duko orokoveauka'.”
MAT.5.43	“Dii'ke taaraverimaung uripo'keta aa'pui otoing, ‘Da'maiko' da'koo miirinung piaavema ee'noko da'koo karenung munte'eai.’ 
MAT.5.44	Teka ninge ee' naurampimang, teing diikaning kare-nupoong piaaverererimaatoaing. Teing dii' barakosi'daariaining biraankevereriai. Teing dii' munte'daariaining tampa' nkovereriai. Ee'noko teing dii' oraka' nkoraarima manki'antaraariaining kunsi-koo pakuereriai. 
MAT.5.45	Dii'ke tee' nkoverima Diuma tee paning-koong baurukaa' deentariaina'. Tee ee'nung tee bakaang duaa' ookeng-koo araka-antavumaung tampeng-koo ee'noko oreng-koo, ee'noko apo' tee' nari' botovukoo' aa'ning-koo koonto'nuka-koo ee'noko koonto'nuka deeaing-koo. 
MAT.5.46	Ee'noko dii'ke teing nantoong dii' piaaraarimaing naing piaaverererira deeko' moo' aremurii' nkaveripeu' Kumponing-eta? Tee' ee deea' nari' teing oreng taakisi nkanuka nkoarimana'? 
MAT.5.47	Ee'noko dii'ke teing da'marang naing onkeonke'ereriaing deeko' aming kapoo' dau basi nii'ning nkoaamaing-koo nkoveripeu'? Bakei katua'. Mutaanang-nupoonge ee tee' nkoaavaung? 
MAT.5.48	Tee'koo tampa' nari' nkoverimatoaing tee' Diuma paning-koong tampa' nari' otomana'.”
MAT.6.1	“Tanatarariaing dii'. Dootuu'koong aarumo tampara nkoverima nantoong-koo dutakanoo'ke nkoveriauka' teinge ooraarii'naang. Tee' nkoveriaing deeko' tee, teie Diumai paning-koonge moo' aruriauka'nung. 
MAT.6.2	Aa'nomaatoai tenang teing ata'oinku averererima deeko' tee-koo tuuviri puumperia' otoai teinge ampirinunukai nkoaamana' pava dootuu'nanka-koo ee'noko napo' taung sionairu-koo maroita nantoonge pankaing-antavaarii'naang. Ninge masika' naurampimang, teinge tee biikaang moo' ookara teka nkavaamaung. 
MAT.6.3	Teka tenang dii'ke teing ata'oinku averererima baku'eri nkoveriai kapoo' tampanaange nkovuaing mare'anaange noru'uauka'; 
MAT.6.4	Ee'noko teie Diumai kapoo' baku'nii' oovumaunge sirapo'ke moo'duriai dii' tee-koo.”
MAT.6.5	“Tenang kunsirarima teing-pina' ampirinunuka-pina' nkoraria' otoai. Pava dootuu'nairu-koo ee'noko taung sionairue donkonai kunsi-koo aa'na' piavoromaing-pina' nantoonge ooaarii'naang. Ninge masika' naurampimang, teinge tee biikaang moo' ookara teka nkavaamaung. 
MAT.6.6	Tenang dii' kunsirarima diikanavaro-koo avo'nii'navaro-koo tuntarima karanaang da'perima kunsirarimatoai tee-koo Diuma-koo naninge oo-paa'koo, ee'noko teie Diumai kapoo' baku'nii' oovumaunge sirapo'ke moo'duriai dii' tee-koo. 
MAT.6.7	Ee'noko tenang kunsirarima kara putu'eria' otoai teinge mutaanang-koo-nupoonge nkoaamana' aa'paama, ‘Mmau' kara-koo taaramuriaina'.’ 
MAT.6.8	Koonto' teing-pina' nkorariauka', ai' teie Diumai tee noru'umaung teing kapoo' dii' apuka'darimaing tutung eentaveriaruko tee.
MAT.6.9	“Kunsirarima ee' kunsirarimatoai, ‘Niuma paning-koo otomaung, dakaang miring meeka'antavari otoaing. 
MAT.6.10	Dakaang muu' po'antaveai. Dakaang pia nkoaravaing anke kansi'koo paning-koo nkoaramana' nari'. 
MAT.6.11	E'mung-koo makosina' ameriai tee taamang doong kante amerimaung. 
MAT.6.12	Tonta'antameriai niikaning orarananka nii' oraka' nkomaarimaing tonta'antaevorompimana'. 
MAT.6.13	Ee'noko parapaara-koo si'meriauka', teka tonta'antameriai teieta naning orara bakaang purinto'keta; ai' da' tee ookara-koo okorui tarenumpo', purinto'po'nung, ee'noko meena'doi otomaung ookara doong-koo. Tee' ee'na'.’
MAT.6.14	“Ai' dii'ke nantoong tonta'antavereriko teing dii' oraka' nkoraarimaing teie Diumai paning-koonge dii' tee' nari' tonta'antaruriainge. 
MAT.6.15	Teka dii'ke tonta'antavereriaruko nantoong teing biikaning oraka' nkonanka-koo teie Diumai tee tonta'antaruriauka'nung diikaning orarananka-koo.”
MAT.6.16	“Tenang dii' unkumorarima munte'dorining-pina' oro'daria' otoai teing ampirinunuka nkoarimana', ai' teing teing oing oraka' oro'antavarimaing maroita unkumoaririning taa'ni'antavarima. Ninge masika' naurampimang, teinge tee biikaang moo' ookara teka nkavaamaung. 
MAT.6.17	Teka tenang dii' unkumorarima oing duu'darimatoai bore' duunie sisi'darima nantoong-koo dii' unkumoraririning-pina' oro'dariauka'na'; 
MAT.6.18	Teka tee narung-koo Diuma-koo naninge oo-paa'koo deeko' sira'dariri otoriai ee'noko teie Diumai kapoo' baku'nii' oovumaunge sirapo'ke moo'duriai dii' tee-koo.”
MAT.6.19	“A' kansi'koo kapoo' tampeng kavonanka oosieria' otoai te' pumpu' dovange ee'noko takarau' aa'ninge orariaamanoo', napo' bakisipunankai pesi'aama bakiaa'aamanoo'ke. 
MAT.6.20	Teka paning-koo moo' tampeng oosierimaatoai te' ee'noo' pumpu' dovange ee'noko takarau'ke orariaavarupeu', napo' bakisipunankai pesi'aama bakiaa'aava'noo'ke. 
MAT.6.21	Ai' te' tokoo naning bakaang muuninava˜ otoainoo' bakaang pankaruntoonge noru' tee te' otoaing.
MAT.6.22	“Domang tee duta pina', tee diikaang mono bakaang puu. Tenang diikaang duta tampara deempari otoko diikaang mono ootukunairu arakai maanto'ui otopeu'. 
MAT.6.23	Teka duta tampara deeaung deempari otoko diikaang mono mutaanange maanto'ui otopeu'. Tee'koo tee diikaang domang mutaanang-nameng-koo otoko deeko' bakei aa'na' masika' mutaanantoriaining.
MAT.6.24	Narunge kenaanka ovontura siompurearupeu', ai' teie tee narung munte'uma nii'nung piaavumatopeu', nii'noo' narung siompuma nii'nung siompuarupeu'. Tee'koo dii'ke Kumponing ee'noko kavokavoro ookeng deto deeng-antaveriarupeu'.
MAT.6.25	“Tee'koo ninge naurampimang dii', noru' manki'doria' otoai aa'ning-koo taamang tovang ntong domanturiaining ee'noko mononopa'nanka. Aming-koo, nna', domaang tee taamang-koo bi'ari otoa' ee'noko mono tee baarong-koo io'arava'. 
MAT.6.26	Oovereriai teing barennanka auvi'au-kooning. Teing teing kapoo' keeng noru'aava', kavaama oosi noru'aava', kore' noru'aava' pava-koo, teka teing teing Diumai paning-koonge bau'urimaing. Enang arekee', dii' ee teing-koo dau basinanka deea' bakaang norunoru'koo? 
MAT.6.27	Ee'noko dii'koo baie noru' manki'oma doong naraanga'noo' deto be'nu'antavura te'koo domampari otopeu'? Otoa'. 
MAT.6.28	Ee'noko aming-koo napo' dii' baarong tovang-koo noru' manki'dorikoo'? Oovereriai teing iioo'nanka tamung dupurimana', baarong tua'koo pore'oroainge. 
MAT.6.29	Teka ninge ee' naurampimang, aa'na' tampa' nerampurimaung nantoong biikaang meenasi puru'uitaa', bane dauraronanka Solomoni'pina'. 
MAT.6.30	Teka Kumponinge baa'nanka tee' nerampurimaung deeko', teing aa'nomaing na'mung doong-koo domamparara dauna'mung mara'oko tai-antavaakoo', tee tee tee' nari' tasi'periaing dii'ke, masika'anta oki'naa oto'derurininge, ai' dii' teing deto basinoo' noru'duri duaanaruriaining.
MAT.6.31	Tee'koo enang tee noru' manki'doria' otoaing aa'perima, ‘Aming naiampii'naang?’ ee'noko ‘Arenaa' kurumarii'naang?’ 
MAT.6.32	Aing ee' oro' kapoo' mutaanang-nupoonge kariaamaing, teka dii' tee' deea', ai' dii' Diumai Paning-etaing noru'ui otong aing ookara kapoo' dii' apuka'darimaing. 
MAT.6.33	Tee'koo ainkato noru'eria' Kumponing bakaang muu' deto pankaruntoonge noru'erimatoai tee ninka bakaang aarumo koompari oto' ninka nari' ee'noko teing aing kapoo' apuka'darimaing nari' aruriainge. 
MAT.6.34	Tee'koo tane'nung doong-koo noru' manki'doriauka'. Tane' te'mung baka noru'aravaina'mung. Ai' ookara manki'nanka na'mung doong-koo makosina' bire'ari otong.”
MAT.7.1	“Nantoong koong-anta-koo oioi'daria' otoai Kumponinge nari' koong-antaru'neenga. 
MAT.7.2	Ai' dii'ke koong-antavererimaung-koo tee' nari' Kumponinge dii' koong-antaruriaing. Tee paaranang kompei nantoong koong-antaverimanarong Kumponinge kompui da' koong-antaruu'naang. 
MAT.7.3	Aming-koo dake nanki' daara'ma'nung-koo duta-koo oovemaunge teka daka noru'darava' da'koo duta-koo konkinarong otoing? 
MAT.7.4	Arekee' dake aa'pepeu' tee daara'ma'nung, ‘Io' nanki' moo'dampai da'koo duta-koo otoing,’ tenang daka oorarava' tee konking da'koo duta-koo otoing. 
MAT.7.5	Da' ampirinung˜, iro' tutung daka-koo moo'daravaing tee konking duta-koo ee'noko tenang daara'ma'nung-koo siraka'pei oovera moo'eai tee nanki' daara'ma'nung-koo duta-koo otoing.”
MAT.7.6	Ee'noko Jiisuu'ke mirumiru' nauvurima aa'puu', “Kapoo' meekung mosi'nanka averereria' otoai bere'arima oki'noo'na' tairaarima busivusiriraari'neenga. Ee'noko napo' diikaang duku' pooro'anko dua'eria' otoai. Tee' nkoveriko meto' ninka nari' mee'aama more'aa'neenga.”
MAT.7.7	“Eentarariai aruriaina'. Besi'eriai daa'eriaina'. Kopikopi'eriai karanaang daate'deruriaina'. 
MAT.7.8	Ai' ookara nantoonge eentavarimainge tee nkavaamaung, ee'noko besi'aamainge tee daa'aamaunge, ee'noko karanaang kopikopi'aamaing teinge daate'evurimaunge. 
MAT.7.9	Dii'koo baie bauring taamang-koo eentavuko kapang avupeu'? 
MAT.7.10	Nii'noo' tavi'koo eentavuko ee boru' avupeu' tee? Otoa'. 
MAT.7.11	Tee tee dii'ke orenge diurukaa' tampa' averererimaung deeko' noru'eriaing teie Diumai paning-koo otomaunge bakei tampa' masika' avuriaing teing tee-koo eentavarimaing. 
MAT.7.12	Tee' nantoonge dii' tampa' nkoraarii'naang piarorimana' tee' nari' nkovererimaatoaing teing dii'ke, ai' teie aunge aarumoi tee boto Moosesi-nung ee'noko nakaro-nupoong urikupoong biikaang naro'ka dupeantavuri otong.”
MAT.7.13	“Muu' paninung-koo tuntoma te' ito-navarong. Teke tevaronge tuntariaing avutevu'daria', ai' tee karanaang pankaing, ee'noko taung tee beeta'nii' tee mosianung-aape bei otong, ee'noko mmau' tevaronge tumparimaung. 
MAT.7.14	Teka tevarong ito-navarong kaponavunge danto tee domaang isikung-anta-aape bei otong, ee'noko mmau' nantoonge dekopi'aamaung tevung.”
MAT.7.15	“Tanatarariaing teing-koo nakaro-nupoong daang Kumponing-etaning tamparimaing-koo. Teing teing dii'anko sipisipi'koong dopa' kurumpariri poroaing, teka kuunoo' teing teing nkaunanka makosi-nanka tairo'nanka. 
MAT.7.16	Teka tee-koo biikaang sinananka-koo dii'ke tasi'pereriaing. Ai' nantoonge ee karikau' too'murintaa'po'navari-koo kavaapeu'? Ai' kiring ee nantong-koo kavaapeu'? Otoa'! 
MAT.7.17	Tee' nari' ookara koi' tampenanka-koo tee sinang tamparananka bi'umaung. Ee'noko tee-koo koi' orara-koo sinang orara bi'umaung. 
MAT.7.18	Tee-koo koi' tampara-koo orara sinang bi'uarupeu', ee'noko orara koi'koo sinang tampara bi'uarupeu'. 
MAT.7.19	Ee'noko ookara koi'nanka sinang tampara bi'uauka'ning teing nokiaarima nta'koo dua'aariaining. 
MAT.7.20	Tee'koo biikaning sinananka-koo dii'ke tasi'pereriaing teing nakaro-nupoong Kumponing-etaning deeko'.
MAT.7.21	“Mmau'ke tee aa'maamaung, ‘Ovoring, niikaang Ovoring,’ nka teing ookara nari' tumpariauka'nung te' muu' paninung-koo, teka teing naing deeko' tee Mma' paning-koong bakaang pia siompaavaining tumpariaing. 
MAT.7.22	Napo' nantoong karingai aa'maavainge ning te'mung, ‘Ovoring, Ovoring, nii' ee dakaang miring-koo tarampeemariaruu'ning˜ napo' dakaang miring-koo ma'nari bata'arampiaruu'ninge taa'ni'antananka mmau' nkoampima?’ 
MAT.7.23	Teka ninge ee' nauarampaing teing sira'pansi, ‘Temu'keta dii' nkaning pina' noru'dampiaung. Tokoi beriai ning-ankoita dii' orara aarumo nkonuka.’”
MAT.7.24	“Tee'koo ookara nantoong aung nkaang kara taaravaama nkoaakoo' teing teing tee-pina' naning norukasi' tee bakaang pava boia'koo dau kanivuu'nung. 
MAT.7.25	Teketa aing aa'ning pou': apo' dua'aru', doua tuuvuu', ee'noko dovinge aa'na' duparara dankampuu' tee pava, teka teva pesi'arava', kapang-koo boia'koo e'manii'nava deemparako. 
MAT.7.26	Teka teing ookara nantoong nkaang kara tamung taaravaama siompaavarukoo' teing teing tee-pina' naning kanu' tee bakaang pava tamung piisi'koo dau kanivuu'nung-pina', e'mang-antavua'. 
MAT.7.27	Ee'noko tenang teing aing aa'ning pora apo' dua'aru', doua tuuvuu', ee'noko dovinge aa'na' duparara dankampuu' tee pava, ee'noko bakei pesi'arara tuung tanuu' tee pava.”
MAT.7.28+MAT.7.29	Ee'noko tenang Jiisuu'ke tee' minkuvura bakeario' nantoong karinga bakei aa'na' ta'nimpariru' tee-koo bakaang nau-anta-koo kara bakaang purinto' deempario', teing-pina' biikaning boto naunuka-pina' deea'.
MAT.8.1	Tenang Jiisuu' mii-eta nau-antavurira depeto siario' nantoong karingai siompau' tee. 
MAT.8.2	Ee'noko narung oramuu'po'nung pora Jiisuu'koo uro'kanoo' kinkinui eentavarama aa'puu', “Ovoring, da' piarora deeko' dake ning aung oramuu' kuimepeu'nung.” 
MAT.8.3	Teketa Jiisuu'ke bireng tovoro'arara kompuu' tee, aa'puma, “Piamoi otong. Enang kuiraring!” Ee'noko namu'ke tee tee bakaang oramuu' kuiaru'. 
MAT.8.4	Teketa Jiisuu'ke aa'puu' tee, “Tarerari naning naueauka', teka namu'ke Moosesi bakaang boto siompei piristi'koo sira'antararavai, ee'noko tampa' ooruko Kumponing-koo boontunang nkoveai nantoonge tee taa'ni'anta ooaara da' teing ninka nari' oto'koo taura'nii' tasi'daavaina', tee' Moosesi bakaang botoi minkuvumana'.”
MAT.8.5	Tenang Jiisuu' te' Kapaneume'navuntu'koo tumparara otoko narung Ju'deeaung piatooronuka narung daaku' tarenara tee-anko pora pakupaku-koo eentavaru' aa'puma, 
MAT.8.6	“Ovoring, nkaang bautara osie bempari otong siipai sisikeera ninka doota-antavuio'.” 
MAT.8.7	Teketa Jiisuu'ke aa'puu' tee, “Merai'nang taare-antavama'naang tee.” 
MAT.8.8	Ee'noko teie piatooronuka daaku' tarenarai maku'uma aa'puu', “Ovoring, ning tee makosi deea' da' nkanoo' pava-koo kuung po'koo; 
MAT.8.9	Ninge da' pankaing tasi'damira tee' minkuamaang, ai' ning tee napo' nii'noo' basi-koo iri'koo kuung o'nong piatooronuka tare-koong-koo. Ee'noko nii'nung aa'panko dei, ‘Beai,’ tee bepeu'. Ee'noko nii'nung aa'panko dei, ‘Poai,’ tee popeu'. Ee'noko nkaang bautara aa'panko, ‘Aung nkoveai,’ teie nkovupeu' tee. Tee'koo dake tamung karai minkueko nkaang botovotonaa' taarevoaing.” 
MAT.8.10	Tenang Jiisuu'ke tee' taaravura ta'ninuu', ee'noko teing siompaako'ning nauvurima aa'puu', “Ninge masika' naurampimang dii': Temu'keta aung amurii' baito pankaing ooampaung bane Isireeli-nupoong ninka nari' o'norimaunge. 
MAT.8.11	Ee'noko ninge aa'dampimang, karinga nantoong duaa' pomanoo'keta ee'noko tumparamanoo' tenairu-eta poroaining nari' taaman-aavaing Eebaraami', Aisake' ee'noko Jeekopi' ninka tee muu' paninung taa'ni'poaina'mung. 
MAT.8.12	Teka teing muu'koo temu' miru'nii'nuka
MAT.8.13	Teketa Jiisuu'ke tee piatooronuka daaku' tarenara aa'puu', “Naniai. Tee tee tee' nari' dake masika'antaveina' nkoaravaing.” Ee'noko tee bakaang bautara tee tenang tee-koo batei-koo taarevou'.
MAT.8.14	Tenang Jiisuu' Piita bakanava-koo pora teie Piita ba'doraa teke batanang-koo bempario' oovuu' uipaarii' ninka siipavora. 
MAT.8.15	Ee'noko teie teni bakaang bireng-koo kompuio' tee uipaarii' namu'ke boimpuu', ee'noko tenie deto i'amparara bau'uru' teing. 
MAT.8.16	Teketa duaa' tumpario' nantoong mmau' ma'narie koriaariko'ning Jiisuu'anko tavo'aaru', ee'noko teie ma'nari kara nanaarei bata'uru', napo' siipa-nupoong taare-antavuru' ookara. 
MAT.8.17	Jiisuu'ke tee' nkovuma tee kara dupe-antavuu' teie Aisaia'ke nakaronunge urikunge minkuvuu'nung Daari Meekung-koo aa'puu'noo'ka,
MAT.8.17	“Teie niikaning siipananka ee'noko aruaru'nanka nkamemurira dua'uaing.” 
MAT.8.18	Tenang Jiisuu'ke nantoong karingai tee koroai otoroko oovurira bakaning ninka nari' pako'arii'naang botoaru' nuaru'ka amenka'koo karinga te' otoroko. 
MAT.8.19	Teketa narunge boto naunuka-koonge tee-anko pora aa'puu', “Pankaing ee, ninge tee da' siontampaing are' tokoo da' beainoo'.” 
MAT.8.20	Teketa Jiisuu'ke maku'uma aa'puu' tee, “Nkaunanka biikaning kumpenanka oto'evoromaung, ee'noko barennanka auvi'au-kooning biikaning bitonanka, teka ning Tee Naning-naumpo' Paning-etaing˜ tokoo bore' patu'maravainoo' oto'memua'.”
MAT.8.21	Teketa napo' teing siompaako'ning-koong narung pora aa'puu', “Ovoring, io' taura'meko mma' dako'ampainoo' basinoo' mma' ninka o'noreaing, ee'noko mma' dako'amirai'nange da' siontampai.”
MAT.8.22	Teka Jiisuu'ke aa'puu' tee, “Siperiko boo'nukai bii'ka boo'nuka dako'aariaing, teka da' aa'damaang: Bera daankieaing tee Kumponing bakaang muu'.”
MAT.8.23	Teketa tee Jiisuu' bakaasi-nareng-koo aa'earako teing bakaning barevare-nupoong tee siompai nari' aa'eariru'. 
MAT.8.24	Teketa tenkenaara nanaako namu'ke ta'nina' piong pankaing pou' teke nuaru'koo daue. Teketa tee boo'a bakaasi-nareng-koo daue ta'da'parama nanuu', teka Jiisuu' teke aatui otoko. 
MAT.8.25	Teketa teinge bakaning barevare-nupoonge berora tanteaama aa'pau' Jiisuu', “Ovoring, pakumeriai, nii' enang ke'nuru'marii'naang!” 
MAT.8.26	Teketa teie maku'urima aa'puu', “Dii' bakei diikaang baito oki'naa. Aming-koo tee' arorerimang?” Teketa deto i'amparara teie tee piong ee'noko tee eemaaru' ntong-koong aka'puio' bakei aa'na' tarorovuu'. 
MAT.8.27	Ee'noko teing ta'ninaara nia'kaama aa'paako', “Aung naning aremurii' aa'nung piong tovange eemaaru' dovange taaravaakoo'?”
MAT.8.28	Teketa teing Jiisuu'ninka Kadara'navete-koo tavo'ariko kenaankarai naninkai ma'narie koriaareko'naankai kuvi dako'doma-ita poreta Jiisuu' kune'uretu'. Bakei avo'avoro'ka. Naning teke tankinuarupeu' tenaanka-ankoi. 
MAT.8.29	Poreta aa'puretu', “Jiisuu' ee, dake Kumponing Bauringe nii' arekee' nkomerii'naang? Ai' nii' tora'anta-koo poinge niikaang batei mme' makotuaruko?” 
MAT.8.30	Teketa ee'noo'keta duerue'ke mmau' pooro'navontu meru'arima otoroko'. 
MAT.8.31	Ee'noko teinge ma'nari orenge eentavarima Jiisuu' aa'pau', “Dake bata'merima deeko' pooro'navontu-koo kuung tung-koo taura'meriai.” 
MAT.8.32	Teketa Jiisuu'ke aa'puru', “Beriaing.” Tee tee tenang ma'nari bakoarira pooro'nanka-koo tumpariru', ee'noko tevontu ootukunavontu pemue doonko koo'ariru' nuaru'koo bera ke'nuru'ariru' teke. 
MAT.8.33	Ee'noko teing pooro' bau'aariko'ning mmariau'. Teketa osi-aape kua'parira dooreaaru' tee ookara kapoo'nanka teke nkoaru'ning napo' ma'narie koriaareko'naanka-koo nkoaru'na'koo. 
MAT.8.34	Teketa ookara nantoong temono-nupoong berou' Jiisuu' kune'koo, ee'noko Jiisuu' ooaara teing aa'na' eentavariru' Jiisuu' teketa temeng-eta biikanameng-eta tenkenuu'naang.
MAT.9.1	Teketa Jiisuu' bakaning ninka bakaasi-koo aa'earira pako'arira bakanoo' osi masipo' tavo'ariru'. 
MAT.9.2	Teka nii'ninge nantoonge naning doota tee-anko tavo'au' batanang-koo bempario'. Ee'noko tenang Jiisuu'ke teing tee tavo'au'ning biikaang baito oovura aa'puu' tee naning doota, “Domang manki'doauka', ee aung, dakaning orarananka tonta'deronsing.” 
MAT.9.3	Tee' nkovuko ooaara nii'ninge boto naunukai bii'ka kareaama aa'paako', “Aunge bakei naninge Kumponing bauvaupaa'umaang.” 
MAT.9.4	Teketa Jiisuu'ke biikaang noru' noru'ura aa'puru' teing, “Dii' aming-koo diikaang domang-koo kuunge tee' munkururarimaang? 
MAT.9.5	Arera kara masika'poaruko ooverira ning makosi deeaung tammeripeu' aa'ning-koo ee' minku-koo, ‘Dakaning orarananka tonta'deronsing,’ nii'na' ee' minku-koo, ‘Daa'darara naniai.’? 
MAT.9.6	Teka dii'ke iro' noru'koo makosi ning Tee Naning-naumpo' Paning-etaing tee taura' o'nong anke kansi'koo o'noi orarananka tonta'koo makosi...” Tee'pura tee naning doota aa'puu', “Daa'darara dakaang tani' nkavei naniai dakanava-koo.” 
MAT.9.7	Ee'noko tee naning deto donkonura bakanava-koo beu'. 
MAT.9.8	Ee'noko ookara nantoong karingai ooaara tee aung karang kamaankiai datavorou'. Ee'noko teinge Kumponing daangampau' tee temurii' taura' nantoong avuru'nung-koo.
MAT.9.9	Ee'noko teketa Jiisuu'ke nanuma narung naning oovuu' miring Maatiu', taakisi nkavaako'nava-koo ba'nanuio' bakanavaro-koo. Teketa Jiisuu'ke aa'puu', “Ning siomeai.” Ee'noko Maatiu'ke deto donkonura tenang-eta deto tee siompui nanuu'nung. 
MAT.9.10	Teketa taamang nkovuu'nung-koo Jiisuu' ba'nanuu' bakaning barevare-nupoong ninka ee'noko nantoong mmau' nii'ning orenanka aa'ning taakisi nkanuka porora ba'naniaara tee ninka nari' taamanau' teke Maatiu' bakanava-koo. 
MAT.9.11	Ee'noko teinge Boto Keperuu'navitue tee' ooaarira teing bakaning tee siompaako'ning nia'aarima aa'pau', “Diikaang pankaing aming-koo taakisi nkanuka ninka ee'noko nantoong orenanka nari' taamanaamaang?” 
MAT.9.12	Ee'noko Jiisuu'ke tee' taaravura aa'puu', “Teing nantoong tampa' otoroining naninge nankai'urii'naang piavoroa', teka teing siipavoromaing naing piavoromaung. 
MAT.9.13	Berira io' tee kara daari meekung-koong-koo tampa' barerariaing aa'pumanaare,
MAT.9.13	‘Ninge tee aarumo piaa unaa-anta-po'nung piamoi o'nong, tee boontunang deea'.’ 
MAT.9.13	Ai' ning nantoong tampenanka-anko moa'. Ning orenanka-koo mou'nung nauaranko bere'aria'naang.”
MAT.9.14	Napo' Jooni bakaninge barevare-nupoonge porora Jiisuu' nia'aama aa'pau', “Da' dakaning da' ninka nanirimaing arekee'koo dootuu'koong aarumo siompai unkumuariaung? Ee'noko nii' Boto Keperuu'navitu ninka unkumumarikoo'.” 
MAT.9.15	Ee'noko Jiisuu'ke maku'urima aa'puru', “Teing nantoong baranee'navitu nampeesi-koo poromaing naning nampeesinara ninka nari' otoroi arekee' napo' orarunsiaripeu' tee nampeesinara teke otoko? Batei tee otong tee naning nampeesinara teing-eta tonta'aravaina'mung, ee'noko tenang teing doong-koo unkumoariaing. 
MAT.9.16	Naninge tee baarong nerakara' urikara' ninka naro'ka pate'uarupeu', ai' nerakara'ke tera' urikara' beeto'uko dere'arara oraru'kupeu'. 
MAT.9.17	Napo' nantoonge nerakaru' uaininaru' urikaro'koo pare'aavarupeu'. Tee' nkoaako deeko' tee, tero' naka'arako teru' uaininaru' dakoarapeu' ee'noko tero' tenang oraru'kupeu'. Teru' nerakaru' uaininaru' nerakaro'koo deeko' pare'koo makosi, tee'koo ookeng tampa' otorepeu'.”
MAT.9.18	Tenang tee' minkuvuma teke otoko narung pava dootuu'nava tanatanuka-koong narung tavo'arara tee-koo uro'kanoo' kinkinui eentavarama aa'puu', “Nnorang bakei enang oki'naruu'kuing. Porai'nange teni-koo bireng pante'eko teni domamparavai.” 
MAT.9.19	Teketa Jiisuu' donkonura tee ninka nari' beretu' ee'noko teing bakaning barevare-nupoong nari'. 
MAT.9.20+MAT.9.21	Teketa tenang nii'nani naning manikuma kivora-ita kemare'ka-koo tarumatearako'nani tee-koo dama'du pora bakaang mononopa'koo kainu' kompuu', ee' noru'arara, “Bane oki'noo' kompamira bakaang mononopa'koo, ning teni taaremoainani.” 
MAT.9.22	Teketa Jiisuu'ke bere'arara teni oovura aa'puu', “Ani ee, da' doturaravaing. Dakaang baitoi taareroinani.” Ee'noko teni manikuma tenang ee'nang taarevou'. 
MAT.9.23	Ee'noko tenang tee Jiisuu' tee naning pava dootuu'nava tanatanuka-koong bakanava-koo koinura nantoonge patuaiarima, biromparima naampavaako oovuru' bakei karingai. 
MAT.9.24	Ee'noko teie aa'puru' teing, “Oko sirariai, ani nerai'na' booa', teka tamung aatumaang.” Ee'noko teinge benkempau' tee. 
MAT.9.25	Teketa teing nantoong karinga dama'du etuvurira teni nerai'na' otou'navaro-koo tumparara teie bakaang bireng kompui deto i'ampuko teni daa'aru'. 
MAT.9.26	Ee'noko tee-koong aung-koong doorenang tee ootukunairu-koo beremparu'nung.
MAT.9.27	Ee'noko teketa nanuko Jiisuu' kenaankai naninkai kaputu'kai bokurema siompuretu' aa'purema, “Pankaing, Deevita' bakanaving-koong, Piaamereaing nee'!” 
MAT.9.28	Ee'noko teketa nii'nava-koo tumparako tenaanka kaputu'ka tee-anko poretu', ee'noko Jiisuu'ke nia'urema aa'puretu' tenaanka, “Dee'ke ee ning makosi masika'antameresi otong ninge piaroresina' nkorampee'naang?” Maku'urema aa'puretu', “Ee', Ovoring.” 
MAT.9.29	Ee'noko tenang teie beekaang duta kompurema aa'puretu', “Deekaang baito-koo makosina' nkoaravaing dee'koo.” 
MAT.9.30	Ee'noko beekaang duta tenang bantou'. Ee'noko aa'na' orokovuretu' aa'purema, “Teka aung naninge noru'uauka', makempereaing.” 
MAT.9.31	Teka tenaankai tee bereta Jiisuu'koong doorenang bereng-antavuretu' ootukunairu-koo temeensi'kooning-koo.
MAT.9.32	Teketa napo' tenkenaako nii'nung naning ma'naange korivuko karoaruko'nung Jiisuu'anko tavo'au'. 
MAT.9.33	Ee'noko tenang tee ma'naang bata'uio' tee karoaruko'nung karou', ee'noko nantoong karingai ooaara ta'ninaara aa'pau', “Kapoo' ee' oro' ooampiaruu'nung teroita nii'koo Isireeli-nupoong-koo meu'ka.” 
MAT.9.34	Teka teinge boto keperuu'navitue aa'pau', “Tee aa' ma'nari biikaang pankaing bakaang iri'ke tee' bata'urimang ma'nari.”
MAT.9.35	Jiisuu' tee tee' nari' osinankai pankenge ee'noko oki'nareka'ke nanuu' nau-antavurima biikaning pava dootuu'nanka-koo daankiarama, aa'noma, tampara doorenang daankivuma tee muu' paninung-koong ee'noko siipananka amutemurii' taare-antavurima. 
MAT.9.36	Ee'noko tenang teie teing nantoong karinga oovurira bakaang domang aa'na' piaavou' teing ereananuka ee'noko aruaru'nuka deempariri otoroko'nung-koo, teing-pina' sipisipi' tanatanungropanuka-pina' oro'pariko. 
MAT.9.37	Teketa teing bakaning barevare-nupoong aa'puriko', “Sinang tee bakei aa'na' meura'puing, teka kavu'nupoong oki'ning. 
MAT.9.38	Tee'koo kunsirariaing sinang kavu'koo Ovoringe kavu'nupoong botovuriaina' tee-koo bakaang mintoong-koo.”
MAT.10.1	Jiisuu'ke teing nanai'keta kenaankara bakaning barevare-nupoong tee-anko bokuvurira taura' avuru' makosi-antavurima ma'nari oreng bata'koong ee'noko napo' siipananka amutemurii' taare-anta-koonge.
MAT.10.2	Aing teing mirinanka teing nanai'keta kenaankara kara okovuri nkanuka biikaning: Tutuna'nung Saimoni', nii'noo' Piita, ee'noko teie baara'ma'nung Aanduru'; napo' Jeemisi, tee Siebedi bauring; ee'noko baara'ma'nung tee Jooni. 
MAT.10.3	Napo' narung Pilipi', ee'noko narung Baatolomiu', napo' nii'nung Toomasi ee'noko Maatiu', tee ee'nung taakisi nkanuka-koong; napo' nii'nung Jeemisi, tee Alopeasi bauring; ee'noko narung Ta'deasi. 
MAT.10.4	Napo' nii'nung Saimoni', Ju' bii'ka donkong-koo pia-navitu-koong; ee'noko narung Judasi Kerio'nara, tee tooka kompui Jiisuu' taura'puu'nung bakaning kare-nupoong-koo.
MAT.10.5	Teing aing nanai'keta kenaankara Jiisuu'ke botovuru' kara aung ninka tautauvurima, “Ju'deeaing biikanoo' beriauka', napo' Sameria'kooning-koo osi-koo beriauka'. 
MAT.10.6	Teka teing Isireeli-nupoong sipisipi'pina' pooariru'ning biikanairu-koo beriai. 
MAT.10.7	Berira kara aung anaare daankieriai, ‘Tee muu' paninung tee enang due' poing!’ 
MAT.10.8	Ee'noko siipa-nupoong taare-antaverereriai. Napo' boo'nuka domampereriai. Oramuu'po'nupoong kiiroraa'antaverereriai. Ee'noko ma'nari bata'ereriai. Aung amurii' iri' tamung arompiring ee'noko dii'ke napo' tee' tamung pakuereriai tee ninka. 
MAT.10.9+MAT.10.10	Aing aa'ning kapoo'nanka nkaveriauka': mooni'nanka kereka-koo kuunga, miku taamang-po'nung, nii'noo' mononopa' paripari', ee'noko boonamante˜, napo' donsi' nkaveriauka', ai' tee tee pakuereriko dii' napo' teinge pakuraariaing. 
MAT.10.11	Aremono-koo dii' beriainamono-koo pankamono-koo deeko' nii'noo' osi oki'namono-koo deeko' naning makosi besi'eriaing teka, ee'noko tee ninka otoriai bakanava-koo bera tenkeniriainoo'ke basi. 
MAT.10.12	Tenang teva-koo tuntarima mooa-antaveriai tee naning. 
MAT.10.13	Ee'noko teie teva'koonge nkaang kara taara-koo aroo'uaing deeko' tee mooa teke teva-koo otoaing tee ninka, ee'noko aroo'uauka'nung deeko' tee napo' diikaang mooa dii'koo napo' toroaravaing makosi. 
MAT.10.14	Naninge onkeonke'duriauka'nung deeko' ee'noko diikaang kara taaravuauka' teketa teva-ita, nii'noo' osi-eta, tenkenirima temono-koong da'mong tankaveriaing diikaang pe'naa'keta temono Kumponing-koo maarekusi'namono taa'ni'antaveri. 
MAT.10.15	Masika' naurampimang ninge, te'mung simpe' nkona'mung kiimata temono-nupoong biikaang koonto' bakei dau basi deemparavaing teing-koo temu'nupoong oreng-koo biikaang osi Kumponinge paro'uu'ning-koo, aa'noko Sodom ee'noko Komora'.”
MAT.10.16	“Aing ee, ninge tee dii' sipisipi'nanka-pina' botorampimang nkaunanka-koo meu'ke botorampipeu'na'. 
MAT.10.17	Tee'koo donta'peri naniriai, ai' dii' teinge nantoonge koompaara'navitu-koo tavo'daariaing, nii'noo' mura'daariainge dootuu'arimanairu-koo. 
MAT.10.18	Dii' teing ning-koo dai'daarira donkong-antaraariaing ovo'ma'nuka-koo ee'noko dauraronanka-koo uro'kanoo'. Tee' nkoaravaing dii' nkaang kara sira'koo miru'nii'nuka deentariko, teing-koo ee'noko ookara Ju'deeaing-koo. 
MAT.10.19	Teka teinge tee' tuutunang˜koo be'antaraariko kapoo' minkueriaining ee'noko minkueriaina' noru'erima avitoitoi noru' manki'doriauka'. Ai' tenang ee'nang nia'daariko Kumponinge naururiaing kapoo' minkueriaining. 
MAT.10.20	Dii' dii'ka tee kareriauka'nung, teka tee Tanuaang Meekung Diuma-itaing dii'koo kuunge karoaing.
MAT.10.21	“Napo' aa'noainge: bataatai tooka kompui baara'ma'nung taura'puaing dupisi'aava'naang, ee'noko baumai bauring tee' nari' nkovuai. Napo' biurukaa'ke biumaraang turampaarima dupisi'aari-ainge. 
MAT.10.22	Dii' teing ookara nantoonge munte'daariaining ning nkaang miring-po'nupoong deentariko, ee'noko naning purimpario' bera asirana'mung basiaravaing deeko' domamparavaing. 
MAT.10.23	Tenang dii' manki'antaraariko nii'namono-koo teketa nii'noo' napo' koo'dariai. Masika' naurampimang ninge, dii'ke teing osinanka Isireeli-nupoong otoromaing nanirima operiaruko tee ning Tee Naning-naumpo' Paning-etaing moaing.
MAT.10.24	“Tee naning barevare-nung bakaang nau-anta-koo dau basi deea'. Napo' teie botovotonaa' bakaang pankaing-koo dau basi deea'. 
MAT.10.25	Teka tee tee naning barevare-nung bakaang nau-anta-pina' nari' nkoaavaing. Napo' tee botovotonaa' tee' nari' tee-pina' bakaang pankaing-pina' nkoaavainge. Ning tee nkanavitu-koo bore' Kopeu tammaama poore'maamaung deemarako dii' teing nkanavitu baru' aa'noo' poore'daariaining. 
MAT.10.26	Teing-koo aroreria' otoriai, ai' ookara kapoo'nanka nopa'ari otoining teing sira'paravaining. Ee'noko ookara kara baku'nii' nantoonge ookarai taaravaavainge. 
MAT.10.27	Kapoo' ninge mutaananoo'ke naurampimaing doonaa' nau-antavereriaing. Kapoo' iaantampiko taaraverira deto karerima daankieriaing.”
MAT.10.28	“Aroreriauka' teing-koo nkaang kara avo'aama diikaang mono dupisi'aavaining-koo teka diikaang tanuaang dupisi'aavarupeu'. Teka Kumponing-koo aroreriai aa'nung-koo: baitoveriaruko mono ee'noko tanuaang ookeng dua'ureai mosianung-koo.
MAT.10.29	“Noru'eri otong nantoonge keura barenning oki'nareka' baaveaamaung nau mooni'nu-koo, teka bane oki'ninge, Diumai taura'puaruko kansi'koo teing-koo nau dua'aravarupeu'. 
MAT.10.30	Napo' tee'ke ookara daponanka diikaang bore'koo tee deerunii'nanka otorong. 
MAT.10.31	Tee'koo dii' aroreriauka', ai' dii' teing baru' deto basinoo' noru'duri otong bareng oki'nareka'koo. 
MAT.10.32	Ookara teing nantoong-koo uro'kanoo'ke ning aroo'mai otoing sira'pariko ninge tee'ke tee Mma'koo uro'kanoo'ke teke paning-koo nkaning tamparampaing. 
MAT.10.33	Teka baa tee naning ning penkemuaing nantoong-koo uro'kanoo'ke ninge tee tee' penkempampaing Mma'koo uro'kanoo'ke teke paning-koo.”
MAT.10.34	“Ee' noru'eriauka' ning kansi'koo mou'nung turanturang bake-anta-koo. Turanturang bake-anta-koo moa', teka siivenke' nkoaraa'naang mou'nung. Aa'noaing, narionge ning masika'antamaavai ee'noko nii'narionge masika'antamaavauka'. 
MAT.10.35	Ee'noko tee' nkoarama naning bauma-koo turani' deemparavai ee'noko baurang napo' bauko-koo turani' deempaaravaing, ee'noko napo' baampuru'naang bakaampo-koo. 
MAT.10.36	Naning bakaning kare-nupoong teing ee'ning bakanava-kooning. 
MAT.10.37	Ee'noko baa tee naning baumararing aa'na' piaavuremaung ning divu'mui ning siong-koo makotua'. Ee'noko napo' baa tee naning baurukaa' aa'na' piaavurimaung ning divu'mui tee tee ning nkaang naning deempari oto'koo makotua'. 
MAT.10.38	Ee'noko baa tee naning ning siong-koo baike aa'barata'koo˜ kune'koo taura'paravarupeu'nung tee makotua' nkaang naning deempari oto'koo. 
MAT.10.39	Baa tee naning bakaang domaang baka tarearamaung tee bakaang domaang tee paa'aravaing, ee'noko baa tee naning ning siomuma bakaang domaang dua'uaing tee teie napo' daa'uaing tee domaang.
MAT.10.40	“Baa tee naning dii' onkeonke'duriaing teie tee ning onkeonke'muaing, ee'noko baa tee naning ning onkeonke'muainge teie tee Naning onkeonke'uaing ning botomuu'nung. 
MAT.10.41	Ee'noko baa tee naning tee Kumponing bakaang nakaronung onkeonke'uaing tee Kumponing bakaang deemparako teie tee bakaang nakaronung-pina' nari' Kumponinge moo'uaing. Ee'noko baa tee naning tee naning koonto' onkeonke'uaing koonto' deemparako, teie tee tee-pina' koonto'pina' nari' moo' nkavuaing. 
MAT.10.42	Ee'noko ninge masika' naurampimang, baa tee naning aing oki'nareka'koo narung ntonaru' avuaing ka'matonaru' tee ee'nung nkaang barevare-nung deemparako teie tee koonto' divu'uauka' tee bakaang moo'; nkavuaing.”
MAT.11.1	Teketa Jiisuu'ke teing bakaning nanai'keta kenaanka barevare-nupoong tautauvurikotaa' bakearako osinanka-koo Kaaleli'nameng-kooning-koo due'ke daankinamparama nau-antavurii'naang beu'.
MAT.11.2+MAT.11.3	Ee'noko Jooni Minkinara kiimata-nava'koo otoi teing kapoo'nanka Karistoo'ke nkovuko'ning taaravura teie kenaankara bakaning barevare-nupoong-koo botovuretu' tee Jiisuu'anko tee nia'urema aa'puree'naang, “Da' ee tee tavo'kuaing-koong, ai' mme' nii'nung nempampiainge?” 
MAT.11.4	Ee'noko teie aa'puretu'nung tenaanka, “Bereta nauereai tee Jooni Minkinara kapoo' dee'ke ooveresining ee'noko taaraveresining; 
MAT.11.5	Aa'noining: kaputu'nuka banteaama ookai, kau' de'doonuka nanai, oramuu'po'nupoong kiiroraa'ariri ee'noko kipaunuka taareai, boo'nuka daa'ariri, ata'oinku tampara doorenang daankianko taaravai. 
MAT.11.6	Ee'noko biraankearavaing tee naning ning-koo date'pari baitoaravaing, ee'noko nkaang nko-nko akovee' mare'uauka'.”
MAT.11.7	Teketa Jooni Minkinara bakanaanka kara-nkara toroareko Jiisuu'ke kara-nau tutumpuru' nantoong karinga Jooni minkuvuma, ee'noko aa'puu', “Dii'ke aremurii' naning doore taaraverira mee'bora' sirakamaa'koo ooverii'naang beriko' karika'duri? Naning tunsi-paaka onou avitoitoi eeari oto' oo-koo te' beriarupeu', ape'? 
MAT.11.8	Napo' naning nepu'arama kirokaiari otomaung oo-koo beria', ape' aing? Ai' teing nantoong baarong tampenge nopa'arimaing dauraronanka biikaning-koo pava-koo oovereripeu', mee'bora' sirakamaa'koo deea'. 
MAT.11.9	Teka arekee' masika' oro' oo-koo beriko' dii', ai' narung nakaronara? Ee', tee bakei nakaronara masikung Kumponing-etaing emu' ninge naurampimang dii'. Tee tee aa'nung ookara nakaronuka-koo dau basie tee. 
MAT.11.10	Ai' aung ee'nung miru'ui Daari Meekung-koo ee' minkuari otong Kumponinge bauring Karistoo' temu' nauvuu'noo'ka aa'puma,
MAT.11.10	‘Ee aung, ninge botoampaing nkaang kara-nka da'koo uro'ke tee taung maamu-antareruaing uroitaa'.’ 
MAT.11.11	Masika' naurampimang dii', Jooni tee ookara nantoong tee-koo uro'ke ponto'ariru'ning-koo tee deto basi pankaing, teka ninge ee' naurampimang, enang-eta deto baata teing ninge tare-koo aroo'ariaining, bane Kumponing bakaang muu'koo miring oki'nareka', teinge tee Jooni puru'ai otoroaing. 
MAT.11.12	Teketa Jooni Minkinarai daankinang tutumpuu'noo'keta bera doong e'munung-koo basi-noo'koo tee paninung muu' tee iri'oi daa'aramang, ee'noko teing te' muu'koo kuung poromaing teing iri'oroi tee-koo pinka'arimaing. 
MAT.11.13	Ai' tee tee uripo'keta nakaro-nupoonge ee'noko Moosesi-nung botoi paninung muu' tavo'aravaina' tarampeearima˜ minkuau' bera Jooni bakaang batei-koo basi. 
MAT.11.14	Dii'ke masika-antaveriaing deeko' tee Jooni tee ee'nung Eliasi miru'ari otong Kumponinge uro'ke poo'naang tampuu'nung teinge nakaro-nupoonge minkuau'na'. 
MAT.11.15	Dii' punkang-po'nupoong deeko' enang taaraveriai!”
MAT.11.16	Teketa Jiisuu'ke napo' aa'puu', “Dii' nantoong emu'navarang ninge aminge pa miru'dampipeu'? Dii' teing toire'pina' oro'nanka baaveroma ba'naniai turampeemaing bii'ka aa'peema, 
MAT.11.17	‘Kovi puunterorompiko konterorima neekarariarukoo'. Ai'nontu'mariko dii' birontariarukoo'.’ Tee' nari' oorarampimaung nee' tokomererimaing. 
MAT.11.18	Jooni Minkinara porai'nange taamang tovang uaini kerempuko konterorima aa'periko', ‘Tee ma'naang-po'nung.’ 
MAT.11.19	Ee'noko ning Tee Naning-naumpo' Paning-etaing mora taamanama tuaamarako napo' konterorima aa'merimaung, ‘Aung ooveriai taamang ee'noko uaini nai bauko, taakisi nkanuka ee'noko nii'ning orenge bii'maiko'ke!’ Teka Kumponinge avutevu'muresi botomuresina' sinampuko dii'ke bakaang matau tasi'periaing.”
MAT.11.20	Teketa tenang Jiisuu'ke teing osi pankenanka taa'ni'antananka nkovuko ooau'ning daankiarama turampuru'nung bere'ariaruko oovurira. 
MAT.11.21	Aa'puru', “Baka'e piaaru'nuka dii' Korasin-nupoong, tora'kiriaining. Piaaru'nuka dii' Besaida-nupoong, dii' tora'kiriaininge, ai' dii' teing kapoo'nanka iri'po'ning ta'nimpaarii'nanka dii'koo nkoaru'ning ooverima bere'dariaruu'. Teinge Ju'deeaing Saidoni'nupoong ee'noko Taia'nupoonge ooaara dei namu'ke bere'aripeu' sipunge poo'arima mononopa' orarunsi-koong kurumparipeu' bere'ariru'nung-koo taa'ni'antavarima. 
MAT.11.22	Teka aa'dampimang, te'mung Kumponinge nantoong simpe'urima kiimatavuriaina'mung dii'ke dau basinoo' tora'periaing Taia' naankai Saidoni' tora'pureainoo'keta. 
MAT.11.23	Ee'noko dii' Kapaneume'nupoong deto paning-koo basirariaining-pina' daang noru'darimaing. Dii' doonko mosianung-koo sing-antaruriaining. Teing taa'ni'antananka dii'koo nkoantu'ning Sodom-namono-koo nkoantu'nung dei temono tee tee' nari' otopeu' e'mung-koo basinoo'koo. 
MAT.11.24	Teka ninge ee' naurampimang te'mung simpe' nkona'mung kiimata bakei aa'na' tora'periaining dii', teing-koo temu'nupoong oreng-koo dau basinoo', biikaang osi Sodom Kumponinge paro'uu'ning-koo.”
MAT.11.25	Tenang ee'nang Jiisuu'ke aa'puu', “Mma' ee, tampara tantamang da' Ovoring paning-koong ee'noko kansi'koonge, dake aa'nou'nung-koo: Dake tee doorenang tampara baku'eu'nung-koo teing-koo matau-po'nupoong ee'noko noru'po'nupoong tamparimaing-koo ee'noko sira'peu' teing-koo tootoia-pina' otoromaing-koo. 
MAT.11.26	Teing nantoong piaaveri piarou'na' tee'. Ee', Mma'.”
MAT.11.27	Ee'noko nantoong karavurima aa'puru', “Ookutunung kapoo'nanka tee Mma'ke pare'muu'nung, ee'noko naning otoa' ning Tee Bauring noru'mui otoing, Mma'ke deeko' noru'mui otong. Ee'noko napo' naning otoa' Mma' noru'ui otoing, teka ninge Bauringe deeko' noru'ansi o'nong. Ee'noko nantoong teing naing ninge Bauringe miru'arampaining-koo oro'antavanko noru'aavaing tee.
MAT.11.28	“Ning-koo poriai dii' ookara iri' o'darima manki'dorimaing avutevu' matau siomperima pore'dorimaing, ee'noko ninge uaa-antarampiaing diikaang tanuaang. 
MAT.11.29	Ning nkaang tare-koo kuung porira ning-koo barerariai, ai' ning tee banainge oto', ee'noko domang boonko noru'mari oto'ke. Ee'noko ning-koo tee diikaang tanuaang uaa-anta komperiaing. 
MAT.11.30	Ninge tare-koo dii' aroo'dariri dei manki'doria' kuaa'doripeu' ning siomeritaa'.”
MAT.12.1	Teketa due'ka nii'na'mung Doong Uaana'mung Jiisuu' uite'naue˜ tankinuko bakaninge barevare-nupoonge tee siompaama peeravorora nii'ning bii'da'pau'nung uite'koong sinang-koo untu'noo', ee'noko naako'paama maa'au' tamung tankinaama, Ju'nupoong biikaang aarumo-koo taura'pari otoina'. 
MAT.12.2	Teka teinge Boto Keperuu'navitue˜ tee' ooaarira aa'pau' tee Jiisuu', “Ooveko, dakaning barevare-nupoong mintoomparimaang boto toto'paitaa' Doong Uaana'mung-koong.” 
MAT.12.3	Ee'noko Jiisuu'ke maku'urima aa'puru', “Dii'ke aming-koo tee' tuumpimerimaang? Tampa' noru'eri otong tee kapoo' Deevita'ke nkovuu'nung tenang tee peeravora, tee Deevita' ee'noko teing nari' otoroko'ning ninka. 
MAT.12.4	Kumponing bakanava-koo Deevita' koinura nkavura naiau' tee taamang meekung, nii'ninge nai-koo taura'parava', teka piristi'nuka nainge deeko' nai-koo makosi. Ee'noko teie Deevita'ke teing nari' otoroko'ning avurio' boto toto'koo tuumpiaava'. 
MAT.12.5	Napo' ee ampankeena'doring Moosesi-nung botoi tampuio' teing piristi'nuka dootuu'nava pankava-koo pareka nkoaamaung bane tee Doong Uaana'mung-koong boto otoi otoko, ee'noko tuumpi-koo otoroa' dootuu'nava pankava bakaang mintoong dau basi deempari otoko. 
MAT.12.6	Teka ninge ee' naurampimang, naning dootuu'nava pankava-koo dau basi aung anke otong. 
MAT.12.7	Aung anaare kara Kumponinge aa'puu'nung,
MAT.12.7	‘Ninge tee aarumo piaa unaa-anta-po'nung piamoi o'nong, tee boontunang deea'.’ 
MAT.12.7	Tenaare tasi'peri noru'ering deeko' dii'ke ning tee tuumpiropa napo' tuumpimeriarupeu'. 
MAT.12.8	Ai' tee ning Tee Naning-naumpo' Paning-etaing tee Ovoring Doong Uaana'mung-koo ee'noko taura' avorompeu' nantoonge kapoo' nko-koo.”
MAT.12.9	Ee'noko teketa tenkenura biikaang pava dootuu'nava-koo tumparara Jiisuu'ke nau-antavuriko' narung naning teke otoko bireng duuai'. 
MAT.12.10	Ee'noko teinge Boto Keperuu'navitue turang-koong taung besi'aama nia'aama aa'pau' tee, “Arekee', Doong Uaana'mung ee taare-anta nko-koo taura'pari otong?” 
MAT.12.11	Jiisuu'ke aa'puru' teing, “Dii'koo nii'nung sipisipi'navoro' oto'evuing ee'noko tevoro' dinkung-koo dua'arapeu' Doong Uaana'mung, ee'noko teie tevoro' te'mung kompura ee taaru'uarupeu'? Tee aa' taaru'upeu'. 
MAT.12.12	Ee'noko naning ee sipisipi'koo dau basi deea'? Tee aa' naning tee sipisipi'koo dau basi. Tee'koo botoi taura'murimaung Doong Uaana'mung naning tampa' nko-nko.” 
MAT.12.13	Teketa Jiisuu'ke aa'puu' tee naning, “Bireng tovoro'daravai.” Ee'noko tovoro'arara koonto' bakei tamparu'kuu' nii'naang-pina' ba'maiko'naang-pina' nari'. 
MAT.12.14	Teka teing Boto Keperuu'navitu-koo-nupoong teketa siarira mumunsiariru' Jiisuu' dupisi'aavaina' minkuaama.
MAT.12.15	Teinge tavaava'naang mumunsiariko noru'uitaa' Jiisuu' teketa tenkenuko nantoong karingai siompau' tee, ee'noko teie taare-antavuru' teing ookara biikaning siipananka. 
MAT.12.16	Ee'noko teie orokovuru' teing tee Kumponing bauring sira'paavaroo'naang. 
MAT.12.17	Tee' nkoarara tee dupe-antavuu' tee kara Kumponinge tero tee nakaronung Aisaia' karantavuma˜ minkuvuu'nung aa'puu'noo'ka,
MAT.12.18	“Aung tee nkaang muu' tanatanara ninge miru'antu'nung. Tee ee'nung ninge piaavamaung, ee'noko ning dotumaramaung tee-koo. Ninge tee nkaang Tanuaang tee-koo sipampaing ee'noko teie teing Ju'deeaing koonto'na' aarumo nau-antavuriaing.
MAT.12.19	Tee tee nantoong ninka tatari'eeauka', napo' bokuauka'. Naninge taung pankenanka-koo bokuko bakaang aurong taaravuauka'.
MAT.12.20	Nantoong aruaru'nuka doonko mme'uriauka'. Noru' oki'nung sirivaa'uauka', bera tee koonto'nung aarumo iri'antavui dau basi-antavuainoo'ke basi.
MAT.12.21	Ee'noko tee-koo bakaang miring-koo ookara nantoonge noru' sipaavai.” 
MAT.12.22	Teketa tee-anko naning ma'naang-po'nung kaputu' karoaung tavo'au'. Ee'noko Jiisuu'ke taare-antavuio' karou', duta bantou'. 
MAT.12.23	Ee'noko ookara nantoonge ta'ninaara aa'pau', “Aung pa tee Deevita' bauring, Kumponinge Pako'pari'nii'.” 
MAT.12.24	Teka tenang teinge Boto Keperuu'navitue tee' taaravaara aa'pau', “Tee aa' Kopeu bakaang purinto'ke ma'nari bata'urimaung, tee ma'nari biikaang pankaing.”
MAT.12.25	Ee'noko Jiisuu'ke biikaang onou tasi'pura aa'puru' teing, “Ookara muu'nanka bii'ka siivenke'arimaing kare-nupoonge pini daako'aarimaung. Ee'noko napo' tee puata' nii'noo' osi siivenke'eemaing teie dua'arimainge. 
MAT.12.26	Ee'noko napo' teie Sietani'ke bakanamuiaang bata'urira tee tee baka siivenke'arapeu' ee'noko tee'koo arekee' bakaang muu' donkonui nari' otopeu'? 
MAT.12.27	Ee'noko ooveriko dii' siontaarimaing-koo nii'ning ma'nari bata'aarimaing otorong. Ee'noko ninge Kopeu ninka ma'nari bata'aramaung tamperima deeko' teing siontaarimainge baa ninka bata'aarimaung tamperikoo'? Arekee', teing napo' ning-pina' nari' Kopeu bakaang purinto'ke bata'aarimaing tamperererimaang ee? Tee' taararaarira teinge tuutunantaariaing dii', ai' teing tee'ke ni'ninka nari' nkomarimaing. 
MAT.12.28	Teka Kumponing bakaang Tanuaang Meekunge ma'nari bata'aramaung deeko' tee muu' Kumponing bakaang tee dii'anko taa'ni'poi poing.
MAT.12.29	“Ai' naninge naning purinto' bakanava-koo arekee' koinura ookara kapoo' bakaning nkavupeu' tee naning purinto' tutung dai'ua'? Dai'ura deeko' pari'upeu' bakanava-kooning kapoo'nanka.
MAT.12.30	Ee'noko dii'ke tasi'meriarura dii' teing ning-koo kare-nupoong, ee'noko dii' ni'ninka nari' nantoong oosiarampiarura dii' purarenka' nkonuka Kumponing bakaang muu'keta. 
MAT.12.31	Tee'koo ee' naurampimang, tee aung diikaang oraka'nko tonta'aravauka'nung, ai' ookara oraka' nkonanka ee'noko oraka' minkunanka nantoong biikaning teing tonta'aravaining, teka naning Tanuaang Meekung Kopeu dovang tampuma oraka' minkuvumaung tonta'anta kompuauka'nung. 
MAT.12.32	Ee'noko baa tee naning tee ning Tee Naning-naumpo' Paning-etaing oraka' minkumuaing tee Kumponinge tonta'anta-koo makosi. Teka tee naning Tanuaang Meekung mintoomparako oraka' minkuvuaing tee tee tonta'anta-koo makosi deea', enang anke aung batei-koo napo' dama'ke dama'nung batei-koo. 
MAT.12.33	Sinang tampara tamperiaing deeko' tevari koi'navari tee' nari' tampavari tamperiaing. Sinang orara deemparako deeko' tee koi' tevari oravari tang-koo makosi, ai' ookara koi'nanka tee sinang-koo tasi'parampimaung. Enang arekee'koo kapoo' tampeng nkoanko Kopeu-etaing tamperimaunge? 
MAT.12.34	Dii' borukoporonuka doparopa-po'ning, dii' teing oreng masikeng sira'darimaing kapoo' koonto'na' minku paa'erima! Ai' kapoo' tee domang-koo otoing piamparako karange minkuerimaung. 
MAT.12.35	Teie naning tamparai tee teieta tampara domang-koong kore'nang-eta tampara tavo'antavumaung ee'noko teie naning orarai tee teieta orarananka domang-koong kore'nang-eta orara tavo'antavumaung. Ee'noko naning orarai orananka kapoo'nanka tavo'antavukoo' bakaang domang-koo oreng kore'nang oto'evumaing-eta. 
MAT.12.36	Teka ninge ee' naurampimang, te'mung simpe' nkona'mung tee ookara karananka anutua minkuerimaing sira'deruriko maku'eriaing. 
MAT.12.37	Teie ee'nunge diikaang karanankai simpe'duriaining dii' koonto'nuka nii'noo' koonto'nuka deeaing tanturiaing deeko'.”
MAT.12.38	Teketa tenang teinge Boto Keperuu'navitue ee'noko napo' teing boto nau-antanukai aa'pau' tee, “Nau-anta, nii' taa'ni'anta dake nkoveko oo-koo piamorimang.” 
MAT.12.39	Jiisuu'ke maku'uma aa'puru', “Dii' enanavarang bakei oreng, nampeesi orarinuka-pina' diikaang Ovoring siperima, tosirarima aa'merimaing, ‘Taa'ni'anta paning-etaing iro' naumeriko deeko' taararampiaing.’ Bakei Kumponinge dii' taa'ni'anta nau-koo kasivuarura narung masikung arurii'naang, aa'noaing: Teie ning taa'ni'anta deeng-antamuaing temu' tee nakaronara Joona' taa'ni'anta deeng-antavuu'na'. 
MAT.12.40	Ee', tee' nari' nkoaravaing tee tavi' pankaing-koo ke'de-koo kuunge Joona' beenang doong ee'noko muung beenang otokotaa' taa'ni'antavari daa'aru'na' napo' tee' nari' ning Tee Naning-naumpo' Paning-etaing beenang doong ee'noko napo' muung beenang kansi'koo kuunge o'nokotaa' daa'maravaing taa'ni'antamari. 
MAT.12.41	Te'mung simpe' nkona'mung teing Nineva-nupoong teinge daa'ariaininge dii' ninka enanavarang ninka nari' ee'noko napo' dii' kiimata-koo makosinuka tantaariaining Joona' daankiarako temu' bere'ariru'ning deemparima, ee'noko ee aing, naning aa'na' pankaing Joona' puru'ui otoing aung anke daankiarako dii' bere'dariaung. 
MAT.12.42	Napo' te'mung simpe' nkona'mung teni ovorinaang
MAT.12.43	Ee'noko Jiisuu'ke kato nau-antavurima aa'puru', “Tenang ma'naang orara tamung bata'nisi naning-eta tenkenura avitoitoi nanupeu'nung ntong otoa'nairue uaavoainoo' besi'uma. 
MAT.12.44	Ee'noko tokoo oovuarura aa'pupeu', ‘Ning toromaravaing napo' nkanava ning mou'nava-koo.’ Ee'noko tenang toroarara kiiroraa'ari neriario' oovupeu' Tanuaang Meekung borivuaruko bakaang domang-koo. 
MAT.12.45	Teketa bera teie ˜kenaanka-taa ma'nari napo' bokuvurira toroaripeu' baru' aa'na' oreng tee puru'ai. Ee'noko teing tumparira tee-koo otoropeu', ee'noko asi'nung otooto' tee naning bakaang bakei aa'na' oraru'kupeu' tutung otoko'noo'keta. Tee' ee'na' nari' nkoaravaing teing-koo aing-koo nantoong-koo emu'navarang-koo oreng-koo.”
MAT.12.46	Tenang Jiisuu'ke nantoong karinga karavuriko teni bauko ee'noko baara'mainkaang te' porora dama'due donkonai Jiisuu' kara-koo piavoroko'. 
MAT.12.47	Teketa naninge narunge Jiisuu' nauvuma aa'puu', “Daara'mainkaang ee'noko dauko dama'due donkonai otorong, da' kara-koo piavoromang.” 
MAT.12.48	Jiisuu'ke tee naning karavuko'nung maku'uma aa'puu', “Baa teni nko', ee'noko baata teing ntara'mainkaang?” 
MAT.12.49	Teketa teing bakaning barevare-nupoong toompurima aa'puu', “Aing teing ninge nko' makosinuka ee'noko napo' aing teing ntara'mainkaang. 
MAT.12.50	Ai' baata teing Mma' paning-koong bakaang pia siompaamaing teing teing ee'ning ninge aa'ning makosinuka: ntara'mainkaang, mmarikaampi ee'noko nko'dovo.”
MAT.13.1	Te'mung ee'na'mung Jiisuu' teketa pava-ita siarara nuaru'koo miiring bera ba'nanuu'. 
MAT.13.2	Teketa teka nantoong karingai aa'na' kuronkurompaio' bakaasi-nareng-koo aa'earara te' kuung ba'nanuu' ee'noko nantoong piisi'koo donkonai otorou'. 
MAT.13.3	Teketa teie kapoo'nanka mmau' nauvuru' mirumiru'po'ning. Minkuvuma aa'puu', “Naning mintoong-koo sinang tanka-koo nanura tankavuko aa'nou': 
MAT.13.4	Nii'ning sinang taung-koo dau dua'ariru', ee'noko teka barennankai porora tunturavau'. 
MAT.13.5	Ee'noko nii'ning sinang kansi' aaveta'koo dau dua'ariru' kapang-koo dau otomaung-koo, ee'noko da'deng narung dupuu', te' kansi' baru' aaveta'noo' deemparako. 
MAT.13.6	Ee'noko batei doonkenang bakaang-koo tee keenkeeng mara'ou' teke, baru' biira doonko nanuaung deemparara kansi' baru' makotua'noo'ke. 
MAT.13.7	Ee'noko nii'ning sinang napo' too'murintaa' otoroinoo' meu' dua'ariru' ee'noko nari' dupurira too'murintaa'ke iinkenevuu' tee keenkeeng. 
MAT.13.8	Teka nii'ning kansi' pankauanoo' dau dua'arira maneearira aa'nou': nii'ning-koo narung daaku' bi'uu', napo' nii'ning-koo pa'noko'keta narung kivora bi'uu', napo' nii'ning-koo beenaumo kivora bi'uu'. 
MAT.13.9	Punkang otorininge tee enang taaraveriaing!”
MAT.13.10	Teketa bakaning barevare-nupoonge porora Jiisuu' nia'aama aa'pau', “Dake aming-koo nantoong kara mirumiru'po'nunge karema nauerimaung?” 
MAT.13.11	Teie maku'uma aa'puu', “Kumponinge dii' bakaang kara pinka'erimaing taura'duru'nung makensi'nung-koo miru'noo' noru'erii'naang tee-koo bakaang muu'koo nkoaramana', teka aing nantoong tee' deea'. 
MAT.13.12	Ai' baa tee naning bakaang domang-koo kara Kumponing bakaang kompui otomaung tee ee'nung baru' aa'na' noru' nkavuaing bono' divu'ui, teka tee naning bakaang domange kompuaung tee oki'noo' naro' daunoo' noru'kui otoing tee tee pari'numpo'. 
MAT.13.13	Tee'koo aing nantoong mirumiru' narunge kara nauaramaung, ai' aing teing Kumponinge kapoo' nauvuriko tee-koo daunoo' naro' noru'kaamaing, bane aa'na' ookaama nii'noo' taarakaama. 
MAT.13.14	Teing-koo masika'pari otong tee teie Aisaia'ke tero tarampeearama minkuvuu'nung Daari Meekung-koo aa'puu'noo'ka,
MAT.13.14	‘Dii'ke taaraverimaatoaing, teka tasi'peria' otoaing. Napo' tee' ooveri otoma papaaraverimatoai.
MAT.13.15	“Ai' teing aing nantoong biikaang domang poruruorou'ning˜, biikaang punkange taara-koo baru' makotuaunge ee'noko biikaang duta mutuuariru'. Tee' bii'ka maroita nkoariru' aa'no'neeng-koo, dutai tasi'paama, punkange taaravaama, domange onouaara ning-koo toroariko ninge unaa-antavarami'neeng-koo.’ 
MAT.13.16	“Teka dii' diikaang duta biraankenii' teinge ookirimaung-koo, ee'noko diikaang punkang biraankenii'ke teinge taarakirimaung-koo. 
MAT.13.17	Ai' ninge masika' naurampimang, karingai-nakaro-nupoong ee'noko nantoong koonto'nukai-tee kapoo' ninge nkoanko dii'ke ooverimaung oo-koo piavoroko', teka ooaavaruko'. Napo' tee kapoo' ninge daankianko dii'ke taaraverimaung taara-koo piavoroko', teka taaravaavaruko' tee.”
MAT.13.18	“Enang tee dii'ke taaraverii'naang tee miru'noo' tee-koo mirumiru'koo sinang tankavumaung-koong. 
MAT.13.19	Tee sinang taung-koo dua'ariru'ning ee' miru'ari otong: Nii'ninge nantoonge tee minkunaa muu' paninung-koong daunoo' naro' taaravaama miru'noo' nkavaavaruko teie naning orarai, Sietani'ke tee kara te'nempumaung biikaang onou-eta. 
MAT.13.20	Napo' tee sinang kansi' aaveta'koo dau dua'ariru'ning ee' miru'noo': Nii'ning nantoong teing kara taaravaama doturotu ninka kompaamaung. 
MAT.13.21	Teka tee kara biikaang domang-koo tampa' ari'avuaruma pankaroong otoarukoo'. Ee'noko aa'nokoo': nii'ninge Kumponing-nung kara piavoroainge turampaarima manki'antavaariko namu'ke biikaang baito orariarakoo'. 
MAT.13.22	Ee'noko napo' tee sinang too'murintaa'koo meu' dua'ariru'ning ee' miru'noo': Nii'ning nantoong kara taaravaamaung teka aung kansi'koong manki'nanka-koo ee'noko kavo nka-koo daang noru'arima booni'antavaako tee kara teke sinampuarukoo'. 
MAT.13.23	Napo' tee sinang kansi' pankauang-koo dua'ariru'ning ee' miru'noo': Nii'ning nantoonge tee kara taaravaama tee-koong miru' nkavaamaung. Teketa biikaang domang-koo dupuriko sinananka mmau' bi'antavaakoo', nii'ning daaku'na', nii'ning pa'noko'keta narung kivorana' ee'noko nii'ning beenaumo kivorana' teing-eta tankanii'nanka-ita.”
MAT.13.24	Napo' Jiisuu'ke nii'nung minkunaa mirumiru'po'nung nauvuru', aa'puru', “Tee muu' paninung tee-pina' naninge sinang tampara bakanau-koo tankavuu'nung-pina' oro'. 
MAT.13.25	Teka tenang ookara aasiaako teie bakaang karenunge pora tee sinang oramurii' dau-eta tankavuu' sinang tampenanka-koo meu'. Tee' nkovura tenkenuu'. 
MAT.13.26	Ee'noko tenang tee uite' dupura puaravuko tee oramurii' tonto tee'ke sira'pari oro'paru'. 
MAT.13.27	Ee'noko teinge bakaninge botovotonaa'nukai porora aa'pau' tee, ‘Aung ee, tee orara tonto areketa pou'nung dakanau-koo te' dake tampamurii' sinang tankaveru'noo'?’ 
MAT.13.28	Ee'noko teie maku'urima aa'puru', ‘Tee aa' teie naninge ning-koo karenunge tee' nkovuu'nung.’ Ee'noko teinge aa'pau', ‘Teka ee nii'ke bita'koo pia-antavemaang?’ 
MAT.13.29	Teie aa'puu', ‘A, tee aa' otoaing. Tee tonto bita'erima tee uite' naro'ka bita'eri'neenga. 
MAT.13.30	Siperio' nari' dupureaing bera kavu'koong batei makotuai, ee'noko tenang ninge teing kavu' nkonuka nauarama aa'pampai, “Tutung teenanka tonto orarananka bita'erima dai'ereriai tai-anta-koong, teketa tee uite'nanka kaverira nkanoo' pava-koo oosierereriai.’” ’
MAT.13.31	Napo' teie nii'nung mirumiru' nauvuru', aa'puu', “Tee muu' paninung tee teu-pina' masitara'koong sinanu oki'nu naninge nkavura bakanau-koo keempuu'nung. 
MAT.13.32	Bane temurii' mukusiri' ookara-ita, nka tee tenang dupura panka'parama taamang mintoong-kooning divu'ura koi' pankavari deemparamaung, ee'noko barennanka poroma biikaang bitonanka kaniaamaunge kaumpe'nanka-koo.”
MAT.13.33	Napo' tee' nari' nii'nung mirumiru' nau-antavuru', aa'puu', “Tee muu' paninung tee teu-pina' parauanu naako'nii'nu iisi-po'nu-pina' naninge manikumai nkavura paraua diisi beerentu'koo maanto'ura naro'ka bere'uko bera teue ookara pangapangavopeu'.”
MAT.13.34	Aing ookara kapoo'nanka Jiisuu'ke nantoong karinga-koo minkuvuu'ning teing mirumiru'po'ning, ee'noko kapoo' nii'nung mirumiru' otoaruko nau-antavuru'nung otoa'. 
MAT.13.35	Tee'koo tee kara narunge nakaronunge minkuvuu'nung masika'paru' Daari Meekung-koo aa'puu'noo'ka,
MAT.13.35	“Ninge nkaang karang daate'maravaing mirumiru'nanka-koo. Ee'noko napo' ninge sira'antavampaing teing kapoo' makensi'ning otomaing kansi' pupu'aru'noo'keta.” 
MAT.13.36	Teketa teing nantoong karinga sipurira Jiisuu' pava-koo koinuu'. Ee'noko teka bakaning barevare-nupoonge porora aa'pau', “Tee kara mirumiru'po'nung tonto-po'nau-koong nii'koo siraka'antaveai.” 
MAT.13.37	Ee'noko maku'urima aa'puru' teie, “Tee naning sinang tampara tankavumaung tee ning ee'nung, Tee Naning-naumpo' Paning-etaing. 
MAT.13.38	Ee'noko tee mintoong tee aung kansi' ookutunung, ee'noko tee sinang tampara tee teing nantoong paninung muu'koo-nupoong makosi. Ee'noko tee tonto tee teing nantoong tee naning orara bakaning. 
MAT.13.39	Ee'noko tee karenung teing tankavuru'nung tee Sietani'. Ee'noko tee sinang kavu' tee batei asirang makosi, ee'noko teing sinang kavu'nupoong teing ee'ning koosinunanka. 
MAT.13.40	Tee' tontonanka bita'aama nta'koo betu'aarimana' tee tee' nantoong oreng nkoariaing asirana'mung. 
MAT.13.41	Ee'noko ninge Naning-naumpo' Paning-etainge nkaning koosinunanka botoaranko teinge tee nkaang muu' tontoaama bita'aariaing, ookara kapoo'nanka orara aarumo tavo'antavumaing ee'noko ookara nantoong orara aarumo nkoaamaing. 
MAT.13.42	Ee'noko teinge teing teing urung-koo dua'aariaining, te' ee'noo' nantoong biromparima si'da' dovang kakirinkuarimatoainoo' sisikeera-koo otoroi. 
MAT.13.43	Teketa tenang teing koonto'nuka duaa'pina' arakavariai teke tee-koo muu' Biuma bakaang-koo. Punkang otorininge tee enang taaraveriaing!”
MAT.13.44	“Napo' tee muu' paning-koong tee tee-pina' muuninava kansi'koo baku'nii'. Tenang naninge daa'ura napo' tampa' baku'uu' ee'noko bera doturotu ninka ookara kapoo'nanka tee oto'evuko'ning baavevuu' ee'noko mooni' nkavura teing-koo tee tenau kansi' moo'uu'. 
MAT.13.45	Napo' tee muu' paninung tee tee-pina' oro' naning baave-nko duku' tampara moo'koo besi'uko'nung. 
MAT.13.46	Teketa nau moo' pankaing-koonu oovura toroarara ookara kapoo'nanka bakaning baavevura mooni' nkavura teu moo'uu'.”
MAT.13.47	“Napo' tee muu' paninung tee tee-pina' sionung-pina' oro'ke. Nuaru'koo dua'aara tavi' amutemurii' barampaaru'. 
MAT.13.48	Bera tenang aa'na' maanto'uio' teinge tavi' baranukai deto piisi'koo barampau'. Teketa ba'naniaara tampenanka tavi' bire'arima peku'koo kuung sipaaru', teka oreng dua'aaru'. 
MAT.13.49	Tee' ee'na' nari' nkoaravaing te'mung doong asi'na'mung. Teinge koosinunankai porora simpe'aariaing teing orananka teing-eta tampeng-eta. 
MAT.13.50	Ee'noko nta'koo kuung urung-koo dua'aariai te' ee'noo' nantoong biromparima si'da' dovang kakirinkuarimatoainoo' sisikeera-koo otoroi.” 
MAT.13.51	Teketa Jiisuu'ke nia'urima aa'puru', “Aing ee kapoo'nanka dii'ke tasi'pering?” Teinge maku'aama aa'pau', “Ee'”. 
MAT.13.52	Napo' teie aa'puru' teing, “Ookara teing-koo boto nau-antanuka ning-koo barearimaing muu' paning-aapening-koo teing teing biraanke-nupoong, ai' teinge urikupoong nakaro-nupoong biikaang kara tasi'pai otorong ee'noko ning-koo dupearamana' tasi'pai otong tampa' nantoong nau-antavaarii'naang naro'ka.”
MAT.13.53	Tenang Jiisuu'ke aing mirumiru'nanka minku bakevura teketa diiri'aru'. 
MAT.13.54	Bera bakanoo' osi masipo' pora nantoong nau-anta tutumpuru' biikanava dootuu'nava-koo. Ee'noko teing ta'ninaara aa'pau', “Aunge tee aung noru' are'ka nkavuu'nung, ee'noko teing aing ta'nimpaarii'nanka iri'po'ning? 
MAT.13.55	Aung ee ee'nung tee anke pava kani bauring ee deea'? Bauko miring Meeri' ee'noko baara'mainkaang ainge ee deea' aa'ning, Jeemisi, Josepa', Saimoni' ee'noko Judasi? 
MAT.13.56	Ba'marikaampi anke ee otoroa' nii' ninka? Are'ka nkavuu'nunge aunge aing kapoo'nanka?” 
MAT.13.57	Ee'noko teing tee-koo domang oraka' otoroko Jiisuu'ke aa'puru', “Mmau' nantoonge nii' nakaro-nupoong pankaing-antamaarimaung. Niikanoo'nupoonge deeko' pankaing-antamaariaung, nii'marange.” 
MAT.13.58	Ee'noko teie mmau' taa'ni'antananka teke nkovuaruu' biikaang masika'anta otoaruio'.
MAT.14.1	Tenang ee'nang tee teie Eeroti'ke, Kaaleli'nameng tarevuko'nunge Jiisuu'koong doorenang taaravura aa'puru' bakaning bautarananka, 
MAT.14.2	“Tee tee ee'nung Jooni Minkinara; boo'keta napo' daa'aring. Tee'koo iri' ninka mintoomparamaang.” 
MAT.14.3	Tee tee ee'nunge Eeroti'ke botoario' Jooni moo'ura, dai'uu', ee'noko kiimatanava-koo sipau' Erodiasi dotu-anta-koo; 
MAT.14.4	Ai' Eeroti'ke teni ninka Erodiasi, baara'ma'nung Pilipi' ba'aang ninka otoresio' Joonie tero aa'puu', “Tee' botoi potevui otoina' nkoraring teni nampera.” 
MAT.14.5	Eeroti'ke Jooni tee dupisi'koo piavou', teka nantoong-koo avorou' teinge tee nakaronung noru'ai otoromanoo'koo. 
MAT.14.6	Teketa nii'na'mung tee, tee Eeroti' bakaang doong ponto'aru'na'mung-koo teni ee'nani Erodiasi baurang damisimainku-ankoi neekavarara Eeroti' aa'na' karaa'antavuu'. 
MAT.14.7	Bera teie marakavarama teni kapoo' piavora eentavarako avuu'naang tampuu'. 
MAT.14.8	Teketa baukoi botovuko tenie aa'puu', “Jooni tee Minkinara-koong bore' a' daara-koo si'memura ameaing.” 
MAT.14.9	Teketa teie dauraronge˜ tee' taaravura domang oraka' dee'ou', teka tee bakaang maraka-anta nkovuu'nung deemparako ee'noko napo' teing damisimainku otoroko, tee botoaru' teni avu'koo tee' eentavaru'na'. 
MAT.14.10	Ee'noko botoario' bakaning-koo narung bera pava kiimatanava'koo kuunga kuru tako'pevuu'. 
MAT.14.11	Ee'noko Jooni bakaang bore' daara-koo nkavui pora teni nerai'na' avuu'. Ee'noko tenie bauko-anko tavo'uu'. 
MAT.14.12	Ee'noko Jooni bakaning barevare-nupoonge porora bakaang mono nkavaara dako'au'. Teketa Jiisuu'anko berora nauau' tee.
MAT.14.13	Tenang Jiisuu'ke taaravura tee kapoo' Jooni Minkinara-koo nkoaru'nung, teketa tenkenuu'nung ee'noko bakaasi-koo bakaning ninka aa'earira bii'ka oto'noo' berou'. Tee' taaravaara nantoong karingai siompai kau'ke berou' osinanka-ita. 
MAT.14.14	Tenang Jiisuu' bakaning ninka te' duumearira˜ teka nantoonanka mmau' karinga oovurira bakaang domang aa'na' piaavou' teing-koo, ee'noko siipa-nupoong po'antavaaru'ning taare-antavuru'. 
MAT.14.15	Teketa muung-aapevuma nanuu'nang teinge bakaning barevare-nupoonge tee-anko porora aa'pau' tee, “Nii' mee'bora' sirakamaa'koo o'noring ee'noko batei nanuinge. Aing nantoong karika' botoveriko osinanka-koo berora taamang moo'siiaavai.” 
MAT.14.16	Jiisuu'ke maku'urima aa'puru', “Aing aa' tokoi bata'koo tampa' deea' nii' apuka'maria'. Dii'ke kapoo' averereriko naiaavaing.” 
MAT.14.17	Ee'noko teinge maku'aama aa'pau', “Nii' anke berete' pa'noko' naing otong ee'noko tavi' keura oto'memurimaang.” 
MAT.14.18	Jiisuu'ke aa'puru', “A' ning-anko po'antaveriaing teing.” 
MAT.14.19	Ee'noko teie nantoong karinga karaasi'koo doonko ba'namparii'naang botovuru'. Ee'noko Jiisuu'ke teing pa'noko' berete' ee'noko tavi'ning keura nkavura tee paning-aape ankamparara biraankevura pisi'uu' teing berete'ning. Teketa teing bakaning barevare-nupoong avuriko teinge teing karinga avaaru'. 
MAT.14.20	Ee'noko ookara taamanaara poovorou'. Ee'noko teinge bakaning barevare-nupoonge kakita'nanka oosiaara kivora-ita keveku'ka peku' maanto'antavau' siparu'ninge. 
MAT.14.21	Nantoong donkaang teke taamanau'ning-koong deerunoo' pa'noko' kokorei', maniku' ee'noko toire' nari' deeruaria'.
MAT.14.22	Teketa tenang namu'ke Jiisuu'ke bakaning barevare-nupoong bakaasi-nareng-koo aa'e-antavurira nuaru'koo nii'navete-koo be'koo botovuru' tee-koo uro'ke, teing beroko nantoong karinga tenkeng-koo botovurii'naang. 
MAT.14.23	Teketa Jiisuu'ke teing karinga botovurira tee mii-koo deto baka beu' teke kunsiaraa'naang, bera muumpuu' teke baka otoko. 
MAT.14.24	Ee'noko tereng bakaasi-nareng tee kansi'keta isipo' basiaru', teka pionge kosi'uko boo'ai aa'na' neekavuko'. 
MAT.14.25	Bera tane' dere'uaruko Jiisuu' teing-aape pou' nuaru'koo daue nanuma. 
MAT.14.26	Teketa teinge barevare-nupoonge ooaara ntong-koo daue nanuko, aa'na' avoreaama bokiaama aa'paako', “Aunkapeto ma'naang!” 
MAT.14.27	Teka Jiisuu'ke namu'ke karavuru' teing, aa'purima, “Domang kuaa'doriai aroreria', tee ning ee' nanamang.”
MAT.14.28	Teketa Piitai aa'puu', “Ovoring, da' masikung deeko' bokumeko ning ntong-koo daue nanama da'anko meai.” 
MAT.14.29	Jiisuu'ke aa'puu', “Poaing.” Teketa tenang Piita doonko siaru' bakaasi-eta, ee'noko ntong-koo daue nanuu' Jiisuu'anko bema. 
MAT.14.30	Teka tenang teie doving oovura tee avorou', ee'noko minki tutumparu', ee'noko minki tutumparama bokuma aa'puu', “Ovoring, moo'meai!” 
MAT.14.31	Teketa namu'ke Jiisuu'ke tanka' toonura moo'ura aa'puu' tee, “Da' bakei dakaang masika'anta oki'nung. Aming-koo keekoo'daramaunge?” 
MAT.14.32	Ee'noko tenang bakaasi-koo deto aa'earesio' tee doving bakearu'. 
MAT.14.33	Ee'noko tenang teinge bakaasi-koo otorou'ninge tee-anko kinkinaara daangampaama aa'pau', “Da' tee Kumponing bauring masikung!”
MAT.14.34	Teketa kato pako'arira Kenasereti'nameng-koo tavo'ariru'. 
MAT.14.35	Ee'noko tenang nantoonge Jiisuu' teka tasi'paara doorenang ootukunairue tevaro-koo nanu'antavau'. Teketa nantoonge ookara biikaning siipa-po'nupoong Jiisuu'anko tavo'aaru'. 
MAT.14.36	Ee'noko eentavariko' tamung bakaang mononopa'koo kainu' kompaama taarevoroo'naang. Ee'noko teing ookara tee kompau'ning tee taarevorou'.
MAT.15.1	Tenang tee nii'ning Boto Keperuu'navitu ee'noko boto naunuka Jerusalema'keta Jiisuu'anko porou'. 
MAT.15.2	Ee'noko Jiisuu' nia'aama aa'pau', “Dakaning barevare-nupoonge aming-koo niikakatauroi bamaaru'na' boto siompaavaung, aa'nomaung, biikaang bireng duu'paria' taamanaakoo' domang orari-antavarima Kumponing-koo dutakanoo'ke?” 
MAT.15.3	Teketa Jiisuu'ke maku'uma aa'puru', “Nka dii'ke tee Kumponing bakaang boto aming-koo toto'perikoo' tee diikaang minkunaa sintokosintoi-koong toomo siomperima? 
MAT.15.4	Aa'noma, Kumponinge ee' botoaru',
MAT.15.4	‘Daumararing deto noru'eresi pakuereaing,’ 
MAT.15.4	ee'noko,
MAT.15.4	‘Naning baumararing oraka' minkuvureaing tee bakei dupisi'numpo'.’ 
MAT.15.5	Teka dii'ke aa'perimaung, ‘Naninge baumararing kapoo'koo apuka'pareko, beuringe tering paku-koo kupi'ora deeko' aa'pupeu', “A, nkaning kapoo' arompepeu'ning teing temu' Kumponing bareantu'ning.” Ee'noko tee'pureta orokoari otoaing teing kapoo' baumararing avu'koo.’ 
MAT.15.6	Tee' nkorarima dii'ke tee Kumponing bakaang boto daang-antaverimaung tee diikaang sintokosintoi-koong minkunaa daang toomo pina' oro'paraa'naang. 
MAT.15.7	Dii' ampirinunuka! Masika' teie nakaronunge Aisaia'ke tarampeearama˜ dii' ee'ning minkururima Kumponing bakaang kara ee' minkuvuu',
MAT.15.8	‘Teinge ainge nantoonge biikaang be'duu'ke narunge pankaing-antamaamaung, teka biikaang domang ning-koo isipo' otoroi.
MAT.15.9	Tamung ning dootuu'maamaing, ai' teing boto nkaang miring-koo nau-antavaarimaing teing tamung nantoong-etaning.’” 
MAT.15.10	Teketa Jiisuu'ke nantoong karinga tee-anko bokuvurira aa'puru' teing, “Aing kapoo' dii'ke taaraverira tampa' norunoru'eriaing. 
MAT.15.11	Tee kapoo' naning-koo karang-koo tumparamaunge naning bakaang domang orari-antavuaung Kumponing bakaang duta-koo, teka teie kapoo'ke naning-eta karange doompeto pomaunge naning domang orari-antavumaung.”
MAT.15.12	Teketa napo' bakaning barevare-nupoong tee-anko porora nia'aama aa'pau', “Dake ee noru'ei otong teinge Boto Keperuu'navitue da' oraka' noru'daing tee' minkuveio'?” 
MAT.15.13	Jiisuu'ke maku'uma aa'puru', “Ookara keenkeenanka Mma'ke paning-koonge keempuriaruu'ning teing bita'kooning ari'a ninka nari'. 
MAT.15.14	Teing teing bii'ka kaputu'ariri nii'ning duta kaputu'nuka taung nau-anta nkoaamaing. Dii'ke teing siperereriaing, ai' naning kaputu'ke narung napo' kaputu' siong-antavuma tenaanka tee ookaanka dinkung-koo dua'areaing.”
MAT.15.15	Teketa Piitai aa'puu', “Tee mirumiru' nii'koo siraka'antaveai.” 
MAT.15.16	Jiisuu'ke aa'puu', “Dii' ee teing-pina' nari' mme' noru' siraka'daria'? 
MAT.15.17	Arekee' tasi'peria' tee kapoo' naning-koo karange doonko tumparama pakosii'koo bemaung, ee'noko teketa mono-ita napo' siarakoo' domang orarivua'? 
MAT.15.18	Teka tee kapoo'nanka karange doompeto pomananka teing teing domang-eta pomaing, ee'noko teinge ee'ninge naning orari-antavumaung. 
MAT.15.19	Ai' ee'noo'keta domang-eta kapoo' orara noru'nanka pomaunge aing aa'ning: naning dupisi'koong noru', nampeesi orari-koong noru', kaukauro-koong noru', ee'noko bakiaa'nko, daang-koong kara minku tuutunantomai ee'noko poore'. 
MAT.15.20	Aing ee'ninge kapoo'nankai naning orari-antavumaung, teka bireng duu'parava' taamang naie naning orari-antavuaung.”
MAT.15.21	Ee'noko Ju' biikanameng-eta uaa-koo tenkenurai'nange Jiisuu' bakaning ninka osi Taia' ee'noko Saidoni'nameng-koo berou'. 
MAT.15.22	Teka temeng-koo naning Keenang-naving-koonani Jiisuu'anko pora bokuma aa'puu', “Ovoring, Deevita' bakanaving-koong, piaameai ning! Nnorang teni ma'naang aa'na' masika' kurumaa'aramanani!” 
MAT.15.23	Teka Jiisuu'ke nanaarenoo' karoma maku'ua'. Tee' birompari otoko bakaninge barevare-nupoonge Jiisuu'anko beroma botoaama aa'pau' tee, “Ani bata'eai. Nii' siomurima birompari otomang.” 
MAT.15.24	Teka Jiisuu'ke aa'puu' teni, “Ning tee Isireeli-nupoong-eta sipisipi'pina' pooariru'ning naing-koo botomuu'nung.” 
MAT.15.25	Teketa teni pora Jiisuu'koo uro'kanoo' kinkinura eentavarama aa'puu', “Ovoring pakumeai.” 
MAT.15.26	Jiisuu'ke maku'uma aa'puu', “Tee aa' taamang toire' biikaang mosi'nanka-anko dua'koo tampa' deea'.” 
MAT.15.27	Tenie aa'puu', “Ee', Ovoring, masika', nka tee mosi'nankai napo' mukunanka naiaamaung ovoring baurukaa' taamanaamanoo'keta dua'arimaing.” 
MAT.15.28	Teketa Jiisuu'ke maku'uma aa'puu' teni, “Ani ee, da' bakei dakaang baito pankaing, tee'koo tee kapoo' eentararing enang nkoaring.” Ee'noko teni baurang tee-koo batei-koo tenang taarevou'.
MAT.15.29	Teketa Jiisuu'ke te' sipura Kaaleli'naru' sionge danto beu'. Teketa miie deto koinuu', bera a'dei' ba'namparu'. 
MAT.15.30	Teketa nantoong karinga tee-anko porou' nantoong de'doonuka ee'noko kaputu'nuka, koo' mare'nuka, amakoori ee'noko napo' mmau' nii'ning. Porora tee-koo kau'kanoo' bempaario' teka taare-atavuru'. 
MAT.15.31	Nantoong bakei aa'na' ta'ninau' tenang aing aa'ning nantoong ooaarira, amakonuka kareaako ooaaru', koo' mare'nuka koompariru', de'doonuka tampa' nanau', kaputu'nuka ookau'. Ee'noko teinge tee Kumponing Isireeli-nupoong biikaang daangampau'.
MAT.15.32	Teketa Jiisuu'ke bakaning barevare-nupoong tee-anko bokuvurira aa'puru', “Nkaang domang aa'na' piaamoing aing-koo nantoong-koo. Aing teing ni'ninka beenang doong o'norining ee'noko kapoo' nai-koong oto'evoroa'. Peeravoroi otoroko tokoi boto-koo piamoa' taunga peerai tavuri'neeng.” 
MAT.15.33	Ee'noko bakaning barevare-nupoonge aa'pau', “Aing bau'koong makosi nantoong karinga taamang are'ka nkavampii'naang aung-koo mee'bora' sirakamaa'koo meu'ka?” 
MAT.15.34	Ee'noko Jiisuu'ke nia'urima aa'puru', “Teka berete'ning arekee'ning oto'deruring?” Teinge aa'pau', “Pa'noko'keta keura ee'noko nii'ning tavi'ning oki'nareka'.”
MAT.15.35	Ee'noko teie nantoonge karinga kansi'koo ba'nani'aava'naang nauvuru'. 
MAT.15.36	Teketa teie teing pa'noko'keta keura berete'ning ee'noko tavi'ning nkavura Ovoring-koo tampara tampura pisi'ura teing bakaning barevare-nupoong avuru', ee'noko teinge nantoong avaaru'. 
MAT.15.37	Ee'noko ookara taamanaara poovorou'. Teketa dama'ke bakaning barevare-nupoonge peku' pa'noko'keta keveku'ka kakita'nankai sipaaru'ninge maanto'au'. 
MAT.15.38	Nantoong donkaang naing teke taamanau'ning-koong deerunoo' karenaumo kokorei', maniku' dovang toire' nari' deeruaria'. 
MAT.15.39	Teketa Jiisuu'ke nantoong karinga tenkeng-koo botovurira tee bakaasi-nareng-koo aa'earu', ee'noko teketa Ma'dala-aape-navete-koo berou'.
MAT.16.1	Nii'na'mung teing Boto Keperuu'navitu ee'noko napo' teing Noru' Pitunavitu Jiisuu'anko porora tee paara-antavaama nia'aama aa'pau', “Narung taa'ni'anta Paning-etaing naumeriai da' Kumponing-etaing deeko' tasi'dampiaina'.” 
MAT.16.2	Jiisuu'ke maku'urima aa'puru', “Tenang muung-aapenang dii'ke aa'perimaung, ‘Tane' tampa'mung, tampa' otoo'naang, kamo' urung deemparing.’ 
MAT.16.3	Ee'noko napo' tane'nang aa'perikoo', ‘E'mung irinke nkoaraa'naang, ai' paning kamo'ke urunge nee'uing.’ Dii'ke tee tampa' noru'eri otong kamo' ooverima nkoaravaina' noru'koo, teka dii'ke emu'nung batei bakaang taa'ni'anta noru'eriarupeu'. 
MAT.16.4	Dii' enanavarang bakei oreng, nampeesi orarinuka-pina' diikaang Ovoring siperima, tosirarima aa'merimaing, ‘Taa'ni'anta paning-etaing iro' naumeriko deeko' taararampiaing.’ Bakei Kumponinge dii' taa'ni'anta nau-anta-koo kasivuarura narung masikung arurii'naang, aa'noaing: teie ning taa'ni'anta deeng-antamuaing temu' Joona' taa'ni'anta deeng-antavuu'na'.” Teketa Jiisuu' teing teka sipurira tenkenuu'.
MAT.16.5	Teka tenang tee-koo nuaru'koo beroma teinge bakaning barevare-nupoonge tee taamang nka-koo ampa'orou'. 
MAT.16.6	Ee'noko nuaru'koo pako'arirai'nange Jiisuu'ke aa'puru' teing, “Tanatarariaing teing-koo Boto Keperuu'navitu-koo ee'noko Noru' Pitunavitu biikaang iisi-koo.” 
MAT.16.7	Ee'noko tee'puio' tasi'paavarura kareaama aa'peeko', “Aunge pa nii'ke taamang nkavampiaruing-koo tee' minkuvumaang.” 
MAT.16.8	Teketa Jiisuu'ke tee biikaang minkunaa noru'ura aa'puru' teing, “Dii' baru' masika'antaropanuka, aming-koo dii'ka minkurarimang taamang nkaveriarura? 
MAT.16.9	Koonto' ee mme' dii'ke tasi'meria' ning? Noru'eria' otong teing pa'noko'nuri berete', nantoonge pa'noko' kokorei'ke naiau'ning, ee'noko teing-koo arekee'ning peku' oosierira maanto'eru' dama'ke taa'pario'? 
MAT.16.10	Napo' ee noru'eria' otong teing pa'noko'keta keura berete' nantoong karenaumo kokorei'ke naiau'ning ee'noko teing-koo arekee'ning peku' oosierira maanto'eru' dama'ke taa'pario'? 
MAT.16.11	Arekee'koo dii'ke tasi'periaunge? Ai' ninge tee taamang-koo minkuampaung. Teka dii' ee'ning tanatarariaining tee-koo Boto Keperuu'navitu ee'noko noru' pitunavitu biikaang iisi-koo.” 
MAT.16.12	Teketa tenang teinge tasi'pau' teie tee tee iisi berete'koo sipaamaung minkuvuma tee' nauvuria', teka tee kapoo'koo teinge Boto Keperuu'navitue ee'noko Noru' Pitunukai nau-antavaarimaung-koo tee' minkuvuriko'.
MAT.16.13	Teketa tenang Jiisuu' bakaning barevare-nupoong ninka Sisaria' Pilipai-navuntu'koonoo' berora teing nia'urima aa'puru', “Ning Tee Naning-naumpo' Paning-etaing nantoonge baa tammaamaung?” 
MAT.16.14	Teinge maku'aama aa'pau', “Nii'ninge aa'daamaung, ‘Aung pa tee Jooni Minkinara,’ ee'noko nii'ninge Eliasi poaing-koong tantaamaung, ee'noko nii'ninge napo' urikupoong nakaro-nupoong-koo narung, boo'keta daa'aru'nung, ai' Jeremaia pa.” 
MAT.16.15	Ee'noko napo' Jiisuu'ke aa'puru' teing, “Teka dii'ke napo' baa tammerimaung ning?” 
MAT.16.16	Teketa Saimoni' Piitai bari'uma aa'puu', “Da' aa' tee Kumponinge teroita Pako'pari'nii' nantoong domamperira tareveriainoo'koo, tee Kumponing domantoo' bauring.” 
MAT.16.17	Jiisuu'ke maku'uma aa'puu', “Biraankeraring da', Jooni bauring, ai' aung tee naninge kansi'koonge naurua', teka tee Mma'ke paning-koonge nauruing. 
MAT.16.18	Ee'noko ninge aa'damaang, da' tee ee'nung Piita, Manto, ee'noko aung-koo boia'koo e'maniang-koo ninge tee nkaang dootuu' donkong-antavampaing, mosianung-koonge purinto'ke puru'uauka'nung. 
MAT.16.19	Ee'noko ninge da' tee kii'nanka arompaing teing muu' paninung-kooning. Aming kapoo' dake anke kansi'koo pinka'eaing deeko' paning-koo tee' pinka'aravaing, ee'noko aming kapoo' anke kansi'koo dapa'eaing deeko' paning-koo tee' nari' dapa'aravainge.” 
MAT.16.20	Teketa potevuru' teing bakaning barevare-nupoong sira'paavaroo'naang tee Kumponinge Pako'pari'nii'.
MAT.16.21	Tenang-eta deto Jiisuu'ke tee te' Jerusalema' bera kapoo'nanka arikananka tora'puaining bakaning barevare-nupoong nau tutumpuru'. Aing aa'ninge tora'antavaavaing: nantoong pankenge, piristi'koong ovontunankai, ee'noko boto naunukai. Ee'noko tee tee' nkoaama dupisi'aavaing, ee'noko beenang doong deemparako napo' domamparara daa'aravai. 
MAT.16.22	Teketa Piitai taapo' be'antavura teka potevuma aa'puu', “Bakei makotua' da' tee' nko-koo, Ovoring. Tee' da'koo nkoaravauka'nung.” 
MAT.16.23	Teketa Jiisuu' bakaning barevare-nupoong-aape bere'arama Piita turampuma aa'puu', “Tokoi beai da' Sietani'. Da' tee ning-koo baanka' makosi. Dake tee Kumponing bakaang noru' noru'ea', nantoong biikaang noru' narung noru'ei otong.”
MAT.16.24	Teketa Jiisuu'ke aa'puru' teing bakaning barevare-nupoong, “Naning ning siomui poo'naang piavora deeko', baka bakaang pia iro' doonko tompimparavaing ee'noko bakaang aa'barata' poru'ui ning siomumaatoaing. 
MAT.16.25	Ee'koo, baa tee naning bakaang domaang ning-koo orokovuma baka tare-koo piavoaing tee paa'aravaing, teka baa tee naning bakaang domaang ning-koo aroo'ari dua'uaing, teie tee napo' daa'uaing. 
MAT.16.26	Ee'noko aming kapoo' tampara basiarapeu' naning-koo ookara kapoo'nanka kansi'po' barampuma okovui baka orariarakotaa' domaang paa'aravaina'? Ee'noko naning aming avupeu' tee bakaang domaang paa'aru'nung napo' moo'koo? 
MAT.16.27	Ai' ning Tee Naning-naumpo' Paning-etaing tee teie Mma' bakaang meenasie baumari moaing teing ninka nkaning koosinunanka ninka, teketa moo' avorompaing nantoong naruna' naruna' kapoo' nkoau'ning siompario'. 
MAT.16.28	Teka ninge masikung naurampimang, dii'koo nii'ning anke nari' donkoniri otorining-koo mme' boo'koo mantonkiria' ning Tee Naning-naumpo' Paning-etaing nkaang muu'koo Daurarong˜ deemari moko oomeriaing.”
MAT.17.1	Teketa pa'noko'keta na'mung doong tankinuio' Jiisuu'ke Piita dovang Jeemisi ee'noko baara'ma'nung Jooni, bokuvurira iu' isikung-koo deto koinau' teing naing bii'ka. 
MAT.17.2	Ee'noko teke teinge ooaio' Jiisuu' bakaang mono aampari'arama aa'nou', bakaang oing duaa'pina' siisiou' ee'noko bakaang mononopa' aa'na' kakaaravou' araka-pina'. 
MAT.17.3	Ee'noko tenang teing-ankoi Moosesi naanka Eliasi oro'pareta Jiisuu' ninka kareaako'. 
MAT.17.4	Ee'noko Piitai aa'puu' tee Jiisuu', “Ovoring ee, bakei tampa' nii' anke o'norimaang. Da' piaroko deeko' ninge bare beevaari kaniampaing, nava da' dakanava, nava Moosesi bakanava ee'noko nava Eliasi bakanava.” 
MAT.17.5	Ee'noko tenang tee Piita tee' karoi otoko narunge kamo'ke sisisiisie teka daka'puru', ee'noko teieta kamo'keta auronge karoma aa'puu',
MAT.17.5	“Aung tee nnuring ninge piaavamaung. Ning tee-koo aa'na' dotumaramaung. Taaraveriaing tee.”
MAT.17.6	Tenang teinge bakaning barevare-nupoonge tee aurong taaravaara avoreaara oing kansi'koo doonko kinkinau'. 
MAT.17.7	Teka Jiisuu'ke pora kompurima aa'puru', “Deto daa'dariai, aroreria'.” 
MAT.17.8	Teketa tenang deto daa'arira ookaama nii'nara naning ooaava', Jiisuu' narung teka ooau'.
MAT.17.9	Teketa iu'keta depeto siarima Jiisuu'ke teing orokovuru' tee kapoo' ooau'nung nauaariaroo'naang bera tee Naning-naumpo' Paning-etaing boo'keta daa'aravainoo'ke basi.
MAT.17.10	Teketa teinge bakaning barevare-nupoonge tee nia'aama aa'pau', “Teinge boto naunukai aming-koo aa'paamaung Eliasi tee tee-koo Kumponinge Pako'pari'nii'koo˜ uro'ke poaing?” 
MAT.17.11	Ee'noko Jiisuu'ke maku'urima aa'puu', “Masika' Daari Meekung-koo Eliasi tee poo'naang tampari otong ookara kapoo'nanka nerivuu'naang. 
MAT.17.12	Teka ninge aa'dampimang, tee Eliasi aa' tee tero pou'nung, teka teinge tasi'paavarura tee oraka' piavorou'na' nari' nkoau' tee. Tee' nari' napo' ning Tee Naning-naumpo' Paning-etaing nantoonge sisikeera-antamaavainge.” 
MAT.17.13	Teketa tee' minkuvuio' teinge bakaning barevare-nupoonge tasi'pau' tee ee'nung Jooni Minkinara miru'ui Eliasi tee' minkuvuu'nung.
MAT.17.14	Tenang teing nantoong karinga-anko poroio' naning narung pora Jiisuu'anko kinkinura aa'puu', 
MAT.17.15	“Ovoring ee, nnuring piaaveai kookokoaramaung, ee'noko aa'na' sisikeeravokoo'. Mmau'namu'pie nta'koo nii'noo' ntong-koo dua'arakoo'. 
MAT.17.16	Aing-anko dakaning barevare-nupoong-anko tavo'ansio' teinge taare-anta-koo makosiaavaruing.” 
MAT.17.17	Ee'noko Jiisuu'ke maku'urima aa'puru' teing, “Nko dii' masika'anta otoriainge, koontariaing, are' basinaroonge dii' ninka nari' o'norimaatoainge dooroontampiri? Po'antaveai tee oki'nara a' ning-anko.” 
MAT.17.18	Teketa tavo'uio' Jiisuu'ke tee ma'naang teka aka'puio' teieta nemaka-ita bakoaru', ee'noko tenang-eta deto taarevou'.
MAT.17.19	Teketa teing bakaning barevare-nupoong makenge tee-anko porora aa'pau', “Nii' aming-koo tee ma'naang bata'koo makotumpia'?” 
MAT.17.20	Jiisuu'ke maku'uma aa'puru', “Diikaang masika'anta bakei oki'nung deemparako tee' bata'eriarupeu'nung. Masika' naurampimang ninge, diikaang masika'anta tee masitara'koong sinang-pina' basi oto'derui dei dii'ke aunteto iu' aa'peripeu', ‘Anka' diiri'daravai anketa,’ ee'noko tee diiri'arapeu'. Tee'koo kapoo' dii'ke nko-koo makosi deeaung otoarupeu' dii'koo. 
MAT.17.21	Teka tee aung amurii' tamung bakoaravarupeu', naninge kunsiarama ee'noko unkumoarama deeko' makosi temurii' bata'koo.”
MAT.17.22	Ee'noko tenang teing ookara Kaaleli' porora oosiarirai'nange Jiisuu'ke aa'puru' teing, “Ning Tee Naning-naumpo' Paning-etaing tee nkaning-koo navumainuka-koo narunge tooka kompui taura'muu'naang nantoong oreng biikaang bireng-koo. 
MAT.17.23	Teinge dupisi'maavaing, teka beenang doong deemparako napo' domamarara daa'maravaing.” Ee'noko teing bakaning oraka' dee'orou' tee'puio'.
MAT.17.24	Teketa Jiisuu' bakanavitu ninka Kapaneume'navuntu'koo basiaririo' taakisi nkanukai porora Piita nia'aama aa'pau', “Diikaang nau-antai ee taakisi dootuu'nava pankava-koong dua'uaung?” 
MAT.17.25	Piitai maku'uma aa'puu', “A, tee aa' dua'umaung.” Teketa tenang Piita pava-koo pora mme' nauvuaruko teie Jiisuu'ke tutung minkuvuma aa'puu', “Saimoni' ee, arekee' noru'emaang, ookara dauraronukai kansi'kooninge baata-koo taakisi barampaamaung, biurukaa'koo ai' oovuning-koo?” 
MAT.17.26	Piitai maku'uma aa'puu', “Oovuning-eta barampaamaung.” Teketa Jiisuu'ke aa'puu', “Tee tee tee'koo dauraronuka biurukaa' teing unaanisi oto'nuka, ee'noko ning napo' tee'ke, unaanisi oto'nara. 
MAT.17.27	Teka makosi nee'ke moo'ampeaing noru' orari-antavarampe'neeng teing. Enang bera a'doong nuaru'koo airiraravaing, teketa tutuna'nu tavi'nu barampeainu-koo karang kaake'era teka mooni' ooveaing. Oovera nkavera teing averiaing, neekaang taakisi deemparavaing.”
MAT.18.1	Tenang ee'nang napo' teinge bakaning barevare-nupoonge porora Jiisuu' nia'aama aa'pau', “Pankaing baa tee-koo muu' paninung-koo?” 
MAT.18.2	Teketa Jiisuu'ke narung tooto' bokuvura teing-koo meu' donkong-antavura aa'puru', 
MAT.18.3	“Masika' naurampimang, dii' diikaang domang bere'dariarura deeko' toirekaa'pina' onou-koo dii' teing bakei makosiria' te' muu' paninung-koo tung-koo. 
MAT.18.4	Tee'koo baa tee naning baka boonko noru'aravaing aung-pina' tooto'pina' tee tee ee'nung muu' paninung-koo pankaing. 
MAT.18.5	Ee'noko baa tee naning ning nkaang miring-koo onkeonke'uaing narung tooto' oki'nara aung-pina' oro' teie tee onkeonke'muaing.
MAT.18.6	“Teka Baa tee naning aing toire' ning masika'antamaamaing-koo narung dua'antavuaing tee-koo orara aarumo-koo deeko' tee tee piaaru'. Tee' oro' naning baukoi paravuaruu'nung dei tampa', ai' Kumponinge aa'na' kiimatavuaing tee. 
MAT.18.7	Bakei piaaru'nuka kansi'nupoong amutemuriaunanka orara aarumo-koo nantoong dua'antavaarimaing. Masika', tee' oro' aarumo dua'anta-koong tee poaing, teka bakei piaaru'nuka teing nantoong tee' oro' aarumo tavo'antavaavaining!
MAT.18.8	“Ee'noko dakaang birenge nii'noo' kau'ke dua'antaruko deeko' orara aarumo-koo, napu'darara taapo' dua'eaing tenau'. Tampa' masika' tee da' nanau' kopu'darara de'doonima domaang otoi oto'noo' beaing, ookanau'ka otoi nta'koo otoi-oto'koong-koo dua'du'neenga. 
MAT.18.9	Ee'noko napo' dakaang dutai orari-antaruko deeko' ka'bantarara taapo' dua'eai. Tampa' masika' tee da' naruta otoi domaang otoi oto'noo' beaing, ookaruta otoko mosianung-koong nta'koo dua'daa'neenga. 
MAT.18.10	Tee'koo tarerariri otoriaing dii'ke aing-koo narung oki'nareka'koo tamung baa'pina' ooeri'neeng, ai' toire' biikaning koosinunakai tee paning-koo uatepa Mma'anko beroma sira'paarimaung baata teing anutua oraka' nkoaarimaing.
MAT.18.11	“Ee'noko ning Tee Naning-naumpo' Paning-etaing tee nantoong toire' makosinuka pooariru'ning besi'koo mou'nung. 
MAT.18.12	Arekee' noru'erimang dii'ke, naning narung daaku' sipisipi' oto'evuma otopeu'nung ee'noko teing-koo nau pooari dei, teie ee teing nii'ning mmau' tee-koo mii-koo nii'nameng-koo sipurira teu nau besi'koo nanuarupeu' pooarapeu'nu? 
MAT.18.13	Ee'noko masika' minkuamaang, teie daa'ura deeko' teu, tee tee bakei aa'na' dotuarapeu' teu-koo ee'nu-koo sipisipi'nu-koo, bane teing nii'ning mmau' otoroko pooariarupeu'ning. 
MAT.18.14	Tee' nari' napo' tee ee'nung Diuma paning-koong koonto' piavoa' narung toire'koo oki'nareka' makosinuka-koong paa'koo.”
MAT.18.15	“Naning da'marang-koonge oraka' nkoruko deeko' bera naueai bakaang oraka'nko dee' dee'ka otoresi, ee'noko da' taararuaing deeko' tee dake tampameng-koo barampeing tee. 
MAT.18.16	Teka da' taararuaruko deeko' nii'nara nii'noo' kenaankara da' ninka bokuereta nari' beriai tee-anko. Tee' nkoveko ookara kapoo'nanka makosina' masika' sira'paravaing kenaankarai nii'noo' beenaumoi ooaio'. 
MAT.18.17	Ee'noko napo' teing taara-koo piavoaruko deeko' dootuu'koo sira'peai. Ee'noko napo' dootuu'nupoong taara-koo piavoaruko deeko' koonto' mutaanang-koong-pina' nii'noo' taakisi nkanuka-koong-pina' nari' nkoveriaing. 
MAT.18.18	Masika' naurampimang, aming kapoo' dii'ke anke kansi'koo pinka'eriaing tee napo' paning-koo pinka'ari otoainge, ee'noko aming kapoo' anke kansi'koo dii'ke dapa'eriaing deeko', paning-koo tee' nari' dapa'ari otoainge. 
MAT.18.19	Napo' ee' naurampii'naang, dii'koo nii'naankai anke kansi'koo kapoo'koo kara naroompereta nia'kireko deeko' tee tee' nari' piaroreaina' nko-antavuaing teie Mma'ke paning-koonge. 
MAT.18.20	Ai' are' tokoo beenaumo nii'noo' kenaanka naro' poroainoo' nkaang miring-koo, ning tee teke teing-ankoi nari' o'noaing.”
MAT.18.21	Teketa Piitai pora Jiisuu' nia'uma aa'puu', “Ovoring, ninge naning mmarang-koong arekee'ning bateie tonta'antavampeu' ning oraka' nkomuko deeko'? Ai' ˜kemu'ka-taae?” 
MAT.18.22	Teka Jiisuu'ke maku'uma aa'puu', “Ninge ee' naurama'naang, ˜kemu'ka-taae deea', teka teing ˜kemu'ka-taa tampematomaing amutemu'ari ˜kemu'ka-taa kivora-namu'pie tonta'antaveaing tee da'maiko'.
MAT.18.23	“Tee'koo tee muu' paninung tee ee' oro'pari otong: Narung daurarong˜ otopeu'nung, ee'noko teie bakaning botovotonaa'nuka biikaang komaaru˜ tee-koo nkoau'ning nerivuu'naang piavou'. 
MAT.18.24	Teketa nerivuri otoko naning mmau' koko-kokorei' mooni' nkavuu'nung tee-anko po'antavau' bakaang komaaru narivuu'naang. 
MAT.18.25	Teketa pora teie moo' kasi-antavuaruio' teie bakaang ovoringe ee' minkuvuu', ‘Ookara-da', da'aang, ee'noko daurukaa', ee'noko dakaning kapoo'nanka baave-koong tee komaaru maku'aravaina'.’ 
MAT.18.26	Teketa teie botovotonaa' tee-koo uro'kanoo' miinge keemparara eentavarama aa'puu', ‘Io' si'mera batei ameko ookara kapoo'nanka maku'derompaing.’ 
MAT.18.27	Ee'noko teie bakaang ovoringe tee' oovura bakaang domang aa'na' piaavou' tee-koo, ee'noko unaa-antavuma tonta'evuu' tee bakaang komaaru.
MAT.18.28	Teka tee ee'nung botovotonaa' teketa tenkenura teie nii'nung botovotonaa' oovuu' napo' tee-koo nau kiina'nu komaaru oto'evuing. Ee'noko teie moo'ura keni'uma aa'puu', ‘Koonto' maku'memuai tee nkaang mooni' dake nkaveu'nung!’ 
MAT.18.29	Teketa tee ee'nung ba'maiko' doonko kinkinura eentavarama aa'puu', ‘Io' si'mera batei ameko maku'derompaing.’ 
MAT.18.30	Teka teie aroo'ua' tee' minkuarako, nka teie bera kiimatanava-koo dai'antavuu' teke otoo'naang bera tee komaaru maku'uainoo'ke basi.
MAT.18.31	Ee'noko nii'ning botovotonaa'nukai tee teie tee' nkovuko ooaara oraka' dee'orora berora tee biikaang ovoring nauau' ookara kapoo' teie nkovuu'nung. 
MAT.18.32	Teketa teie bakaang ovoringe tee botovotonaa' kuung bokuvuu'. Bokuvura aa'puu', ‘Da' tee bakei orara botovotonaa'! 
MAT.18.33	Ninge teing dakaning komaarunanka eentameio' ookara o'antareronsio' dake aming-koo tee da'maiko' nari' botovotonaa' piaavearui tee' ninge piaarantu'na' da'?’ 
MAT.18.34	Ee'noko teie bakaang ovoringe iiravoma tee kiimata-nupoong tanatanuka-anko kosi'uu' teke kiimatavari otoo'naang bera ookara komaarunanka maku'uainoo'ke basi.
MAT.18.35	Tee' ee'na' nari' teie Mma'ke paning-koonge dii' naruna' naruna' nkoruriaing dii'marang tonta'antaverereriaruko deeko' diikaang domang-eta.”
MAT.19.1	Teketa tenang Jiisuu'ke tee aung karananka minku bakevura Kaaleli'nameng sipura Judia'navora'aape pare'aru' Joo'dani-nari-koo amenka'koonoo'. 
MAT.19.2	Ee'noko nantoong karingai Jiisuu' siompai te' napo' berou', ee'noko teka taare-antavuru' teing. 
MAT.19.3	Ee'noko nii'ning boto keperuu'navitu nari' Jiisuu'anko pororai'nange aavavaama aa'pau', “Botoi ee taura'pui otong naninge ba'aang bata'koo baka piavoma deeko'?” 
MAT.19.4	Jiisuu'ke maku'urima aa'puru' teing, “Dii'ke ee deeruerima tasi'periaung tee Kumponinge pupu'uu'nang donkaani ee'noko manikuma nari' nkovuretu'na'? 
MAT.19.5	Ee'noko aa'pui otong Daari Meekung-koo,
MAT.19.5	‘Tee'koo donkaanie baumararing sipureta ba'aang ninka pinka'areaing, ee'noko tee tenaanka narung mono deempareaing.’ 
MAT.19.6	Enang tee, kenaanka deemparea' teka narung deemparesing. Tee'koo kapoo' Kumponinge be'nu'antavuu'nung naro'ka naninge tankaampuauka'nung.”
MAT.19.7	Ee'noko teinge nia'aama napo' aa'pau', “Teka Moosesie aming-koo taura'puma aa'puu',
MAT.19.7	‘Naninge ba'aang sipuma deeko' narung karavoto˜ daarivuaing nampeesi toto'puing tasi'anta-koo?’” 
MAT.19.8	Teketa Jiisuu'ke maku'urima aa'puu', “Moosesie tee' taura'puu'noo' dii'ankaampi si'koo tee dii' diikaang domang iveka'doriko, teka pupu'aru'noo'ke Kumponinge tee' minkuvua'. 
MAT.19.9	Teka ee' naurampimang ninge, baa tee naning ba'aange tutung kaukauro nkovuaruko bata'ura ee'noko oovunani nampura deeko' teie nampeesi orarivumaung.”
MAT.19.10	Teketa bakaning barevare-nupoonge aa'pau' tee, “Ei, bakei naning ba'aang ninka tee' nari' dai'aresi otoremaatoaing deeko' nantoong nampeesiaria' otoaing-koo tampa'.” 
MAT.19.11	Teketa Jiisuu'ke maku'uma aa'puru', “Tee' minkuerimatomana' ookara nantoonge aroo'aavarupeu', teing naing Kumponinge tee' oto'koo miru'urimaing deeko' tee' otoropeu'. 
MAT.19.12	Aa'nomaung-koo: nii'ning makosiaavaing ke'de-ita ponto'arikoo', ee'noko nii'ning nantoonge deeko' tuukavaarikoo', ee'noko nii'ning maroita nampeesi-koo piavoroarukoo' muu' paninung narung-koo kei'oroo'naang. Baa naning tee' oto'koo aroo'aravaing tee makosi tee' otoaing.”
MAT.19.13	Teketa toirekaa' oki'nareka' Jiisuu'anko tavo'aaru' Jiisuu'ke bireng pante'urira kunsivurii'naang teing. Teka teinge bakaning barevare-nupoonge poteaariko' teing tavo'aaru'ning. 
MAT.19.14	Ee'noko Jiisuu'ke aa'puu', “Teing toirekaa' taura'perereriko poroai ning-anko, para'ereria', ai' tee muu' paninung nantoong amurii' okovuriaing.” 
MAT.19.15	Teketa tenang bireng pante'urira teing-koo teketa tenkenuu'.
MAT.19.16	Enang tee teketa naning narung Jiisuu'anko pora nia'uma aa'puu', “Nau-anta, aming kapoo' tampara ninge nkoamira tee domaang oparavauka'nung kompampaing?” 
MAT.19.17	Jiisuu'ke maku'uma aa'puu' tee, “Dake aming-koo ning kapoo' tampara nkovepeu'nung-koo nia'memaang? Ai' Kumponing narung masikung tampara otong. Da' tee domaang oparavaung-koo tuntaraa'naang piarora deeko' dake tee bakaang botonanka siompeaing.” 
MAT.19.18	Teie aa'puu', “Boto areing?” Ee'noko Jiisuu'ke maku'uma aa'puu', “Aing ee' oro' botonanka:
MAT.19.19	‘Naning dupisi'eauka',
MAT.19.19	Nampeesi orarieauka',
MAT.19.19	Bakiaa' nkoveauka',
MAT.19.19	Daang-koo tuutunampeauka',
MAT.19.19	Daumararing deto noru'eresi pakuereaing,’ 
MAT.19.19	ee'noko
MAT.19.19	‘Dake tee naning da'koo due'nung daka piaararamana' nari' tee' piaaveaing.’” 
MAT.19.20	Ee'noko teie nemakai aa'puu', “Aing ookara teroita tanatavantu'ning, ai' aming kapoo' ninge mme' nkoampa'?” 
MAT.19.21	Jiisuu'ke maku'uma aa'puu' tee, “Dake ookara dupe-anta-koo piarora deeko' bera kapoo'nanka dakaning ookara baavevera mooni' nkavera ata'oi'nuka-koo tankaampeaing. Tee' nkovera Paning-koong kavonanka oto'deruaing. Ee'noko ning siomei poai.”
MAT.19.22	Ee'noko teie nemakai tee' taaravura teketa orarunsiari tenkenuu' tee kavokavoro mmau'po'nung deemparako. 
MAT.19.23	Jiisuu'ke tee' oovura bakaning barevare-nupoong nauvurima aa'puru', “Ninge masika' naurampimang dii', tee naning kapoo' mmau'po'nung bakei pore' masikung te' muu' paninung-koo tung-koo. 
MAT.19.24	Ee'noko napo' unampansi naurampii'naang, kaameli'navoro' bamaru'koong busie tumparavarupeu'na' bakei naning kavonanka-po'nung dau basinoo' makotua' Kumponing bakaang muu'koo tung-koo.”
MAT.19.25	Ee'noko tenang teinge bakaning barevare-nupoonge tee' minkuvuko taaravaara bakei aa'na' ta'ninau'. Ee'noko aa'pau', “Nka enang baa domaang moo'aravaing?” 
MAT.19.26	Ee'noko Jiisuu'ke teing oovurira aa'puru', “Nantoong bii'ka domaang moo'koo makosi deea', Kumponinge deeko' ookara kapoo' nko-koo makosi.” 
MAT.19.27	Teketa Piitai baari'uma aa'puu', “Aung ee, teka nii'ke ookara kapoo'nanka niikaning sipampiru'nung da' siontampima, ee'noko nii'ke aming nkavampiaing?” 
MAT.19.28	Jiisuu'ke maku'urima napo' aa'puru' teing, “Ninge masika' naurampimang, tenang ookara kapoo' neraka'paravainang, ning Tee Naning-naumpo' Paning-etaing teke nkanoo' ba'nava'nani'domai ovorimari ba'nanampainang paninung meenasie baumaritaa', tee' nari' napo' dii' kante ba'nantariri kara simpe'erimaatoaing teing kivora-ita kenaanka muu' Isireeli-nupoong-koo ovontuntariri. 
MAT.19.29	Ee'noko ookara nantoonge aing aa'ning nkaang miring pankaing-anta-koo sipau'ning: pavananka, biumaraang, biurukaa' toire', nii'noo' biikaang kansi', teinge tee daaku'namu'pie maku' nkavaavaing ee'noko napo' tee barenku domaang oparavaung-koong okovuriaing teing. 
MAT.19.30	Teka mmau' nantoong ureai otoromaing dama'ke dama'duariaing, ee'noko dama'duariri otoromaing ureaavai.”
MAT.20.1	“Tee muu' paninung tee tee-pina' oro', naning mintoonau-po'nung tero tane'ke bera nantoong bakanau-koo mintoong-koo bokuvuru'nung, na'mung doong-koo mintoompariko moo'koo namikue moo'urii'naang tampura; 
MAT.20.2	Ee'noko aroo'aririo' teie bakanau-koo botovuru'. 
MAT.20.3	Teketa napo' duaa' deto sirang poio' bera baaveromaa nii'ning nantoong tamung donkonaio' oovuru'. 
MAT.20.4	Ee'noko aa'puru' teing, ‘Dii' aing berira nkanau-koo mintoontariai, ee'noko ninge tee makosina' moo'dampiaing.’ Ee'noko teing berou' mintoong-koo. 
MAT.20.5	Teketa napo' duaaki'nang ee'noko kamunoo'nang napo' beu' bera tee' nari' tutung nkovuu'na' nkovuu'. 
MAT.20.6	Teketa napo' muung-aapenang berai'nange nii'ning nantoong tamung donkonaio' oovuru', ee'noko nia'uru' teing, aa'puru', ‘Dii' aming-koo tamung donkoniri otorimaang e'mung ootukuna'mung kapoo' nkoveria'?’ 
MAT.20.7	Teinge aa'pau', ‘Naninge bokumuriaruko tee' o'norimaang.’ Ee'noko teie aa'puru' teing, ‘Dii' napo' berira nkanoo'ke mintoontariaing, ee'noko moo' makosina' nkaveriaing.’
MAT.20.8	“Teketa muumpuko teie mintoong okovenunge teing bakaning mintoong-nupoong tarevuriko'ning bokuvura aa'puu', ‘Teing nantoong mintoomparirining bokuerira moo' averiaing asi'ning-eta bera tutuna'nupoong-koo basi.’ 
MAT.20.9	Teing mintoong-nupoong muung-aapenang bokuvurio' tutumpariru'ning poroio' moo'koo namikuna' avuru'. 
MAT.20.10	Tee'koo teing tutung bokuvurio' mintoong tutumpariru'ning mmau' nkavaavaing-pina' noru'ariru', teka teing napo' tee' namikuna' mono kante nkakau'. 
MAT.20.11	Ee'noko teinge tee' nkavaara minkuminkuau' tee mintoong okovenung, aa'paama, 
MAT.20.12	‘Dake aing dama' mintoong tutumparira narung aua mintoomparirining nii' uipaarii'koo aa'na' mintoomaririning ninka nari' basie moo'ering.’ 
MAT.20.13	Teka teie narung teing-koo karavuma aa'puu', ‘Ee mmaiko', ninge dii' oraka' nkorampia'. Aroo'eriaruinge ee temiku namiku mintoontarira nka-koo? 
MAT.20.14	Nkaverira aung diikaang moo' beriai. Teing dama' bokuaransing tee' nari' avu'koo piamoi o'nong. 
MAT.20.15	Oraka'ke kapoo' nkaang mooni' ninge piamopeu'na' nari' nko-koo? Ai' dii' domang oraru'kiring ee ning tampa' avusiro'mario'?’ 
MAT.20.16	Tee' nari' teing nantoong dama'du-nupoong teing ureaavaining, ee'noko ureaamaing teing dama'duariaining.”
MAT.20.17	Enang tee Jiisuu' uroitaa' Jerusalema'aape daanto beroma bakaning nanai'keta kenaankara barevare-nupoong taapo' tonta'urira teka aa'puru' teing, 
MAT.20.18	“Aing ee, Jerusalema'aape merimang ee'noko teka ee'noo'ka naninge tooka kompui ning Tee Naning-naumpo' Paning-etaing taura'muu'naang aa'ning-koo Piristi'nuka-koo ovontung ee'noko boto naunuka, ee'noko teinge tee ning dupisi'koo manemaavaing. 
MAT.20.19	Ee'noko teinge Ju'deeaing-anko si'maavaing teka akapeu'maama mura'maava'naang, ee'noko aa'barata'koo bi'maara dupisi'maavaing. Teketa beenang doong deemparako napo' daa'maravaing.”
MAT.20.20	Teketa napo' Siebedi baurinketa beuko Jiisuu'anko pou' baurinketa ninka. Pora uro'kanoo' kinkinura eentavaru'. 
MAT.20.21	Jiisuu'ke aa'puu', nia'uma, “Da' aming kapoo' piaromaang?” Ee'noko tenie aa'puu', “Amainta nnurinketa dake enang ee' miru'ereaing narung tampavine-aape ba'nanuaing ee'noko narung mare'aanavine-aape da'koo tenang da' daurarong deentaravainang.” 
MAT.20.22	Teketa Jiisuu'ke temainta aa'puretu', “Dee'ke noru'erea' tee kapoo' eentameremaatomaung. Dee'ke ee teru' ntonaru' oraka' dee'naru' ning naikampainaru' naikirepeu'? Ee'noko tee sisikeera ning meeka'antamaravainge ee meeka'antararepeu'?” Ee'noko temaintai maku'urema aa'puretu', “Ee', nee' makosira.” 
MAT.20.23	Teketa Jiisuu'ke aa'puretu', “Ee', masika' dee'ke naiereaing teru' nkanareng-eta, ee'noko tee' sisikeerai meeka'antarareainge ning meeka'antamaravaina', teka tee ba'nava'nani' ning-koo tampavine-koo nii'noo' mare'aanavine-koo ning-koo ninge miru'koo makosi deea'. Teie Mma'ke bampuu'na' ba'nantareaing.”
MAT.20.24	Ee'noko teinge napo' nanai'ke tee' taaravaara teinge iikoo'aaretu' temainta. 
MAT.20.25	Teketa Jiisuu'ke ookara naro' bokuvurira aa'puru', “Dii'ke noru'eri otong teing nantoong Ju'deeaing-kooning urantanuka bii'ka ovontumparimaing ee'noko biikaning pankenankai biikaang iri'ke nantoong etuaarikoo'. 
MAT.20.26	Teka dii'koo tee' nkoaravauka'nung. Ee' nkoaravaing dii'koo: baa tee naning Kumponing bakaang duta-koo pankaimparaa'naang piavoaing dii'koo meu'ke tee tee ee'nung pakupakunung deemparavaing. 
MAT.20.27	Ee'noko napo' baa tee naning dii'koo dau basi deemparaa'naang piavoaing tee tee ee'nung napo' dii'koo botovotonaa' otoaing. 
MAT.20.28	Ning Tee Naning-naumpo' Paning-etaing tee'ke, kansi'koo ovoring-pina' oto'koo moa', teka pakupakunung deemaraa'naang mou'nung, ee'noko nkaang domaang dua'koo teing-koo mmau' boo'keta simpiri'arii'naang.”
MAT.20.29	Teketa tenang Jiisuu' teing ninka bakaning barevare-nupoong Jerikoo'namono sipaara beroko nantoong karingai siompau' tee. 
MAT.20.30	Kenaanka naninka kaputu'ka taung miiringe ba'nanuresi otoreko', ee'noko tenang tee Jiisuu' teketa tankinuko taaravureta tenaanka bokurema aa'puretu', “Ovoring, Deevita' bakanaving-koong, piaamereai nee'.” 
MAT.20.31	Teka nantoong karingai aka'paarema dooroomparee'naang botoaaretu'. Teka tenaanka baru' aa'na' bokuretu' aa'purema, “Ovoring, Deevita' bakanaving-koong, piaamereai nee'.” 
MAT.20.32	Jiisuu'ke te' datearara bokuvuretu' tenaanka, teketa aa'puretu', “Dee' ninge arekee' nkorampee'naang piaroremang?” 
MAT.20.33	Tenaankai nauvurema aa'puretu', “Ovoring ee, nee' ookampee'naang piamoremang.” 
MAT.20.34	Jiisuu' bakaang domang aa'na' piaavou' tenaanka-koo, ee'noko beekaang duta kompureko namu'ke bantoreta ookuretu'. Teketa Jiisuu' siompuretu'.
MAT.21.1	Tenang Jiisuu' bakaning ninka Jerusalema' duerue'aama Bepasi-namono-koo basiarima Olive'po'namii-koo otoinoo', Jiisuu'ke bakaning barevare-nupoong-koo kenaanka uro'ke botovuretu' aa'purema, 
MAT.21.2	“Temono-koo danto uro'kanoo'ke otoi-namono-koo du'dareai, ee'noko du'dareta namu'ke doonkii'navoro' mo'ming-koo bi'ari teke otoko ooveree'naang, bauring-navoro' kampia-navoro' nari'. Tevoro' dapa'ereta ookeng a' ning-anko po'antavereai. 
MAT.21.3	Nii'nung naninge tokoona' minkurureko nauerema aa'pereai, ‘Ovoring piavoing akong,’ ee'noko teie namu'ke botorureaing aa'puma, ‘Bokuvereri bereai.’”
MAT.21.4	Aung tee kapoo' narunge temu'nunge nakaronunge tarampeearama˜ minkuvuu'nung dupearaa'naang tee' nkoaru', tee Daari Meekung-koo aa'puu'noo'ka minkuvuu'nung,
MAT.21.5	“Bera naueriai teing Saioni-nupoong, aa'periaing, ‘Ooveriaing, diikaang daurarong˜ dii'anko dooroompari banainge pomaang, doonkii'nu
MAT.21.6	Teketa tenaanka Jiisuu' bakaning-koonaanka barevare-nupoong-naanka bereta tee' nauvuretu'na' nkoaretu'. 
MAT.21.7	Tenaankai teu doonkii'nu baurinu ninka po'antavuresio' teinge biikaang baarong dau tani'au', ee'noko Jiisuu' baaronanka-koo dau ba'namparu'. 
MAT.21.8	Teketa nantoong karingai biikaang baaronanka taunge danto tani'au', ee'noko nii'ninge uurung tovang napu'aama tani'au'.
MAT.21.9	Ee'noko teing karinga Jiisuu'koo uro'kanoo'ke nanau'ninge ee'noko dama'du-eta porou'ninge eura bokiaama aa'paako', “Biraanke tee-koo Deevita' bauring! Biraanke-po'nung aung Ovoring bakaang miring-koo pomaang! Biraanke otoi otoaing a'dei'ke paning-koo nari'!” 
MAT.21.10	Teketa tenang Jiisuu' Jerusalema' tumparako ookara nantoong temono-koo-nupoonge irikung-antavarira nia'kaama aa'paako', “Aung baa?” 
MAT.21.11	Ee'noko nantoong karingai maku'aama aa'pau', “Aung tee nakaronara Jiisuu', Nasareti'nung, te' ee'noo' Kaaleli'koonoo'.”
MAT.21.12	Teketa Jiisuu' parang-koo tumparara pava dootuu'nava pankava-koong-koo nantoong sipisipi' dovang parekanumpo' baaveveeko'ning bata'uru'nung. Aa'noko batanananka mooni' aampari'aako'ning biikaning ee'noko napo' ba'nava'nananka kuukuu' baave-aariko'ning biikaning teka piakatu'uru'. 
MAT.21.13	Aa'puru' teing, “Kumponing bakaang kara Daari Meekung-koo tee ee' daariari otong,
MAT.21.13	‘Nkaang pava tee pava kunsinava tampari otoaing,’ 
MAT.21.13	teka dii'ke ‘bakiaa' nkonuka biikanoo'’ deeng-antavering.” 
MAT.21.14	Teketa kaputu'nanka ee'noko dootananka tee-anko porou' te' dootuu'nava pankava-koo, ee'noko teka taare-antavuru' teing. 
MAT.21.15	Teka teing piristi'nuka-koo pankenge ee'noko boto naunukai tee' ooaara domang oraka' dee'orou' teie kapoo' tampeng ta'nimpaarii'nanka nkovuko ee'noko napo' toire'ke dootuu'nava pankava-koo parang-koo kuunga oovavaama aa'paako'nung-koo, “Daangampampimaatoaing tee Deevita' bauring.” 
MAT.21.16	Teinge nia'aama aa'pau', “Dake ee taaravemaang tee kapoo' toire'ke minkuaamatomaung?” Jiisuu'ke maku'urima aa'puu', “Ee'. Teka ee dii'ke tee Daari Meekung-koo deeruerima noru'eriaung aa'pumanoo'ka,
MAT.21.16	‘Toire' ee'noko nerakau'nuka biikaang be'duu'keta dake tee dangaraangang tavo'antaveaing?’” 
MAT.21.17	Ee'noko teing teka temono-koo sipurira Beetani-navuntu'aape tenkenura teke aatuu'.
MAT.21.18	Teketa dauna'mung tero maata Jerusalema'aape napo' bema Jiisuu' tee peeravou'. 
MAT.21.19	Teketa piiki'navari taung miiringa oovura te' tevari-anko beu'. Teka sinang tevari-koo oovua', para' narung otoko oovuu'. Teketa aa'puu' tevari, “Da'koo tee napo' sinang bi'duauka'nung.” Teketa namu'ke tevari mara'oi boo'paru'.
MAT.21.20	Teketa tenang bakaning barevare-nupoonge tee ooaara teing bakei ta'ninau' ee'noko aa'pau', “Aung avari arekee' namu'ke mara'oi boo'paring?” 
MAT.21.21	Jiisuu'ke teing maku'urima aa'puru', “Masika' naurampimang ninge, dii' masika'anta oto'deruri deeko', keekoo'daria', aung avari-koo nkoaring-pina' oro' dau basina' nkoveriaing, aa'noko aunteto iu' dii'ke aa'periko, ‘Bita'darara pirung-koo dua'daravai,’ tee' nkoarapeu'. 
MAT.21.22	Masika'antaveri nia'kiriaing deeko' tee nkaveriaing kapoo' eentarariaing diikaang kunsi-koo.”
MAT.21.23	Teketa tee Jiisuu' pava dootuu'nava pankava-koong-koo parang-koo kuung tumparu', ee'noko teke nau-antavarako piristi'koo ovontung ee'noko nantoong urang-antanuka tee-anko porou'. Porora tana'aama aa'pau', “Tee aung aremurii' taura' otoko dake aing kapoo'nanka nkovemaatoing? Ee'noko napo' baie aruu'nunge tee taura'?” 
MAT.21.24	Jiisuu'ke maku'urima aa'puru', “Ninge dii' napo' tana'dampiaing, ee'noko ning maku'meriko ninge naurampiaing tee taura' ning oto'memuko teing aing kapoo'nanka nkoamaung okora'noo'. 
MAT.21.25	Jooni Minkinara-koo nia'dampii'naang: baie taura'puio' nantoong ntong-koo minkivurima meeka'antavuriko'? Kumponinge, ai' tamung nantoonge?” Teketa teing bii'ka nia'eema aa'peeko', “Are'pampii'naang? Aa'pampiko deeko', ‘Kumponinge,’ teie aa'murii'naang, ‘Teka dii'ke aming-koo Jooni masika'antaveriaruko'?’ 
MAT.21.26	Napo' aa'pampiko deeko', ‘Tamung nantoong-etaing,’ nantoonge tamaari'neenga, ai' teinge tee ookarai Jooni nakaronara Kumponing-etaing tasi'pai otong.” 
MAT.21.27	Teketa Jiisuu' maku'aama aa'pau', “Nii'ke aa' noru'ampia'.” Teketa Jiisuu'ke aa'puru' teing, “Ee', ninge tee'ke dii' naurampiaroo'naang baa tee ning taura' amuu'nung aing kapoo'nanka nko-koo.”
MAT.21.28	“Aung minkunaa arekee' pa noru'erii'naang dii'ke? Naning narung baurinketa kenaanka otoko'nung. Tutuna'nung bauring-anko bera aa'puu' tee, ‘E'mung da' bera mintoonau-koo mintoontaravai.’ 
MAT.21.29	Ee'noko teie maku'uma aa'puu', ‘Ning aa' mearoo'naang,’ teka dama'ke noru' paariarara mintoong-koo nanuu'. 
MAT.21.30	Teketa tee bauma napo' nii'nung-anko bauring-anko bera tee' nari' minkuvuu', ee'noko teie aa'puu', ‘Mera mintoomaraa'naang,’ teka dama'ke bearuu' mintoong-koo. 
MAT.21.31	Temainta-koo arerai beuma bakaang pia siompuu'?” Teinge maku'aama aa'pau', “Teie tutuna'nunge.” Teketa Jiisuu'ke aa'puru' teing, “Masika' naurampimang ninge dii', teinge taakisi nkanukai ee'noko teing maniku' auning nkonuka teinge tee dii' divu'daari muu' Kumponing bakaang-koo beroaing. 
MAT.21.32	Ai' Jooni tee dii'anko pora taung koonto'navung naururiko dii'ke masika'antaveriaruu', teka teinge taakisi nkanukai ee'noko maniku' auning nkonukai masika'antavaamaung, ee'noko bane bere'ariko ooverira, dii'ke tee masika'antaverima bere'daria' otong.”
MAT.21.33	“Napo' nii'nung mirumiru'koo taarakiriai. Aung aa' tee naning narung ovoring otoko'nung bakaang kansi'koo mintoonau uaininau keempura. Ee'noko parampuu' tenau, dinkung nenke'uu' uaini mii'doma tenau-koong. Ee'noko pava tarenava siarua' kanivuu'. Teketa nii'ning nantoong tenau tare-antavurira nii'nameensi'koo tenkenuu'. 
MAT.21.34	Teketa batei sinang kavu'koong due'uko teie bakaning botovotonaa'nuka botovuru' teing-anko uaini tarenuka-anko bakaang baarauni˜ tenau-koong nkaevaava'naang. 
MAT.21.35	Teketa teinge tenau tarenukai teing bakaning botovotonaa'nuka moo'aarima dai'aaru', narung murasiavaama nii'nung dupisi'au', teketa beenaumo-nung kapange tavaama dupisi'au'. 
MAT.21.36	Teketa napo' teie ovoringe nii'ning mmau' botovotonaa'nuka napo' teing-anko botovuru' tutuna'namu'koo botovuru'ning-koo dau basining, teketa teinge tenau tare-antavuru'ninge tee' nari' tutuna'ning nkoaaru'na' nkoaaru'. 
MAT.21.37	Asi'na'moo masika'moo teie bauring botovuu' teing tarenuka-anko, ee' noru'ura, teing tee nnuring-koo amaiaa'oroaing. 
MAT.21.38	Teka teing tare nkonukai tee bauring ooaara teinge bii'ka kareaama aa'paako', ‘Tee aung ee'nung barenku okovuaing. Aia' dupisi'ampiaing tee, barenku okomuriaina'.’ 
MAT.21.39	Teketa teinge kompaara tee uaininau-eta dama'du dua'aara teka dupisi'au' tee. 
MAT.21.40	Ee'noko tenau okonarai pora teing tenau tarenuka arekee' nkovuriaing?” 
MAT.21.41	Teinge aa'pau', “Teie aa' teing maarekusi'nuka bakei maremaarenoo' basi-antavuri dupisi'uriaing, ee'noko tee tenau teie nii'ning napo' tare-antavuriaing baarauni˜ tenau-koong avaamatoaining sinang kavaama.” 
MAT.21.42	Teketa Jiisuu'ke aa'puru' teing, “Dii'ke ee tee Daari Meekung-koong kara deeruerima dama' nkoaravaina' tasi'periaung aa'pui otoinoo'ka,
MAT.21.42	‘Tere' ee'nare' kapanare' pava kaninukai poore'aama dua'au'nare' ookutunava-koo e'manianare' tumanare' deempario' tasi'pau' dama'ke. Ovoringe tee' ee'na' nko-antavuu' ee'noko bakei ta'nimpaarii' niikaang duta-koo.’ 
MAT.21.43	Tee'koo ninge naurampimang, tee muu' Kumponing bakaang tee dii' pari'duriaing bera teing nantoong sinang tampara tavo'antavaavaining avuriai. 
MAT.21.44	Ee'noko ookara nantoong tere'koo tasi'paava' tupampariaining tee bii'ka pisira'ariaing, bera baa tee naning tere' dau dua'aravaing tee tere'ke puutuvuaing.” 
MAT.21.45	Teketa tenang teinge piristi'koo ovontunge ee'noko Boto Keperuu'navitue Jiisuu' bakaang kara mirumiru' taaravaara tee teing tasi'pariru' teing ee'ning minkuvuru'nung Jiisuu'ke. 
MAT.21.46	Teka tee dai'aava'naang taung besi'aama nantoong karinga-koo avoreaako', nantoonge tee ee'nung nakaronung noru'ai otoinoo'koo.
MAT.22.1	Napo' Jiisuu'ke kara mirumiru'po'nung nauvurima aa'puru', 
MAT.22.2	“Tee muu' paninung napo' tee tee' oro' narung dauraronge˜ bauring nampeesiaraa'naang paroro pankaing maamu-antavuu'nung-pina'. 
MAT.22.3	Teie tee bakaning botovotonaa'nuka botovuru' teing nantoong paroro-koo para' avaaru'ning bokuaariko poroo'naang, teka teing kupi'orora poroaruu'. 
MAT.22.4	Teketa teie napo' nii'ning botovotonaa'nuka botovurima aa'puru', ‘Berira nauereriaing teing ninge para' avorontu'ning tee nkaang taamang emu' maamuari otong. Aa'noing boromaka' pankeng bi'aransi, kampianing nunkemparamaing nari'. Enang tee ookara kapoo'nanka tee maamu-antavari otong. Poroaing enang nampeesi-koong paroro-koo.’
MAT.22.5	“Teka teinge taaravaava' tenkenau', aa'nou' narung bakanoo' mintoong-koo nanuu', nii'nung mooni' besi'koong-koo nko-nko-koo nanuu'. 
MAT.22.6	Ee'noko nii'ninge teing bakaning botovotonaa'nuka moo'aarima poore'aarima tavaarira dupisi'aaru'. 
MAT.22.7	Ee'noko tee daurarong bakei iiravou' bera teie bakaning piatooronuka˜ botovurio' berora piniaaru' teing dupisi' nkonuka, ee'noko biikaang osi tai-antavau'. 
MAT.22.8	Teketa aa'puru' teing bakaning botovotonaa'nuka, ‘Paroro tee nampeesi-koong maamuari otong, teka teing nantoong para' avorontu'ning teing makosinuka deempariarura poroaruining. 
MAT.22.9	Berira nantoong kunekune'nairu-koo naniriaing ee'noko baata teka meu'pereriaining ookara paroro-koo para' averereriai.’ 
MAT.22.10	Teketa teing botovotonaa'nuka taung sionairue nanaama ookara nantoong bokuaaru' meu'paaru'ning ookamurii'ka nantoong, oreng ee'noko tampeng. Ee'noko teketa tee teva' nampeesinava baranee'ke aa'na' maanto'au'.
MAT.22.11	“Teketa tenang daurarong kuung poma baranee' oovurii'naang teka naning narung nampeesi-koong paroro-koo mononopa' kurumparavaruu'nung oovuu'. 
MAT.22.12	Teketa nia'uma aa'puu' tee, ‘Mmaiko' ee, da' arekee' a' poi nampeesi-koong paroro-koo mononopa' kuruntaravaung?’ Teka tee naning karoa'. 
MAT.22.13	Teketa dauraronge teing bakaning pakupaku-nupoong nauvurima aa'puru', ‘Dai'eriai tee aung ookeng kau' ee'noko bireng. Teketa a'dang dama'du dua'eriai mutaananoo', te' ee'noo' nantoong biromparima si'da' dovang kakirinkuarimatoainoo' sisikeera-koo otoroi.’ 
MAT.22.14	Tee' nari' nantoong mmau' para' avu'nii'nuka otorong, teka oki'ning naing miru'uriaing paninung muu'koo.”
MAT.22.15	Teketa teing Boto Keperuu'navitu tenkenaara taung besi'au' Jiisuu' daua'koo. 
MAT.22.16	Teketa biikaning barevare-nupoong Jiisuu'anko botoaaru'. Ee'noko Eeroti' bakanavitu ninka nari' berora aa'pau', “Nau-anta ee, nii'ke da' noru'dampiri otong naning masikung narung minku. Kumponing bakanavung taung nau-antaverimaung miru'ari otoina' masika'. Tankaang-anta-pina' oro'daravaunge, ai' nantoong-koo amaiaa'doaunge biikaang miring noru'ema. 
MAT.22.17	Enang naumeriaing nii' dake noru'emana': Arekee', nii'ke Ju'nupoonge ee daurarong˜ pankaing, Siisa'˜, Rooma'nung, taakisi avu'koo makosi, ai' makosi deea'?” 
MAT.22.18	Teka Jiisuu'ke tee biikaang noru' orara noru'ura aa'puru', “Dii'ke ampirinunukai ning aming-koo daua'merimaang? 
MAT.22.19	Io' mooni'nu naumeriai teu taakisi-koo dua'erimaung.” Ee'noko teinge mooni'nu nau tavo'au' tee-anko. 
MAT.22.20	Ee'noko Jiisuu'ke nia'urima aa'puru' teing, “Au-koo aung bore' uu'aa' baa-koong aa'nung miring daariari otong?” 
MAT.22.21	Teinge aa'pau', “Siisa'koong.” Teketa teie aa'puru' teing, “Tee tee averiaing teing kapoo' Siisa' bakaning tee-anko, ee'noko Kumponing bakaning Kumponing-aape averiai.” 
MAT.22.22	Teketa tenang tee' taaravaara teing bakei ta'ninaara tee teka sipaara tenkenau'.
MAT.22.23	Te'mung ee'na'mung napo' noru' pitunavitu-koo nii'ning Jiisuu'anko niania' ninka porou', boo'keta napo' daa' masika'antavaava'navitu. 
MAT.22.24	Porora avakareaama aa'pau', “Nau-anta, Moosesie ee' naumurima daarivuu',
MAT.22.24	‘Naning narung booko ba'aang otoko toire' otoa' tee donkaani baara'ma'nunge nampuaing teni naaro tee ninka bataata boo'paru'nung tooto' paraevuree'naang.’ 
MAT.22.25	Urikamu' tee namaia' naro'ka pa'noko'keta kenaanka nii'koo otoroko'nung. Ee'noko tutuna'nung nampeesiarara boo'paru' bauring otoa'. Ee'noko baara'ma'nunge teni manikuma nampura tee' nari' boo'paru' bauring otoa'. 
MAT.22.26	Teketa beenaumo-nunge. Tee' nari' temaia'koo ookara-koo pa'noko'keta kenaanka-koo nkoaru'. Ookara boorou' biurukaa' otoroa'. 
MAT.22.27	Ee'noko asi'na'moo teni nani manikuma boo'paru'. 
MAT.22.28	Enang te'mung asirana'mung boo'nuka daa'ariaina'mung teni ani arera temaia'koo pa'noko'keta kenaanka-koo ba'aang deemparavainani? Ai' teinge tee ookarai nampau'nanie teni.”
MAT.22.29	Jiisuu'ke maku'uma aa'puru' teing, “Dii' bakei papaarararimaung tee Daari Meekung-koong kara ee'noko Kumponing bakaang purinto' noru'eriaruma. 
MAT.22.30	Dama'ke nantoong boo'keta daa'arira teing nampeesiaria' otoroaing Kumponing bakaning koosinunanka paning-etaning-pina'. 
MAT.22.31	Teka tenaare-koo boo'keta napo' daa'naare-koo dii'ke ee deeruerima tasi'periaung aung Kumponinge Daari Meekung-koo aa'duru'nung,
MAT.22.32	‘Ning tee Kumponing teing aing aa'ning temu'nupoong biikaang: Eebaraami', Aisake', Jeekopi'. Teing ninka komeeri O'noi O'nomaung ning.’? 
MAT.22.32	Tee' minkuvuu'nung-koo tasi'pampiri otong ookara bakaning deempariri domantoo'nuka otorong Kumponing bakaang duta-koo, boo'nuka deea'.”
MAT.22.33	Teketa nantoong karingai tee bakaang nau-anta taaravaara bakei ta'ninau'.
MAT.22.34	Jiisuu'ke noru' pitunavitu karantavuriaruio' taaravaara Boto Keperuu'navitu bii'ka naro'ariru'. 
MAT.22.35	Ee'noko teketa narunge teing-koo boto-koo norukasi'ke Jiisuu' paaravuma niania' nia'uma aa'puu', 
MAT.22.36	“Nau-anta, botonanka-koo arera pankaing masikung boto?” 
MAT.22.37	Jiisuu'ke maku'uma aa'puu' tee, “Aung boto pankaing masikung:
MAT.22.37	‘Dake pankaruntoompeaing Ovoring dakaang Kumponing ootukunung dakaang domang-eta ee'noko ootukunung dakaang uraang-eta˜ ee'noko ootukunung dakaang onou-eta.’ 
MAT.22.38	Aung tee ookara-koo boto-koo tutuna'nung ee'noko pankaing masikung. 
MAT.22.39	Ee'noko tee kenaanka-nung boto tee tee-pina' nari' oro' aung:
MAT.22.39	‘Dake tee naning da'koo due'nung daka piaararamana' nari' tee' piaaveaing.’ 
MAT.22.40	Ookara botonanka ee'noko nakaro-nupoong biikaning kara aing-koo kenaanka-koo boto-koo bi'ariri otorong.”
MAT.22.41	Tenang ee'nang teing Boto Keperuu'navitu naro'arira otoroko Jiisuu'ke biikaang noru' tante-anta-koo nia'urima aa'puru', 
MAT.22.42	“Tee naning Kumponinge Pako'pari'uu'nung˜ nantoong domampuri tarevuriainoo'koo arekee' noru'erimaung, baa bakanaving-koong deempari tavo'aravainge?” Teinge maku'aama aa'pau', “Deevita' bakanaving-koong deempari tavo'aravaing.”
MAT.22.43	Ee'noko teie aa'puru' teing, “Nka Deevita' arekee'koo Tanuaang Meekunge karantavuko tee Ovoring tampuu' Daari Meekung-koo aa'pumanoo'ka,
MAT.22.44	‘Teie Ovoringe nkaang Ovoring aa'puu', “A', ning-koo tampavine-koo ba'naniai bera ninge dakaning kare-nupoong dakaang kau'koo boonavete-koo siparampainoo'ke basi.” ’ 
MAT.22.45	Tee' minkuvuma Deevita'ke tee Pako'pari'nii' Ovoring Kumponing-pina' basi tampuu'nung. Enang Kumponing deemparako arekee' napo' Deevita' bakanaving-koong tampaapeu'?” 
MAT.22.46	Tee' minkuvuio' naninge maku'uma kapoo' minkuvua', ee'noko te'mung-eta deto teing ookara nantoong avoreau' Jiisuu' nii'ning niania' nia'koo.
MAT.23.1	Teketa Jiisuu'ke nantoong karinga ee'noko teing bakaning barevare-nupoong aa'puru', 
MAT.23.2	“Teing boto naunuka ee'noko Boto Keperuu'navitu Moosesi paariau'ning bakaang boto nau-anta-koo. 
MAT.23.3	Tee'koo diikaning ovo'ma'nuka deempariko taaraverereriaing kapoo' nauraariaining, teka kapoo'nanka teinge nkoaavaining dii'ke nkoveriauka', ai' teinge tee kapoo' daankiaamaung nko-nkoi siong-antavaavaung. 
MAT.23.4	Teinge tee pore'antavaarimaung mmau' boto nantoonge tareaava'naang botoaarima, teka bii'ka teinge oki'noo' tareaava'.
MAT.23.5	“Ookara kapoo'nanka teinge nkoaamaing nantoonge oo-koo maroita nkoaamaung. Aa'nomaung: dootuu'koong taa'ni'anta teing dapapi' dai'arikoo', ee'noko dootuu'kooning baarong-koong puraparari bakei isikeng kurumparikoo'. 
MAT.23.6	Paroro kante-koo te' ovontung biikanoo' ba'nang-koo piavorokoo'. Napo' pava dootuu'nairu-koo ba'nava'nani'nanka tampeng-koo ba'naniaakoo' nantoonge ankampaaria'naang. 
MAT.23.7	Napo' nantoong kunekune'nairu-koo nantoonge onkeonke'aarimaatoo'naang piavorokoo' ‘Nau-anta Pankaing’ tampaarima. 
MAT.23.8	Teka dii' teing ‘Nau-anta Pankaing!’ tantaariauka'ning, ai' diikaang Siong-anta tee narung masikung otong, ee'noko dii' teing namaia' makosinuka. 
MAT.23.9	Ee'noko napo' naning narung anke kansi'koo diuma tamperiauka', ai' dii' teing narung masikung Diuma otong, ee'noko tee tee paning-koo otomaung. 
MAT.23.10	Ee'noko nau-antananka pankeng tantaariauka', ai' dii' teing tee narung Nau-anta Pankaing oto'deruring tee Kumponinge Pako'pari'nii'. 
MAT.23.11	Naning dii'koo pankaing masikung tee ee'nung dii'koo meu'ke pakupaku nkovuaing. 
MAT.23.12	Baa tee naning baka deto basiaramaung dama'ke doonko basi deemparavaing, ee'noko baa tee naning boonko noru'ari otomaung tee tee ee'nung deto basi deemparavaing.
MAT.23.13	Baka' piaaru'nuka dii' boto naunuka ee'noko dii' Boto Keperuu'navitu, bakei tora'kiriaining dii' ampirinunuka. Dii' ee'ning dii'ka muu' paninung-koo tuntariaruma nii'ning napo' taura'perereriarukoo' te' tumparipeu'ning. 
MAT.23.14	Baka' piaaru'nuka dii' boto naunuka ee'noko dii' Boto Keperuu'navitu, bakei tora'kiriaining dii' ampirinunuka. Dii'ke naaroonku biikaning kapoo'nanka pari'ererima opevurerererikoo' kunsi isikanankai dakaraka'darima nantoonge tampa' ooraarii'naang. Tee'koo dii' teing bakei aa'na' kiimatarariaining. 
MAT.23.15	Baka' piaaru'nuka dii' boto naunuka ee'noko dii' Boto Keperuu'navitu, bakei tora'kiriaining dii' ampirinunuka. Nanunanu' isipo' basi nkoverikoo' pirung-koo daue ee'noko kansi'koo narung naning dii'koo bere'araa'naang, ee'noko tenang dii'anko poko dii'ke bakei dii'koo dau basina' mosianung-koo nanu'koong deeng-antaverikoo'. 
MAT.23.16	Baka' piaaru'nuka dii' kaputu'dariri nantoong taung nau-anta-koo piarorimaing aa'perima, ‘Naning dootuu'nava pankava tampuma marakavaravaing tee kapoo' otoa', teka baa tee naning dootuu'nava pankava-koong kooro tampuma marakavaravaing tee tee dai'ari otong tee bakaang maraka-anta dupe-anta-koo.’ 
MAT.23.17	Dii' bakei kaputu'nuka mutaanang-kooning, arera teing-koo aing-koo aa'ning-koo dau basi: kooro nii'noo' dootuu'nava pankava tee kooro meeka'antavumanava? 
MAT.23.18	Napo' aa'perikoo' dii'ke, ‘Naning boonturoma-koo marakavarako kapoo' nkoaravauka'nung, teka naning te' kapoo' darimpaamaung-koo marakavarara deeko' teie tee tee dupe-antavuaing.’ 
MAT.23.19	Dii' bakei kaputu'nuka mutaanang-kooning, arera kapoo' pankaing masikung teing-koo, tee kapoo' darimpaamaung ai' te' boonturoma tee kapoo' te' darimpaamaung meeka'antavumaung? 
MAT.23.20	Tee'koo baa naning boonturoma-koo marakavaravaing tee te'koo marakavaravaing ee'noko ookara kapoo'nanka teke otoroining-koo nari'. 
MAT.23.21	Ee'noko baa tee naning dootuu'nava pankava-koo marakavaravaing tee teva-koo marakavaravaing ee'noko tee-koo Kumponing-koo teke otomaung-koo nari'. 
MAT.23.22	Ee'noko baa tee naning paning-koo marakavaravaing tee tee Kumponing bakanoo' ba'nanui tare nkoroma-koo marakavaramaang ee'noko napo' tee-koo te' ba'nanui otomaung-koo nari'.
MAT.23.23	“Baka' piaaru'nuka dii' boto naunuka ee'noko dii' Boto Keperuu'navitu, bakei tora'kiriaining dii' ampirinunuka, ai' dii'ke tee avutevu' napoka dovang oki'nareka' kivorana' tankaamperima baarauni-koo˜ namanto Kumponing averikoo', sirivita' dovang ko'dompuu', teka teing kapoo' boto-koo pankeng dama'duerikoo' aa'ning: aarumo koonto'na' simpe', aarumo piaa unaa-anta-po'nung, ee'noko Kumponing masika'antavui kake'iiari oto'. Aing ee'ning teing dii'ke naro'ka nko-koo makosining. 
MAT.23.24	Dii' kaputu'nuka taung nau-anta-koo piarorimaing, oki'nareka' kapoo'nanka aa'na' pukerariri maa'erikoo', teka kapoo' pankaing opo' dunkumperikoo'.
MAT.23.25	Baka' piaaru'nuka dii' boto naunuka ee'noko dii' Boto Keperuu'navitu, bakei tora'kiriaining dii' ampirinunuka˜. Diikaning kaapunanka-koo ee'noko bantovanto'nanka-koo dama'du aa'na' kiiroraa'antaverikoo' duu'perima, teka kuung teing-koo bakiaa'ke maanto', ee'noko mono bakaang pia narung siong. 
MAT.23.26	Dii' Boto Keperuu'navitu kaputu'nuka, tutung kuung kiiroraa'antaverimaatoai teing diikaning kaapu ee'noko bantovanto'nanka aa'noaina' dama'du nari' kiiroraa' otoai.
MAT.23.27	Baka' piaaru'nuka dii' boto naunuka ee'noko dii' Boto Keperuu'navitu, bakei tora'kiriaining dii' ampirinunuka. Dii' kuvi dako'doma dama'du aa'na' kiiroraa'antavaamaing-pina' oro'nuka dama'du-eta tampa' oro'paraa'naang, teka kuung bakei boo'nuka-koong make'ke maanto' ee'noko amutemurii' ku'mi'nanka. 
MAT.23.28	Tee' nari' dii' dama'du-eta nantoonge koonto'nuka-pina' ooraarimaung teka dii'koo kuung ampirinunge˜ maanto' ee'noko boto toto'ke.
MAT.23.29	“Baka' piaaru'nuka dii' boto naunuka ee'noko dii' Boto Keperuu'navitu, bakei tora'kiriaining dii' ampirinunuka. Dii'ke nakaro-nupoong dako'aaru'noo' tampa' kanierikoo', koonto'nuka biikaning dako'domanairu tampa' nepunepu'erikoo'. 
MAT.23.30	Aa'perimaung, ‘Nii' tenang nakaro-nupoong niikakatauro otoroko'nang o'nori dei nakaro-nupoong dupisi'aariko pakumariarupeu'.’ 
MAT.23.31	Teka daang dakaraka'darima tee' minkurarikoo', ai' diikaang aarumoi teing biurukaa' sira'durimaung nakaro-nupoong tero dupisi'aaru'ning. 
MAT.23.32	Aia' enang dupe-antaveriaing tee' nari' tee temurii' aarumo orara diikakatauroi tero nkoaako'nung. 
MAT.23.33	Dii' borukoporonuka, boru' doparopa-po'nung baurukaa', arekee' napo' donta'peripeu' tenang Kumponinge tuutunanturira mosianung-koo be'koo tanturiko?
MAT.23.34	“Tee'koo ninge nakaro-nupoong dii'anko botoarampaing ee'noko Daari Meekung-koo norukasi'nuka ee'noko nau-antanuka. Nii'ning tee teing-koo dii'ke dupisi'erereriaining aa'barata' dovang-koo bi'erererima. Ee'noko nii'ning teing mura'ereriaining diikaning pava dootuu'nanka-koo kuunge osi kanteveri bata'ererima. 
MAT.23.35	Tee tee ookara urikupoong koonto'nuka dupisi'aariko'ning-koong tuutunang dii'ke komperiaing teing-koo Eebelo'keta bera Sakaraia'koo basinoo'ka, tee Sakaraia' tee Berakaia bauring boonturoma ee'noko meekavaro-koo meu'ka dii'ke diumaraang-koo kuunge dupisi'eru'nung te' dootuu'nava pankava-koo.
MAT.23.36	Masika' naurampimang, aing teing ookara kapoo'nanka enanavarang-koo basiarako tora'kiriaing.”
MAT.23.37	“Oi baka' Jerusalema'nupoong, Jerusalema'nupoong, dupisi'erererimaing Kumponing bakaning nakaro-nupoong, ee'noko teing dii'koo botovurimaing kapange too'pererima dupisi'erererikoo', arekee'ning batei-koo ninge dii' naro'koo karirampimaung kokoree'ke baurukaa' kupa'koo boong naro'urimana', teka dii' aroo'dariaung. 
MAT.23.38	Aing ee, Kumponinge diikanoo' osi si'during dii'ke dii'ka tare-koo bera nuampavoo'naang. 
MAT.23.39	Ee'noko naurampimang dii'ke tee ning napo' oomeriaroo'naang bera tenang batei aa'meriainang,
MAT.23.39	‘Biraankenung tee naning Ovoring bakaang miring-koo pomaatomaung.’” 
MAT.24.1	Teketa Jiisuu' dootuu'nava pankava-ita siarara tenkenuko bakaning barevare-nupoong tee-anko porou' avatevaronanka-koo nau-antavaava'naang. 
MAT.24.2	Jiisuu'ke aa'puru' teing, “Aing kapoo'nanka dii'ke ee ooverimang? Masika' naurampimang, teing aing kapananka teing tuurampaavaining. Teinge piatooroi deroaama nare' nii'nare'koo daue pante'ario' sipaavauka'.”
MAT.24.3	Teketa Jiisuu' teke Olive'po'namii-koo baka ba'nanuio' bakaning barevare-nupoong tee-anko porora bii'ka otoroi nia'aama aa'pau', “Naumeriai tee are'moong tee' nkoaravaing, ee'noko taa'ni'anta aming da' poaing-koong, ee'noko aung batei oparavaing-koong taa'ni'anta aminge?”
MAT.24.4	Teketa Jiisuu'ke maku'urima aa'puru', “Bakei, tarerariri otoriaing nantoonge poo-antaraari'neeng. 
MAT.24.5	Ai' nantoong mmau'ke tee poroma nkaang miring tampaama aa'paavaing, ‘Ning tee ee'nung Kumponinge Pako'pari'nii',’ ee'noko tee' nkoarima nantoong mmau' tosiaariko siompaariaing. 
MAT.24.6	Ee'noko dii'ke tee karenanka tavo'kuko ee'noko tamung minkuaako taaraveriaing, teka dii' ee'ning tarerariaing dii' domang puraaniri'neeng tee-koo, ai' teing teing kapoo' tee' oro'nanka nkoaravaining, teka botu mme' basiarava'. 
MAT.24.7	Narung kansi' i'amparama nii'nung kansi' turampuainge. Ee'noko narung muu' i'amparama nii'nung muu' turampuainge. Ee'noko napo' nantoong peera-koo booroainge, ee'noko u'mi'nanka nkoaravai nii'ning kansi'nanka-koo. 
MAT.24.8	Aing teing tamung tutuna'ning sisikeerananka manikuma mantompumana' tooto' ponto'ke due'uko.
MAT.24.9	“Ee'noko tenang ee'nang dii' teing dai'daarira tavo'daariaining oraka' nkoraarii'naang, ee'noko dii'koo nii'ning dupisi'daariaing. Ee'noko dii' teing ookara nantoonge munte'daariaining ning nkaang miring-po'nupoong deentariko. 
MAT.24.10	Ee'noko tenang ee'nang mmau' nantoong tee biikaang masika'anta-ita dua'ariaing, ee'noko nii'ninge bii'maikorori' munte'aarima tooka kompai nii'ning kare-nupoong-koo siaariai dupisi'aarii'naang. 
MAT.24.11	Ee'noko mmau' nakaro-nupoong oro'pariaing tenang daang Kumponing-etaining tamparima, ee'noko mmau' nantoong tosiaarima poo-antavaariai. 
MAT.24.12	Ee'noko tenang orara aarumo beremparako mmau' biikaang piaa tee ka'matompuaing. 
MAT.24.13	Ee'noko naning purimpario' bera asirana'mung basiaravaing deeko' domamparavaing. 
MAT.24.14	Ee'noko tee tutung tee aung doorenang tampara ookara kansi'koo daankiaavaing ookara nantoonge Kumponing bakaang muu'koo tumpariaina' taaravaava'naang, teketa tee-koo dama'due doong asi' tavo'kuaing.”
MAT.24.15	“Ee'noko tenang tee kapoo' maremaare ooveriaing meepo'ke donkonuio' teie nakaronunge Danieloi minkuvuu'na' tee te' meepo' nuampa-antavuaing.” (Daari Meekung-koo deeruerira tasi'peripeu'.) 
MAT.24.16	“Tenang tee donkonuio' ooaara teing a' Judia'nameng-koo otoroaining miinanka-koo deto bakei navo'ka koo'ariaing! 
MAT.24.17	Naning daunavaro-koo otoaing deeko' siarara pava-koo kuung beauka' bakaang kavo nka-koo. 
MAT.24.18	Napo' naning mintoong-koo otoainoo'keta pava-koo toroaravauka' bakaang mononopa' nka-koo. 
MAT.24.19	Bakei piaaru'nuka otoroaing teing maniku' kempo'nuka ee'noko napo' teing biurukaa' noonoo'koo otoroaining, ai' teing tapotaponuka, mmari'koo makotua'. 
MAT.24.20	Kunsirariaing tee aung batei mmaririaina'mung kamaari bakanang batei deemparavauka'na', nii'noo' Doong Uaana'mung deemparavauka'. 
MAT.24.21	Tee arikung te'mung tavo'kuaing tee bakei dau basi aung kansi' tutuntoma-ita nkoaru'ning-koo bera e'mung doong-koo basinoo'koo, ee'noko napo' dama'ke tee' basi otoauka'nunge. 
MAT.24.22	Teing doong arikeng Kumponinge apuka'antavuaruko deeko' ookara nantoong teing oparipeu'ning, teka Kumponinge bakaning miru'nisinuka piaavurima tee batei apuka'antavui miru'uu'nung.
MAT.24.23	“Ee'noko tenang ee'nang nii'nung naninge aa'duriko deeko', ‘Ooveriai, aung tee Kumponinge Pako'pari'nii' tavo'kuaing-koong!’ nii'noo' aa'puko, ‘Auntang!’ tee masika'antaveriauka'. 
MAT.24.24	Ai' teing nakaro-nupoong ee'noko pako'pari'nii'nuka daang Kumponing-etaning tamparimaing porora taa'ni'anta pankenanka ta'nimpaarii'na' nkoaavaing nantoong tosiaarima Kumponing bakaning naro'ka papaara-antavaarii'naang, tavo'arapeu'nung-pina'. 
MAT.24.25	Ooveriko, aung tee ninge tero uro'kanoo'ke naurampimang. 
MAT.24.26	Tee'koo naninge nii'nunge naururima aa'duriko, ‘Auntanto mee'bora' sirakamaa'ke otomang,’ te' beriauka'. Napo' aa'puko deeko', ‘Aung anke kuunge otomang,’ tee masika'antaveriauka'. 
MAT.24.27	Teka tee piping isipo'keta pipimpuma ootukunairu namu'ke siraka'pumana' tee' nari' ookarai oomaavaing ning Tee Naning-naumpo' Paning-etaing moko. 
MAT.24.28	Are' tokoo bonku' otoainoo' teing mareoi'nanka te' oosiarima sira'paavaing.”
MAT.24.29	“Tenang ee'nang namu'ke manki'antananka teing doong-koo tavo'kuaining tankinuko tee duaa' tee tenang mutaanampuaing, ee'noko kaara arakavaravauka', ee'noko beento'nanka paning-eta tankavariai. Ee'noko teing purinto'nanka kapoo' paning-kooning teing dankampuriaininge. 
MAT.24.30	Ee'noko tenang ee'nang tee taa'ni'anta Tee Naning-naumpo' Paning-etaing ookara kansi' tare-koo poaing-koong oro'paravaing teke paning-koo, ee'noko nantoong ookara kansi'kooning tenang ee'nang avoreaama orarunsiariaing. Ee'noko teinge ning Tee Naning-naumpo' Paning-etaing taa'ni'moi moko oomaavaing, purinto' ninka kamo'ke depeto aa'na' meena'moi. 
MAT.24.31	Ee'noko ninge tuuviri aa'na' karantavama˜ botoarampaing teing nkaning koosinunanka, ee'noko teinge oosiaariaing teing nkaning miru'nisinuka kansi'koo ookutunairu-eta.
MAT.24.32	“Enang tee dii'ke tee baisirovang ooverira noru'eriaing, aa'nomaung: Tenang para' nenuvara'uko noru'erikoo' teketa deto puaravuu'naang due'ka. 
MAT.24.33	Tee' nari' napo' dii'ke teing aing ookara kapoo'nanka ooverira noru'eriaing tee tee due', karanaang-anko poing. 
MAT.24.34	Masika' naurampimang ninge dii', aing enanavarang mme' paa'ariaruko nkoaravaing teing aing kapoo'nanka ookara. 
MAT.24.35	Paning ee'noko kansi' teing paa'areaining teka nkaang kara tee paa'aravauka'nung.”
MAT.24.36	“Naninge noru'ua' tee doong ee'noko tee batei. Koosinunanka paning-kooninge noru'aava'. Napo' ninge, tee bauringe, noru'ampa', teka teie narunge Mma'ke noru'ui otong tee batei. 
MAT.24.37	Tee' nari' Nooa' bakanang nkoaru'na' nkoaravaing tee ning Tee Naning-naumpo' Paning-etaing moainang. 
MAT.24.38	Aa'noko'na': tenang batei doua pankaing mme' poaruko taamanaama, naikaama, nampeema otoroko' bera Nooa' aaka'nareng-koo tumparu'na'mung-koo basi. 
MAT.24.39	Tee kapoo' nkoaravaing-koo noru' otoroa' bera douai pora teing ookara aaruvuru'. Tee' nari' ee'na' nkoaravaing tenang ning Tee Naning-naumpo' Paning-etaing moainang. 
MAT.24.40	Kenaankara naninka mintoong-koo otoreko narung tenaanka-koo pari'uma, narung sipuaing. 
MAT.24.41	Napo' manikumaara kenaankara-koo nari' iinkureko nani pari'uma nani sipuaing.
MAT.24.42	“Tee'koo tanatarariri otorimaatoai, ai' dii'ke tee noru'eria' tee diikaang Ovoring poaina'mung. 
MAT.24.43	Teka ee' noru'eriaing dii'ke, naninge pava okovenunge tee bakiaa'nko pomanang muunga noru'ui dei tee tee maamuari otopeu' tee bakaang pava pesi'koo taura'pua'. 
MAT.24.44	Tee' nari' dii' maamurariri otoriainge, ai' tee ning Tee Naning-naumpo' Paning-etaing tenang batei ning moaing-pina' noru'meriaruko moaing.”
MAT.24.45+MAT.24.46	“Baa tee naning matau, bakaang ovoringe bakanava tare-koo botovumaung, naning kake'iinara botovotonaa'nuka batei makosinang bau'koo miru'nisi, biraanke-antavuaing tee botovotonaa' bakaang ovoringe pora tee' nkoarako meu'pura. 
MAT.24.47	Masika' naurampimang ninge, teie ookutuning kapoo' okovumaing-koo tarenara deeng-antavuaing. 
MAT.24.48+MAT.24.49+MAT.24.50	Teka teie botovotonaa'ke orarai ee' noru'uaing deeko', ‘Nkaang ovoring ana'aring po'koo,’ ee'noko tavu' tutumpuriai teing nii'ning botovotonaa'nuka, ee'noko teing ninka nantoong naikaama kanu'arimaing ninka nari' nkoariai, teie bakaang ovoringe poma meu'puu'naang doong paapaa'ui otoaina'mung tee po'koo, ee'noko batei noru'uauka'nang. 
MAT.24.51	Ee'noko teie aa'na' kiimatavuaing tee, ee'noko naro' sipuai teing ninka ampirinunuka ninka, te' ee'noo' nantoong biromparima si'da' dovang kakirinkuarimatoainoo' sisikeera-koo otoroi.”
MAT.25.1	“Tenang ee'nang tee tee muu' paninung tee teing pina' nerai' nanai' oro'paravaing biikaning daamunanka kompai nampeesinung kune'koo berou'ning onkeonke'aava'naang. 
MAT.25.2	Pa'noko' teing-koo mutaanang-kooning ee'noko pa'noko' matau-po'ning. 
MAT.25.3	Teinge mutaanang-kooninge biikaang daamu nkavaama karasini nari' nkavaavaruu'. 
MAT.25.4	Ee'noko teinge matau-po'ning karasininanka nari' daamu-koo nkavai berou'. 
MAT.25.5	Teka tee nampeesinung po'koo ana'aru'. Ana'ario' teing duunkaamparira aasiau'. 
MAT.25.6	Teketa meu'namang boku karou' aa'puma, ‘Nampeesinung aung enang pomaang. Porira kune'eriai.’ 
MAT.25.7	Teketa teing nerai' tantearira biikaning daamunanka panka'pau'. 
MAT.25.8	Teketa teing mutaanang-kooninge teing matau-po'ning karasini-koo eentavaarima aa'pau', ‘Nii'ning pare'mereriai karasini-koo. Niikaning daamunanka siri'arining.’ 
MAT.25.9	Maku'aama aa'pau', ‘A, nii'koo aa' ookara-koo makotuaroo'naang. Makosi berira karasini baaveaamaing-ankoa moo'siiriaing.’ 
MAT.25.10	Teka tenang mme' nanai otoroko karasini moo'koo tee nampeesinung te' basiaru'. Ee'noko teing nerai' matau-po'ning maamuariri otoroko'ning tee ninka nari' kuung tumpariru' nampeesi-koong paroro-koo. Ee'noko beroko karanaang da'paru'. 
MAT.25.11	Napo' dama'ke teing nii'ning napo' porora aa'paako', ‘Ovoring, ovoring, daate'meriai.’ 
MAT.25.12	Teka teie maku'urima aa'puru', ‘Masika' naurampimang, ninge dii' noru'dampia'.’ 
MAT.25.13	Tee'koo tanatarariri otorimaatoai dii', ai' dii'ke tee doong ee'noko batei noru'eria' ning toromaravainoo'.”
MAT.25.14	“Napo' tee muu' paninung aunge minkunaae paara-anta-koo makosi. Narunge naninge ovoringe isipo' nii'nameensi'koo tenkenuma bakaning botovotonaa'nuka bokuvurira mooni' tankaampuru' teinge bakaang mooni' tare-evaava'naang. 
MAT.25.15	Tutuna'nung pa'noko' kokorei'namiku avuu'. Teketa kenaanka-nung kenaanka kokorei'namiku avuu'. Teketa beenaumo-nung narung kokorei'namiku avuu'. Biikaang matau siompui tee' tankaampuru'. Teketa tenkenuu'. 
MAT.25.16	Teketa tee pa'noko' kokorei'namiku nkavuu'nung namu'ke bera teie tee mooni' mintoong-antavuu' ee'noko daua napo' pa'noko' kokorei' basi-antavuu'. 
MAT.25.17	Napo' tee kenaanka kokorei'namiku nkavuu'nung bera tee' nari' nkoaru'. Teie napo' asi'ning kenaanka kokorei'namiku basi-antavuu'. 
MAT.25.18	Teka teie naninge narung kokorei'namiku nkavuu'nunge bera kansi' nenke'ura dinkung-koo dako'uu' tee mooni' ovoring bakaang.
MAT.25.19	Teketa pankaroompuio' tee teing biikaang ovoring toroarara baakeenevuru' teing. 
MAT.25.20	Ee'noko teie naninge pa'noko' kokorei'namiku nkavuu'nunge napo' nii'ning pa'noko' kokorei'namiku po'antavuu' nari' pora aa'puu', ‘Ovoring, dake tee ning pa'noko' kokorei'namiku ameu'. Ooveko ninge napo' nii'ning pa'noko' kokorei' basi-antavantu'nung.’ 
MAT.25.21	Bakaang ovoringe maku'uma aa'puu', ‘Bakei tampa' nkoveu'nung, da' tee botovotonaa' tampara, kake'iinung. Aing-koo oki'ning-koo tampa' kake'iiraru'nung-koo ninge tee kapoo'nanka mmau'nanka tare-koo si'dampaing. Enang pora ni'ninka nari' dotumareaing.’
MAT.25.22	Napo' tee kenaanka kokorei'namiku nkavuu'nung pou'. Pora aa'puu' tee ovoring, ‘Dake tee ning kenaanka kokorei'namiku ameu'. Ooveko enang tee ninge napo' asi'ning kenaanka kokorei'namiku basi-antavantu'nung.’ 
MAT.25.23	Bakaang ovoringe maku'uma aa'puu', ‘Bakei tampa' nkoveu'nung, da' tee botovotonaa' tampara, kake'iinung. Aing-koo oki'ning-koo tampa' kake'iiraru'nung-koo ninge tee kapoo'nanka mmau'nanka tare-koo si'dampaing. Enang pora ni'ninka nari' dotumareaing.’ 
MAT.25.24	Teketa napo' tee naning narung kokorei'namiku nkavuu'nung te' pou'. Pora aa'puu', ‘Ovoring ee, da' tee bakei naning ivekung noru'dansi o'nong. Dakaning botovotonaa'nuka pore'oromatoko dama' pora derararaa'naang. 
MAT.25.25	Tee'koo da' dataramparura mera tee aung dakaang mooni' baku'antu' kansi'koo kuung. Ooveko, aung tee dakaang kapoo'.’ 
MAT.25.26	Bakaang ovoringe maku'uma aa'puu', ‘Da' bakei orara botovotonaa', kakarua'. Tee' minkumeinaare ninge enang toro-antavama'naang da'koo. Masika' ee noru'mei otong ning naning ivekung? Nkaning botovotonaa'nuka pore'oromatoko dama' mera deramaramaung ee? 
MAT.25.27	Tee' noru'mei deeko' arekee'koo nkaang mooni' beeng-koo sipearuu', toromarara nkaning taakore'ning ninka nkavampeu'nung? 
MAT.25.28	Tee narung kokorei'namiku pari'erira tee naning kivora kokorei'namiku oto'evuing averiai. 
MAT.25.29	Ai' baa tee naning bereng-anta-nko dau basina' napo' avu'koong. Ee'noko tee naning bereng-anta-nko deeaung teing oto'evuining naro'ka pari'koonge. 
MAT.25.30	Enang dama'du dua'eriai aung botovotonaa' tamunsi'nung te' mutaananoo', te' ee'noo' nantoong biromparima si'da' dovang kakirinkuarimatoainoo' sisikeera-koo otoroi.’”
MAT.25.31	“Tenang ee'nang tee ning Tee Naning-naumpo' Paning-etaing nkaang meenasi ninka moainang teing ninka nkaning koosinunanka ninka nari' ning tee tee-koo nkaang ba'nava'nani' pipi'daari-koo paning-koong-koo ba'nanampaing daurarong taa'ni'antamari. 
MAT.25.32	Ee'noko ookara kansi'koo muu'nanka amutemuu' teing ning-koo uro'kanoo' oosiariaining ee'noko teka siivenke'arampaing tee' sipisipi' tarenarai sipisipi' ee'noko mee'mee' simpe'uripeu'na'. 
MAT.25.33	Ee'noko aa'noai, sipisipi'nanka ning-koo tampavine-aape siparampai, mee'mee'nanka mare'aanavine-aape. 
MAT.25.34	Teketa tenang ninge dauraronge aa'parampaing teing tampavine-koo otoroaining, ‘Porira dii' Mma'ke biraankeruru'ning barenku konsiiriai, ai' tee muu' paninung tee dii'koo maamu-antavuu'nung kansi' tutumparu'noo'keta. 
MAT.25.35	Ai' dii'ke tee ning tenang peeramoko bau'meriko'. Ntong-koo karaa'marako kapoo' nai-koong ameriko'. Tenang damisimai deemari o'noko kuung bokumeriko'. 
MAT.25.36	Tenang duaana o'noaruko duaameriko'. Napo' siipamoko tanatameriko'. Tenang kiimatanava-koo o'noko porima beero'meriko'.’
MAT.25.37	“Teketa tenang teinge koonto'nukai maku'aama aa'paavai tee, ‘Ovoring, are'ka peeraroko oorampima bau'dampiko', ee'noko ntong-koo nekeru'kiko kapoo' nai-koong arompiko'? 
MAT.25.38	Napo' are'ka damisimai deentari otoko oorampima kuung bokurampiko', ee'noko are'ka duaana oto'deruaruko duaantampiko'? 
MAT.25.39	Napo' are'ka siiparoko oorampima nii'noo' kiimatanava-koo otoko beero'dampiko'?’ 
MAT.25.40	Ee'noko ninge dauraronge maku'arama aa'parampaing, ‘Masika' naurampimang dii', aming kapoo' dii'ke aing-koo mmarang-koo baru' miring otoroaing-koo nkoveru'nung tee tee ning-koo nkoveru'nung.’
MAT.25.41	“Napo' aa'parampaing teing mare'aanavine-koo-nupoong, ‘Dii' barakosi'nisinuka, beriai ning-ankoita tee-koo nta'koo otoi oto'koo Sietani'koo ee'noko bakaning koosinunanka-koo maamu-antanisi-koo. 
MAT.25.42	Ai' ning tee peeramoko dii'ke bau'meriaruko'. Ntong-koo nekeru'kanko kapoo' nai-koong ameriaruko'. 
MAT.25.43	Damisimai deemari o'noko kuung bokumeriaruko'. Duaana-koo ata'teenko duaanameriaruko'. Napo' siipamoko ee'noko kiimatanava-koo o'noko dii'ke tee ning taremeriaruko'.’ 
MAT.25.44	Ee'noko teinge napo' maku'aama aa'paavai, ‘Ovoring ee, arenang nii'ke da' aa'noko oorampima pakurampiaruko', peeraroko, ntong-koo nekeru'kiko, damisimai deentari otoko, duaana-koo ata'siiko, siiparoko nii'noo' kiimatanava-koo otoko?’ 
MAT.25.45	Ee'noko ninge maku'arama aa'parampai, ‘Masika' naurampimang, aming kapoo' dii'ke aing-koo mmaikori'koo baru' miring otoroaing-koo nkoveriaruu'nung tee tee ning-koo nkoveriaruu'nung.’ 
MAT.25.46	Teketa tee teing kiimatavariri doong kante tee' nari' otoroainoo' beroaing, teka teing koonto'nuka domampariri tee' nari' otoroainoo' beroaing.”
MAT.26.1	Teketa Jiisuu'ke teing aing karananka minku bakevura bakaning barevare-nupoong aa'puru', 
MAT.26.2	“Dii'ke noru'eri otong tee Paroro Baari'koong˜ makotuu'naang doong deto ke'munta otong, ee'noko ning Tee Naning-naumpo' Paning-etaing tee naninge tooka kompui taura'muaing, ee'noko aa'barata'koo bi'maara dupisi'maavaing.”
MAT.26.3	Tenang ee'nang tee teing piristi'nuka-koo ovontung ee'noko nantoong-koo pankenanka tee piristi' pankaing bakanava-koo naro'ariru', bakaang miring tee Kaiapasi. 
MAT.26.4	Ee'noko teinge Jiisuu' aavavaara moo'aara tavaava'naang mumunsiau'. 
MAT.26.5	Ee'noko teinge aa'pau', “Na'moo paroro ninka nkoampiauka' nantoonge karingai turamaari'neenga.”
MAT.26.6	Teketa tee Jiisuu' teke Beetani-namono-koo otoko tee Saimoni' tero oramuu'po'nung bakanava-koo kuunge. 
MAT.26.7	Ee'noko tenang teke otoko nani manikuma tee-anko pou' duuninaro'
MAT.26.8	Tee' nkovuio' teinge barevare-nupoonge ooaara iiravorora aa'paako', “Aung aming-koo anie tamung kera'pumaang? 
MAT.26.9	Aung duuni tee moo' pankaing-koo baavevuma mooni' nkavuma ata'oi'nuka paku-koo makosi.”
MAT.26.10	Ee'noko Jiisuu'ke noru'ura tee kapoo' teinge minkuaako'nung aa'puru' teing, “Dii'ke aming-koo ani manikuma pore'antaverimang? Anie tee kapoo' tampara masikung ning-koo nkovuing. 
MAT.26.11	Ai' teing ata'oi'nuka teing dii' ninka doong kante nari' otorimaatoaining, teka ning tee dii' ninka baru' pankaroong o'noriauka'nung. 
MAT.26.12	Tenang anie aung duuni ning-koo mono-koo dakovuma tenie tee ning dako'maavaing-koong maamu-antamuma tee' nkovuing. 
MAT.26.13	Masika' naurampimang, are'ke tokoi tee doorenang tampara daankiaavainoo'ke ookara kansi'koo tee kapoo' ning-koo anie nkovuing tee minkuaama ani norunoru'aavaing.”
MAT.26.14	Teketa narung teing-koo nanai'keta kenaanka-koo Judasi Kerio'nung tampaako'nung, piristi'nuka-koo pankainuka-anko beu'. 
MAT.26.15	Bera nia'urima aa'puru', “Dii'ke ning aming ameripeu' ninge tee Jiisuu' dii'anko sianko?” Tee'puio' teinge mooni'ning siliva'kooning beenaumo kivoranuri deeru-antavaara avau' tee. 
MAT.26.16	Teketa deto tee enang Judasie tooka kompui doona besi'uu' Jiisuu' teing-koo sivuainoo'.
MAT.26.17	Doong tutuna'na'mung basiario' tee paroro Ju' biikaang berete' iisiropa-koong, bakaning barevare-nupoong Jiisuu'anko porora tee nia'aama aa'pau', “Dake are'ke nii'ke tee Taamang Baari'koong˜ maamu-antavampira naiampii'naang piaromaang?” 
MAT.26.18	Jiisuu'ke aa'puru', “Jerusalema'namono-koo berira naning narung ooveriaing ninge noru'ansi o'noing. Nauerima aa'periaing, ‘Teie nau-antai aa'puing, “Nkaang batei tokompansi o'nomaung miru'nisi enang due'uing. Ee'noko ning nkaning barevare-nupoong ninka teke dakanava-koo Baari'koong Taamang naiampima norunoru'ampiaing te'mung doong.” ’”
MAT.26.19	Teketa teing barevare-nupoong tee' Jiisuu'ke nauvuru'na' berora maamu-antavau' tee Baari'koong Taamang. 
MAT.26.20	Bera muumpuio' Jiisuu' teing ninka nanai'keta kenaanka barevare-nupoong ninka teke ba'naniau'. 
MAT.26.21	Ee'noko tenang taamanaama Jiisuu'ke aa'puru', “Ninge masika' naurampimang dii', narunge dii'koonge tee tooka kompui ning kare-nupoong-koo simuaing.”
MAT.26.22	Teketa teinge tee' taaravaara bakei orarunsiariru', ee'noko Jiisuu' naruna' doompeitaa' nia' tutumpau' aa'paama, “Tee ee ning ee, Ovoring?”
MAT.26.23	Jiisuu'ke maku'uma aa'puru', “Teie ee'nunge ni'ninka nari' diisi-koo toonampematomaunge ning tooka kompui taura'muaing. 
MAT.26.24	Ning Tee Naning-naumpo' Paning-etaing tee tee' Daari Meekunge minkuvuu'na' nari' nkomaravaing, teka tee naning ning tooka kompui kare-nupoong-koo simuaing tee bakei piaaru' masikung, tora'kuainung. Bakei ponto'aravaruu'nung dei tampa'ke.” 
MAT.26.25	Teketa tenang teie Judasie ee'nunge tooka kompui tee Jiisuu' kare-nupoong-koo taura'puainge aa'puu', “Tee ee ning ee, Nau-anta Pankaing?” Jiisuu'ke maku'uma aa'puu', “Ee', da' ee'nung tee.”
MAT.26.26	Teketa tee' taamanaama Jiisuu'ke berete'nu nkavura, biraankevura, pisi'uu'. Pisi'ura bakaning barevare-nupoong avurima aa'puu', “Nkaverira naieriai, aung tee nkaang mono makosi.” 
MAT.26.27	Teketa napo' uaininareng avaako nkavura kompui tampa' tampura Kumponing-koo teing avurima aa'puru', “Aru'koo naikiriai dii' ookara. 
MAT.26.28	Aung tee nkaang ereng nerakung kara naroong-anta pinka'anta-koong makosi, mmau' nantoong biikaang orarananka tonta'anta-koo dakoaravaing. 
MAT.26.29	Enang tee ninge ee' naurampimang, enang-eta deto naikamparoo'naang uaininaru'koo bera te'mung uaini-koong urusi' nerakung dii' ninka nari' naiampiaina'munge basi Mma' bakaang muu'koo kuunge.” 
MAT.26.30	Teketa kenanavu kenavaara danto tenkenaara Olive'po'namii-aape berou' teing.
MAT.26.31	Teketa Jiisuu'ke nauvurima aa'puru' teing, “E'mung ee'na'mung muunga dii'ke ookarai ning si'merira koo'darii'naang, ai' Daari Meekunge tee tero tee' minkuvuu'nung aa'puu'noo'ka,
MAT.26.31	‘Ninge tee sipisipi' tanatanung tavanko teing sipisipi'nanka teing avitoitoi purarenka'ariaining.’ 
MAT.26.32	Teka ning boo'keta daa'marara tee dii'koo uro'ke Kaaleli'nameng-koo meaing.” 
MAT.26.33	Piitai maku'uma aa'puu', “Ninge tee bakei da' si'dampauka'nung bane ainge nii'ninge si'daako dakaning kare-nupoong-koo avoreaama.” 
MAT.26.34	Jiisuu'ke maku'uma aa'puu', “Ninge masika' nauramaang, e'mung ee'na'mung muunga kokoree' mme' koo'kuaruko beemu'pie da' penkentaravaing ni'ninka nari' o'noremaung-koo.” 
MAT.26.35	Teka Piitai napo' aa'puu', “Ning tee da'koo penkemaravauka'nung bane da' ninka nari' moompeainge.” Napo' teing nii'ning barevare-nupoong ookara tee' nari' kareau'.
MAT.26.36	Teketa tenang Jiisuu' teing ninka bakaning barevare-nupoong nii'noo' Ketsemani tampaako'noo'
MAT.26.37	Teketa Piita bokuvui ee'noko Siebedi-baurinketa nari' tapotaapo' berou', ee'noko orarunsiarama domang oraka' dee'ou'. 
MAT.26.38	Ee'noko teing aa'puru', “Nkaang domang tee orarunsie bakei boo'pina' dee'antamuing. Anke otoriai ni'ninka nari' tanatarariri.” 
MAT.26.39	Teketa kato oki'noo' bera te' doonko kinkinura kansi'koo teke kunsiaru' aa'puma, “Mma' ee, makosi deeko' aung kiimata-koong kaapu baari'antameaing, teka tee nkaang pia deea', da' dakaang pia siong-koo makosi.” 
MAT.26.40	Teketa napo' te' bakaning barevare-nupoong otorou'noo' toroarara teing aasiaio' oovuru' teka. Ee'noko teketa aa'puu' tee Piita, “Dii' ee donkaang ni'ninka nari' tanatarariri tamung oki'noo' batei otoriarupeu'? 
MAT.26.41	Kunsirarima tanatarariri otoriaing parapaara-koo dua'dari'neenga, ai' domange tee piarori otoritaa' diikaang mono aruaru'dorimang.”
MAT.26.42	Teketa napo' kemu'kana' kato bera kunsiarama aa'puu', “Mma' ee, aung kiimata ninge baari'koo makosi deeaung deeko', makosi dakaang pia siompansi tora'pampaing.” 
MAT.26.43	Ee'noko napo' pora tee' teing aasiai otoroko oovuru', duta aasi'ke tavurio'. 
MAT.26.44	Teketa napo' teka sipurira napo' beemu'pina' beu' kunsiaraa'naang tee' nari' minkuvuu'na' minkuvuma. 
MAT.26.45	Teketa napo' barevare-nupoong-anko toroarara aa'puru' teing, “Dii' ee mme' aasiri otong uaarorima? Ee aing, batei due'umaang ning Tee Naning-naumpo' Paning-etaing tooka kompui naninge simuu'naang nantoong oreng biikaang bireng-koo. 
MAT.26.46	Aia', daa'darira meriai. Ooveriko tee aung tooka kompui ning simua'naang enang pomaang.”
MAT.26.47	Tenang ee'nang tee Jiisuu' tee' karoi otoko tee Judasi nanai'keta kenaanka-koong narung te' basiaru'. Tee ninka nari' nantoong karinga bainatu dovang-po'nupoong ee'noko ta'baka aa'ning kompai porou', piristi'nuka-koo ovontung ee'noko nantoong biikaning pankeu' urantanuka aa'ninge botoaaru'ning. 
MAT.26.48	Teie tooka kompui Jiisuu' kare-nupoong-koo sivuu'naang tee taa'ni'anta maamu-antavuu' aa'puma, “Tee naning ninge nuunuampaing tee ee'nung naning dii'ke bokotaanieriaing.”
MAT.26.49	Jiisuu'anko namu'ke bema Judasie aa'puu', “Teie ee Nau-anta Pankaing!” Tee' minkuvuma teka nuunuvuu'. 
MAT.26.50	Ee'noko Jiisuu'ke maku'uma aa'puu', “Mmaiko', kapoo' dake nko-koo poing nkoveaing.” Teketa tenang teing nantoong uro'kanoo' koo'arira Jiisuu' bokotaaniaara dai'au' tee. 
MAT.26.51	Tee' nkoaako narunge Jiisuu' bakaning-koonge bakaang bainatu barampura piristi'koong pankaing bakaang botovotonaa' teka'puma dome' ete'uu'. 
MAT.26.52	Teketa Jiisuu'ke aa'puu' tee, “Tee dakaang bainatu te' bakanoo' napo' sipeai, ai' teing nantoong bainatue tavu' nkoaavaining teing napo' bainatue booroaining. 
MAT.26.53	Ai' dake ee noru'ea' ninge Mma'koo karonko bakei mmau' kokorei' koosinunanka aa' namu'ke bee'oaripeu' ning paku-koo? 
MAT.26.54	Teka tee' nkoansi dei tee Daari Meekung-koong kara arekee' dupearapeu', aa'pui otoing, tee' ee' nkomaamatomana' nari' nkomaavaing?”
MAT.26.55	Ee'noko tenang Jiisuu'ke aa'puru' teing nantoong karinga, “Dii'ke ee ning tavu' nkoaama bakiaa'kamaung deemerima bainatu dovang ninka ankonu' poring ning dai'merii'naang? Doong kante tee ning oomerio' dootuu'nava pankava-koo doonanairu-koo ba'namari nau-antamaramaung, teka teke o'noko dii'ke ning dai'meriaung. 
MAT.26.56	Teka aung ee' nkoaring tee Daari Meekung-koong kara nakaro-nupoonge daariau'nung dupearaa'naang.” Teketa tenang teinge ookara bakaning barevare-nupoonge teka sipaara koo'ariru'.
MAT.26.57	Teketa teinge tee Jiisuu' moo'au'ninge Kaiapasi-anko be'antavau' tee ee'nung piristi'nuka biikaang pankaing, te' ee'noo' teing boto naunuka ee'noko teing pankeu' urantanuka naro'ariru'noo'. 
MAT.26.58	Teka Piitai dama'ke isipo'keta kaarie sipuma bera te' piristi'nuka biikaang pankaing bakanava-koo uro'mang basiaru'. Bera te' kuung tumparara teing ninka Ju' biikaang piatooronuka˜ ninka nari' ba'nanui otoko' tokoona' nkoaavaina' oovuu'naang. 
MAT.26.59	Ee'noko Piita te' ba'nanui otoko teinge piristi'nuka-koo ovontunge teing ninka ookara koompaara'navitu karananka mare'nii' besi'aako' Jiisuu' tuumpi-kooning kara daa'aara deeko' Jiisuu' dupisi'aava'naang. 
MAT.26.60	Teka teing kapoo' daa'aava' bane mmau' daang minku nkonankai teke donkonai kara mmau' minkuaako'. Asi'na'moong kenaanka naninka uro'kanoo' poreta aa'puretu', 
MAT.26.61	“Aunge tee aa'pumaung, ‘Ninge teva dootuu'nava pankava turampamira beenang doong-koo napo' kaniampeu'.’” 
MAT.26.62	Teketa tenang piristi'nuka biikaang pankainge deto donkonura Jiisuu' aa'puu', “Da' ee bari'na' oto'derua'? Sira'daravai aung-koo tuumpiramaung-koo!” 
MAT.26.63	Teka Jiisuu' tee' nari' ka'duuari otoko'. Teketa teie piristi'nuka biikaang pankainge aa'puu' tee, “Ninge tee Kumponing domantoo' bakaang miring-koo aa'damaang, naumeriai da' tee Kumponinge tero Pako'pari'nii' nii' domameri taremeriainoo'koo deeko', tee Karistoo', Kumponing Bauring.” 
MAT.26.64	Jiisuu'ke maku'uma aa'puu', “Ee', tee' ee'na' masika' minkuemaang. Ee'noko aa'dampii'naang ninge dii' ookara: Dama'ke tee ning tasi'meriaing ning tee ee'nung Tee Naning-naumpo' Paning-etaing Daari Meekunge naururimaung kamo'ke depeto pora ookara kansi' tarevumaatoainung. Ee', Kumponing bakaang iri' deto basi ninka moko oomerira tee dii'ke tenang tasi'meriaing.” 
MAT.26.65	Teketa tenang teie piristi'nuka biikaang pankainge bakaang mononopa' dere'ura aa'puu', “Aunge bakei Kumponing akapeu'umaang! Nii' nantoong aung-koo kapoo' minku-koo piamoria'. Tee tee aung enang dii'ka taaravering Kumponing akapeu'uko. 
MAT.26.66	Enang bakaang kara simpe'erima arekee' noru'erimang?” Ee'noko teinge maku'aama aa'pau', “Aung tee boo'koo makosi.” 
MAT.26.67	Teketa tenang oing-koo tutupaa'aama ki'bituau'. Ee'noko nii'ninge tanko'paako' aa'paama, 
MAT.26.68	“Da' tee Kumponinge teroita Pako'pari'nii' nantoong domamperi tareveriainoo'koo deeko' tarampeerarama˜ mansi'dari naumeriai baie tarui?”
MAT.26.69	Tuutunang˜ kuunge nkoarako tee Piita tee parang-koo kuunge pava-ita dama'due ba'nanuio' nani nerai'na' botovotonaa' tee-anko pou' te'. Pora aa'puu', “Da' tee Jiisuu' ninka tee ninka Kaaleli'nung ninka nanirimaung.” 
MAT.26.70	Teka Piita penkemparu' teing-koo ookara-koo uro'kanoo'ke, aa'puma, “Ning tee kapoo' dii'ke minkuerimatomaung noru'ampa'.” 
MAT.26.71	Napo' teketa danto tuntoma-navaro-koo bera teke otoko nii'nanie napo' nerai'na'ke teka oovuu'. Oovura teing nantoong teke otoroko'ning nauvurima aa'puru', “Aung tee naning tee ninka Jiisuu' Nasareti'nung ninka nari' nanuremaung.” 
MAT.26.72	Teketa napo' penkemparu' tee Piita marakavarama; aa'puu', “Ninge tee naning noru'ampa',” 
MAT.26.73	Napo' teketa otompuaruko teinge nantoonge teke donkonai otoroko'ninge Piita-anko masipo' berora aa'pau', “Bakei masika' da' teie narung teing-koong, ai' da' tee tee' teing-pina' karema sira'daramang.” 
MAT.26.74	Teketa Piita baka barakosi'arama
MAT.26.75	Teketa tenang Piitai norunoru'uu' tee kara Jiisuu'ke minkuvuu'nung, aa'puu'nung, “Da' tee kokoree' mme' koo'kuaruko beemu'pie penkentaravaing ni'ninka nari' o'noremaung-koo.” Ee'noko teketa oko siarara aa'na' orarunsiarara biromparu'.
MAT.27.1	Teketa minkuaakotaa' tane'puio' ookarai aa'ninge piristi'nuka-koo ovontung ee'noko nantoong-koo pankeu' urantanukai Jiisuu' dupisi'aava'naang maneau'. 
MAT.27.2	Ee'noko dai'aara teketa tee Pailati'anko, tee-anko Rooma'nung ovo'ma'anko, tavo'au'.
MAT.27.3	Teketa tenang teie Judasie tooka kompui Jiisuu' taura'puu'nunge tee maneau'na' oovura orarunsiaru'. Ee'noko orarunsiarara teing mooni' siliva'nanka beenaumo kivora-nuri bera torovuu' piristi' pankenanka-koo ee'noko nantoong-koo pankenuka-anko aa'puma, 
MAT.27.4	“Bakei oraka' nkomarieeng! Tee naning orararopa kare-nupoong-koo taura'pansieeng tavaava'naang.” Ee'noko teinge pankenankai maku'aama aa'pau', “Tee tee kapoo' dakaang, nii' tee-koo dake manki'antameriauka'nung.” 
MAT.27.5	Teketa Judasie mooni' te' dootuu'nava pankava-koo kuung dua'ura tenkenuu'. Teketa bera keni'aru'. 
MAT.27.6	Teketa teinge piristi'koo pankenankai teing mooni'nanka teka ukuaara aa'pau', “Aung tee boto-koo ee' oro' orokoari otong te' meepo' mooni' kore'doma si'koo tee tooka-koong deemparako.” 
MAT.27.7	Teketa teinge narung naning utau ta'nang bakaang kansi' moo'koo kara naroompau' nantoong Ju'deeaing te' dako'aarimaatoo'naang. 
MAT.27.8	Ee'noko tee'koo ee'na'koo tevora' kansi'navora' miring tookanavora' tampaamaung bera e'mung doonko basinoo'. 
MAT.27.9	Ee'noko tee' nkoario' tee kara teie Jeremaia'ke nakaronarai minkuvuu'nung dupearu' Daari Meekung-koo aa'puu'noo'ka,
MAT.27.10	“Teinge beenaumo kivora siliva'nanka nkavau', teinge nii'ninge Isireeli-nupoonge miru'au'ning tee naning moo'kooning. Ee'noko naning utau ta'nang bakanameensi' moo'au' teinge, Ovoringe botomuu'na'.” 
MAT.27.11	Enang napo' tee Jiisuu' tee-anko ovo'ma'anko donkong-antavaio' nia'uma aa'puu' tee, “Da' ee tee Ju'nupoong biikaang daurarong?” Jiisuu'ke maku'uma aa'puu', “Tee' nari' minkueina' o'nong.” 
MAT.27.12	Teketa teinge pankenankai piristi'nuka-koo ee'noko nantoong-koo daang tuumpiaako kasivua' karoaruko'. 
MAT.27.13	Teketa Pailati'ke nia'uma aa'puu', “Dake ee taaravea' otong kapoo' mmau'nanka-koo tuumpiraamaang da'?” 
MAT.27.14	Teka Jiisuu'ke nii'nau' kapoo'nau'koo maku'uria'. Tee'koo tee ovo'ma' aa'na' ta'ninuu'.
MAT.27.15	Tenang tee teke narung aarumo ovo'ma'ke nkovuko'nung ee' oro': Ookara mare' kante-koo Taamang Baari'koong˜ nkoaako tee narung naning kiimata-nupoong-koo simpiri'antaevuriko' nantoong karika' piavoroko'nung. 
MAT.27.16	Ee'noko tenang ee'nang teke tee narung naning orara, ookarai noru'aako'nung miring Barabas kiimata-nava-koo otoko'. 
MAT.27.17	Tee'koo tenang nantoong karinga naro'aririo' Pailati'ke nia'urima aa'puru' teing, “Anaanka-koo arera ninge simpiri'anta-koo piarorimang, tee Barabas ai' tee Jiisuu', tee Pako'pari'nii' tampaamaung?” 
MAT.27.18	Teka ee' noru'ui, teinge tee Jiisuu' mamairo-ita tee-anko tavo'au'nung.
MAT.27.19	Teketa tenang Pailati' teke bakanoo'ke ba'nanui kara simpe'domai ba'nanuio' ba'aang botoario' narung kara tee-anko po'antavau' ee' minku, “Tee naning kapoo' orararopa dake tokoona' nkoveauka', ai' ninge tee e'mung tee-koo noone ooamira domang aa'na' manki'moi o'noing.” 
MAT.27.20	Teka teinge piristi'nuka-koo ee'noko nantoong-koo pankenankai dera-antavaariko' ookara nantoonge Barabas bake-antavuma Jiisuu' dupisi'antavuaing tampaava'naang. 
MAT.27.21	Teketa teie ovo'ma'ke aa'puu', “Anaanka-koo naninka-koo baa arera dii'ke bake-anta-koo piarori otong?” Teinge maku'aama aa'pau', “Tee Barabas.” 
MAT.27.22	Teketa Pailati'ke nantoong nia'urima aa'puu', “Teka tee Jiisuu', tee Pako'pari'nii' tampaamaung, arekee' nkoama'naang?” Teinge ookarai maku'aama aa'pau', “Aa'barata'koo taakaveaing tee.” 
MAT.27.23	Pailati'ke maku'urima aa'puu', “Aming-koo, ai' kapoo' orara aming nkovuing teie?” Teka teinge napo' baru' aa'na' bokiaama aa'pau', “Aa'barata'koo taakaveaing tee.”
MAT.27.24	Teketa tenang Pailati'ke tamung kariarako'nung noru'arara ee'noko nantoonge karakarare tutumpaio' teie ntong nkavura bireng duu'paru' teing-koo karika'koo uro'kanoo'ke aa'puma, “Ning tee kapoo' o'noa', aung naning bakaang ereng ning-koo biromparavauka'nunge, kapoo' dii' diikaang.” 
MAT.27.25	Ee'noko ookara nantoonge maku'aama aa'pau', “Makosi, bakaang ereng nii'koo biromparavaing ee'noko ookara-koo niurukaa'koo.” 
MAT.27.26	Teketa teie Barabasi simpiri'antavevuru'. Teka teie Jiisuu' mura'aava'naang botovuru' Pailati'ke, ee'noko dama'ke aa'barata'koo taakavaava'naang botovuru'.
MAT.27.27	Teketa tenang ovo'ma' bakaning piatooronukai Jiisuu' ovo'ma' bakanava-koo be'antavau', ee'noko ookara piatooronukai teka tapo'eera koroau' tee ee' akapeu'aava'naang: 
MAT.27.28	Teinge bakaning mononopa'nanka kiru'aara napo' mononopa' urumpumaung dauraronuka biikaang-pina' oro' kurumpau' tee-koo. 
MAT.27.29	Teketa baakopo too'murintaa'po'nung dauraronuka biikaang-pina' kaamaum paara tee-koo bore'koo kurumpau'. Ee'noko bana' kong-antavau' tee-koo bireng-koo tampavine-koo ee'noko tee-koo uro'kanoo' kinkinaako' aa'paama, “Tampara masikung, Daurarong Ju'nupoong Biikaang!” 
MAT.27.30	Ee'noko teinge tutupaa'aama bana' pari'aama amutemu'ke bore'koo mura'aako' teie.
MAT.27.31	Teketa akapeu'aakotaa' tee mononopa' urung kiru'au', teketa tee bakaang masikung mononopa' kurumpau' tee-koo. Teketa aa'barata'koo taakavaava'naang be'antavau'. 
MAT.27.32	Teketa beroma naning narung kune'au' Sairini-nung miring Saimoni', ee'noko teinge tee etuau' tee teie aa'barata' nkaevuu'naang. 
MAT.27.33	Teketa Kolokata' tampaamanoo' basi-antavau', miru'noo' Makupi'noo'. 
MAT.27.34	Ee'noko teka te' basiarira teinge Jiisuu' uaini nonang-koong ma'naange pitunisi avu'koo paaravau' teie naivuu'naang, teka teie tora'pura nai-koo kasivuaruu'. 
MAT.27.35	Tenang tee aa'barata'koo taakavaara teinge tee bakaning mononopa' tankaampeu' kapoo' deikoo'koong nkoaara. Tee' nkoaio' tee kara nakaronunge minkuvuu'nung dupearu' Daari Meekung-koo aa'puu'nung,
MAT.27.35	“Teing tankaampeu'nung teing nkaning mononopa', ee'noko nkaang baarong-koo deikoo'eu'.” 
MAT.27.36	Ee'noko teke ba'nanai tanatavai otoroko' tee teka. 
MAT.27.37	Ee'noko tee-koo bore'koo daua teing kapoo' tee tuumpiaako'ning daariaara sipau' ee' minkuning:
MAT.27.37	AUNG TEE JIISUU', JU'NUPOONG BIIKAANG DAURARONG.
MAT.27.38	Napo' kenaanka naninka mutaa'o tee ninka nari' taakavaaretu' teka. Narung tee-koo tampavine-aape ee'noko narung mare'aanavine-aape.
MAT.27.39	Ee'noko nantoong teke tankinaako'ninge koovi'ai tankinaako', oraka' minkuaama. 
MAT.27.40	Ee'noko aa'paako', “Da' tee pava dootuu'nava pankava turampera beenang doong-koo kaniee'naang tantaramaung, enang daka domaang moo'darama aa'barata'keta depeto siraravai, da' tee Kumponing Bauring deeko'.” 
MAT.27.41	Napo' tee' nari' teinge ainge aa'ninge akapeu'aako' tee, piristi'nuka-koo ovontunge, boto naunukai ee'noko nantoong pankeu' urantanukai. 
MAT.27.42	Aa'paako', “Aunge tee nantoong oovuning domaang moo'urikoo', teka baka domaang moo'koo makotua'. Tee Isireeli-nupoong Biikaang Daurarong deeko' enang aa'barata'keta depeto siaravaing ee'noko nii'ke masika'antavampiaing tee. 
MAT.27.43	Bakei Kumponing bauring tamparama tee-koo aa'na' pinka'aramaung tamparakoo', enang Kumponinge pakuvuaing teka tee domamparaa'naang piavoi otoing deeko'.” 
MAT.27.44	Ee'noko napo' tee' nari' tenaanka mutaa'o nkorai tee ninka nari' taakavaaretu'naankai poore'uretu'.
MAT.27.45	Enang tee duaaki'uio' mutaanang pou' temeng ookutunameng bera kamunoo'nang-koo basi. 
MAT.27.46	Ee'noko kamunoo'nang Jiisuu' aa'na' karoma osinung karai aa'puu', “Eloi, Eloi, lama sabakatani,” ee' minkuvuma, “Nkaang Kumponing, nkaang Kumponing, ning dake aming-koo si'meing?” 
MAT.27.47	Ee'noko nii'ninge nantoonge teke donkonai otoroko'ninge tee' taaravaara aa'pau', “Eliasi bokuvumaang.” 
MAT.27.48	Teketa namu'ke narung teing-koo kua'parara kapoo' uaini kaaveerii'ke boovong-antavura bana'koo dai'antavura Jiisuu'aape deto toong-antavuu' musi'uu'naang. 
MAT.27.49	Teka nii'ninge aa'pau', “Sipeko baka otoai tee. Iro' ooampiaing, Eliasie pa pora pakuvuu'naang.” 
MAT.27.50	Teka Jiisuu' aa'na' napo' deto bokuma tenang ee'nang domang si'nuu'. 
MAT.27.51	Ee'noko tenang ee'nang tee baarong pava dootuu'nava pankava-koong, meekavaro ku'nung, meu' ke'me'aru' a'dei'keta depeto dere'arama bera a'doong kainu'. Kansi' u'mi'ke aa'na' biru'uu', ee'noko boia'nanka ke'mera'ariru'. 
MAT.27.52	Ee'noko napo' nantoong dako'aaru'nanka-koong kuvinanka daate'ariru', ee'noko nantoong meekupoong tero dako' aaru'ning biikaang mononanka domamparira daa'arira kuvi-eta bakoariru'; 
MAT.27.53	Teketa Jiisuu' domamparara daa'ario' teing Jerusalema'koo kuung berora nantoong mmau'koo oro'pariru'. 
MAT.27.54	Ee'noko tenang teie piatooro daaku' tarenara teing ninka teke Jiisuu' tanatavai otoroko'ning ninka nari' tee u'mi' nkoaru'nung ooaara ee'noko ookara kapoo'nanka tavo'kuu'ning teing teing bakei aa'na' avoreau', ee'noko oita'kaama aa'pau', “Aung bakei masika' Kumponing Bauring.” 
MAT.27.55	Ee'noko maniku' mmau' teke otoroko' isipo'keta tee Jiisuu' ooaitaa' Kaaleli'keta Jiisuu' siompaitaa' nari' porou'ning tee pakuaama kapoo' apuka'parako'ning-koo. 
MAT.27.56	Teing-koo nii'nani Meeri' Ma'dala-nani, ee'noko nii'nani napo' Meeri' Jeemisi namainta Josepa' beuko, ee'noko napo' Siebedi baurinketa beuko.
MAT.27.57	Muung-aapevuma nanuko naning narung te' pou' kavonanka mmau'po'nung miring Josepa' Arimatea'nung, teenoo' tee Jiisuu' bakaning-koong barevare-nupoong-koo narung deemparu'nung. 
MAT.27.58	Ee'nung tee Pailati'anko bera Jiisuu'koong mono nia'uu', ee'noko Pailati'ke aroo'ura avaava'naang botovuru'. 
MAT.27.59	Ee'noko Josepa'ke tee Jiisuu'koong mono nkavura teie baaronge kakaarai nerakunge boo'nuka dai'na' dai'uma nopa'uu'. 
MAT.27.60	Ee'noko bakaang-koo kuvi dako'doma-koo nerakung-koo kuung sipuu' tee kapang-koo nenke'uu'nareng-koo. Ee'noko kapang pankaing kaavororii' kovempura te' kuvi dako'doma karanaang ku'numpuu', ee'noko tee' nkovura tenkenuu'. 
MAT.27.61	Teni Meeri' Ma'dala-nani ee'noko napo' nii'nani Meeri' te' kuvi-eta aveteka'koo ba'nanuresi tarevuresi otoreko'.
MAT.27.62	Teketa dauna'mung teing piristi'nuka-koo pankeng ee'noko Boto Keperuu'nuka Pailati'anko berora aa'pau', 
MAT.27.63	“Ee pankaing, nii'ke tee tosi bauko bakaang kara norunoru'ampiring domampari minkuvuu'nung aa'puma, ‘Beenang doong tankinuko ning napo' daa'maravaing.’ 
MAT.27.64	Tee'koo dake boto sipeko te' kuvi dako'doma tanatavaavaing bera beenamparavaina'mung-koo basi, teinge bakaning barevare-nupoonge porora Jiisuu'koong bonku'noo' bakiaa'aara nantoong nauaarima aa'paa'neenga, ‘Tee Jiisuu' boo'keta daa'aring.’ Aung tee tee' oro' tositosi beremparavaing deeko' bakei koonto' orara masikung, tutuna'nung tositosi divu'ui otoainge.” 
MAT.27.65	Ee'noko Pailati'ke aa'puu', “Berira tanatavaavaining bokuereriaing, ee'noko tee kuvi tampa' mataueri pinka'eriai dii'ke makosieriaina'.” 
MAT.27.66	Ee'noko tee teinge berora tee kuvi pinka'au', aa'nou', ovo'ma' bakaang taa'ni'anta kapang-koo dau sipau' teie para'aama, ee'noko tanata nkonuka miru'aaru'.
MAT.28.1	Doong Uaana'mung tankinuio' Saandei-na'mung siraka'puma nanuko Meeri' Ma'dala-nani ee'noko teni nii'nani Meeri' beretu' tee kuvi dako'doma oovuree'naang. 
MAT.28.2	Tenaanka te' basiareko u'mi' pankaing nkoaru'. Narung koosinung˜ Ovoring bakaang paning-eta te' siarara kuvi-aape bera tee kapang kaavororii' kato korimpuu' ee'noko tee-koo dau ba'namparu'. 
MAT.28.3	Bakaang oo'oo-koo piping-pina' oro'paritaa', ee'noko bakaang mononopa' aa'na' kakaara sinou-pina'. 
MAT.28.4	Ee'noko teing te' tareaako'ning tee-koo aa'na' avoro'ke dai'urio' dankuranku'arima boo'pina' otorou'. 
MAT.28.5	Ee'noko teie koosinunge tenaanka manikumaara aa'puretu', “Dee' arorereauka'. Noru'ansi o'nong dee'ke Jiisuu' besi'eremang, tee ee'nung aa'barata'koo taakavaieeng. 
MAT.28.6	Tee tee a' otoa', domamparing tee' minkuvuu'na'. Poreta oovereaing a' bempaieenoo'. 
MAT.28.7	Teketa namu'ke bereta bakaning barevare-nupoong aung kara nauereriai, aa'pereriaing, ‘Tee tee boo'keta domamparing, ee'noko Kaaleli'aape dii'koo uroi bemaang. Teka berira ooveriaing.’ Tee' ee'na' masika' ninge naurampesina'.”
MAT.28.8	Teketa tenaanka manikumaara namu'ke tenkenuretu' teketa kuvi dako'doma-ita avororema, nka tee domang dotue maanto'uresi. Ee'noko kua'paretu' teing bakaning barevare-nupoong nauaaree'naang. 
MAT.28.9	Teketa Jiisuu'ke tenaanka teka taunga ta'nina' oro'pari kune'ureta aa'puretu', “Dee'ke ee!” Ee'noko tenaanka tee-anko poreta bakaang kau' boko'ureta pankaing-antavuretu' tee. 
MAT.28.10	Teketa Jiisuu'ke aa'puretu' tenaanka, “Arorerea' bereta teing mmaikori' nauereriko Kaaleli'nameensi'aape beroai teka kune'maavaing ning.”
MAT.28.11	Tenang tenaanka manikumaara taunge nanuresi otoreko nii'ning teing-koo kuvi dako'doma tanatavaako'ning-koo Jerusalema' duparira sira'pau' teing piristi'nuka-koo pankenanka nauaarima ookara kapoo'nanka nkoaru'ning. 
MAT.28.12	Teketa teinge piristi'nuka-koo pankenge teing ninka nantoong-koo pankenanka ninka naro'ke minkunaavarira teinge narung taung matauau'. Ee'noko teing piatooronuka mooni' pankainge moo'aaru' aa'paarima teing, 
MAT.28.13	“Aa'periaing, ‘Bakaning barevare-nupoonge muunga aatumpirio' bakiaa'aara nkavaing.’ 
MAT.28.14	Teka tee aung kara aasirieeng-koong ovo'ma'ke taaravuko deeko' nii'ke boing-antavampiaing tee, ee'noko dii' tee-koo kara-koo kiimatarariauka'.” 
MAT.28.15	Teketa teinge piatooronukai teing mooni'nanka kompaara tee' nari' nauaaru'na' minkuako'. Ee'noko biikaang minkunaa tee avitoitoi beremparu' Ju'nupoong-koo meu'ke bera e'mung doong-koo basinoo'koo.
MAT.28.16	Teketa tenang teing nanai'keta narung barevare-nupoong Kaaleli'aape berou' te' mii-koo Jiisuu'ke beroo'naang nauvuru'noo'. 
MAT.28.17	Ee'noko teinge ooaara kinkinaama pankaing-antavau', teka nii'ning keekoo'ariru'. 
MAT.28.18	Ee'noko Jiisuu' teing-anko pora aa'puru', “Ookara iri'nanka paning-kooning ee'noko kansi'kooning tee ning oko-antamuining. 
MAT.28.19	Tee'koo berira ookara nantoong amutemuu' ning-koo barevare-nupoong deeng-antavereriaing aing aa'ning miring-koo ntong-koo minkiererima meeka'antaverererima: tee Mma' ee'noko ning Bauring ee'noko tee Tanuaang Meekung. 
MAT.28.20	Ee'noko nau-antavereriaing ookara kapoo'nanka ninge dii'ke nko-koo botorampiru'ning siompaava'naang, ee'noko ning tee bakei masika' dii' ninka nari' o'noaing ookara batei-koo bera doong asi'noo'ke basi.”
MRK.1.1	Aung doorenang tampara Jiisuu' Karistoo', Kumponing Bauring-koong. 
MRK.1.2	Ee' tutumparu', Kumponinge urikamu' Aisaia' karantavuma˜ Karistoo' nauvuu'na' nari', Daari Meekung-koo aa'pumanoo'ka,
MRK.1.3	“Ee aung, ninge botoampaing nkaang kara-nka da'koo uro'ke tee taung maamu-antareruaing uroitaa'. Tee ee' pina' otoaing, aurong narung naning-koong mee'bora' sirakamaa'koo bokuma aa'pumaang, ‘Maamu-antaveriaing tee taung Ovoring bakaang. Koompevuriai poainavung.’” 
MRK.1.4	Ee'noko dama'ke tee Jooni Minkinara tavo'kuu' teke mee'bora' sirakamaa'koo nantoong ntong-koo minkivurima meeka'antavurima, minkunaa daankivurima. Aa'puriko', “Bere'darira ntong-koo minkirarima meeka'antarariaing ee'noko Kumponinge diikaning oraka' nkonanka tonta'deruriai.” 
MRK.1.5	Ee'noko ookara Judia'nameng-nupoong ee'noko Jerusalema'navuntu'nupoong beroko' Jooni bakaang kara taara-koo. Ee'noko biikaning orarananka sira'pariko ntong-koo minkivurima meeka'antavuriko' teie Joo'dani-nari-koo. 
MRK.1.6	Tee Jooni Minkinara tee tamung mononopa' kaameli'koong dapo-koo nkonii' kurumparako' ee'noko dopa'noo'ke tokoarako'.
MRK.1.7	Ee'noko doorenampurima aa'puriko', “Naning ning-koo dama'due poaing aa'na' apoo'mui otoing iirakuta, doonge-taara˜. Tee ee'nara poko aa'na' tampa' taaraveriai! 
MRK.1.8	Ninge tamung ntong-koo minkirampima meeka'antarampimaang, teka teie deeko' Tanuaang Meekung ninka meeka'antaruriaing.”
MRK.1.9	Ee'noko teing doong-koo kuunge Jiisuu' nanuu' Nasareti'keta, Kaaleli'nameng-koonoo'keta. Ee'noko Joonie ntong-koo minkivura meeka'antavuu' teka Joo'dani-koo. 
MRK.1.10	Ee'noko Joonie oovuio' Jiisuu' ntong-eta doompeto daa'arako paning daate'aru', ee'noko Tanuaang Meekung kuukuu'pina' siarara pou' Jiisuu'koo dau. 
MRK.1.11	Ee'noko kara auromparu' paning-eta aa'puma, “Da' tee nnuring ninge piaaramaung, ee'noko ning aung-koo aa'na' dotumaramaung.” 
MRK.1.12	Ee'noko teketa namu'ke Tanuaang Meekunge Jiisuu' mee'bora' sirakamaa'koo tukovuu'. 
MRK.1.13	Teke otoko, karenaumo kivora doong tankinuu' Sietani'ke teka daua'uko. Ee'noko kau'karenaumo biikonanka ninka nari' otoroko', bera tee batei oparako koosinunankai porora puring-antavau'.
MRK.1.14	Teketa' Eeroti'ke Jooni Minkinara kiimata-nava-koo dai'uio' Jiisuu' Kaaleli'nameng-koo
MRK.1.15	Aa'purima, “Batei enang dupearing ee'noko Kumponing bakaang muu' tee enang due' poing. Orara aarumo siperira Kumponing narung bakaang doorenang tampara masika'antaveriai.”
MRK.1.16	Jiisuu' Kaaleli'naru'koo miiringe nanuma Saimoni' namainta Aanduru' oovuretu' sionung dua'ureko teru'koo, ai' temainta tee tavi' baranka. 
MRK.1.17	Ee'noko Jiisuu'ke aa'puretu', “Poreta ning siomereai, nantoong baranka deeng-antarampeaina'.” 
MRK.1.18	Ee'noko namu'ke tee beekaang sionung sipureta Jiisuu' siompuretu'. 
MRK.1.19	Teketa napo' oki'noo' nanura Jeemisi namainta Jooni, Siebedi baurinketa, oovuretu' bakaasi-koo otoroko sionung pate'aama. 
MRK.1.20	Ee'noko namu'ke bokuvuretu'. Ee'noko beuma Siebedi sipureta bakaasi-koo pakupaku-nupoong ninka otoroko Jiisuu' siompuretu'.
MRK.1.21	Ee'noko Kapaneume'navuntu'koo nanau'. Ee'noko Doong Uaana'mung Jiisuu' pava dootuu'nava-koo koinura teka kara nau-antavuru'. 
MRK.1.22	Ee'noko nantoong aa'na' ta'nimpariru' tee-koo bakaang nau-anta-koo, kara bakaang purinto' deempario', teing-pina' boto naunuka-pina' deea'. 
MRK.1.23	Ee'noko teke biikaang pava dootuu'koo naning ma'naang orara-po'nung otoko'. 
MRK.1.24	Teie uiarama aa'puu', “Jiisuu', Nasareti'nung, arekee' nkomerii'naang? Da' ee nii' orari-anta-koo poing? Ninge noru'dansi o'nong da' Kumponing-etaing Naning Meekung.” 
MRK.1.25	Teka Jiisuu'ke tee aka'puma aa'puu', “Kareauka' ee'noko da' teieta bakoraravai.” 
MRK.1.26	Ee'noko teie ma'naange tee naning aa'na' bokuma nuanua-antavura teieta bakoaru'. 
MRK.1.27	Ee'noko ookara aa'na' ta'nimpariru' ee'noko tana'eema aa'paako', “Aing ee, aming tavo'kui? Aung pa nerakung kara! Pankaing-pina' karomaung. Bakei, ma'narie bakaang kara taaravaakoo'.” 
MRK.1.28	Ee'noko Jiisuu'nung miring namu'ke beremparu' ookarai osi Kaaleli'namenge.
MRK.1.29	Enang teva pava dootuu'nava-ita Saimoni' namainta Aanduru' beekanava'koo koinau' Jeemisi namainta ninka Jooni, Saimoni' ba'doraa uipaarii' ninka siipavora bempari otoko. 
MRK.1.30	Jiisuu' poko namu'ke nauau' teni. 
MRK.1.31	Teni-anko pora bireng-koo kompura deto teni daa'uu'. Ee'noko uipaarii' namu'ke boimpuu'. Ee'noko tenie bau'uru' teing. 
MRK.1.32	Ee'noko duaa' tumpario' ookara siipa-po'nupoong ee'noko ma'narie koriaariko'ning tavo'aaru' Jiisuu'anko. 
MRK.1.33	Ee'noko ookara temono-nupoong aarentokai naro'arira otorou'. 
MRK.1.34	Ee'noko amutemurii' siipa-po'nupoong taare-antavuru', ee'noko ma'nari mmau' bata'uru' kara potevurima Jiisuu' tasi'paio'.
MRK.1.35	Ee'noko tane' mme' siimpoorovuaruko˜ daa'arara Jiisuu' tenkenuu', bera naning otoa'noo' basiarara teke kunsiaru'. 
MRK.1.36	Teke otoko Saimoni' ba'maikori' ninka porou' besi'aama. 
MRK.1.37	Ee'noko teka pe'numpaarai'nange aa'pau', “Ookarai da' besi'daamang.” 
MRK.1.38	Ee'noko Jiisuu'ke bari'urima aa'puru', “Meriai ainge kato nii'ning osinankai teing-koo napo' daankimaravaina', ai' ning tee tee'koo simaring.” 
MRK.1.39	Ee'noko avitoitoi nanuu' Kaaleli' namenge pava dootuu'nairu-koo daankivurima, ee'noko ma'nari bata'uru'.
MRK.1.40	Naning narung oramuu'po'nung bata'au'noo'keta Jiisuu'anko pora miinge keemparu' ee'noko pakuvuu'naang eentavarama aa'puu', “Da' piarora deeko' ning kuimepeu'nung.” 
MRK.1.41	Ee'noko Jiisuu' bakaang domang aa'na' piaavora tee-koo, ee'noko birenge kompuma aa'puu', “Piamoi o'nong. Enang kuiraring!” 
MRK.1.42	Ee'noko namu'ke teie oramuu'ke sipuko kiiroraa'aru'. 
MRK.1.43	Ee'noko Jiisuu'ke botovuu' tenkeng-koo. Ee'noko aa'na' potevuma aa'puu', 
MRK.1.44	“Tarerari naning naueauka', teka koonto' bera piristi'koo sira'antararavaing. Ee'noko tampa' ooruko Kumponing-koo boontunang nkoveai nantoonge tee taa'ni'anta ooaara da' teing ninka nari' oto'koo taura'nii' tasi'daavaina', tee' Moosesi bakaang botoi minkuvumana'.” 
MRK.1.45	Teka tee avitoitoi nanuu' kara bereng-antavuma. Ee'noko baru' berempuio' Jiisuu' osi-koo sirapo'ke daa'umparavaruko'. Ee'noko baka oovue bire'ari otoko nantoonge teka beero'aako' osinanka-ita beroma.
MRK.2.1	Nii'ning doong tankinuio' Jiisuu' napo' toroaru' Kapaneume'navuntu'koo. Ee'noko toroarako ooau'ninge pava-koo otoko sira'pau'. 
MRK.2.2	Nantoong aa'na' karika' poroio' oto'doma otoaruu' pava-koo kuunge ee'noko karanaang-koo dama'du. Ee'noko Jiisuu'ke nantoong teka kara daankivuru'. 
MRK.2.3	Ee'noko tenang daankivuriko nii'ning porou' naning doota tavo'aama Jiisuu'anko, nantoong karenaumoi nkavaakotaa'. 
MRK.2.4	Ee'noko nantoong karika'ke ito'aio' Jiisuu'anko koonto' tavo'aava'. Enang tee pava-koo kantu'da dipi'au' Jiisuu' otou'noo'ka dau. Ee'noko naning doota teke doonai sing-antavau' bakaang tani' ninka nari'. 
MRK.2.5	Ee'noko tenang Jiisuu'ke teing tee tavo'au'ning biikaang baito oovura aa'puu' tee naning doota, “Ee aung, dakaning orarananka tonta'deronsing.” 
MRK.2.6	Ee'noko teinge boto naunukai teke ba'nampariri tunsi-koo ee' noru'aako', 
MRK.2.7	“Aming-koo aung kara menaankavumaang Kumponing bauvaupaa'uma? Naning otoa' orara aarumo tonta'upeu'nung, Kumponing narung deeko'.” 
MRK.2.8	Tee' tamung noru'aako Jiisuu'ke namu'ke iraakavurira aa'puru', “Aming-koo tee' noru'erimang? 
MRK.2.9	Arera kara masika'poaruko ooverira ning makosi deeaung tammeripeu' aa'ning-koo, aung doota ee' minku-koo, ‘Dakaning orarananka tonta'deronsing,’ nii'na' ee' minku-koo, ‘Daa'darara dakaang tani' nkavei naniai.’? 
MRK.2.10	Teka dii'ke iro' noru'koo makosi ning Tee Naning-naumpo' Paning-etaing kansi'koo o'noi orarananka tonta'koo makosi...” Tee'pura tee naning doota aa'puu', 
MRK.2.11	“Ninge aa'damaang, daa'darara dakaang tani' nkavei naniai dakanava-koo.” 
MRK.2.12	Tee'puko daa'arara namu'ke tani' nkavui tenkenuu' ooai otoko. Ee'noko aa'na' ta'ninaara ookarai Kumponing daangampau' aa'paama, “Nii'ke tero tee' oro' kapoo' ooampia'.”
MRK.2.13	Ee'noko Jiisuu' napo' tenkenura miiru' Kaaleli'koo basiaru'. Ee'noko teke otoko nantoong karika' poroio' kara nauvuru'. 
MRK.2.14	Ee'noko teketa tenkenura Liivai', Alopeasi bauring, oovuu' taakisi nkavaako'nava-koo ba'nanuio' bakanavaro-koo. Teketa Jiisuu'ke aa'puu', “Ning siomeai.” Ee'noko Liivai'ke deto donkonura tenang-eta deto tee siompui nanuu'nung. 
MRK.2.15	Ee'noko karika' nantoong orenanka ee'noko napo' taakisi nkanuka ninka Jiisuu' nari' siompau'. Ee'noko teing-koo nariong ninka Liivai' bakanava'koo nari' taamanau' Jiisuu' bakaning barevare-nupoong ninka nari'. 
MRK.2.16	Ee'noko teke taamanai otoroko nariong Boto Keperuu'navitu-koo nau-antanukai ooau' Jiisuu' nari' taamanaako oreng ninka ee'noko taakisi nkanuka. Ee'noko bakaning barevare-nupoong tana'aarima aa'paaru', “Aming-koo taakisi nkanuka ninka nari' taamanaamaang ee'noko nantoong orenanka ninka nari'?” 
MRK.2.17	Ee'noko Jiisuu'ke taaravurira maku'urima aa'puru', “Teing nantoong tampa' otoromaing naninge nankai'urii'naang piavoroa', teka teing siipavoromaing naing piavoromaung. Ning nantoong tampenanka-anko moa'. Ning orenanka-koo mou'nung nauaranko bere'aria'naang.”
MRK.2.18	Jooni bakaning barevare-nupoong ee'noko teing Boto Keperuu'navitu biikaning unkumoariko nantoonge Jiisuu'anko porora tana'aama aa'pau', “Aming-koo dakaning unkumoariaung?” 
MRK.2.19	Ee'noko Jiisuu'ke bari'urima aa'puru', “Teka ee nantoong baranee' navitu nampeesi-koo poromaing naning nampeesinara ninka nari' otoroi unkumoaripeu'? Otoa', ai' nantoong nampeesinara ninka nari' otoroi unkumo-koo makotua'. 
MRK.2.20	Teka doonanka pomaang teing bii'maiko' te'nemparako unkumoariaing. 
MRK.2.21	Naninge baarong nerakanaa' urikanaa' ninka naro'ka pate'uarupeu'. Ee'noko tee' nkovuko deeko' napo' nerakanaa'ke tenaa' urikanaa' beeto'uko aa'na' dere'arapeu'. 
MRK.2.22	Ee'noko napo' naninge uaini nerakaru' urikaro'koo pare'uarupeu'. Tee' nkovuko dei katekate'ora tero' naka'upeu'. Ee'noko naka'uko teru' ee'noko tero' ookeng oraru'kupeu'. Uaini nerakaru' nerakaro'koo deeko' pare'koo makosi.”
MRK.2.23	Ee'noko nii'na'mung Doong Uaana'mung-koo Jiisuu' bakaning barevare-nupoong ninka nanau' mintoong uite'naue˜. Ee'noko bakaninge bii'da'paama nanau', Ju'nupoong biikaang aarumo-koo taura'pari otoina'. 
MRK.2.24	Ee'noko teinge Boto Keperuu'navitue˜ Jiisuu' aa'pau', “Ooveai. Aming-koo Doong Uaana'mung-koong boto toto'paamang dake bare-antaverimainge?” 
MRK.2.25	Ee'noko Jiisuu'ke maku'urima aa'puru', “Dii'ke aming-koo tee' tuumpimerimaang? Tampa' noru'eri otong tee kapoo' Deevita'ke nkovuu'nung tenang Abieta'ke piristi' pankaing deempari otou'nang, tenang teing ata'ai peeravorora, tee ee'noko teing nari' otoroko'ning ninka; 
MRK.2.26	Kumponing bakanava-koo Deevita'ke koinura, nkavura naiau' tee taamang meekung, nii'ninge nai-koo taura'parava', teka piristi'nuka nainge deeko' nai-koo makosi. Ee'noko teie Deevita'ke teing nari' otoroko'ning avurio' boto toto'koo tuumpiaava'.” 
MRK.2.27	Ee'noko Jiisuu'ke aa'puru', “Kumponinge Doong Uaana'mung nkomemuru'nung nii'koo boonge otoi pakumuri oto'koo. Ee'noko te'mung-koo boong si'muria'. 
MRK.2.28	Tee'koo ning Tee Naning-naumpo' Paning-etaing tee Ovoring Doong Uaana'mung-koong.”
MRK.3.1	Ee'noko Jiisuu' napo' toroaru' dootuu'nava-koo, naning teke otoko bireng duuai'. 
MRK.3.2	Ee'noko nii'ninge Jiisuu' nempai otorou' te'mung doong meekung-koo taare-antavuko ooaara tuumpiaava'naang. 
MRK.3.3	Ee'noko Jiisuu'ke duuai' karavuma aa'puu', “Poai a' uro'kanoo'.” 
MRK.3.4	Ee'noko aa'puru', “Boto ee Doong Uaana'mung-koo kapoo' tampara ai' naning orari-anta nko-koo taura'muri otong? Ai' domang-antana'munge, ai' dupisi'na'munge?” Ee'noko teing Boto Keperuu'navitu˜ tenang dooroompariru'. 
MRK.3.5	Ee'noko Jiisuu'ke domang tupu'paa'nuka-koo manki'oi noru'urira iiravoi oovuru'. Ee'noko tenang duuai' aa'puu', “Bireng tovoro'daravai.” Ee'noko tovoro'arama tamparu'kuu'. 
MRK.3.6	Ee'noko Boto Keperuu'navitu siarira Eeroti' bakanariong ninka mumunsiariru' Jiisuu' tavu'na' matauaama.
MRK.3.7	Ee'noko Jiisuu' bakaning barevare-nupoong ninka tenkenau' bera nuaru' Kaaleli' due'. Ee'noko nantoong miatarai siompau' osi kante-ita porora, nariong Kaaleli'nupoong, Judia'nupoong, Jerusalema'nupoong, Idumea'navaro-nupoong, Taia'nupoong, Saidoni'nupoong. 
MRK.3.8	Karika' porou' taaravaakotaa' kapoo' Jiisuu'ke nkovuko'ning. 
MRK.3.9	Ee'noko mmau' nantoong naro'aririo' Jiisuu'ke bakaning barevare-nupoong botovuru' bakaasi neri-koo karika'ke papuranka'aa'neeng-koo. 
MRK.3.10	Jiisuu'ke karika' nantoong taare-antavurio' ookara siipa-po'nupoong Jiisuu'anko tuueneveu' kompaava'naang. 
MRK.3.11	Ee'noko ma'nari oreng-po'nupoonge Jiisuu' ooaama uro'kanoo' dua'arima bokiaama aa'paako', “Da' bakei Kumponing Bauring.” 
MRK.3.12	Ee'noko Jiisuu'ke koonto' orokovuriko sira'paa'neeng-koo.
MRK.3.13	Ee'noko Jiisuu' deto iu'koo koinuu' ee'noko teketa bokuvuru' nantoong piavoko'ning. Ee'noko bokuvurio' porou' tee-anko. 
MRK.3.14	Ee'noko nanai'keta kenaanka kara okovuri nkanuka miru'urima aa'puru', “Dii' ni'ninka nari' otoriaining ee'noko dama'ke botorampiai nantoong daanki-koo. 
MRK.3.15	Ee'noko iri' oto'deruriaininge ma'nari oreng bata'koong.” 
MRK.3.16+MRK.3.17+MRK.3.18+MRK.3.19	Aing teing Nanai'keta Kenaankara Jiisuu'ke miru'uru'ning: Saimoni', nii'noo' Piita, Jiisuu'ke tampuu'noo'; Jeemisi namainta Jooni, Siebedi baurinketa, nii'noo' Boanesi baurinketa Jiisuu'ke bokuvuretu'noo', kuunoo' kurung-pina' karara; Aanduru'; Pilipi'; Baatolomiu'; Maatiu'; Toomasi; Jeemisi, Alopeasi bauring; Ta'deasi; Saimoni', Ju'nupoong bii'ka donkong-koo pia-navitu-koong; ee'noko Judasi, Kerio'nara, tee tooka kompui Jiisuu' taura'puu'nung bakaning kare-nupoong-koo.
MRK.3.20	Ee'noko Jiisuu' napo' osi-aape toroaru' otoko'noo'. Ee'noko nantoong miatara porora naro'ariru', ee'noko Jiisuu' teing ninka bakaning barevare-nupoong taamanaapeu'nang batei oto'evuriaruu'. 
MRK.3.21	Ee'noko baukorovoi tee taaravaara berou' moo'aara barampaava'naang nantoonge kanu' narung tampaako. 
MRK.3.22	Ee'noko nariong boto naunuka-koo Jerusalema'keta porou'ninge aa'paako', “Kopeu dee'ma kurumaa'aring.” Ee'noko napo' narionge aa'paako', “Ee', masikung, ai' pa ma'nari biikaang pankaing bakaang purinto' ninka bata'urimatoinge.”
MRK.3.23	Ee'noko Jiisuu'ke nantoong naro' bokuvurira aung kara mirumiru' nauvurima aa'puru', “Teka ma'naang orarai napo' ma'naang orara arekee' bata'upeu'? 
MRK.3.24	Ee'noko napo' narung muu' baka siivenke'arara deto donkonuarupeu'. 
MRK.3.25	Ee'noko napo' narung puata' siivenke'arara nari' donkonaavarupeu'. 
MRK.3.26	Ee'noko Sietani' bakaning ma'nari turampeera biikaang muu' siivenke'arara pankaroompua' napo' dua'arara paa'arapeu'. 
MRK.3.27	Naning purinto' bakaang pava-koo oovunara tumparara kapoo'nanka nkavuarupeu' iro' okonara tavuitaa' dai'uarura. Ee'noko dai'ura deeko' pari'upeu' bakanava-kooning kapoo'nanka.
MRK.3.28	“Noru'eriaing aung, Nantoong biikaang orarananka tonta'koo makosi ee'noko amutemurii' oraka' minku tonta'koo makosie. 
MRK.3.29	Teka naning Tanuaang Meekung Kopeu dovang tampuma daviraa'umaung tonta'anta kompuauka'nung. Bakaang orara tee' nari' otoi otoaing.” 
MRK.3.30	Tee' nauvuru' Jiisuu'ke, ma'naang orara oto'po'nung tampaio'.
MRK.3.31	Ee'noko Jiisuu'ke tee' minkuvuko teni ninka bauko ee'noko baara'mainkaang tee tavo'ariru'. Ee'noko dama'du donkonaitaa' kara Jiisuu'anko be'antavau' pora teing oo-koo. 
MRK.3.32	Ee'noko nantoonge Jiisuu' ninka ba'nampariri otoroko'ninge aa'pau', “Daukorovoi dama'due nentaamaang.” 
MRK.3.33	Ee'noko Jiisuu'ke aa'puru', “Baie ninge nko'? Ee'noko baatai ninge ntara'mainkaang?” 
MRK.3.34	Ee'noko nantoong nari' ba'naniau'ning-aape bere'arara aa'puru', “Ooveriko, ninge nko'dovo makosinuka aing.” 
MRK.3.35	Nantoong ninge ntara'mainkaang ee'noko mmarikaampi ee'noko nko'kaampi makosinuka teing Kumponing piavomana' nari' nkoaamaing.
MRK.4.1	Nii'na'mung Jiisuu'ke kara nau tutumpuru' Kaaleli'naru'koo due'ka. Ee'noko nantoong karika' Jiisuu'anko naro'aririo' Jiisuu' bakaasi-koo ba'namparu' nuaru'koo daue otoko ee'noko nantoong tapiru-nairu-koo donkonau'. 
MRK.4.2	Ee'noko Jiisuu'ke minkunaananka mirumiru'keta nau tutumpurima aa'puru', 
MRK.4.3	“Taaraveriai. Naning narung mintoong-koo sinang tanka-koo nanura aa'nou': 
MRK.4.4	Nii'ning sinang taung-koo dau dua'ariru' ee'noko barennankai porora teka tunturavau'. 
MRK.4.5	Ee'noko nii'ning sinang dakurakung-koo dau dua'ariru' kapang-koo dau otomaung-koo, ee'noko da'deng narung dupuu', te' kansi' baru' aaveta'noo' deemparako. 
MRK.4.6	Ee'noko batei doonkenang bakaang-koo tee keenkeeng mara'ou' teke, baru' biira doonko nanuaung deemparara kansi' baru' makotua'noo'ke. 
MRK.4.7	Ee'noko nii'ning sinang napo' too'murintaa' otoroinoo' meu' dua'ariru' ee'noko nari' dupurira too'murintaa'ke iinkenevuu' tee keenkeeng. 
MRK.4.8	Ee'noko nii'ning kansi' pankauanoo' dua'ariru' ee'noko teke dupurira sinang aa'na' bi'uru' beenaumo kivora-pina' ee'noko nii'ning ˜narung-taa kivora-pina' ee'noko nii'ning daaku'pina'.” 
MRK.4.9	Ee'noko aa'puru', “Dii' punkang-po'nupoong deeko' enang taaraveriai!”
MRK.4.10	Ee'noko Jiisuu' baka otoko nii'ninge taaravaara porou' teing ninka bakaning Nanai'keta Kenaankara ninka, ee'noko tana'au' kara dipi'ua'naang. 
MRK.4.11	Tana'aako bari'uru', “Kumponinge dii' bakaang kara pinka'erimaing taura'duru'nung makensi'nung-koo miru'noo' noru'erii'naang tee-koo bakaang muu'koo nkoaramana', ee'noko dama'du otoromainge kara mirumiru' narung taaravaavaing. 
MRK.4.12	Tee' Daari Meekunge minkuvuma aa'puu'na',
MRK.4.12	‘Bane ooaama teka papaaravarimatoai. Bane taaravaama teka tasi'paria' otoroai, Kumponing-koo bere'ariko orara aarumo tonta'evuri'neeng-koo.’” 
MRK.4.13	Ee'noko Jiisuu'ke aa'puru', “Aung mirumiru' ee miru'noo' dii'ke bakei noru'eria'? Arekee' noru'eriainge ookara-koong miru'noo'? 
MRK.4.14	Aung Kumponing bakaang kara tankanarai sinang pina' tankavuu'nu. 
MRK.4.15	Sinang taung-koo dua'ariru'ning miru'noo' ee' oro': Nantoonge kara taaravaako Sietani'ke namu'ke poma pari'urikoo'. 
MRK.4.16	Ee'noko sinang dakurakung-koo dua'ariru'ning miru'noo' ee' oro': Nii'ninge kara taaravaama doturotu-eta kompaamaung. 
MRK.4.17	Ee'noko tee kara tampa' ari'avuaruma ee'noko turanturang poko tee-koo kara-koo biikaang baito namu'ke orariarakoo'. 
MRK.4.18+MRK.4.19	Ee'noko tee sinang too'murintaa'koo meu' dua'ariru'ning-koo ee' miru'noo': Narionge baru' pankaruntoonge noru'aakoo' kavonanka piaavaama ee'noko amutemurii' kapoo' karaa'aakoo', ee'noko teinge booni'ukoo' tee karakara ee'noko sinang bi'uarukoo'. 
MRK.4.20	Ee'noko sinang kansi' pankauang-koo dua'ariru'ning miru'noo' ee' oro': Nii'ning nantoonge tee kara tarii'oroi taaravaako bi'umaung nii'ning-koo beenaumo kivora-pina', nii'ning-koo ˜narung-taa kivora-pina' ee'noko nii'ning-koo narung daaku'pina'.”
MRK.4.21	Jiisuu'ke aa'puru', “Naning dii'koonge bakaang araka paro'ura antona'koo boong nii'noo' batanang-koo boong ee sipupeu'? Ai' dau batanang-koo sipupeu'? 
MRK.4.22	Kapoo' enang makempari otoing dama' sira'anta-koong. Ee'noko kapoo' enang da'pari otoing dama'ke daate'numpo'. 
MRK.4.23	Dii' nantoong punkang-po'nupoong deeko' enang taaraveriai!”
MRK.4.24	Ee'noko napo' ee' minkuvuru', “Kara taaraverira siomperiai. Dama'ke nkoveriainoo' basinoo' napo' nkaveriaing, ee'noko Kumponinge napo' dau basinoo' aruriai. 
MRK.4.25	Naning avuavu' aa'na' kompumaung dama'ke deto basinoo' kompuaing, ee'noko naning avuavu'koo nuaku oto'evuining dama' pari'numpo'.”
MRK.4.26	Jiisuu'ke aa'puru', “Kumponing bakaang muu' naninge bakaang mintoong-koo sinang tankavupeu'na'pina' oro'. 
MRK.4.27	Ee'noko muunga aatuma doonga avitoitoi nanuko sinang baka peki'kura dupupeu' teie noru'uaruko. 
MRK.4.28	Baka kansi'ke du'antavuko panka'parama sinang bi'umaung. Tutuna' dupuma panka'parama bi'ukoo'. 
MRK.4.29	Ee'noko sinang petaa'uma meura'uko naninge tenang kavupeu'.”
MRK.4.30	“Teka nii'ke aminge miru'ampipeu' Kumponing bakaang muu'? Ee'noko aminge mimpama siraka'antavampeu'? 
MRK.4.31	Tee aa' sinanu oki'nu-pina' oro'nu masitara'koonu. 
MRK.4.32	Bane temurii' mukusiri' ookara sinang kansi'koo keempaamaing-eta, teka tenang naninge kansi'koo keempuko dupura panka'parama taamang mintoong-kooning divu'ura kaumpe'nanka tampa' tovoro'arapeu' ee'noko amutemurii' barenge bito kaniaama teke ueemparipeu'.” 
MRK.4.33	Jiisuu'ke tee' oro'ning mirumiru' amutemurii'ke kara nauvuriko' teinge aroo'aako'ninge nainge noru' nka-koo makosina' mantompuritaa'. 
MRK.4.34	Ee'noko kapoo' nauvuria' mirumiru'po'nung deeaung. Ee'noko bakaning barevare-nupoong ninka deeko' bii'ka otoroitaa' miru'noo' sira'puko'.
MRK.4.35	Te'mung doong muung-aapevuio' Jiisuu'ke bakaning barevare-nupoong aa'puru', “Enang nuaru'ka amenka'koo pako'mariai.” 
MRK.4.36	Ee'noko nantoong karika' teka sipaarira Jiisuu' ninka bakaasi-koo aa'earira tenkenau'. Nii'ning bakaasie nari' berou'. 
MRK.4.37	Nanai otoroko piong pankaing basiaru' ee'noko bakaasi boo'ai dapi' minkivuko', Jiisuu' bore' patu'ari aatuio' bakaasi-koo dama'due. 
MRK.4.38	Ee'noko bakaninge tanteaama aa'pau', “Nau-anta, da' ee tara'doa' ke'nuru'marimaang?” 
MRK.4.39	Ee'noko tee tantearara piong ee'noko tee eemaru' ntong-koong aka'puma aa'puu', “Bakerari dooroontaravai.” Ee'noko piong bakearako nuaru' tenang aa'na' taarorovuu'. 
MRK.4.40	Teketa teie maku'urima aa'puu', “Dii' aming-koo arorerining? Dii' ee baitoropanuka?” 
MRK.4.41	Ee'noko ta'nimparira tana'eema aa'peeko', “Aung naning baa piong tovange ee'noko ntong taaravaakoo'?”
MRK.5.1	Ee'noko Nuaru' Kaaleli' pako'aara Kerasa'nupoong biikanameng-koo berou'. 
MRK.5.2	Ee'noko Jiisuu' bakaasi-eta siarako naning ma'naang orara-po'nunge kune'uu' kuvi dako'domanairu-eta basiarama. 
MRK.5.3	Aunoo' dako'domanairu-koo otoko'nung teroita. Naninge patau'uaruko'nunge bane sieenai dai'aama. 
MRK.5.4	Mmau' doong-koo sieena dovange kuuka dai'aako totora'puko' oki'noo'na'. Naning purinto' tapupunara otoa'. 
MRK.5.5	Doong ee'noko muung ata'uma nanuko' dako'domanairue ee'noko iu'nankai. Ee'noko bakaang mono uiarama kapange dato'arako'. 
MRK.5.6	Ee'noko isipo'keta Jiisuu' oovui kua'pari pora tee-koo uro'kanoo' kinkinura pankaing-antavuu'.
MRK.5.7	Ee'noko Jiisuu'ke aka'puma aa'puu', “Dake ma'naang orarai aung naning sipeai.” 
MRK.5.8	Ee'noko tee'puko bokuma aa'puu', “Jiisuu', Kumponing Deto Basi Bauring, dake ning arekee' nkomee'naang piaroing? Da' Kumponinge pote-koo piamomaang ning tora'antame'neeng-koo.” 
MRK.5.9	Ee'noko Jiisuu'ke tana'uma aa'puu', “Da' miring baa?” Ee'noko teie bari'uma aa'puu', “Ning miring Miatara. Nii' aa'na' karika'.” 
MRK.5.10	Ee'noko tana'uma aa'puu', “Jiisuu', aing ma'nari avora'keta bata'eriauka'.” 
MRK.5.11	Ee'noko teketa due'ke mii-koo navete-aapei pooro'nanka meru'arima otoroko'. 
MRK.5.12	Ee'noko ma'nari orenge Jiisuu'koo eentavarima aa'pau', “Taura'meriko merira tumariai pooro'nanka-koo.” 
MRK.5.13	Ee'noko Jiisuu'ke taura'puru'. Ee'noko teing ma'nari bakoarira pooro'nanka-koo tumpariru'. Ee'noko pooro' naro'ka kenaanka kokorei'koo˜ makosining pemue doonko koo'arira nuaru'koo bera ke'nuru'ariru' teke.
MRK.5.14	Ee'noko teing pooro' bau'aariko'ning mmariau' ee'noko aung ee' oro' basiario' doorenang avitoitoi bereng-antavau'. Ee'noko taaravaara nantoonge berou' ooaava'naang kapoo' nkoaru'na'. 
MRK.5.15	Ee'noko Jiisuu'anko poroma aung naning tutuna' ma'nari-po'nung duaanavari ba'nanui otoko ooau' bakaang noru' matauari, ee'noko avoreau'. 
MRK.5.16	Ee'noko ma'nari-po'nung-koo ee'noko pooro'koo nkoaru'na' ooau'ninge tampa' nauaaru' teing. 
MRK.5.17	Ee'noko Jiisuu' teing biikanameng-eta tenkeng-koo piavorou'. 
MRK.5.18	Ee'noko Jiisuu' bakaasi-koo beko aung naning ma'nari-eta tamparu'kuu'nung nari' tee ninka piavou'. 
MRK.5.19	Ee'noko Jiisuu'ke aa'puu', “Tee aa' da' otoko. Da'maikori'anko tororarara kapoo' pankaing Kumponinge piaarura da'koo nkovuina' naueriaing.” 
MRK.5.20	Ee'noko aung naning tenkenura osinanka kivora-koo kuunge nanuma nauvuriko' kapoo' ta'nimpaarii' Jiisuu'ke tee-koo nkovuu'na'.
MRK.5.21	Jiisuu' napo' toroarama nuaru' pako'uitaa' nii'nameng-aape beu', ee'noko nantoong karika' piisi'koo naro'ariru' Jiisuu'anko. 
MRK.5.22	Ee'noko naning dootuu'nava tantanuka-koong narung miring Jairasi Jiisuu'koo kau'kanoo' kiunura eentavarama aa'puu', 
MRK.5.23	“Nnorang boomang. Da' pora tanka' pante'eko taarevoai.” 
MRK.5.24	Ee'noko Jairasi ninka nanuretu'. Ee'noko nantoong karika' bi'ariru' itoveitaa'.
MRK.5.25	Ee'noko nii'nani manikuma otoko' mare' kivora-ita kemare'ka-koo tarumatearako'nani, mmau' batei-koo boorinang ninka avitoitoi nankai'aava'naang nanuko'nani. 
MRK.5.26	Taarevoa' baru' bia'oko' bera boorinang o'siiviu'. 
MRK.5.27	Ee'noko Jiisuu'koong doorenang taaravura ee' noru'aru', “Bane oki'noo' kompamira bakaang mononopa'koo, ning teni taaremoainani.” 
MRK.5.28	Ee'noko teni dama'ke porai'nang karika'koo meu'ka Jiisuu'koo biirokanoo'keta baarong-koo komparu'. 
MRK.5.29	Ee'noko kompura namu'ke ereng tempampuu' ee'noko taarevou'na' mono mantomparu'. 
MRK.5.30	Ee'noko tenang Jiisuu' bakaang iri'ke sipuko mantomparu', ee'noko namu'ke karika'koo meu'ke berevere'arama aa'puu', “Baie baarong komeng?” 
MRK.5.31	Ee'noko bakaning barevare-nupoonge bari'aama aa'pau', “Teka da' nantoong karika'koo meu'ke otoi arekee'koo aa'pemaang, ‘Baie komeng?’” 
MRK.5.32	Ee'noko Jiisuu' teke berevere'arako' kompuu'nani besi'uma. 
MRK.5.33	Ee'noko temurii' kapoo' teni-koo nkoaru'nung baka tampa' tasi'paritaa' Jiisuu'anko avoroi dankusi'kuma pora kinkinuu' ee'noko ookara tampa' siraka'pui nauvuu'. 
MRK.5.34	Ee'noko Jiisuu'ke aa'puu' teni', “Ani ee, da' dakaang baitoi taareroinani. Mooa ninka naniaing. Tee' nari' taareroi otoainani.”
MRK.5.35	Ee'noko Jiisuu'ke teni karavui otoko Jairasi bakanoo'keta nantoong porora aa'pau', “Daurang boinani. Arekee'koo napo' Nau-anta pore'antavea'naang?” 
MRK.5.36	Ee'noko Jiisuu'ke taaravura nasinua' dootuu'nava tanata aa'puu', “Aroreauka', masika'antaveko naro'!” 
MRK.5.37	Ee'noko Jiisuu' nantoonge siong-koo poteario' Jeemisi namainta Jooni ee'noko Piita, teing nainge siompai berou'. 
MRK.5.38	Ee'noko dootuu'nava tanatanuka-koong bakanava'koo tavo'arira nantoong karakararearima birong tovang ee'noko ui nkoaako oovuru'. 
MRK.5.39	Ee'noko pava-koo tumparara aa'puru' Jiisuu'ke, “Dii' aming-koo birontarimang baru' naampaverima? Ani oki'nani booa', teka tamung aatumaang.” 
MRK.5.40	Ee'noko teinge benkempau' tee. Ee'noko ookara birong-nupoong dama'du sing-koo botovurira tooto' baumararing ninka Piita ee'noko Jeemisie namainta Jooni teing naing bokuvurira teni otou'navaro-koo tumpariru'. 
MRK.5.41	Ee'noko Jiisuu'ke teni bonku' bireng-koo kompura aa'puu', “Talita kumi.” Kuunoo' ee' minkuvuio', “Oki'nani, aa'damaang: Daa'daravai.” 
MRK.5.42	Ee'noko teni namu'ke daa'arara nanu'nanuu'. Bakaning mare' kivora-ita kemare'ka divu'. Ee'noko aung kapoo' tee' oro' tavo'kuio' nantoong ta'nimpariru'. 
MRK.5.43	Ee'noko Jiisuu'ke aung doorenang koonto' naning nau-koo potevurima aa'puru', “Taamang-koo teni averiko naikuai.”
MRK.6.1	Jiisuu' teketa' tenkenura bakanameng-aape toroaru', ee'noko bakaninge siompaitaa' berou'. 
MRK.6.2	Ee'noko Doong Uaana'mung pava dootuu'nava-koo daanki tutumpuu'. Ee'noko nantoong karika'ke taaravaara sinka'orora aa'pau', “Aung amurii' kara are'ka nkavuu'nung? Ee'noko aung matau ee' oro' baie avuu'nunge? Ee'noko aung ta'nimpaarii'nanka iri'po'ning arekee' tavo'antavumaunge? 
MRK.6.3	Aung ee ee'nara tee Meeri' bauring deea', tamung anke pava-kani? Jeemisi, Joosesi, Judasi ee'noko Saimoni' aung ninka namaia' ee deea'? Ee'noko ba'marikaampi anke nii' ninka ee otoroa'?” 
MRK.6.4	Ee'noko teing tee-koo domang oraka' otoroko Jiisuu'ke aa'puru', “Napo' ookara nii'ning nakaro-nupoong-koo tee'ke, nantoonge oovunoo'ka pankaing-antavaarimaung, teka biikanoo'ka deea', ee'noko bii'marange deea'.” 
MRK.6.5	Ee'noko mintoong baru' purinto' nkovuarupeu' teke. Ee'noko nii'ning deeko' siipa-po'nupoong taare-antavuripeu' tanka'ke pante'urima. 
MRK.6.6	Ee'noko Jiisuu' ta'nimparu' teing-koo baitoropanuka. Ee'noko osinankai nanuma nantoong nau-antavuru'.
MRK.6.7	Ee'noko Jiisuu'ke bakaning barevare-nupoong nanai'keta kenaankara naro' bokuvuru' ee'noko irikung-antavuru'. Ee'noko teketa kenaankarana' botovuru' ma'nari oreng bata'koo. 
MRK.6.8	Ee'noko aa'puru', “Kapoo' nkaveriauka', donsi' narung deeko'. Ta'mari' deea', bakura deea', mooni' deea'. 
MRK.6.9	Boonamante˜ narung deeko' si'dariaing. Ee'noko mononopa'koo nanaa' nkaveriai.” 
MRK.6.10	Ee'noko napo' aa'puru', “Osi du'dariko teka bokuraariaining ninka otoriai bera temono-ita tenkeniriainoo'ke basi. 
MRK.6.11	Ee'noko Nii'navuntu'koo onkeonke'daariarura taararaariaruko deeko' tenkeniriai temono-ita ee'noko da'mong pe'naa'koong te' tankaveriai temono Kumponing-koo maarekusi'noo' taa'ni'antaveri.”
MRK.6.12	Ee'noko teing tenkenaara daankiarima aa'pau', “Bere'darirai orara aarumo-ita.” 
MRK.6.13	Ee'noko mmau' ma'nari oreng bata'aaru'. Ee'noko karika' siipa-po'nupoong duuni dau koo'aariko taarevorou'.
MRK.6.14	Enang tee Daurarong˜ Eeroti'ke Jiisuu'nung doorenang berempario' taaravuu' aa'paako, “Jooni Minkinara boo'keta napo' daa'aring, ee'noko tee'koo purinto' ninka mintoomparamaang.” 
MRK.6.15	Ee'noko nii'ninge aa'paako', “Tee aa' Eliasi
MRK.6.16	Ee'noko Eeroti'ke taaravurai'nange aa'puu', “Aung aa' Jooni Minkinara ninge kuru bitu'antu'noo'keta napo' domamparara otong.”
MRK.6.17	Teka tutuna' Eeroti' teni ninka Erodiasi, baara'ma'nung Pilipi' ba'aang ninka otoreko'. 
MRK.6.18	Ee'noko Joonie Eeroti' tautauvuma aa'puko', “Da' bakei boto toto'peitaa' daara'ma'nung ba'aang ninka otoremaatoing.” 
MRK.6.19	Ee'noko tenang Erodiasi iiravou' tee' minkuvio'. Ee'noko Eeroti'ke teni dotu-anta-koo bakaning botovuru' Jooni moo'aara dai'aava'naang pava kiimata-koo. 
MRK.6.20	Erodiasie napo' domang dupisi'koo piavoko Eeroti' tavu'koo kupi'ora donkonu'uu' avoroitaa' Jooni-koo, ai' Eeroti'ke Jooni tee tampa' noru'ui otoko'nung, naning koonto' ee'noko meekarai. Ee'noko bane teie, Eeroti'ke Jooni taaravuma noru' manki'oko'nunge, teka tee taara-koo piavoko'nung.
MRK.6.21	Ee'noko dama'ke taung narung meu'puu' Erodiasie Jooni dupisi'koong. Enang tee Eeroti' ponto'aru'na'mung doong makotuu'. Ee'noko nantoong pankainanka paroro nkoevuru': ovo'ma'koo kuunge mintoompariko'ning, piatooronuka˜ biikaning bore'nuka ee'noko ovontung Kaaleli'nameng-nupoong. 
MRK.6.22	Ee'noko Erodiasi baurang pava-koo kuung tumparara mairu'aru' Eeroti' damisimainku ninka nari' dotu-antavurima. 
MRK.6.23	Ee'noko Eeroti'ke mamairoarara, mariaritaa' maraka-antavuma aa'puu', “Kapoo' eentameko makosi aroma'naang. Ookara kapoo' tareamaing-koo meu' pisi'derompainge piaroko.”
MRK.6.24	Teketa nerai'na' okora' siarara bauko tana'uma aa'puu', “Aming arekee' oro' ninge eentavama'naang?” Ee'noko baukoi aa'puu', “Jooni Minkinara bakaang bore' eentaveaing.” 
MRK.6.25	Ee'noko teni nerai'na' namu'ke kua'pari daurarong-anko beu' ee'noko aa'puu', “Jooni Minkinara bakaang bore' namu'ke ameaing daara-koo si'memura.” 
MRK.6.26	Ee'noko nauvuio' daurarong aa'na' orarunsiaru', ee'noko tutung damisimainku-koo dutakanoo'ke teni-koo marakavaru'nung deemparako paapaa'aru' bakaang kara toto'koo. 
MRK.6.27	Ee'noko dauraronge bakaning piatooronuka-koo narung botovuu' Jooni bakaang bore' tavo'ua'naang. Ee'noko bera pava kiimatanava'koo kuunga kuru tako'pevuu'. 
MRK.6.28	Ee'noko bore' diisi-koo kuung doompura tavo'evuu' teni nerai'na'. Ee'noko tenie napo' bauko-anko tavo'uu'.
MRK.6.29	Ee'noko Jooni bakaning barevare-nupoonge taaravau' Jooni tavau'na', ee'noko porora Jooni-koong mono nkavaara kuvi dako'doma dako'au'.
MRK.6.30	Ee'noko Jiisuu'ke botovuru'ning napo' toroarira tasi'antavau' ookara kapoo' osinanka-koo nkoau'ning ee'noko nauaaru'ning. 
MRK.6.31	Nantoong karika' poroi otoroko bakaning ninka taamanaapeu'nung batei otoaruu', ee'noko aa'puru' teing, “Enang tokoi nii'ka merira o'noriai uaarorima.” 
MRK.6.32	Ee'noko teketa bakaasie tenkenau' baku'ariri otoroainoo'aape. 
MRK.6.33	Ee'noko nantoong karika'ke ooaari otoroko tenkenau' ee'noko tasi'paarira osi ookara-ita nantoonanka kua'pariru', ee'noko Jiisuu' dovang-koo uro'ke tavo'ariru'. 
MRK.6.34	Ee'noko Jiisuu' bakaasi-eta siarama nantoong karika' oovuru' ee'noko bakaang domang aa'na' piaavou' teing-koo, sipisipi' tanatanungropanuka-pina' oro'pariko. Ee'noko tenang Jiisuu'ke kara amutemurii' nau tutumpuru'.
MRK.6.35	Ee'noko kamunoo'uio' teing barevare-nupoong bakaning Jiisuu'anko porora aa'pau', “Aung muung-aapevuing. Nii' mee'bora' sirakamaa'koo o'noring. 
MRK.6.36	Nantoong botoveriko osinanka anketa due' otoroining-koo berora taamang moo'siaavai.” 
MRK.6.37	Ee'noko Jiisuu'ke bari'urima aa'puru', “Dii'ke kapoo' averereriko naiaavaing.” Ee'noko teinge napo' bari'aama aa'pau', “Teka arekee'? Ai' kenaanka kivora nopa'koo makosininge moo'ampira bau'arampii'naang?” 
MRK.6.38	Ee'noko Jiisuu'ke napo' tana'urima aa'puru', “Teka arekee'ning berete' oto'deruring? Berira ooveriai.” Ee'noko ooaara Jiisuu' aa'pau', “Tee aa' pa'noko' masikeng berete' otong, ee'noko tavi'ning keura.”
MRK.6.39	Ee'noko Jiisuu'ke nantoong navituna' karaasi'koo ba'nang-koo botovuru'. 
MRK.6.40	Ee'noko nauvurio' narung daaku'na' ee'noko nariong naruaapena' ba'nampariru'. 
MRK.6.41	Ee'noko Jiisuu'ke teing pa'noko' berete' ee'noko tavi'ning keura nkavura tee paning-aape ankamparara biraankevuu', ee'noko berete'nanka pisi'uma bakaning barevare-nupoong avuru' teinge nantoong-koo tankaampaava'naang. Ee'noko napo' teing tavi'ning keura tankaampuru' ookara-koo. 
MRK.6.42	Ee'noko ookara taamanaara poovorou'. 
MRK.6.43	Ee'noko Jiisuu' bakaninge berete' dovang ee'noko tavi' oparavaruu'ning naro'aara peku' kivora-ita keveku'ka-koo makosi maanto'antavau' 
MRK.6.44	Ee'noko nantoong taamang naiau'ning-koo donkaang naing deerunoo' pa'noko' kokorei'.
MRK.6.45	Ee'noko namu'ke Jiisuu'ke bakaning barevare-nupoong bakaasi-nareng-koo aa'e-antavurira ureaitaa' nuaru'koo Besaida-nameng-koo be'koo botovuru', nantoong karinga tenkeng-koo botovurii'naang. 
MRK.6.46	Ee'noko Jiisuu'ke nantoong si'noora'urira baka mii-koo koinuu' teke kunsiaraa'naang. 
MRK.6.47	Ee'noko muumpuio' bakaasi-nareng nuaru'koo meu' basiaru' Jiisuu' teke kansi'koo baka otoko. 
MRK.6.48	Ee'noko Jiisuu'ke otou'noo'keta oovuru' pore'oroko, pionge uro'kanoo'keta dama'du-aape bii'urima tavuriko. Ee'noko tane' dere'uaruko Jiisuu' nanura pou' teing-aape nuaru'koo daue. 
MRK.6.49	Ee'noko ntong-koo daue nanuma dapi' divu'uriko teinge ookarai ma'naang pina' ooaara bokiau', avoro'ke tavurio'; 
MRK.6.50	Teka Jiisuu'ke namu'ke karavurima aa'puru', “Aing ee, domang kuaa'doriai aroreria'. Tee ning ee' nanamang.” 
MRK.6.51	Ee'noko tenang bakaasi-koo aa'eario' doving taarorovuu'. 
MRK.6.52	Ee'noko bakei aa'na' sinka'orou', nantoong domang tupu'paa'nuka deemparira. Tampa' tasi'paavaruu' kapoo' berete'koo nkoaru'na' kuunoo'.
MRK.6.53	Ee'noko nuaru' pako'aitaa' Kenasereti'nameng-koo tavo'arira biikaang bakaasi teka bi'au'. 
MRK.6.54	Ee'noko tenang bakaasi-eta siariko Jiisuu' namu'ke tasi'pau' nantoonge. 
MRK.6.55	Ee'noko tevaro-koo osinanka ookutuning dooreveera siipa-po'nupoong batanang-koo nkavaari porou' Jiisuu' otou'noo' taaravaara. 
MRK.6.56	Ee'noko ookara osinanka Jiisuu' nanuko'nairu-koo-osi pankeng, osi oki'nareka', pora'nairu-koo-nantoong tee-anko siipa-po'nupoong tavo'aariko'. Ee'noko eentavariko Jiisuu'koo tamung bakaang mononopa'koo kainu' kong-koo taura'purii'naang. Ee'noko ookara mononopa'koo kompariko'ning taarevoroko'.
MRK.7.1	Teing Boto Keperuu'navitu ee'noko boto naunuka Jerusalema'keta Jiisuu'anko porou'. 
MRK.7.2	Porora ooaaru' Jiisuu' bakaning barevare-nupoong-koo nariong tanka' ku'mi'oroi taamanaako. A'noo' tutuna' tanka' duu'pari meeka'paria' Boto Keperuu'navitue nantoong nau-antavaariko'na'. 
MRK.7.3	Ai' Boto Keperuu'navitu ninka ookara Ju'nupoonge biikakatauro biikaang toomo tampa' siompaamaung. Tamung taamanaavaung tutuna' tanka' duu'paria'. 
MRK.7.4	Ee'noko baavenairu-eta poroma deeko' taamanaavarupeu' tutung ntonge meeka'paria' ee'noko napo' amutemurii' toomo siompaakoo' biikakatauroi bampaaru'na' aing ee' oto' ntonge meeka'antana': kaapu, kokoto, utau, ee'noko batanang. 
MRK.7.5	Ee'noko Jiisuu' tana'aama aa'pau' teinge Boto Keperuu'navitue ee'noko boto naunukai, “Aming-koo dakaning barevare-nupoonge niikakatauroi bamaaru'na' boto siompaavaung, aa'nomaung, bireng tovang duu'paria' taamang naiaamatoi?” 
MRK.7.6	Ee'noko Jiisuu'ke aa'puru', “Tee nakaronung Aisaia' koonto' masika'pari tarampeearu'nung˜ dii' ampirinunuka minkururima, Daari Meekung-koo ee' daariari otoina',
MRK.7.6	‘Teinge ainge nantoonge biikaang be'duu'ke narunge pankaing-antamaamaung, teka biikaang domang ning-koo isipo' otoroi. 
MRK.7.7	Tamung ning dootuu'maamaing, ai' teing boto nkaang miring-koo nau-antavaarimaing teing tamung nantoong-etaning.’” 
MRK.7.8	Ee'noko Jiisuu'ke aa'puru', “Tee' ee'na' dii'ke Kumponing bakaang boto siperi tamung nantoong-etaing sintokosintoi-koong minkunaa pinka'erikoo'.” 
MRK.7.9	Ee'noko napo' aa'puru', “Dii' aa'na' norukasi'nuka Kumponing bakaang boto nimpa'erima tee diikaang minkunaa sintokosintoi-koong toomo deto kong-koo. 
MRK.7.10	Ai' Moosesie napo' boto ee' sipuu',
MRK.7.10	‘Diumaraang deto noru'ereri pakuereriainge’.
MRK.7.10	Ee'noko
MRK.7.10	‘Naning baumararing oraka' minkuvureaing bakei dupisi'numpo'.’ 
MRK.7.11+MRK.7.12	Teka dii'ke aa'perimaung, ‘Naninge baumararing kapoo'koo apuka'pareko, beuringe tering paku-koo kupi'ora deeko' aa'pupeu', “A, nkaning kapoo' arompepeu'ning teing temu' Kumponing bakaning bareantu'ning.” Ee'noko tee'pura tering baumararing pakuvurearupeu'.’ Ee'noko tering biromparesio' beuring domang bere'koo piavoko dii'ke taura'periaunge diikaang toomoi dai'erima. 
MRK.7.13	Tee' nkorarima dii'ke tee Kumponing bakaang kara daang-antaverimaung tee diikaang sintokosintoi-koong minkunaa barereerimaung siomperima, ee'noko amutemurii' aarumo nari' nkoverikoo'.”
MRK.7.14	Ee'noko Jiisuu'ke nantoong bokuvurira aa'puru', “Ning iro' taaramerira dii'ke tampa' tasi'periai. 
MRK.7.15	Kapoo' naninge naivuko kumi'antavupeu'nung otoa'. Ee'noko kapoo' domaang-eta tavo'kupeu'nunge deeko' naning ku'mi'antavupeu' 
MRK.7.16	Dii' nantoong punkang-po'nupoong deeko' enang taaraveriai!”
MRK.7.17	Ee'noko nantoong teka sipurira pava-koo koinuu', ee'noko bakaning barevare-nupoonge teka mirumiru'koong kuunoo' tana'au'. 
MRK.7.18	Ee'noko Jiisuu'ke aa'puru', “Dii' ee napo' teing-pina' noru'dopanuka? Arekee', tasi'peria' tee kapoo' dama'dunung naninge dunkumpuko tanuaang ku'mi'antavuarupeu'? 
MRK.7.19	Aung tee domang-koo kuung bea', pakosii'koo bemaung, ee'noko teketa mono-ita napo' siarakoo'.” Tee'purima ookara taamang taura'nisi tampuu'.
MRK.7.20	Teketa aa'puru', “Teeo kapoo' tee kuung-eta pomaunge deeko' naning ku'mi'antavumaung. 
MRK.7.21+MRK.7.22	Ee', naning bakaang domaang-eta aing ee' oro' pomaung: norunoru' orara ee'noko auning, bakiaa', naning dupisi', nampeesi orari, karakaraa', amutemurii' aarumo orara, tositosi, maimaia'nko, mamairo, oraka' minku, baka biiving, ee'noko matau bekoi'. 
MRK.7.23	Teing ee'ning kapoo' oreng naing ku'mi'anta.”
MRK.7.24	Ee'noko Ju' biikanameng-eta tenkenurai'nange Jiisuu' bakaning ninka osi Taia' ee'noko Saidoni'nameng-koo berou'. Ee'noko te' bera pava nava'koo kuung tumparu' nantoonge noru'koo piavoarura. Teka baru' baku'arava'. 
MRK.7.25	Teke otoko nani manikuma baurang ma'naang orara-po'nanie Jiisuu' poio' taaravuu', ee'noko pora tee-anko kau'kanoo' dua'aru'. 
MRK.7.26	Teninoo' Ju'deeaing-koonani, Ponisia-nameensi'ke ponto'aru'nani, Siiria-nameng-koo. Aa'na' baitoaritaa' Jiisuu' kevi'uu'nani baurang-eta ma'naang bata'koo. 
MRK.7.27	Ee'noko Jiisuu'ke teni aa'puu', “A, makotua'! Toire' deeko' ookara piavoroaina' bau'numpo', ee'noko tee taamang biikaang mosi'nanka-anko dua'koo tampa' deea'.” 
MRK.7.28	Ee'noko tenie Jiisuu' bari'uma aa'puu', “Ee', Ovoring, masika', nka tee toire'ke dua'antavaako mosi'nankai mukunanka naiaamaung tarepa-koo boonga.” 
MRK.7.29	Ee'noko Jiisuu'ke teni aa'puu', “Makosi, osi tororaravaing. Tampa' bari'meing. Ma'naang tenkenuing daurang-eta.” 
MRK.7.30	Ee'noko teni toroarara baurang batanang-koo bempari otoko oovuu' ma'naang tenkenuio' teni-eta.
MRK.7.31	Jiisuu' Taia'nameng-eta tenkenura osi kivorai nanuitaa' Saidoni'namenge tankinui Kaaleli'naru'koo basiaru'. 
MRK.7.32	Ee'noko narionge naning kipau ee'noko tampa' karoaruko'nung tavo'au'. Ee'noko Jiisuu' tana'au' bireng tee-koo patu'uko taarevoa'naang. 
MRK.7.33	Ee'noko Jiisuu'ke tee naning bokuvura karika'keta taapo' be'antavuu' bee'ka oto'koo. Ee'noko birenge punkang-koo kuung kompuu', ee'noko napo' tutupaa'arara meneng-koo kompuu'. 
MRK.7.34	Ee'noko paning-aape ankamparara kooreerevoitaa' aa'puu', “Epata.” Aung kara kuunoo': “Daate'daravai.” 
MRK.7.35	Ee'noko bakaang punkang tenang daate'aru' ee'noko meneng simpiri'arara tampa' karou'. 
MRK.7.36	Ee'noko Jiisuu'ke potevuru' naning nau-koo. Ee'noko nau-koo doong kante potevuriko teinge napo' aa'na' sira'paako'. 
MRK.7.37	Ee'noko nantoonge taaravaama aa'na' ta'ninaako' aa'paama, “Aung bakei ookara kapoo'ke mee'du'pinarai, aa'nomaung: Kipaunuka taarakiaakoo', ee'noko amakonuka kareaakoo'.”
MRK.8.1	Pankaroompuaruko nantoong karika' porora naro'ariru'. Ee'noko taamang naiaapeu'ning otoaruio' Jiisuu'ke bakaning barevare-nupoong tee-anko bokuvurira aa'puru', 
MRK.8.2	“Nkaang domang aa'na' piaamoing aing-koo nantoong-koo. Aing teing ni'ninka beenang doong o'norining ee'noko kapoo' nai-koong oto'evoroa'. 
MRK.8.3	Ee'noko ninge peeravoroi otoroko osi-aape botoaranko dei taunga peerai tavuripeu', ai' nariong aing-koo isipo'nupoong.” 
MRK.8.4	Ee'noko bakaning barevare-nupoonge Jiisuu' tana'aama aa'pau', “Teka anke mee'bora' sirakamaa'koo taamang naninge are'ka daa'ura aing bau'uria'naang?” 
MRK.8.5	Ee'noko Jiisuu'ke nia'urima aa'puru', “Teka arekee'ning berete' oto'deruring?” Ee'noko aa'pau', “˜Keura-taa.”
MRK.8.6	Ee'noko Jiisuu'ke botovuru' teing nantoong karinga kansi'koo ba'namparia'naang. Ee'noko ˜keura-taa berete' nkavura tampa' tampura pisi'uma bakaning barevare-nupoong avuriko teinge nantoong miatara avaariko'. 
MRK.8.7	Ee'noko napo' nii'ning tavi'ning oki'nareka' oto'evuru'ning-koo biraankevura bakaning botovuru' teing napo' tankaampaaria'naang. 
MRK.8.8	Ee'noko ookara taamanaara poovorou'. Ee'noko Jiisuu' bakaning barevare-nupoonge peku' ˜keveku'ka-taa kakita'ke maanto'au'. 
MRK.8.9	Naro'ka donkaang deerunoo' karenaumo kokorei' pina' teke otorou'. Ee'noko Jiisuu'ke teing nantoong tenkeng-koo botovuru'. 
MRK.8.10	Ee'noko namu'ke tee bakaasi-nareng-koo bakaning barevare-nupoong ninka aa'eariru', ee'noko Dalamanuta-nameng-aape berou'.
MRK.8.11	Nii'ning Boto Keperuu'navitu Jiisuu'anko porou' bakaang kara paara-koo. Tutumpaama teinge tana'au' taa'ni'anta nkoevurii'naang Kumponinge botovuu'na'koo. 
MRK.8.12	Jiisuu'ke ee'maraanura aa'puru', “Aming-koo dii' avarang taa'ni'anta-koo tana'kirimang? Masikung naurampimang, Kumponinge dii' enanavarang taa'ni'anta nau-koo kasivua' otong.” 
MRK.8.13	Tee'purira sipuru' teka, ee'noko bakaasi-koo aa'earara nuaru' pako' tutumpuu' amenka'koo bee'naang.
MRK.8.14	Jiisuu' bakaning barevare-nupoong ampa'orou' taamang nka-koo. Ee'noko nau masiku berete' oto'evuru' teke bakaasi-koo. 
MRK.8.15	Ee'noko Jiisuu'ke siingoravurima aa'puru', “Bakei tarerariai tee-koo iisi Boto Keperuu'navitue ee'noko Eeroti'nupoonge biikaang taamang ninka bere'aamaung-koo.” 
MRK.8.16	Ee'noko tee'puio' tasi'paavarura kareaama aa'peeko', “Aunge pa nii' taamang oto'memuriaruio' tee' minkuvuing.” 
MRK.8.17	Ee'noko Jiisuu'ke minkuaako noru'ura aa'puru', “Aming-koo dii'ka minkurarimang taamang nkaveriarura? Koonto' ee mme' dii'ke tasi'meria' ning? Ai' diikaang domang kapanukai? 
MRK.8.18	Duta otori, teka ee ookiria'? Punkang otori, teka ee taaraveria'? Aming-koo noru'eria'? 
MRK.8.19	Tenang berete' pa'noko'nuri ninge nantoong pa'noko' kokorei' bau'aransio' arekee'ning peku' kakita'ke oosierira maanto'eru'?” Ee'noko aa'pau', “Kivora-ita keveku'ka.” 
MRK.8.20	Jiisuu'ke napo' aa'puru', “Ee'noko tenang ˜keura-taa berete' nantoong karenaumo kokorei'ke naiaio' arekee'ning peku' kakita'ke maanto'erieeng?” Ee'noko aa'pau', “˜Keveku'ka-taa.” 
MRK.8.21	Ee'noko aa'puru', “Teka ee dii'ke mme' tasi'peria'?”
MRK.8.22	Jiisuu' bakaning ninka Besaida duparirio' narionge naning duta kaputu' tavo'au' tee-anko birenge kompua'naang eentavarima. 
MRK.8.23	Ee'noko Jiisuu'ke naning kaputu' bireng-koo kompura osi-eta dama'du tenkeng-antavuu'. Ee'noko duta-koo tutupaa'ura bakaang bireng tee-koo pante'uu', ee'noko aa'puu', “Kapoo' ee oovemaang?” 
MRK.8.24	Ee'noko duta bantora aa'puu', “Nantoong aa' koi'pina' nanaako ooaramang.” 
MRK.8.25	Ee'noko Jiisuu'ke napo' bireng patu'uu' duta-koo, ee'noko tenang duta bantora naapu narung ookuma tamparu'kuu'. Ookara kapoo' siraka'paru'. 
MRK.8.26	Ee'noko Jiisuu'ke koonto' bakanoo'aape botovuma aa'puu', “Amono-nupoong-koo bera naueriauka'!”
MRK.8.27	Nii'na'mung Jiisuu' bakaning barevare-nupoong ninka Sisaria' Pilipai navuntu'aape taunge nanaama bakaning barevare-nupoong tana'urima aa'puru', “Nantoonge ning baa tammaamaung?” 
MRK.8.28	Ee'noko teinge aa'pau', “Nii'ninge Jooni Minkinara tantaamaung. Ee'noko narionge Eliasi poaing-koong tantaamaunge. Ee'noko nii'ninge urikupoong nakaro-nupoong-koo narung, boo'keta daa'aru'nung.” 
MRK.8.29	Ee'noko napo' Jiisuu'ke teing tana'urima aa'puru', “Ee'noko dii'ke napo' ning baa tammerimaung?” Ee'noko Piitai bari'uma aa'puu', “Da' aa' tee Kumponinge teroita Pako'pari'nii' nantoong domamperira tareveriainoo'koo.” 
MRK.8.30	Ee'noko Jiisuu'ke potevurima aa'puru', “Naning-koo sira'meriauka'.”
MRK.8.31	Ee'noko Jiisuu'ke bakaning nau tutumpuru' boo'paravaina', aa'purima, “ning Tee Naning-naumpo' Paning-etaing teing amutemurii' arikananka tora'pampaing, ee'noko aing aa'ninge tompimaavaing: pankenukai, piristi'koong ovontunukai ee'noko boto naunukai, ee'noko tee dupisi'maavaing. Teketa beenang doong tankinuko napo' domamarara daa'maravaing.” 
MRK.8.32	Siraka'pui tampa' nauvurio' Piitai taapo' be'antavura potevuu' temurii' kara minkuvuaroo'naang. 
MRK.8.33	Ee'noko Jiisuu' bakaning barevare-nupoong-aape bere'arama Piita turampuma aa'puu', “Tokoi beai da' Sietani', ning-ankoita. Dake tee Kumponing bakaang noru' noru'ea', nantoong biikaang noru' narung noru'ei otong.”
MRK.8.34	Ee'noko Jiisuu'ke nantoong miatara bakaning barevare-nupoong ninka naro' bokuvurira aa'puru', “Naning ning siomui poo'naang piavora deeko', baka bakaang pia iro' doonko tompimparavaing ee'noko bakaang aa'barata' poru'ui ning siomumaatoaing.
MRK.8.35	Ee'koo, baa tee naning bakaang domaang ning-koo orokovuma baka tare-koo piavoaing tee paa'aravaing, teka baa tee naning ning-koo ee'noko nkaang doorenang tampara-koo bakaang domaang aroo'ari dua'uaing tee domamparavaing. 
MRK.8.36	Naninge kapoo' ookara kansi'kooning barampui okovura bakaang domaang darove'uko teinge arekee' pakuaapeu'? 
MRK.8.37	Ee'noko naning aming avupeu' tee bakaang domaang paa'aru'nung napo' moo'koo? 
MRK.8.38	Aing avarang oreng otorong nampeesi orarinuka, ee'noko naning teing-koo meu'ke otoi nkaang miring sira'koo ee'noko nkaang kara-koo maia'omaung dama'ke ning Tee Naning-naumpo' Paning-etaing tee-koo maia'moaing mora teing ninka koosinung˜ meekupoong ee'noko Mma' bakaang meenasi ninka.”
MRK.9.1	Jiisuu'ke napo' karoma aa'puru', “Teka ninge masikung naurampimang, Dii'koo nariong anke otorining dooria' ooverio' Kumponing bakaang Muu' basiaravaing tee ninka purinto'.”
MRK.9.2	Ee'noko ˜na'mung-taa doong tankinuio' Jiisuu'ke Piita dovang Jeemisi ee'noko Jooni bokuvuritaa' bii'ka iu' isikara-koo deto koinau', ee'noko teke otoroi ooaio' Jiisuu'nung mono nii'na' paariaru'. 
MRK.9.3	Bakaang mononopa' aa'na' kakaravora siisiou'. Naning otoa' duu'pura tee' oro'antavupeu'nung. 
MRK.9.4	Ee'noko Jiisuu' bakaninge ooau' Eliasi ee'noko Moosesi nari' kareaako Jiisuu' ninka. 
MRK.9.5	Ee'noko Piitai karoma Jiisuu' aa'puu', “Nau-anta Pankaing ee, bakei tampa' nii' anke o'norimaang. Aia', nii'ke beevaari bare kaniampiai: nava' da' dakanava', nava' Moosesi bakanava', ee'noko nava' Eliasi bakanava'.” 
MRK.9.6	Aing teing avoreaara minkuvupeu'ning otoaruko aung minkuvuu'nung. 
MRK.9.7	Ee'noko teka kamo'ke daka'puru', ee'noko teketa auronge karoma aa'puu', “Aung tee nnuring ninge piaavamaung. Taaraveriaing tee.”
MRK.9.8	Ee'noko da'deng avitoitoi ookaama naning ooaava', Jiisuu' narung teing ninka otoko ooau'. 
MRK.9.9	Ee'noko iu'keta depeto siarima Jiisuu'ke teing potevuru' kapoo' ooau'ning nantoong nauaariaroo'naang bera Tee Naning-naumpo' Paning-etaing booainoo'keta daa'aravainoo' basi. 
MRK.9.10	Ee'noko teinge Jiisuu' bakaang kara meumpau', ee'noko bii'ka kareaama aa'paako', “Aunge aming kapoo' boo'keta napo' daa'aravaing tampumang?” 
MRK.9.11	Ee'noko Jiisuu' tana'aama aa'pau', “Aming-koo boto naunukai aa'paamaung Eliasi dama' tee tee-koo Kumponinge Pako'pari'nii'koo uro'ke poaing?” 
MRK.9.12	Ee'noko Jiisuu'ke bari'urima aa'puru', “Masikung, Daari Meekunge aa'pui otong, ‘Eliasi tutung poaing ookara kapoo' maamu-antavua'naang.’ Ee'noko Daari Meekunge napo' ning-koo aa'pui otong, ‘Tee Naning-naumpo' Paning-etaing aa'na' sisikeera kompuaing poore'aako.’ 
MRK.9.13	Teka iro' ninge naurampiai. Eliasi tee masika' tutuna' pou'nung, ee'noko nantoonge tee-koo oraka' piavorou'na' nari' nkoau' tee, Daari Meekunge minkuvui otoina'.”
MRK.9.14	Ee'noko Jiisuu' ninka iu'keta siarima nii'ning barevare-nupoong meu'paaru', ee'noko napo' nantoong karika' kune'aaru', nariong boto naunuka Jiisuu' bakaning barevare-nupoong ninka mantekaveeko. 
MRK.9.15	Ee'noko namu'ke Jiisuu' ooaara bakei ookara ta'nimparira kua'pariru' tee-anko onkeonke'aava'naang. 
MRK.9.16	Ee'noko Jiisuu'ke bakaning tana'urima aa'puu', “Dii' aming-koo mantekareerimang?” 
MRK.9.17	Ee'noko naninge karika'koo meu'keta bari'uma aa'puu', “Nau-anta ee, ninge nnuring da'anko tavo'ama moing ma'naang orara otoi kara kereng-antavuu'nung. 
MRK.9.18	Teie ma'naange tavuma kansi'koo kosi'uko ka'buairavarama kakirinkuarakoo', ee'noko bakaang mono ta'naa'okoo'. Ninge dakaning barevare-nupoong tana'aransio' tee ma'naang bata'koo makosiaavaruing.” 
MRK.9.19	Ee'noko tenang Jiisuu'ke aa'puru', “Nko dii' masika'anta otoriainge, koontariaing, are' basinaroonge dii' ninka nari' o'norimaatoainge dooroontampiri? Po'antaveai tee oki'nara ning-anko.” 
MRK.9.20	Ee'noko tenang po'antavau' Jiisuu'anko. Ee'noko ma'naange Jiisuu' oovura namu'ke tee nemaka kanu'antavuio' dankuranku'arama kansi'koo dua'arara korimparu' ka'buaa'ke sisi'arama. 
MRK.9.21	Ee'noko Jiisuu'ke bauma tana'uma aa'puu', “Aung arekee'ning doonge tee' nkoaramaung?” Ee'noko baumai bari'uma aa'puu', “Oki'na'noo'keta. 
MRK.9.22	Mmau' doonge ntong tovang-koo nta' dua'antavukoo' dupisi'koo kevi'uma. Da' makosi deeko' piaamerira pakumeriai.”
MRK.9.23	Ee'noko Jiisuu'ke aa'puu', “Arekee'koo ning makosi deeko' tammemang, ai' teie da' makosi deeko'. Ookara kapoo' arika'parava' naning-koo Kumponing masika'antavumaung-koo.” 
MRK.9.24	Ee'noko tooto'ke bauma namu'ke bokuma aa'puu', “Masika'antavansing. Makotumparuko deeko' pakumeaing.” 
MRK.9.25	Ee'noko Jiisuu'ke nantoong karika' porora naro'ariko oovurira tee ma'naang orara aka'puma aa'puu', “Da' kipau ee'noko amako ma'naang botoramaang naning-eta bakorarara tenkeng-koo ee'noko napo' tee-koo kuung beauka'.” 
MRK.9.26	Ee'noko tenang ma'naang uiarama naning kanu'antavura sipuu'. Ee'noko nemaka bakei davoru-pina' oro'pario' nantoonge aa'pau', “Aung aa' boo'paring.” 
MRK.9.27	Ee'noko Jiisuu'ke aung naning nemaka bireng-koo kompura deto donkong-antavuio' donkonuu'.
MRK.9.28	Ee'noko Jiisuu' teketa pava-koo tumpario' bakaninge barevare-nupoong makenge tana'aama aa'pau', “Arekee'koo nii'ke ma'naang bata'koo makotumpia'?” 
MRK.9.29	Ee'noko Jiisuu'ke bari'urima aa'puru', “Unkumuari kunsi narunge deeko' temurii' bata'koo makosi.”
MRK.9.30	Ee'noko teketa tenkenaara Kaaleli'namenge berou' makemparitaa', bii'ka bire'ariri bakaning barevare-nupoong nau-anta-koo. 
MRK.9.31	Ee'noko aa'puru', “Ning Tee Naning-naumpo' Paning-etaing tee nkaning-koo navumainuka-koo narunge tooka kompui simuu'naang nantoong oreng biikaang bireng-koo. Teinge dupisi'maavaing, teka beenang doong tankinuko napo' domamarara daa'maravaing.” 
MRK.9.32	Ee'noko teinge nauvurio' tasi'paava', ee'noko napo' amaiaa'orou' tana'koo.
MRK.9.33	Ee'noko Kapaneume' tavo'arira Jiisuu'ke bakaning tana'urima aa'puru', “Dii' taunge aming mantekavering?” 
MRK.9.34	Ee'noko kareaava', ai' taunge nanaama mantekaveema aa'pau', “Nii'koo baa pankaing?” 
MRK.9.35	Ee'noko Jiisuu' ba'nanurai'nange bakaning nanai'keta kenaankara bokuvurira aa'puru', “Naning paninung muu'koo uro'nara deemparaa'naang piavora deeko', baka enang ookara-koo dama'du siparara biikaang pakupakunung otoai.” 
MRK.9.36	Ee'noko Jiisuu'ke tooto' kompura uro'kanoo' teing-koo donkong-antavuu'. Ee'noko tanka'ke boko'ura aa'puru' teing, 
MRK.9.37	“Baa tee naning ning nkaang miring-koo narung tooto' oki'nara aung-pina' oro' onkeonke'uainge tee ning onkeonke'muaing, ee'noko ning narung deea', naning ning botomuing onkeonke'uainge.”
MRK.9.38	Joonie aa'puu', “Nau-anta, nii'ke naning ooampiring dakaang miring-koo ma'nari bata'uriko. Ee'noko ooampira poteampiri tee nii' ninka nari' da' siontuaung-koo.” 
MRK.9.39	Ee'noko Jiisuu'ke bari'uma aa'puu', “Poteveriauka' tee. Naning nkaang miring-koo kuunge kapoo' purinto' nkovura namu'ke oraka' minkumuarupeu'. 
MRK.9.40	Baa naning nii' too'demuriaung tee pakumurimaung-pina' noru'ampiaing. 
MRK.9.41	Ee'noko noru'eriai naning oovununge dii' ntong aruriko deeko' Karistoo' bakaning tantaririo' teie bakaang moo' divu'uauka'nunge.
MRK.9.42	Baa tee naning aing toire' ning masika'antamaamaing-koo narung dua'antavuaing tee-koo orara aarumo-koo deeko' tee tee piaaru'. Tee' oro' naning baukoi paravuaruu'nung dei tampa', ai' Kumponinge aa'na' kiimatavuaing tee. 
MRK.9.43	Ee'noko dakaang tanka'ke dua'antaruko napu'daravai. Tampa' masika' tanka'nanaang ninka domaang otoi-oto'noo' beaing, ee'noko tanka' kenaanta ninka tampa' deea' mosianung-aape nanu'koo. 
MRK.9.44	Tee' aa'nomanoo' kiki'nanka booroa'noo'ke ee'noko nta' siri'arava'noo'ke. 
MRK.9.45	Ee'noko dakaang kau'ke dua'antaruko napu'daravai. Tampa' masika' kau'nanau' ninka domaang otoi-oto'noo' beaing, ee'noko kau' kenau'ka ninka tampa' deea' mosianung-aape nanu'koo. 
MRK.9.46	Te' aa'nomanoo' kiki'nanka booroa'noo'ke ee'noko nta' siri'arava'noo'ke. 
MRK.9.47	Ee'noko duta narutai tapiri'antaruko pasi'darara dua'eai. Aa'na' tampara duta naruta ninka Kumponing bakaang muu'koo tung-koo ee'noko duta kerutara ninka tampa' deea' mosianung-aape dua'koo. 
MRK.9.48	Te' aa'nomanoo' kiki'nanka booroa'noo'ke ee'noko nta' siri'arava'noo'ke.
MRK.9.49	Nii' ookara teing meeka'mariri Kumponing-koo boontunang deemarii'naang nta'ke miang-pina' taimuriko, Daari Meekunge minkuvui otoina'.
MRK.9.50	Miang tee kapoo' tampara, teka miang-koo tarii'noo' paa'arako arekee' napo' naninge tarii'antavupeu'? Makotua'! Tee'koo, dau basina', ning-koo aroo'dariri ima'dariaing, ee'noko meekupoong masikeng otori pinka'darima nari' mooarariri otoriai.”
MRK.10.1	Jiisuu'ke temono sipura Judia'nameng-koo beu' Joo'dani-nari pako'uitaa'. Ee'noko nantoong karika' napo' tee-anko naro'aririo' kara nauvuru' teroita nauvuriko'na'. 
MRK.10.2	Ee'noko nii'ning Boto Keperuu'navitu nari' pororai'nange aavavaama aa'pau', “Naumeriai. Niikaang boto-koo ee naninge ba'aang bata'koo taura'pui otong?” 
MRK.10.3	Ee'noko aa'puru', “Teka aremurii' boto Moosesie aruru'?” 
MRK.10.4	Ee'noko bari'aama aa'pau', “Moosesie taura' avu'nisi naninge ba'aang si'koo piavora deeko' karavoto˜ daarivuaing nampeesi toto'puing tasi'anta-koo, ee'noko ba'aang bata'uai.” 
MRK.10.5	Ee'noko Jiisuu'ke aa'puru', “Moosesie aung boto daarivuu'nung dii' dii'ka domang iveka'dariko. 
MRK.10.6	Teka Kumponinge ookara kapoo' pupu'uu'nang-eta minkuvuma aa'pui otong Daari Meekung-koo,
MRK.10.6	‘Kumponinge donkaani ee'noko manikuma nari' nkovuretu'.’
MRK.10.7	Ee'noko
MRK.10.7	‘Tee'koo donkaanie baumararing sipureta ba'aang ninka pinka'areaing, ee'noko tenaanka narung mono deempareaing.’ 
MRK.10.8	Tee'puu'noo'koo tenaanka kenaanka deea'. 
MRK.10.9	Tee'koo kapoo' Kumponinge be'nu'antavuu'nung naro'ka naninge tankaampuauka' nung.”
MRK.10.10	Ee'noko teketa pava-koo toroarira bakaning barevare-nupoonge tampa' tasi'koo tana'au'. 
MRK.10.11	Ee'noko Jiisuu'ke aa'puru', “Tenang naninge ba'aang bata'uma oovunani nampupeu' ee'noko nampeesi ba'aang ninka teka orarivuing. 
MRK.10.12	Ee'noko ba'aange bata'uma ba'ung oovunara nampupeu' ee'noko nampeesi tee teka orarivuing.”
MRK.10.13	Ee'noko nantoonge toire' oki'nareka' Jiisuu'anko po'antavaariko' teie kompurira biraankevurii'naang. Ee'noko teinge bakaning barevare-nupoonge poteaaru' tee-anko tavo'aariko. 
MRK.10.14	Ee'noko Jiisuu'ke oovurira iiraevuru' bakaning barevare-nupoong aa'purima, “Taura'perereriai toire' ning-anko po'koo, potevereria'. Kumponinge nantoong toire'pina' bere'arimaing bakaang muu'kooning. 
MRK.10.15	Masika' naurampimang ninge dii', baa tee naning Kumponing bakaang muu' tooto'ke bauta' nkavui aroo'aramana' kompuarura tee bakei tumparavauka'nung te' Kumponing bakaang muu'koo.” 
MRK.10.16	Ee'noko minku bakevura toire' naruna' boko'urima tanka' pante'uru' Kumponinge biraanke-koo.
MRK.10.17	Tenang Jiisuu' nii'nameng-aape nanu' tutumparako naning narung kua'pari pora miinge keemparu' uro'kanoo' ee'noko aa'puu', “Nau-anta tampara, ninge aming kapoo' nkoamira domaang oparavauka'nung kompampaing?” 
MRK.10.18	Ee'noko Jiisuu'ke maku'uma aa'puu' tee, “Arekee'koo dake ning tampara tammemang? Nii'nara naning tampara otoa', Kumponing narung tampara. 
MRK.10.19	Dake Moosesi bakaang boto ee' oro' noru'ei otong:
MRK.10.19	‘Naning dupisi'eauka'.
MRK.10.19	Nampeesi orarieauka'.
MRK.10.19	bakiaa' nkoveauka'.
MRK.10.19	Daang-koo tuutunampeauka'.
MRK.10.19	Kapoo' kokonoveauka'.
MRK.10.19	Daumararing deto noru'eresi pakuereaing.’” 
MRK.10.20	Ee'noko teie aa'puu', “Nau-anta, ninge oki'na'noo'keta aing ookara boto tanatavantu'ning.” 
MRK.10.21	Ee'noko Jiisuu'ke oovui piaavura aa'puu' tee, “Da' narung kapoo'koo makosia'. Bera ookara kapoo'nanka dakaning baavevera mooni' nkavera ata'oi'nuka averiai. Tee' nkovera paning-koong kavonanka oto'deruaing. Ee'noko teketa ning siomei poai.” 
MRK.10.22	Ee'noko aung kara taaravura aa'na' muri'ou', ee'noko domang manki'oitaa' tenkenuu', ai' aung naning tee maneenara.
MRK.10.23	Ee'noko Jiisuu'ke oo'oovurima bakaning barevare-nupoong aa'puru', “Bakei pore' masikung manee-nupoong Kumponing bakaang muu'koo tung-koo.” 
MRK.10.24	Ee'noko bakaning barevare-nupoong aa'na' ta'ninau' tee'puio'. Ee'noko Jiisuu'ke napo' kara bari'evurima aa'puru', “Ee toire', bakei pore' masikung Kumponing bakaang muu'ke tung-koo teing maneeariri otoromanoo'koo noru' sipaamaing. 
MRK.10.25	Kaameli'navoro' bamaru'koong busi-koo kuunge tung-koo makotua', ee'noko naning maneenara-koo bakei aa'na' koonto' makotua' Kumponing bakaang muu'koo tung-koo.” 
MRK.10.26	Ee'noko teing aa'na' ta'ninaara bii'ka kareaama aa'pau', “Nka enang baa domaang moo'aravaing?” 
MRK.10.27	Ee'noko Jiisuu'ke teing oovurira aa'puru', “Nantoong bii'ka domaang moo'koo makosi deeaing, Kumponinge deeko' makosi, ai' teie ookara kapoo' nko-koo makosie.”
MRK.10.28	Ee'noko Piitai karoma aa'puu', “Aung ee, teka nii' teing ookara kapoo' sipampira siontampimaing.” 
MRK.10.29	Ee'noko Jiisuu'ke aa'puu', “Masikung naurampimang, naninge aing sipuu'nung: pava, baumaraang, baurukaa', bakaang kansi' sipura ning-koo ee'noko nkaang kara tampara bereng-anta-koo, e'mung-eta dau basinoo' maku' nkavuaing daaku'pina' anke kansi'koo otoitaa'; 
MRK.10.30	Aa'noko: pava, baumaraang, baurukaa', kansi'. Ee'noko nantoonge turampaavai ee'noko dama'naroong-koo napo' domaang oparavaung okovuaing. 
MRK.10.31	Teka mmau' nantoong ureai otoromaing dama'ke dama'duariaing, ee'noko dama'duariri otoromaing ureaavai.”
MRK.10.32	Ee'noko Jiisuu' uroitaa' Jerusalema'aape daanto taunge nanau', ee'noko ta'nimpariru' teing siompaako'ning avoreaama. Ee'noko bakaning nanai'keta kenaanka naro'urira minkunaavuru' dama'ke nkoaravaina' 
MRK.10.33	Aa'puru', “Ee aing, nii' teing Jerusalema'navuntu'koo deto merimang. Ee'noko teka ee'noo'ka naninge tooka kompui ning Tee Naning-naumpo' Paning-etaing taura'muu'naang aa'ning-koo Piristi'nuka-koo ovontung ee'noko boto naunuka; ee'noko teinge tee tuutunamaara ning boo'koo makosi tampaarai'nange sing-antamaavaing teing-koo Ju'deeaing-koo. 
MRK.10.34	Ee'noko teinge Ju'deeainge siisimaavai tutupaa'maama, ee'noko mura'maara dupisi'maavaing. Teketa beenang doong tankinuko napo' daa'maravaing.”
MRK.10.35	Jeemisi namainta Jooni, Siebedi baurinketa, Jiisuu'anko poretu' aa'purema, “Nau-anta, kapoo' nkomemuree'naang piamoremang.” 
MRK.10.36	Ee'noko Jiisuu'ke aa'puretu', “Aming nkorerompee'naang piaroremang?” 
MRK.10.37	Ee'noko temaintai maku'urema aa'puretu', “Taura'mereaing nee' da' ninka ba'nang-koo, tenang dakaang meenasie kororuio' ovorintari ba'nantaravainang, narung tampavine-aape ee'noko narung mare'aanavine-aape.” 
MRK.10.38	Ee'noko Jiisuu'ke temainta aa'puretu', “Dee'ke tee kapoo' eentameresing noru'erea'. Dee'ke ee teru' ntonaru' oraka' dee'naru' ning naikampainaru' naikirepeu'? Ee'noko napo' sisikeera ninka meeka'antamaravaina' ee meeka'antararepeu'?” 
MRK.10.39	Ee'noko temaintai maku'urema aa'puretu', “Ee', nee' makosira.” Ee'noko Jiisuu'ke aa'puretu', “Ee', masika', kaapu-koo ninge naikampaing-koo naikireainge, ee'noko meeka'antamaravaina' meeka'antarareainge. 
MRK.10.40	Ee'noko ning taura' o'noa' miru'koo naning ning-koo tampavine-koo ee'noko mare'aanavine-aape ba'nang-anta-koo. Aung tee kapoo' Kumponing bakaang. Teie bampuu'na' ba'nampareaing.”
MRK.10.41	Ee'noko teinge napo' nanai'ke tee' taaravaara Jeemisi namainta Jooni iikoo'aaretu'. 
MRK.10.42	Ee'noko Jiisuu'ke ookara naro' bokuvurira aa'puru', “Dii'ke ee noru'eri otong teing nantoong Ju'deeaing-kooninge biikaning ovontung miru'aarimaing iri'oromana' nantoong-koo. Ee'noko biikaning pankenankai biikaang iri'ke nantoong etuaarikoo'. 
MRK.10.43	Teka dii'koo tee' deea'. Naning dii'koong bore' oto'koo piavora diikaang pakupakunung otoai. 
MRK.10.44	Ee'noko naning dii'koo dau basi deeng-koo piavora botovotonaa' otoai ookara-koo. 
MRK.10.45	Ning Tee Naning-naumpo' Paning-etaing tee'ke, kansi'koo ovoring-pina' oto'koo moa', teka pakupakunung deemaraa'naang mou'nung, ee'noko nkaang domaang dua'koo teing-koo mmau' boo'keta simpiri'arii'naang.”
MRK.10.46	Ee'noko Jerikoo'namono-koo tavo'ariru'. Te' otorokotaa' napo' tenkenau' Jiisuu' ee'noko bakaning barevare-nupoong. Ee'noko napo' nantoong karika' nari'. Ee'noko naning duta kaputu' taunge ba'nampari otoi nantoong mooni'koo eentavuriko'. Aung naning miring Batimiasi, Timiasi bauring. 
MRK.10.47	Ee'noko teie taaravura Jiisuu' Nasareti'nung tankinuko boku tutumpuu' aa'puma, “Jiisuu', Deevita' bakanaving-koong, piaameai ning.” 
MRK.10.48	Ee'noko nantoong karika'ke poteaama dooroomparaa'naang botoau'. Ee'noko tee'paako bakei aa'na' bokuma aa'puu', “Deevita' bakanaving-koong, piaameai ning.” 
MRK.10.49	Ee'noko Jiisuu'ke nasinura aa'puu', “Bokueriai.” Ee'noko bokuau' tee kaputu', aa'paama, “Doturari daa'daravai. Bokurumaang.” 
MRK.10.50	Ee'noko bakaang mononopa' dua'ura namu'ke daa'arara Jiisuu'anko beu'. 
MRK.10.51	Jiisuu'ke aa'puu', “Da' arekee' nkorama'naang piaroi?” Ee'noko naning kaputu'ke aa'puu', “Nau-anta Pankaing ee, ning duta bantang-antameaing.” 
MRK.10.52	Ee'noko Jiisuu'ke aa'puu', “Naniaing. Dakaang baitoi tamparu'kiing.” Ee'noko namu'ke bantora tee Jiisuu' siompuu' taunge nanuko.
MRK.11.1	Ee'noko poroma Jerusalema' due' Olive'po'namii-koo basiariru', osi Bepasi ee'noko Beetani due' masipo'. Ee'noko bakaning barevare-nupoong-koo Jiisuu'ke kenaankara uro'ke botovurema aa'puretu', 
MRK.11.2	“Dee' ureresi bereta osi uro'kanoo'ke otoi-namono-koo du'dareai. Ee'noko basirareta doonkii'nu kampianu oovereai bi'ari otoko naning mme' teu-koo ba'namparava'. Dipi'ereta po'antavereai.” 
MRK.11.3	Ee'noko naninge tana'durema aa'dureko, “Aung aming-koo tee' nkoveremang? Aa'pereai, ‘Ovoring piavoing. Napo' torovuaing namu'ke.’” 
MRK.11.4	Ee'noko bereta oovuretu' tee doonkii' kampia taung-koo meu'ke bi'ari otoko pava karanaange; 
MRK.11.5	Ee'noko dipi'ureko narionge due' donkonai otoroko'ninge tana'aarema aa'paaretu', “Dee' aming nkoverema doonkii' dipi'eremang?” 
MRK.11.6	Ee'noko tenaankai Jiisuu'ke nauvuretu'na' maku'uretu', ee'noko nantoonge tenang taura'paaretu'. 
MRK.11.7	Ee'noko tenaankai po'antavuresio' Jiisuu'anko teinge biikaang baarong tevoro'koo dau tani'au'. Ee'noko Jiisuu' tee-koo dau ba'namparu'. 
MRK.11.8	Ee'noko nantoong karika'ke biikaang baaronankai taunge danto tani'au', ee'noko narionge uurung tovang pora'ka napu'aama tani'au'. 
MRK.11.9	Ee'noko nantoong Jiisuu'koo uro'ke nanau'ning ee'noko nii'nariong dama'du-eta porou'ninge eura bokiaama aa'paako', “Biraanke! Biraanke-po'nung aung Ovoring bakaang miring-koo pomaang! 
MRK.11.10	Biraankenii' tee muu' niuma Deevita'ketaing napo' donkonge due'umaang! Biraanke otoi otoaing a'dei'ke paning-koo nari'!” 
MRK.11.11	Ee'noko aarenuu' Jiisuu' tee-koo osi Jerusalema'. Ee'noko teketa pava dootuu'nava pankava-koo kuung tumparara avitoitoi nanuma beero'uu'. Ee'noko muung-aapevuio' napo' toroaru' Beetani-aape bakaning nanai'keta kenaankara ninka.
MRK.11.12	Ee'noko dauna'mung Jiisuu' toroaru' Beetani'keta peeravoitaa'. 
MRK.11.13	Ee'noko koi'navari miring piiki' isi'isipo'keta oovuu' para' narung uumaananu'. Ee'noko sinang-po'navari tampuma beu' tevari-anko. Ee'noko berai'nange sinang oovua', para' narung otoko oovuu', sinang bi'koong bakaang batei deea'. 
MRK.11.14	Ee'noko Jiisuu'ke tevari aa'puu', “Naning otoa' dakaang sinang napo' maa'deruaing.” Ee'noko bakaning barevare-nupoonge taaravau'.
MRK.11.15	Ee'noko Jerusalema' napo' tavo'arira Jiisuu' parang-koo tumparara pava dootuu'nava pankava-koong-koo, nantoong sipisipi' dovang parekanumpo' baaveveeko'ning bata' tutumpuru'nung. Aa'noko batanananka mooni' aampari'aako'ning biikaning ee'noko napo' ba'nava'nananka kuukuu' baaveaariko'ning biikaning teka piakatu'uru'. 
MRK.11.16	Ee'noko potevuru' Pava Dootuu'koo kapoo'nanka nkavai be'koo. 
MRK.11.17	Ee'noko napo' nau-antavurima aa'puru', “Aming-koo noru'eria' otong Kumponing bakaang kara Daari Meekung-koo aa'pumana'
MRK.11.17	‘Nkaang pava tee pava kunsinava tampari otoaing, nantoong amutemurii' biikaang.’? 
MRK.11.17	Teka dii'ke ‘bakiaa' nkonuka biikanoo'’ deeng-antavering.” 
MRK.11.18	Ee'noko teinge piristi'nuka-koo ovontunge ee'noko boto naunuka taaravaara taung besi'au' Jiisuu' tavu'na', nantoong karika' Jiisuu' bakaang kara-koo ta'nimparima bi'ariko avoreaara. 
MRK.11.19	Ee'noko muung-aapevuio' Jiisuu' bakaning ninka tenkenau'
MRK.11.20	Ee'noko napo' dauna'mung ora'ka-ita tevunge toroarima tevari piiki'navari ooau' mara'ora boo'pario' untu'keta kaakeng-koo basi. 
MRK.11.21	Ee'noko Piitai nkoaru'na' noru'ura Jiisuu' aa'puu', “Nau-anta Pankaing, ooveai. Tee koi' dake barakosi'eieeng mara'oi boo'paring.” 
MRK.11.22	Jiisuu'ke teing kara maku'urima aa'puru', “Masika' naurampimang ninge, 
MRK.11.23	Baa naning baito Kumponing-koo oto'evui dei aunteto iu' aa'pupeu', ‘Daa'darara pirung-koo dua'daravai,’ ee'noko bakaang noru' keekoo'arava' minkuvuina' nkoaraa'naang masika'antavuko tee' nkoarapeu'. 
MRK.11.24	Tee'koo aa'dampimang, tenang eentararima ee' noru'eriai, ‘Kapoo' nkavampiring,’ ee'noko tee okoruriaing. 
MRK.11.25	Ee'noko tenang donkoniri kunsirarima tonta'evurereriai kapoo' orara dii'koo nkoau'nanka. Ee'noko Diuma, paning-koo otomaunge napo' diikaang orara tonta'deruriai. 
MRK.11.26	Ee'noko napo' dii'ke nariong biikaang orara tonta'eriaruko Diuma paning-koo otomaunge diikaang aarumo orara tonta'koo makotua'.”
MRK.11.27	Ee'noko Jerusalema'aape napo' toroariru' ee'noko Jiisuu' dootuu'nava pankava-koong-koo parang-koo kuunge nanuu'. Ee'noko piristi'koo ovontung, boto naunuka ee'noko nantoong-koo urang-antanuka Jiisuu'anko porou'. 
MRK.11.28	Ee'noko tana'aama aa'pau', “Tee aung aremurii' taura' otoko dake aing kapoo'nanka nkovemaatoing? Ee'noko napo' baie taura' aruio' nkovemaatoinge?” 
MRK.11.29	Ee'noko Jiisuu'ke kara bari'evurima aa'puru', “Enang aa' napo' ninge tana'dampiaing ee'noko dii'ke bari'meriko ninge napo' naurampiai tee taura' ning oto'memuko aing kapoo'nanka nkoamaung. 
MRK.11.30	Naumeriai, Jooni baie taura'puio' nantoong ntong-koo minkivurima meeka'antavuriko', Kumponinge ai' tamung nantoonge? Enang bari'meriai.” 
MRK.11.31	Ee'noko teing bii'ka nia'eema aa'peeko', “Are'pampia'naang? Aa'pampiko deeko', ‘Kumponinge,’ teie aa'murii'naang, ‘Teka aming-koo dii'ke Jooni masika'antaveriaruko'?’ 
MRK.11.32	Ee'noko aa'pampiko deeko', ‘Tamung nantoong-etaing,’ nantoonge tamaari'neenga, ai' teinge tee ookarai Jooni nakaronara Kumponing-etaing tasi'pai otong.” 
MRK.11.33	Ee'noko teinge Jiisuu' maku'aama aa'pau', “Nii'ke aa' noru'ampia'.” Ee'noko Jiisuu'ke aa'puru', “Nna' ninge napo' dii' naurampiaroo'naang baa tee ning taura' amuu'nung aing kapoo'nanka nko-koo.”
MRK.12.1	Jiisuu'ke nii'ning kara mirumiru' nauvurima aa'puru', “Naning narunge mintoong uaininau keempura parange korovui kaavane'uu', ee'noko dinkung nenke'uu' uaini mii'doma tenau-koong. Ee'noko napo' pava tarenava siarua' kanivuu'. Ee'noko napo' nii'ning nantoong tenau tare-antavurira nii'namensi'koo tenkenuu'. 
MRK.12.2	Ee'noko tenang batei sinang kavu'koong makotuio' teie narung bakaang botovotonaa' botovuu' teing-anko uaini tarenuka-anko nii'ning sinang baarauni-koong˜ tenau-koo nkaevua'naang. 
MRK.12.3	Ee'noko teinge tare nkonukai tee botovotonaa' moo'aara bata'au' murasiavaama, tee baarauni avaava'. 
MRK.12.4	Ee'noko napo' narung botovotonaa' botovuu'. Ee'noko teinge bore' bape'aama maimaia'na' nkoau'. 
MRK.12.5	Ee'noko tenau-koo ovoringe napo' narung botovotonaa' botovuu'. Ee'noko teinge tee dupisi'au'. Ee'noko napo' mmau' botovotonaa'nuka tee' nari' nkoaaru' nariong mura'aarima, napo' nariong koonto' dupisi'aaru'. 
MRK.12.6	Ee'noko teing-koo asi'nara botovupeu'nung biruanisi bauring piaavumaung. Ee'noko asi'namu'koo deeko' tee bauring botovuu' tare-antavuru'ning-anko ee' noru'ura, ‘Aung-koo pa nnuring-koo amaiaa'oroo'naang.’ 
MRK.12.7	Ee'noko teinge tare nkonukai bii'ka kareaama aa'paako', ‘Aung tee barenku okovuaing. Aia', dupisi'ampiaing tee barenku okomuriaina'.’ 
MRK.12.8	Ee'noko teinge tee bauring kompaara teka dupisi'au' tee. Ee'noko uaininau-koo dama'du dua'au'.” 
MRK.12.9	Ee'noko Jiisuu'ke tana'urima aa'puru', “Enang tenau okonarai arekee' nkovuriaing? Teie aa' tee teing tare nkonuka-anko pora tavurima opuriaing, ee'noko nii'ning oko-antavuriaing. 
MRK.12.10	Dii'ke ee tee Daari Meekung-koong kara deeruerima dama' nkoaravaina' tasi'periaung aa'pui otoinoo'ka,
MRK.12.10	‘Tere' ee'nare' kapanare' pava kaninukai poore'aama dua'au'nare' ookutunava-koo e'manianare' tumanare' deempario' tasi'pau' dama'ke. 
MRK.12.11	Ovoringe tee' ee'na' nko-antavuu' ee'noko bakei ta'nimpaarii' niikaang duta-koo.’” 
MRK.12.12	Ee'noko teketa mirumiru'ke too'puru'nung tasi'parira boto naunukai ee'noko piristi'koo ovontunge taung besi'au' Jiisuu' dai'aavainavung, teka teing nantoong karika'koo avoreaara teka sipaara tenkenau'.
MRK.12.13	Ee'noko botoaaru' teing Boto Keperuu'navitu ee'noko Eeroti' Bakanavitu Jiisuu'anko porora nii'ning tanatana'ke avakareaama tee dua'antana'koo. 
MRK.12.14	Ee'noko Jiisuu'anko porora aa'pau', “Nau-anta ee, nii'ke da' noru'dampiri otong naning masikung narung minku. Da' tee kapoo' naninge minkurupeu'ning tamung taarai. Ee'noko naning ankang noru'ea'. Kapoo' masikung narung Kumponinge nantoong pia-antavurimana' nauerimaung; 
MRK.12.15	Enang aung naumeriaing nii'ke Ju'nupoonge ee daurarong˜ pankaing, Siisa'˜, Rooma'nung, taakisi avu'koo makosi, ai' makosi deea'?” Ee'noko Jiisuu'ke tokompurira aa'puru', “Aming-koo daua'merimaang ai' ning taavi'merimaang? Teu mooni'nu iro' po'antaveriko ooampai.” 
MRK.12.16	Ee'noko teinge mooni'nu nau avaio' tana'urima Jiisuu'ke aa'puru', “Aung uu'aa' ee'noko aung miring baa bakaang?” Ee'noko aa'pau', “Daurarong Siisa' bakaang.” 
MRK.12.17	Ee'noko Jiisuu'ke aa'puru', “Tee tee averiaing kapoo' Siisa' bakaang, ee'noko kapoo' Kumponing bakaang Kumponing averiai.” Ee'noko tee' maku'urio' aa'na' ta'nimpariru'.
MRK.12.18	Teketa napo' Noru' Pitunavitu˜koo nii'ning Jiisuu'anko niania' ninka porou', boo'keta napo' daa' masika'antavaava'navitu. 
MRK.12.19	Porora avakareaama aa'pau', “Nau-anta, Mosesie aung boto daarimemuru'nung,
MRK.12.19	‘Tenang naninge ba'aang siraraavi'aresi naaroarako napo' baara'ma'nunge teni dama' moo'ura bataata-aape paroreai.’ 
MRK.12.20	Urikamu' tee namaia' naro'ka ˜kenaanka-taa otoroko'nung. Ee'noko tutuna'nung nampeesiarara boo'paru' beurukaa' otorea'. 
MRK.12.21	Ee'noko teketa kenaanka-nunge napo' teni naaro dama'moo'ura parorea' boo'paru'. Ee'noko napo' beenaumo-nung tee' nkoaru'. 
MRK.12.22	Ee'noko teing ookara tee' nari', teka aing ˜kenaanka-taa namaia' teni nampau'ning biurukaa' oto'evuria' boorou', ee'noko asi'na'moo teni manikuma boo'paru'. 
MRK.12.23	Ee'noko teing te'mung asirana'mung boo'nuka daa'ariaina'mung teni temaia'koo arera ba'aang deemparavainani? Ai' ookara ˜kenaanka-taae nampau'nani teni.”
MRK.12.24	Ee'noko Jiisuu'ke aa'puru', “Dii' bakei papaarararimaung, ai' dii'ke doma Daari Meekung ee'noko Kumponing bakaang purinto' noru'eria'. 
MRK.12.25	Nantoong dama'ke boo'keta daa'arira koosinung-nanka˜ paning-nupoong-pina' nampeesiaria' otoroaing. 
MRK.12.26	Ee'noko tenaare-koo boo'keta napo' daa'naare-koo dii'ke ee deeruerima tasi'periaung Moosesie tee' nau-antamuru'na' Daari Meekung-koo daarivuu'navaro-koo? Kumponinge tuu'doi'navari tamung urusivuko'navari-eta karoma Moosesi aa'puu',
MRK.12.26	‘Ning tee Kumponing teing aing aa'ning biikaang: Eebaraami', Aisake', Jeekopi'. Teing ninka komeeri O'noi O'nomaung ning.’ 
MRK.12.27	Aung kara tee miru'noo' ee' otong: Ookara bakaning deempariri domantoo'nuka otorong Kumponing bakaang duta-koo, boo'nuka deea'. Dii' bakei daang noru'erimaing.”
MRK.12.28	Narung boto-nau te' otoitaa' taaravuru' tana'eeko, ee'noko Jiisuu'ke Noru' Pitunavitu tampa' bari'uriko oovuu'. Ee'noko Jiisuu'anko pou' ee' tana'uu'naang, “Boto arera aa'na' pankaing ookara-ita?” 
MRK.12.29	Ee'noko Jiisuu'ke aa'puu', “Aung boto aa'na' pankaing masikung:
MRK.12.29	‘Dii' Isireeli-nupoong taaraveriai, Kumponing niikaang Ovoring tee narung masikung. 
MRK.12.30	Ee'noko dake piaaveaing Ovoring dakaang Kumponing teieta dakaang domang ootukunung ee'noko teieta dakaang uraang˜ ootukunung ee'noko teieta dakaang onou ootukunung ee'noko teie dakaang purinto' ootukunung.’ 
MRK.12.31	Ee'noko kenaanka-nung boto aung:
MRK.12.31	‘Dake tee naning da'koo due'nung daka piaararamana' nari' tee' piaaveaing.’ 
MRK.12.31	Nii'nara boto otoa' aing-koo dau basi.”
MRK.12.32	Ee'noko boto-naue Jiisuu' aa'puu', “Nau-anta, dake bakei tampa' minkueing. Tee' minkueina' nii'nara Kumponing otoa', tee narung. 
MRK.12.33	Ee'noko napo' naninge piaavuai Kumponing teieta bakaang domaang ootukunung ee'noko teieta bakaang norunoru' ootukunung ee'noko teieta bakaang purinto' ootukunung. Ee'noko oovunara piaavuai baka piaavaramana'. Aing boto meung-koo bakei tampa', dau basi teieta kau' karenaumo boonturomai tai-antavaamaung-eta ee'noko napo' avuavu' nii'ning Kumponing-koo.” 
MRK.12.34	Ee'noko Jiisuu'ke aung naning bakaang makumaku' mataa'ivui bari'uio' aa'puu', “Da' isipo' otoa' Kumponing bakaang muu'keta.” Ee'noko tenang-eta deto teing ookara nantoong avoreau' Jiisuu' nii'ning niania' nia'koo.
MRK.12.35	Jiisuu'ke kara nauvurima pava dootuu'nava pankava-koo teing tana'urima aa'puru', “Arekee'koo boto naunukai aa'paamaung, ‘Tee naning Kumponinge tero Pako'pari'uu'nung˜ nantoong domampuri tarevuriainoo'koo tee Deevita' bakanaving-koong deempari tavo'araa'naang.’? 
MRK.12.36	Ai' Deevita'ke baka Tanuaang Meekunge karantavuko˜ aa'puu',
MRK.12.36	‘Teie Ovoringe nkaang Ovoring nauvuma aa'puu', “A' ning-koo tampavine-koo ba'naniai bera ninge dakaning too'de-nupoong dakaang kau'koo boonavete-koo siparampainoo'ke basi.’” 
MRK.12.37	Tee' minkuvuma Deevita'ke baka tee Pako'pari'nii' Ovoring Kumponing-pina' basi tampuu'nung. Enang arekee' napo' Deevita' bakanaving-koong tampaapeu'?”
MRK.12.38	Ee'noko minkuvurima aa'puru', “Koonorariri otoriaing boto naunuka-koo mononopa' isikara ninka nanu'koo piavoromaing; nantoonge pankaing-antavaarii'naang pianuka baaveroma-nairu-koo. 
MRK.12.39	Napo' pava dootuu'nairu-koo ba'nava'nani'nanka tampeng-koo ba'naniaakoo' nantoonge ankampaaria'naang. Ee'noko paroro nainang tampoo' ba'nang-koo piavorokoo'. 
MRK.12.40	Naaroonku biikaang pavapo' bakiaa'aakoo', ee'noko kunsi isikananka nkoaakoo' nantoonge tampa' ooaarii'naang. Tee'koo biikaang kiimata bakei orara masikung.”
MRK.12.41	Jiisuu' pava dootuu'nava pankava-koo karika'koo meu'ke ba'nanui oovurio' nantoonge mooni' dua'au'. Ee'noko manee-nupoong mau'ke mooni' deto dua'au'. 
MRK.12.42	Ee'noko nii'nani naaro ata'oi' porai'nang mooni'ning keura dua'uu', baru' mooni' masikeng deea', nau toea' pina' basining. 
MRK.12.43	Ee'noko Jiisuu'ke bakaning barevare-nupoong naro' bokuvurira aa'puru', “Masika' ninge naurampimang, anie naaro ata'oi'ke bakei bauta' masikung sipuing ookarai dua'aining-eta dau basi. 
MRK.12.44	Narionge masika' daang-pina' dua'aing mooni' mmau' oto'evuritaa', ee'noko teni bakei bane ata'oi'ke teka ookara-koo oto'evuining dua'uing bakaning taamang moo'siipeu'ning.”
MRK.13.1	Ee'noko Jiisuu' pava dootuu'nava pankava-ita siarako bakaning barevare-nupoong-koo narunge aa'puu', “Nau-anta, ooveai aung bakei pavananka kapang boo'antana' oro'ke kaniau'nung.” 
MRK.13.2	Ee'noko Jiisuu'ke bari'uma aa'puu', “Teka ee aung pava pankainanka boo'antana' ooverimang? Dama'ke tee enang paupaureari otoina' otoauka'nung tuuravarira dua'ariaing.”
MRK.13.3	Jiisuu' ba'namparu' Iu' Olive'po'namii-koo, pava dootuu'nava pankava-aape toroaritaa'. 
MRK.13.4	Teke otoko Piita dovang Jeemisi, Jooni ee'noko Aanduru' tee-anko porora bii'ka otoroi nia'aama aa'pau', “Naumeriai tee are'moong tee' nkoaravaing? Ee'noko taa'ni'anta aming tee' nkoaraa'naang due'uko oo'koonge?”. 
MRK.13.5	Ee'noko Jiisuu'ke tenang tutumpurima aa'puru', “Bakei tarerariri otoriaing naninge poo-antaruri'neenga. 
MRK.13.6	Mmau' nantoong poroaing nkaang miring tampaama, aa'paama, ‘Ning tee ee'nara.’ Ee'noko nantoong mmau' papaara-antavaariai tee' minkuaama. 
MRK.13.7	Teka aroreriauka' karenanka tavo'kaako ee'noko tavo'kaavaining-koo taaraverima. Kapoo'nanka tee' oro' tee nkoaravaining, teka botu mme' due'ua'. 
MRK.13.8	Narung kansi' i'amparama nii'nara kansi' tavuainge, ee'noko narung muu' i'amparama nii'nung muu' turampuainge. U'mi' avitoitoi nkoaravainge ee'noko nantoong peera-koo booroainge. Tutuna'ning teing oraka' mantong manikumai tooto' ponto'ke due'uko mantona'.
MRK.13.9	Teka dii' tampa' tarerariai. Ee'noko ta'niniriauka' nantoonge dii' dai'daarira tuutunantaariko koompaara'navitu-koo, nii'noo' murasiaraariko pava dootuu'nairu-koo. Dii' teing donkong-antaraariai ovo'ma'nuka-anko ee'noko dauraronuka-anko dii' nkaang miring sira'koo miru'nii'nuka deentariko'. 
MRK.13.10	Ee'noko doorenang tampara navo'ka tutung daankiari otoai nantoong amutemurii'koo. 
MRK.13.11	Ee'noko teinge dai'daarima tuutunang-koo be'antaraariko avitoitoi noru' manki' doriauka' paa'erima minkueriaina'. Teka teinge tana'daariko, Kumponinge kapoo' tenang ee'nang naururiko tamung kato minkueriaing. Dii' dii'ka tee kareriauka'nung, teka tee Tanuaang Meekung karoaing. 
MRK.13.12	Napo' aa'noainge: bataatai tooka kompui baara'ma'nung taura'puaing dupisi'aava'naang, ee'noko baumai bauring tee' nari' nkovuai. Napo' biurukaa'ke biumaraang turampaarima dupisi'aariainge. 
MRK.13.13	Dii' teing ookara nantoonge munte'daariaining ning nkaang miring-po'nupoong deentariko, ee'noko naning purimpario' bera asirana'mung basiaravaing deeko' domamparavaing.”
MRK.13.14	“Teie nakaronarai Danieloi daarivuu'nane'koo deeruerima tasi'periaing:
MRK.13.14	‘Naning maarekusi' donkonuaing pava dootuu'nava pankava-koo Kumponinge meeka'antavuu'noo'ke.’ 
MRK.13.14	Tee taa'ni'anta osi orari-koong. Tenang tee donkonuio' ooverira dii' a' Judia'nameng-koo otoriaining miinanka-koo deto bakei navo'ka koo'dariaing! 
MRK.13.15	Naning daunavaro-koo otoaing deeko' depeto siarara pava-koo kuung beauka'. Tamung kapoo' nka-koo tung-koo makotuauka'nunge. 
MRK.13.16	Napo' naning mintoong-koo otoainoo'keta pava-koo toroaravauka' bakaang mononopa' nka-koo. 
MRK.13.17	Aung batei manki' masikung teing-koo maniku' kempo'nuka ee'noko noonoo'kai otoroaining. 
MRK.13.18	Teka dii' kunsirariaing te'mung mmaririaina'mung kamaarinang-koo tavo'kuauka'na'. 
MRK.13.19	Tee arikung te'mung tavo'kuaing tee bakei dau basi aung kansi' tutuntoma-ita nkoaru'ning-koo bera e'mung doong-koo basinoo'koo, ee'noko napo' dama'ke tee' basi otoauka'nunge. 
MRK.13.20	Teka Kumponinge teing nantoong baka miru'uru'ning piaavurira aing doong apuka'antavuu'. Ee'noko teing doong arikananka apuka'antavuriarui dei ookara nantoong booropeu'.
MRK.13.21	Ee'noko tenang ee'nang nii'nung naninge aa'duriko deeko', ‘Ooveriai, aung tee Kumponinge Pako'pari'nii' tavo'kuaing-koong!’ nii'noo' aa'puko, ‘Ooveriai auntang!’ tee masika'antaveriauka'. 
MRK.13.22	Ai' teing nakaro-nupoong ee'noko pako'pari'nii'nuka daang Kumponing-etaning tamparimaing porora taa'ni'anta pankenanka ta'nimpaarii'na' nkoaavaing nantoong tosiaarima Kumponing bakaning naro'ka papaara-antavaarii'naang, tavo'arapeu'nung-pina'. 
MRK.13.23	Ee'noko dii' teing donta'ke moronuka. Ninge tero nau bakerampiru'ning.”
MRK.13.24	“Tenang batei arikung bakearako tee duaa' tenang mutaanampuai ee'noko kaara arakavaravauka'. 
MRK.13.25	Ee'noko beento'nanka tankavariai paning-eta. Ee'noko purinto'nanka paning-koo otoromaing dankampariai. 
MRK.13.26	Ee'noko tenang teinge ning Tee Naning-naumpo' Paning-etaing taa'ni'moi moko oomaavaing, purinto' ninka kamo'ke depeto aa'na' meena'moi. 
MRK.13.27	Ee'noko tenang ninge botoarampaing koosinunanka ookara kansi'koo teing nkaning miru'nisinuka naro'koo doving karenaumo-ita ee'noko napo' kansi' kainu'nairu-eta.”
MRK.13.28	“Enang tee dii'ke tee baisirovang ooverira noru'eriaing, aa'nomaung: Tenang para' nenuvara'uko noru'erikoo' teketa deto puaravuu'naang due'ka. 
MRK.13.29	Tee' nari' kapoo' aing ee' oro' tavo'arako ooverira dii'ke ee'pina' noru'eriaing, due'ui otong, karanaang poing. 
MRK.13.30	Masika' naurampimang, Teing aing kapoo' ookara nkoaravaing aung avarang boo'pariaruko. 
MRK.13.31	Paning ee'noko kansi' teing oparavaininge teka nkaang kara tee oparavauka'nung.”
MRK.13.32	“Naninge noru'ua' batei poainoo'. Paning-nupoong koosinunukai noru'aava'. Ninge tee bauringe noru'ampa'. Teka teie Mma' narunge noru'ui otong tee batei. 
MRK.13.33	Teka dii' tanatarariri otorimaatoai, kunsi ninka tanterariri, ai' dii'ke noru'eria' batei tavo'aravainoo'. 
MRK.13.34	Tee' nari' naning pankaing isipo' nanuma osi-eta tenkenupeu'nung-pina' bakaning botovotonaa'nuka taura' avurima mintoonge kantevuripeu' ee'noko karanaang tampa' tanata-koo teing-koo narung botovupeu'. 
MRK.13.35	Teka dii' teing tanatarariri otorimaatoaing. Noru'eria' arenang dee'ma pava okonara poainge, ai' pa muung-aapenang, ai' pa meu'namang, ai' pa siimporovuko˜, ai' pa tane'nang. 
MRK.13.36	Ta'nina' poma deeko' aasirio' po'neeng. 
MRK.13.37	Teka ninge naurampimana' ookara nauarama aa'pamaung: Teka dii' teing navo'ka tarerariai.”
MRK.14.1	Te'mung Taamang Baari'koong˜ ee'noko tee Paroro Iisiropa ke'munta doong deto otoko naiaako'na'mung, piristi'nuka-koo ovontung ee'noko boto naunuka mumunsiariru' Jiisuu' aavavaama moo'aara dupisi'koo. 
MRK.14.2	Ee'noko teinge aa'pau', “Na'moo paroro ninka nkoampiauka' nantoonge karingai turamaari'neenga.”
MRK.14.3	Teketa tee Jiisuu' teke Beetani-namono-koo otoko tee Saimoni' tero oramuu'po'nung bakanava-koo kuunge. Ee'noko tenang Jiisuu' teke taamang banto'domai ba'nampario' nani manikuma tee-anko pou' duuninaro'
MRK.14.4	Ee'noko nariong iiravorora bii'ka kareaama aa'pau', “Anie aung duuni aming-koo kera'pumaang tamung? 
MRK.14.5	Aung duuni baavevui dei beenaumo daaku' nopa'ke moo'aapeu' ee'noko mooni' ata'oi'nuka avuripeu'.” Tee' nari' mamairoarima poore'au' teni.
MRK.14.6	Ee'noko Jiisuu'ke aa'puru', “Teni siperiai. Dii'ke aming-koo pore'antaverimang? Anie tee kapoo' tampara masikung ning-koo nkovuing. 
MRK.14.7	Dii' ninka ata'oi'nuka teing doong kante otorimaatoaining nari'. Nii'nang piarorira pakuereripeu'. Teka ning tee doong kante dii' ninka o'noriauka'nung. 
MRK.14.8	Anie kapoo' makosina' nkovuing. Anie ning-koo duuni mme'ka dakovuing maamu-antamuma ning dako'maavaina'mung-koo. Tenie duuni koo'uing nkaang mono dako'koo maamu-antavuma. 
MRK.14.9	Masikung naurampimang: Are'ke tokoi ookara kansi'koo tee tampara doorenang daankiaavainoo'ke tee kapoo' anie ning-koo nkovuing minkuaama ani norunoru'aavaing.”
MRK.14.10	Teketa Judasi Kerio'nara Jiisuu' bakaning nanai'keta kenaanka-koo narung nanuu' piristi'nuka-koo pankainuka-anko nari' mumunsiaara teing-anko sivuu'naang. 
MRK.14.11	Ee'noko teinge taaravaara bakei dotuariru'. Dotuarira tee mooni' teinge avu'koo tampau'. Ee'noko teie batei ee'noko taung besi'uu' Jiisuu' sivuaina'.
MRK.14.12	Tutuna'na'mung tee-koo paroro Ju' biikaang berete' iisiropa-koong basiaru'. Te'mung ee'na'mung doong sipisipi' kampia pareka Taamang Baari'koong-koo tavaariko'na'mung, ee'noko te'mung basiario' bakaning barevare-nupoonge Jiisuu' aa'pau', “Dake nii' are' merira tee Taamang Baari'koong˜ maamu-antavampira naiampii'naang piaromaang?” 
MRK.14.13	Ee'noko Jiisuu'ke bakaning barevare-nupoong-koo kenaankara botovuretu' aa'purema, “Bereta osi pankaing-koo bereai. Ee'noko naning narunge utau ntong-po'nung kuru-koo ipampui nanuko kune'dureaing. Ee'noko tee siomperesi bereai. 
MRK.14.14	Pava-koo tumparako siomperesi bereta teva' okonara aa'pereai, ‘Teie nau-antai aa'puing, “Nkanavaro are' otong paroro nai-navaro nkaning barevare-nupoong ninka?” ’ 
MRK.14.15	Ee'noko teie daunavaro pankavaro tarepa ee'noko ba'nava'nang-po'navaro naurureai. Ee'noko tevaro-koo kapoo' maamu-antavereai nii'koo makosi.” 
MRK.14.16	Tee' nauvuresio' tenaanka tenkenuretu' osi pankaing-koo. Basiareta ookara kapoo' Jiisuu'ke nauvuretu'na' oovuretu'. Ee'noko tenaankai maamu-antavuretu' tee Taamang Baari'koong.
MRK.14.17	Ee'noko muumpuio' Jiisuu' teing ninka nanai'keta kenaanka barevare-nupoong ninka porou'. 
MRK.14.18	Ee'noko tenang taamanaama Jiisuu'ke aa'puru', “Ninge masika' nauramping, dii'koo nari' taamanampimaatomaunge tee tooka kompui ning too'de-nupoong-koo simuaing.” 
MRK.14.19	Ee'noko teing domang manki' tutumparima naruna' doompeitaa' nia'aama aa'pau', “Baie? Ai' pa ninge?” 
MRK.14.20	Ee'noko Jiisuu'ke aa'puru', “Dii'koo narunge nari' utau-koo toonampematomaunge. 
MRK.14.21	Ning Tee Naning-naumpo' Paning-etaing moompaing Daari Meekung-koo minkuau'na', teka piaaru' masikung tee naning tooka kompui kare-nupoong-koo ning simuaing. Tora'kuainung tee. Ponto'aravaruu'nung dei bakei tampa'.”
MRK.14.22	Ee'noko tee' taamanaama Jiisuu'ke berete'nu nkavura, biraankevuma, pisi'ura teing avuru' aa'purima, “Nkaveriai, aung tee nkaang mono makosi.” 
MRK.14.23	Tee'pura napo' uaininareng avaako nkavura kompui tampa' tampura Kumponing-koo teing avuru', ee'noko teing ookara teru'koo naikau'. 
MRK.14.24	Naiaako aa'puru', “Aung tee nkaang ereng nerakung kara naroong-anta pinka'anta-koong makosi, mmau' nantoong domang-anta-koo dakoaravaing. 
MRK.14.25	Masikung naurampimang, aung uaini-koo napo' naiampauka'nung bera nerakung-koo naikampainoo'ke basi Kumponing bakaang muu'koo.” 
MRK.14.26	Ee'noko tee' minkuvura kenanavu kenavau' ee'noko danto tenkenau' Olive'po'namii-aape.
MRK.14.27	Jiisuu'ke aa'puru', “Dii'ke ookarai ning si'merira koo'darii'naang Kumponinge tero minku bakevuu'na' Daari Meekung-koo aa'puu'na',
MRK.14.27	‘Ninge tee sipisipi' tanatanung tavanko teing sipisipi'nanka teing avitoitoi purarenka'ariaining.’ 
MRK.14.28	Teka ning boo'keta daa'marara Kaaleli'nameng-koo meaing dii'koo uro'ke.” 
MRK.14.29	Ee'noko Piitai kara maku'uma aa'puu', “Ninge tee bakei da' si'dampauka'nung bane ainge nii'ninge si'daako.” 
MRK.14.30	Jiisuu'ke maku'uma aa'puu', “Ninge masika' nauramaang, e'mung ee'na'mung muunga kokoree' kemu'kana' koo'kuaruko da' beemu'pie penkentaravaing ni'ninka nari' o'noremaung-koo.” 
MRK.14.31	Ee'noko Piitai aa'na' karoma bari'uma aa'puu', “Ning tee da'koo penkemaravauka'nung bera da' ninka moompeainge.” Ee'noko ookara teing nii'ning barevare-nupoong tee' nari' kareau'.
MRK.14.32	Ee'noko berora ketsemani tampaako'noo'
MRK.14.33	Ee'noko Piita dovang Jeemisi, Jooni bokuvurira berou'. 
MRK.14.34	Ee'noko bakaang domang aa'na' manki'oitaa' oraka' dee'ou'. Ee'noko aa'puru', “Nkaang domang orarunsie bakei boo'pina' dee'moing. Anke tanatarariri otoriko.” 
MRK.14.35	Teketa kato oki'noo' bera te' doonko kinkinura kansi'koo teke kunsiaru' tee batei arikung divu'antavuu'naang makosi deeko', aa'puma, 
MRK.14.36	“Mma', Mma', da' makosi ookara kapoo' nko-koo. Aung kiimata koong kaapu baari'antameai, teka kapoo' ninka piamomaung makosi deea', kapoo' daka piaromaung deeko' makosi.” 
MRK.14.37	Ee'noko teketa toroaru'. Ee'noko teing beenaumo pe'numpuru' aasiaako, ee'noko tee Piita aa'puu', “Saimoni', da' ee aasii otong? Da' ee makosi deea' oki'noo' batei tanatarari oto'koo?” 
MRK.14.38	“Tanatarariri otoriai kunsirarima parapaara-koo dua'dari'neenga, ai' domange tee piarori otoritaa' diikaang mono aruaru'dorimang.” 
MRK.14.39	Ee'noko napo' kato bera kunsiaru' iro' minkuvuu'na' karoma. 
MRK.14.40	Ee'noko napo' pora tee' teing aasiai otoroko oovuru', duta aasi'ke tavurio'. Ee'noko teinge Jiisuu' maku'na' paa'au'.
MRK.14.41	Ee'noko napo' beemu'pina' pora aa'puru' teing, “Dii' ee mme' uaarorima aasirimang? Enang makotuing. Batei enang tavo'kung. Ning Tee Naning-naumpo' Paning-etaing tooka kompui naninge simuu'naang nantoong oreng biikaang bireng-koo. 
MRK.14.42	Aia', daa'darira meriai. Ooveriko naning baavemuing aung enang pomaang.”
MRK.14.43	Ee'noko namu'ke tee Jiisuu' tee' karoi otoko tee Judasi pou' teing-koo nanai'keta kenaanka-koong narung nantoong karika' ninka bainatu ee'noko ta'baka dovang nkavaitaa' botoaario' teinge: piristi'nuka-koo ovontung ee'noko boto naunuka ee'noko pankeu' urantanuka. 
MRK.14.44	Teie tooka kompui Jiisuu' kare-nupoong-koo sivuu'naang tee taa'ni'anta maamu-antavuu' aa'puma, “Tee naning ninge nuunuampaing tee ee'nara naning dii'ke bokotaanierira dai'erira baramperiaing.” 
MRK.14.45	Ee'noko Judasi basiarara namu'ke Jiisuu'anko bera aa'puu', “Nau-anta Pankaing!” Ee'noko nuunuvuu'. 
MRK.14.46	Ee'noko Jiisuu' tanka'ke pinka'ai moo'au' tee.
MRK.14.47	Ee'noko due' donkonai otorou'ning-koo narunge bakaang bainatu barampura piristi'koong pankaing bakaang botovotonaa' teka'puma dome' ete'uu'. 
MRK.14.48	Ee'noko Jiisuu'ke karoma aa'puru', “Dii'ke ee ning tavu' nkoaama bakiaa'kamaung deemerima bainatu dovang ninka ankonu' aa'ning nkaveri poring ning dai'merii'naang? 
MRK.14.49	Doong kante ning tee dii' ee'ning ninka o'nori dootuu'nava pankava-koo nau-antamaramaung teka teke doonanairu-koo o'noko dii'ke ning dai'meriaung. Teka koonto' Daari Meekung-koong kara dupearavaing.” 
MRK.14.50	Ee'noko tenang teinge ookara bakaning barevare-nupoonge teka sipaama koo'ariru'. 
MRK.14.51+MRK.14.52	Ee'noko narung naning nemaka baarong kakaarai duaanisie Jiisuu' siompuko teinge moo'aako teie duaana sipura simpeng mmaruu'.
MRK.14.53	Ee'noko Jiisuu' piristi'nuka biikaang-anko be'antavau' naro'ariru'noo' piristi'koo ovontunuka, pankeu'koo urantanuka ee'noko boto naunuka. 
MRK.14.54	Piitai dama'ke isipo'keta kaarie sipurima siompuru' ee'noko tumparu' piristi'nuka biikaang pankaing bakanava'koo uro'mang, ee'noko teke Ju' biikaang piatooronuka˜ ninka nari' ba'nampariri nta'koo ankavoroko'.
MRK.14.55	Ee'noko piristi'nuka-koo ovontung ee'noko ookara koompaara'navitue kapoo' Jiisuu'ke nkovuu'nung-koo kara besi'au' Jiisuu' tuumpi-kooning kara daa'aara deeko' Jiisuu' dupisi'aava'naang. Ee'noko teinge kapoo' daa'aava'. 
MRK.14.56	Nantoong mmau'ke Jiisuu' daang dai'navimpau' dua'anta-koo, teka biikaang minkunaa nari' deea'. 
MRK.14.57	Narionge donkonaama daang minkuaama aa'pau', 
MRK.14.58	“Nii'ke taaravampirio' aa'puu', ‘Ninge pava dootuu'nava pankava tanka'ke nkonisinava' turampamira napo' beenang doong-koo nii'nava kaniampaing nantoonge tanka'ke nkonii'nava deea'.’” 
MRK.14.59	Teka ainge biikaang minkunaa nari' minkuaavaruko'.
MRK.14.60	Ee'noko piristi'nuka biikaang pankaing meu' donkonura ookara-koo uro'kanoo'ka Jiisuu' tana'uma aa'puu', “Da' ee bari'na' oto'derua'? Sira'daravai aung-koo tuumpiraamaung-koo!” 
MRK.14.61	Ee'noko Jiisuu' tamung ka'duuari otoko'. Oki'noo' karoa'. Napo' piristi'nuka biikaang pankainge tana'uma aa'puu', “Da' ee tee Kumponinge tero Pako'pari'nii' nii' domameri taremeriainoo'koo, Kumponing Biraanke Bauring?”
MRK.14.62	Ee'noko Jiisuu'ke maku'urima aa'puru', “Ee', ning aa' tee. Ee'noko due'ke tee ning tasi'meriaing ning tee ee'nung, Tee Naning-naumpo' Paning-etaing Daari Meekunge kamo'ke depeto pora ookara kansi' tarevumaatoainung naururimaung. Ai' ning tee' nari' moko dii'ke oomeriaing, Kumponinge tee ninka iri' okora'noo' ba'nang-antamuio'.” 
MRK.14.63	Ee'noko piristi'nuka biikaang pankaing iiravora bakaang mononopa' dere'uma aa'puu', “Nii' nantoong aung-koo kapoo' minku-koo piamoria'. 
MRK.14.64	Kumponing akapeu'uko taaravering deeko' arekee' matauerimaang?” Ee'noko nari' kareaama poore'au', ee'noko aa'pau', “Boo'anta-koong, oraka' karomaung.” 
MRK.14.65	Ee'noko narionge tenang-eta tutupaa'aako'. Ee'noko duta baaronge dai'aara tavau' aa'paama, “Iro' tarampeerarama˜ mansi'dari naumeriai, ‘Baie pa tarumang?’” Ee'noko teinge piatooronukai moo'aara tanko'pau'.
MRK.14.66	Tenang Piita pava-koo dama'du-navaro-koo otoko Piristi' Pankaing bakaning-koonani nerai'na' bautara pou'. 
MRK.14.67	Ee'noko Piita ankavoko oovuu', ee'noko koonto' tee oovuitaa' tenie aa'puu', “Narung dake Jiisuu' Nasareti'nung ninka otorimaung.” 
MRK.14.68	Ee'noko Piitai penkemparama aa'puu', “Ning aa' noru'marava' dake minkumeina'.” Ee'noko Piita karanaang-aape diiri'aru'. Ee'noko tenang kokoree' karou'. 
MRK.14.69	Ee'noko tenie bautarai napo' oovura due' donkonai otorou'ning nauvurima aa'puru', “Aung teing-koo narung.” 
MRK.14.70	Ee'noko Piita napo' penkemparu'. Ee'noko napo' pankaroompuaruko teinge nantoonge teke donkonai otoroko'ninge Piita tuumpiaama aa'pau', “Bakei da' teie, teing-koo narung masika', ai' da' Kaaleli'na' karemang.” 
MRK.14.71	Ee'noko Piita baka barakosi'arama
MRK.14.72	Ee'noko namu'ke kokoree' koo'kuu' kemu'kana'. Ee'noko Piitai tenang noru'uu' Jiisuu'ke minkuvuma aa'puu'na', “Kokoree' mme' kemu'kana' koo'kuaruko da' penkentaravaing ni'ninka nari' o'noremaung-koo beemu'pie.” Ee'noko tee' noru'urai'nange biromparu'.
MRK.15.1	Tero maatanang teing piristi'nuka-koo ovontung pankeu'koo urantanuka, boto naunuka ee'noko ookara koompaara'navitu naro'ke mumunsiariru'. Ee'noko teketa Jiisuu' dai'aara tavo'au' Pailati'anko. 
MRK.15.2	Pailati'ke tana'uma aa'puu', “Da' ee Daurarong˜ Ju'nupoong Biikaang?” Jiisuu'ke bari'uma aa'puu', “Masikung minkuemaang.” 
MRK.15.3	Ee'noko ookara piristi'nukai kapoo' avutevu'koo tuutuau'. 
MRK.15.4	Tuutuaako Pailati'ke napo' tana'uma aa'puu', “Arekee', bari'earoo'naang? Taaraveko mmau' kapoo'koo tuumpiraamaang.” 
MRK.15.5	Ee'noko Jiisuu'ke napo' kara-koo nii'naare maku'evua'. Ee'noko tee'koo Pailati' aa'na' ta'nimparu'.
MRK.15.6	Ookara mare' kante-koo Taamang Baari'koong-koo˜ Pailati'ke kiimata-ita narung simpiri'antaevuriko' nantoonge tana'aako. 
MRK.15.7	Ee'noko te'mung batei-koo naning miring Barabasi kiimata-koo otoko nariong ninka ovo'ma' turampaako'ning ninka, turampeema naning dupisi'au'ning. 
MRK.15.8	Ee'noko nantoong naro'ariru' Pailati'ke tana'koo mare' kante nkovuko'na' nkovua'naang. 
MRK.15.9	Ee'noko Pailati'ke tana'urima aa'puru', “Teka dii'ke aung Ju'nupoong Biikaang Daurarong ninge simpiri'anta-koo ee piarorimang?” 
MRK.15.10	Tampa' noru'uitaa' ai' piristi'nuka-koo ovontunge Jiisuu' tee mamairo-ita tee-anko tavo'au'nung. 
MRK.15.11	Ee'noko pankeng piristi'nukai nantoong tukoaaru' Pailati'anko bokiaako, Barabasi narung simpiri'antavuko teing-anko po'koo. 
MRK.15.12	Ee'noko Pailati'ke napo' nantoong nia'urima aa'puru', “Teka ninge arekee' nkoama'naang piarorimaang aung Ju'nupoong Biikaang Daurarong?” 
MRK.15.13	Ee'noko teinge bokiaama aa'pau', “Aa'barata'koo taakaveaing.” 
MRK.15.14	Ee'noko Pailati'ke aa'puru', “Teka aming orara nkovuing-koo?” Ee'noko tee' minkuvuio' napo' baru' aa'na' bokiaama aa'pau', “Aa'barata'koo taakaveaing tee.” 
MRK.15.15	Ee'noko Pailati'ke nantoong pinau-anta-koo piavora Barabasi simpiri'antavuu' teing-anko po'koo. Ee'noko Jiisuu' mura'koo botovuru' Pailati'ke, ee'noko avuru' aa'barata'koo taaka-koo.
MRK.15.16	Ee'noko piatooronukai Jiisuu' ovo'ma' bakanava'koo kuung tung-antavau'. Ee'noko ookara bii'marang naro' po'koo bokuaaru' tee akapeu'aava'naang. 
MRK.15.17	Ee'noko mononopa' isikung dauraronuka biikaang-pina' iiraampumaung kurumpau', ee'noko baakopo mo'ming kunikunisi-koo nkoaara tee-koo bore'koo kurumpau' dauraronuka kurumpaarimana'. 
MRK.15.18	Ee'noko tenang atatai'aako' aa'paama, “Tampara masikung, Daurarong Ju'nupoong Biikaang!” 
MRK.15.19	Ee'noko bore'koo mura'au' bana'ke tutupaa'aama, ee'noko miinge keemparima kinkinaako' Jiisuu'koo. 
MRK.15.20	Ee'noko akapeu'aakotaa' mononopa' iiraampumaung kiru'au', ee'noko bakaang mononopa' napo' kurumpau' tee-koo. Ee'noko tenkeng-antavau' aa'barata'koo taaka-koo.
MRK.15.21	Ee'noko beroma taunga naning miring Saimoni' kune'au' tamung pora'keta pora tankinuko, ee'noko botoau' Jiisuu' bakaang aa'barata' poru'koo. Aung Saimoni' Sairini-nung, Aleksanda' namainta Ruupasi beuma. 
MRK.15.22	Ee'noko teketa Jiisuu' tavo'au' Kolokata' tampaamanoo', miru'noo' Makupi'noo'. 
MRK.15.23	Ee'noko teka te' basiarira, teinge Jiisuu' uaini bankinie pitunisi miring maara' ninka Jiisuu' avu'koo paaravau'. Ee'noko nai-koo kupi'ou'. 
MRK.15.24	Ee'noko tenang Jiisuu' aa'barata'koo taakavau'. Baaronanka bakaang bii'ka-koo tankee'eera kapoo' deikoo'koong nkoaama, ee' noru'aitaa' baie pa aung mononopa' nkavuu'naang? 
MRK.15.25	E'moo duaa' sirang poio' bi'au' aa'barata'koo. 
MRK.15.26	Ee'noko daua aung kara tuumpiau'naare daariau', JU'NUPOONG BIIKAANG DAURARONG. 
MRK.15.27	Ee'noko Jiisuu' ninka nari' nii'naanka mutaa'o nkora aa'barata'koo taakavaaretu', narung tee-koo tampavine-aape, ee'noko narung mare'aanavine-aape. 
MRK.15.28	Ee'noko enang Daari Meekunge minkuvuma aa'puu'na' dupearu',
MRK.15.28	“Oreng ninka naro'ka tapo'nisi.” 
MRK.15.29	Ee'noko nantoong teke tankinaako'ninge siisiai tankinaako', koovi'aama. Ee'noko aa'paako', “Ei, da' tee pava dootuu'nava pankava pesi'era napo' doong beenange kaniepeu'nung tantaramaung. 
MRK.15.30	Enang daka teketa aa'barata'keta dipi'darara sirarara domaang moo'daravai!” 
MRK.15.31	Napo' tee' nari' teinge piristi'nuka-koo ovontunge, ee'noko boto naunukai akapeu'aako' tee, aa'paama, “Aunge tee nantoong oovuning domaang moo'urikoo', teka baka domaang moo'koo makotua'. 
MRK.15.32	Aung Kumponinge tero Pako'pari'nii' nantoong domampuri tarevuriaing-koong, ee'noko Daurarong Isireeli-nupoong Biikaang, enang aa'barata'keta depeto siaravai ooampira masika'antavampiaina'.” Ee'noko napo' tenaanka tee ninka nari' taakavaaretu'naankai Jiisuu' poore'uretu'.
MRK.15.33	Ee'noko duaaki'nang mutaanange ookara kansi' tunumparavaruu' bera kamunoo'ke basi. 
MRK.15.34	Ee'noko kamunoo'uio' Jiisuu' aa'na' karoma osinung karai aa'puma, “Eloi, Eloi, Lama Sabakatani.” Kuunoo' aa'puitaa', “Nkaang Kumponing, nkaang Kumponing, ning dake aming-koo si'meing?” 
MRK.15.35	Ee'noko nii'ninge nantoonge teke donkonai otorou'ninge tee' taravaara aa'pau', “Taaraveriai. Eliasi bokuvumaang.” 
MRK.15.36	Ee'noko narung kua'parara kapoo' uaini kaaveerii'koo du'mumpura bana'koo dai'antavura Jiisuu'ke musi'koo toong-antavuu' aa'puma, “Iro' ooampiai, Eliasie pora aa'barata'keta sing-antavuaing deeko'.” 
MRK.15.37	Ee'noko Jiisuu' tenang aa'na' bokuma asi'namu' domaang oparu'. 
MRK.15.38	Ee'noko tee baarong pava dootuu'nava pankava-koong, meekavaro ku'nung, meu' ke'me'aru' a'dei'keta depeto dere'arama bera a'doong kainu'. 
MRK.15.39	Ee'noko tenang teie piatooro daaku' tarenarai Jiisuu'aape bere'arama donkonui tee'puko taaravura ee'noko tee' boo'paru'na' oovura aa'puu', “Aung bakei masika' Kumponing Bauring!” 
MRK.15.40	Ee'noko nii'ning maniku'ke isipo'keta ooai otorou'. 
MRK.15.41	Teing-koo nii'nani Meeri' Ma'dala-nani, ee'noko nii'nani napo' Saalome', ee'noko napo' Meeri' nemakara Jeemisi namainta Joosesi beuko. Aing teing maniku' tenang Jiisuu' Kaaleli'ke otoko siompaama pakuaako'ning kapoo' apuka'parako'ning-koo.
MRK.15.42	Te'mung Doong Uaana'mung-koo maamuna'mung, muung-aapevuio'
MRK.15.43	Avoroa' Pailati'anko bera tana'uu' Jiisuu'nung mono nka-koo. 
MRK.15.44	Ee'noko Pailati'ke taaravura Jiisuu' bou'na' aa'puu', “Teka ee boo'paring, ai' boo'parava'?” Teketa komanda' bokuvura tana'uma aa'puu', “Jiisuu' ee masikung boo'paring?” 
MRK.15.45	Ee'noko Pailati'ke komanda'nung kara taaravura Jiisuu' masikung bou'na' taura'puu' Josepa'ke mono nka-koo. 
MRK.15.46	Ee'noko Josepa'ke pankaing baarong kakaara moo'uu' Jiisuu'nung mono nopa'koo, ee'noko aa'barata'keta sing-antavura teie baaronge kakaarai nopa'uu'. Ee'noko kuvi dako'doma boia'koong nenke'au'nung-koo kuung sipura karanaang kapang kaavororii' kovempura ku'numpuu'. 
MRK.15.47	Ee'noko Meeri' Ma'dalanani, Meeri' Joosesi bauko tenaankai tampa' keperuu' uresi Jiisuu' bempau'noo' oovuretu'.
MRK.16.1	Doong Uaana'mung tankinuio' Meeri' Ma'dala-nani, Meeri' Jeemisie bauko, ee'noko Saalome' duuni tampa' nuuraa' moo'au' Jiisuu'koong mono sisi'koo. 
MRK.16.2	Ee'noko tero ora'ka Saandei-na'mung kuvi dako'doma berou' duaa' mme' pata'uko. 
MRK.16.3	Ee'noko bii'ka minkuarima aa'paako', “Nii' dee'ma baie kapang korimemurii'naang kuvi dako'doma karanaang-eta?” 
MRK.16.4	Ee'noko beroma kapang teketa kosi'ario' ooau'. Tee kapanoo' bakei aa'na' pankaing. 
MRK.16.5	Ee'noko tumpariru' kuvi dako'doma. Ee'noko teka narung naning nemaka ooau' ba'nampario' tampavine-aape. Bakaang mononopa' kakaara kurunisi. Ee'noko teing ta'nimpariru' tee-koo. 
MRK.16.6	Ee'noko teie aa'puru', “Ta'niniriauka'. Dii'ke Jiisuu' besi'erimang Nasareti'nung aa'barata'koo taakavaieeng. Tee tee a' otoa', tero daa'aring. Ooveriai a' bempaieenoo'. 
MRK.16.7	Enang berira aung kara nauereriaing bakaning barevare-nupoong tee ninka Piita, aa'perima, ‘Jiisuu' dii'koo uro'ke bemaang Kaaleli'aape. Teka berira ooveriaing baka naururu'na'.’” 
MRK.16.8	Ee'noko kuvi dako'doma-ita avoro'ke nopa'uri bakoarira kua'pariri berou'. Nii'ning-ankoi kapoo' minkuaava' avoreaara.
MRK.16.9	Dama'due Jiisuu' bou'noo'keta daa'arara tero maatanang doong Saandei-na'mung Meeri' Ma'dalanani-ankoi tutung oro'paru' ˜kenaanka-taa ma'nari bata'uru'nani. 
MRK.16.10	Ee'noko tenie bera Jiisuu' ba'marang nauvuru' orarunsiarima birompariko. 
MRK.16.11	Ee'noko tenang tenie aa'puriko, “Jiisuu' daa'aring, ninge ooansing,” teing masika'antavaava' bakaang kara.
MRK.16.12	Teketa oovunara-pina' oro'paritaa' bakaning-koonaanka taunga nanureko kune'uretu' osi-eta isipo'ka. 
MRK.16.13	Tenaankai toroareta napo' nariong barevare-nupoong nauaaretu', ee'noko teinge masika'antavaarea' beekaang kara.
MRK.16.14	Dama'ke Jiisuu' teing-koo nanai'keta narung-koo basiaru' taamanaako. Ee'noko iikoo'uru' domampario' ooau'ninge minkuaako noru' tupu'paa' otoroi masika'antavaariaruu'nung-koo. 
MRK.16.15	Ee'noko aa'puru', “Ookara kansi'koo naniriaing nantoong ookara-koo doorenang tampara daankierima. 
MRK.16.16	Ee'noko naning masika'antavui ntong-koo minkiarara meeka'antavarara tee moo'aravaing, ee'noko masika'antavuauka'nung Kumponinge kiimata-koo tampuaing. 
MRK.16.17	Ning masika'antamaavaining ninka aing ee' oro' taa'ni'anta tavo'aravaing: Ma'nari bata'aariainge nkaang miring-koo, ee'noko oovunung karai kareaavai. 
MRK.16.18	Bane boru' kompaavainge ee'noko bane dopa naiaama teie baikevuriauka'. Teinge biikaang bireng narung pante'aariko siipa-po'nupoong taarevoroaing.”
MRK.16.19	Dama'due Jiisuu' teing ninka kareaakotaa' baka siramparara paning-aape koinuu', ee'noko Kumponing-koo tampavine-aape ba'namparu'. 
MRK.16.20	Ee'noko bakaning barevare-nupoong avitoitoi nanau' ookara osi-koo daankiarima. Ovoring nari' teing ninka mintoomparu' puring-antavurima biikaang kara taa'ni'anta ninka tavo'anta-koo.
LUK.1.1	Aung ee, pankaing, Teopilasi'; 
LUK.1.2	Mmau' nantoonge teing kapoo'nanka nii'ankoi nkoaru'ning daariau'nung taaravaara teinge tutuntoma-ita dutai ooau'ning-eta teing kara sira'nuka deempariko tee-koong minkunaa pare'aama naumaarimaing-eta; 
LUK.1.3	Daariaako ooamirai'nange ninge tee' nari' napo' da' Teopilasi'anko daarireroma'naang piamoing, io' tutung kapoo'nanka okora'keta, tampa' pukeansi kenkumpamira˜; 
LUK.1.4	Ee'pina' piamoma, dake tee kara tero nau-antarau'ning toomosiario' tampa' noru'era masikung-pina' tasi'pee'naang. Aung tee kara.
LUK.1.5	Tenang teie dauraronge˜ Eeroti'ke Judia'navaro tarevuko'nang narung piristi' otoko' miring Sakaraia', piristi'nanka-koo Abaisia' bakanavitu-koong. Teie ba'aang Eeroni ba'dompenkuri-koonani, miring Elisabeta'. 
LUK.1.6	Ee'noko tering ookaring koonto'daring Kumponing-koo dutakanoo'ke, ookara boto siompureko'naring Ovoring bakaang, tuumpi otorea'. 
LUK.1.7	Teka tooto' otorea'naring teni Elisabeta' bisiira deemparako, ee'noko tering ookaring aa'na' pankaring.
LUK.1.8	Nii'na'mung biikaang batei dootuu' tare-koong makotuio' Sakaraia' bakanavitu ninka teke dootuu'nava pankava-koo piristi'nanka biikaang nko-nko nkoaako'nung. 
LUK.1.9	Ee'noko tee' piristi'nanka miru'aariko'na'koong aarumo siompai, teinge Sakaraia' miru'au'nung pava dootuu'nava pankava-koo meekavaro-koo kuung tumparara boontunamparaa'naang ii tampa' nuuraa' bereng-antavui. 
LUK.1.10	Ee'noko tenang tee kapoo' tampa' nuuraa' paro'koong batei makotuio' teie kuunge paro'uko nantoong karika' teing dama'du-navaro-koo kunsiariko'. 
LUK.1.11	Ee'noko teie tee' nkovuko Ovoring bakaning-koo narung koosinung˜ tee-ankoi oro'paru' batanang boonturoma-koo tampavine-aapei donkonui. 
LUK.1.12	Ee'noko Sakaraia'ke oovura tee domang puraanura avorou'.
LUK.1.13	Teka teie koosinunge aa'puu' tee, “Aroreauka' Sakaraia'. Kumponinge dakaang kunsi tee taaravuu'nung. Da'aange Elisabeta'ke tee dauring parareruu'naang, ee'noko dake tee miring Jooni
LUK.1.14	Ee'noko da' tee doturarama do'dero'de'daravaing tee-koo, ee'noko nantoong mmau' dotuariainge ponto'arako. 
LUK.1.15	Ai' tee tee naning pankaing deemparavaing Ovoring-koo dutakanoo'ke. Uaini dovang teing nainai purinto' poteario' naivuauka'nunge. Tanuaang Meekung narunge maanto'ui otoaing ke'de-koo otoko-ita. 
LUK.1.16	Mmau' Isireeli-nupoong teie tee Ovoring-koo napo' bere'antavuriaing tee-koo biikaang Kumponing-koo. 
LUK.1.17	Ee'noko tee tee Ovoring-koo uro'kanoo'ke nantoong doorevurima nanuaing Eliasi-pina' bakaang aarumo ee'noko iri' nari' kompui. Biumaraang domang biurukaa'aape bere'antavurii'naang ee'noko teing taarapiikanuka koonto'nuka biikaang matau-koo. Tee' nari' nerivuri maamu-antavuriaing nantoong Ovoring poaing-koo.”
LUK.1.18	Ee'noko Sakaraia'ke koosinung nia'uma aa'puu', “Ninge arekee' tasi'pampeu' tee masikung deeko'? Ai' ning tee pankara ee'noko nnaang teni pankaa'ke.”
LUK.1.19	Ee'noko koosinunge maku'uma aa'puu', “Ning tee Kepareli' Kumponing-koo uro'kanoo'ke donkonansi o'nomaung. Teie ee'narai ning da'anko botomuing da' kara-koo tee aung doorenang tampara nauramaang. 
LUK.1.20	Aung ee, ninge nauransina' masika' nkoaravaing batei makotuainang, teka da'aange dauring parareruu'naang masika'antavearuing-koo Kumponinge da' enang-eta ka'duu-antaruio' karearoo'naang bera aing nauransining tavo'aravainoo'ke basi.”
LUK.1.21	Ee'noko nantoonge nempai otoko'nung Sakaraia', paapaa'arima ana'ario' dootuu'nava pankava-koo kuunge. 
LUK.1.22	Ee'noko tenang amakoari siarara teie teing kara-koo makotuaruu'nung, teka bireng narunge tee' nari' karavuriko teinge tasi'paara aa'pau', “Kapoo'ke apaikovuio' kara karoarui.” 
LUK.1.23	Ee'noko tenang bakaang nko-nko nkonang opario' bakanoo' osi duparu'.
LUK.1.24	Tee-koo dama'due ba'aang Elisabeta' tooto' nkoaru'nung, ee'noko kaara pa'noko'naveraa'ka-koo pava-koo kuung naro'ke otoko' teni, ee' noru'uma: 
LUK.1.25	Aung tee Ovoringe ning-koo nko-antavuing; piaamukotaa' ning tee' nkomuing maia' tonta'memuu'naang.
LUK.1.26	Ee'noko tenang Elisabeta' ˜nau-taa kaara deemparako kempo'kuu'noo'keta tee koosinung Kepareli' napo' Kumponinge osi nii'namono-koo botovuu' Kaaleli'navaro-koonoo' miring Nasareti'namono. 
LUK.1.27	Nani manikuma nerai'na' kuukuma˜anko botovuu'nung miring Meeri'anko. Aninoo' teni miru'nii' naning-koo miring Josepa', Daurarong˜ Deevita' ba'dompenkuri-koong-koo. 
LUK.1.28	Ee'noko tee koosinung teni-anko bera aa'puu'nung, “Ani ee, da' bakei Kumponinge domange tampa' noru'dui otomai. Ovoring tee da' ninka otong. Maniku'koo meu'ka biraankenani da'.”
LUK.1.29	Tee' minkuvuio' teni noru' paapaa'arara avitoitoi noru'aru'nung aa'puma, “Aung kara aremurii' tee' minku?” 
LUK.1.30	Ee'noko koosinunge aa'puu' teni, “Ee Meeri', aroreauka'nung, ai' da' teni domange tampa' noru' Kumponinge. 
LUK.1.31	Da'koo tooto' poontoaraa'naang˜ ke'de-koo, ee'noko tee dauring donkaani paravee'naang, ee'noko dake tee miring Jiisuu'
LUK.1.32	Tee tee ee'nung pankaing deempari otoaing ee'noko tee tee Ovoring Deto Basi Bauring tampaavaing. Ee'noko Ovoring Kumponinge tee Daurarong deeng-antavuaing bakaaka Deevita' paari-antavui. 
LUK.1.33	Ee'noko teie Jeekopi' bakanariong, teing Isireeli-nupoong tanatavuriaing ookutunung batei-koo, ee'noko bakaang muu' tee bakearavauka'nung.”
LUK.1.34	Ee'noko Meeri'ke koosinung tana'uma aa'puu', “Tee aung kapoo' arekee' nkoaravaing tee' ning kuukuma o'noko?” 
LUK.1.35	Ee'noko teie koosinunge teni maku'uma aa'puu', “Tee Tanuaang Meekung da'koo poko ee'noko tee purinto' Ovoring Deto Basi bakaange daka'duaing da'. Tee'koo tee ee'nung tooto' ponto'aravaing meekung tampaavaing, tee Kumponing Bauring. 
LUK.1.36	Ani ee, da'maasie Elisabeta'ke pankaa'ke tooto' poontoari˜ otong. Emu' tee kaara ˜nau-taa deemparamang teni-koo bisiira tampaako'nani-koo; 
LUK.1.37	Ai' Kumponinge tee kapoo' nkovuarupeu'nung otoa'.”
LUK.1.38	Ee'noko Meeri'ke maku'uma aa'puu', “Aung ee, ning masika' Ovoring bakanani botovotonaa'. Makosi, tee' minkueina' nkoaravaing ning-koo.” Ee'noko tenang tenkenuu' tee koosinung teni-ankoita.
LUK.1.39	Teketa' pankaroompuaruko Meeri' daa'arara nanuu'nung iri'narung iu'po'navora'ke deto bera Sakaraia' bakanoo' osi Judia'navaro-koonavuntu'koo. 
LUK.1.40	Ee'noko Sakaraia' bakanava'ke tumparara Elisabeta'koo tampara tampuu'. 
LUK.1.41	Ee'noko tenang Elisabeta'ke tee tampa' tang Meeri'keta taaravuko tooto' ke'de-koo kuunge to'dinuu'; 
LUK.1.42	Ee'noko Elisabeta' Tanuaang Meekunge maanto'ura duuru'kuma aa'na' karoma aa'puu', “Biraankerarinani da' ee'nani maniku'koo dau basina', ee'noko napo' tee tooto' dakaang ke'de-koo biraankearinge. 
LUK.1.43	Oi baka'e, ning piaaru' arekee' noru'mei beero'mei nkaang Ovoring baukoi? 
LUK.1.44	Ani ee, tenang dake ning-koo tampa' tampeko tee tooto' ning-koo ke'de-koo dotue to'ding-antavuing. 
LUK.1.45	Da' teni biraankenani Kumponing bakaang kara dupearaa'naang masika'antaveinani!”
LUK.1.46	Ee'noko Meeri'ke maku'uma aa'puu', 
LUK.1.47	“Nkaang domange Ovoring pankaing-antavansi otong, ee'noko nkaang tanuaang doturotuaramaung Kumponing-koo tee ning domaang moo'muu'nung-koo, ai' teie tee ning norunoru'muing ning boonko tamung botovotonaa' deemari o'nomai; 
LUK.1.48	Bakei, emu'keta deto tee ning teni ookarai avatevarange doturotue biraankenani tammaamaa'noainani teie Kumponing Purinto'po'nunge kapoo' pankaing ning-koo nkovuing-koo; 
LUK.1.49	Ee'noko miring bakaang meekunge. 
LUK.1.50	Teie tee piaavurimaung teing bakaang kara dimpa'koo avoreaamaing. 
LUK.1.51	Bakaang iirakuta bakaang birenge nkovuu'ning-koo sira'pario' oro'antavumaung, ee'noko purarenka'antavurikoo' teing baka daanganuka ee'noko onou-koo pankainanka-pina' ooarimaing. 
LUK.1.52	Teie tee dauraronanka iirakutananka kosi'urikoo' biikaning ba'nava'nani' dovang-eta, ee'noko teing boong-koo noru'arimaing pankaing-antavurikoo'. 
LUK.1.53	Teing peera-nupoong poo-antavurikoo' kapoo'ke tampenge ee'noko kapoo' mmau'po'nupoong tang torovurikoo' kapoo' avuria'. 
LUK.1.54+LUK.1.55	Teie tee nii' bakaning bautaranuka pakuvurikoo', nii' Isireeli-nupoong, tee piaa-etanung unaa-anta noru'ui niikakatauro-koo maraka-antavuu'nung, aa'ning-koo Eebaraami' ee'noko baurukaa' avatevarang-koo doompeto tee' nari'.”
LUK.1.56	Ee'noko Meeri' Elisabeta' ninka nari' otoretu'nung teke. Beekuri kaara-pina' otoreta toroaru' bakanoo' osi-aape.
LUK.1.57	Emu' tee batei makotuu'nung Elisabeta'ke tooto' para-koong ee'noko tooto' tenie donkaani paravuu'. 
LUK.1.58	Ee'noko teni ninka nari' otoroko'ninge napo' ba'marange taaravau'nung Ovoringe piaa pankaing teni-koo oro'antavuu'na' ee'noko teing dotuariru'nung teni ninka. 
LUK.1.59	Ee'noko teketa ˜beenang-taa doong tankinuko porou'nung tee tooto' dopa' napu'aava'naang; 
LUK.1.60	Teka bauma Sakaraia' namirimpaava'naang tampaako baukoi aa'puu'nung, “A, tee' deea', tee Jooni tang-koong.” 
LUK.1.61	Ee'noko teinge aa'pau' teni, “Naning da'maiko' tee' boku otoa'.” 
LUK.1.62	Ee'noko teinge bauma birenge tamung nia'au'nung arekee' tampuaina' tee bauring. 
LUK.1.63	Ee'noko teie bentang daari-koonavento' eentavuru'nung ee'noko ee' daarivuu', “Bakaang miring tee Jooni.” Ee'noko ookara ta'ninau'. 
LUK.1.64	Ee'noko tenau'ka Kumponinge kara-koo taura'puio' karou' Kumponing biraankevuma. 
LUK.1.65	Ee'noko ookara bee'marang asikovorou' tee-koo ee'noko tee aung kapoo' minkuaama nanau'nung avitoitoi iu'nairu-kooning-koo teka Judia'navaro-koo. 
LUK.1.66	Ee'noko Kumponinge tee' oro'ning taa'ni'antananka Jooni ponto'aru'noo'ke nkovuio' ookarai tee aung taaravau'ninge norunoru'aama aa'paako'nung, “Aung tooto' aremurii' deemparavaing?”
LUK.1.67	Aung kara tee Sakaraia'ke Kumponing daangampui minkuvuu'nung Jiisuu' ponto'aravaing minkuvuma. Teie Tanuaang Meekunge maanto'ura karantavuko˜ aa'puu', 
LUK.1.68	“Biraankeampiaing tee Ovoring Kumponing nii' Isireeli-nupoong niikaang, ai' teie nii' beero'murira enang narung daurarong deto i'ampuu'naang domamuriaing nii'; 
LUK.1.69	Ee'noko teie nii' bakaning nantoong boorimurira napo' moo'murii'naang dai'mariri o'norimanoo'keta. Tee ee'nara Kumponing bakaang muu' tarenung, Deevita', ba'dompenkuri-koong pakumuriaing; 
LUK.1.70	Tee' Kumponinge uripo'keta minkuvuko'na' bakaning nakaronuka˜ meekupoong karantavurima˜.
LUK.1.71	Kumponinge tee' naumuru'nung ee'narai dauraronge te'nemurii'naang niikaning kare-nupoong-eta', teing munte'maarimaing biikaang bireng-eta. 
LUK.1.72	Ee'noko napo' bakaang piaa-eta unaa-antamurii'naang maraka-antavuu'na', tee kara meekung niikakatauro ninka naroong-antavuu'nung noru'ui. 
LUK.1.73+LUK.1.74+LUK.1.75	Tee aa'nou'naare: niikaaka Eebaraami'koo tumpearama˜ maraka-antavuu' taaru'murii'naang niikaning kare-nupoong biikaang bireng-eta, ee'noko puring-antamurii'naang amorompia' tampa' siompampimatoaina', meeka'mariri, koonto'nuka o'nori tee-ankoi, ookara doong domamariri o'norianing-koo. 
LUK.1.76	Ee'noko da' tooto' tee Ovoring Deto Basi Bakaang Nakaronara tantaavaing, ai' da' tee urei nanima Ovoring-koo maamu-antaveaing bakaang taung. 
LUK.1.77	Teing bakaning nantoong teie domampuriaing-koong kara nau-eriaing biikaang oraka'nko pankaruntoonge piaavuri tonta'antavuriaing nauerima; 
LUK.1.78+LUK.1.79	Aa'noaing: Siroong-eta siimpooromurira˜ araka-antamurii'naang nii' mutaanang-koo o'norimaing boo'aapenameng-koong uu'aa'koo, niikaang pe'naa' koong-antamurima tevung mooa-aapenavung-koo.” Tee'puu' Sakaraia'ke.
LUK.1.80	Ee'noko dama'ke tee tooto' panka'parara tanuaang purimparu', ee'noko tee mee'bora' sirakamaa'koo otoko' bera tee batei makotuu' Isireeli-nupoong-koo karika'koo dutakanoo' tavo'kuu'nung.
LUK.2.1	Tenang Jooni ponto'aru'noo'keta nii'ning batei tankinura otoko tee daurarong˜, Siisa', miring Akastasie botonang sipuu'nung ookutuning nantoong tarevuriko'ning-koo biikaang miring daariarii'naang bakaang buuku-koo. 
LUK.2.2	Aung tee tutuna'namu' miring daari nkoaru'nung tenang Sairiniasi' Siiria-nameensi'koo ovoring deempari otoko'nang. 
LUK.2.3	Ee'noko ookara tee biikanairu porou'nairu siompai nanau'nung miring daariarii'naang. 
LUK.2.4	Ee'noko Josepa' tee'ke, Kaaleli'koonoo'keta, Nasareti'keta, deto Judia'navaro-koonoo'aape nanuu'nunge Beeteleema', te' Deevita' bakanavuntu' deemparako, ai' tee tee Deevita' baurukaa' bakanamuiaang-koong. 
LUK.2.5	Tee teni ninka Meeri' ninka ba'aang ninka nari' nanuretu'nung miring daariaree'naang. Teni tee tooto'po'nani. 
LUK.2.6	Ee'noko teke otoreko tooto' ponto'koong bateinang makotuu'nung. 
LUK.2.7	Ee'noko tenie tooto' tutuna'nung paravuu' donkaani, ee'noko baaronge korovui dai'ura kau' karenaumonanka biikanava-koo otoroi karaasi' maa'aako'navaro-koo bempuu', po'nupo'nuka biikanava'koo doona otoaruio'.
LUK.2.8	Ee'noko teke Beeteleema'keta due'ke nii'ning sipisipi' tanatanuka otoroko' muunga biikaning sipisipi' binaa'koo tanatavaarima. 
LUK.2.9	Ee'noko narung koosinung Ovoring bakaang teing-ankoi tavo'aru', ee'noko Ovoring bakaang meenasi teing korovuri arakavaru' ee'noko tenang avoro' pankainge maanto'uru'. 
LUK.2.10	Ee'noko koosinunge aa'puru', “Aroreriauka', ninge doorenang tampara po'antarerompimang doturotu-koong dii' ookara nantoong-koo basiaravaing. 
LUK.2.11	Aa'noing e'mung dii'ankoi teke Deevita' bakanavuntu'koo narung Domang-anta ponto'aring, tee Ovoring Pako'pari'nii', Kumponinge teroita maraka-antarurio' nemperimaung. 
LUK.2.12	Taa'ni'anta ee' ooverira masikung tasi'periaing: Narung nerakau' baaronge koroari dai'nii' nako'bo-koo bempari otoko ooverii'naang.”
LUK.2.13	Ee'noko namu'ke ta'nina', tee ninka koosinung ninka paning-nupoong-koonavitu karika' nari' tapo'eu' Kumponing daangampaama ee' minkuaama, 
LUK.2.14	“Kumponing paning-koo siroong otomaung daangampampimaang, ai' mooa tee kansi'koo poing nantoong tampa' nkovuriko aroo'arimaing-koo.”
LUK.2.15	Tenang koosinunanka paning-aape toroaririo' sipisipi' tanatanukai aa'pau' bii'ka kareaama, “Aia', Beeteleema' du'marira, ooampiai tee kapoo' nkoaring Ovoringe nau-antamuring nii'.” 
LUK.2.16	Ee'noko teing iri'narung berora ooaaru' teing, aa'noko Meeri', Josepa' ee'noko tee tooto' nako'bo-koo bempari otoko. 
LUK.2.17	Ee'noko tenang teinge ooaara tee sira'pau' tee minkunaa tooto' minkuari otoing koosinunge nauvuru'nung. 
LUK.2.18	Ee'noko ookara taaravau'ninge tee minkunaa avutevu'ai noru'au' sipisipi' tanatanukai teing nauaario'. 
LUK.2.19	Teka Meeri'ke teing aing kapoo'nanka kinkompura bakaang domang-koo norunoru'uko'. 
LUK.2.20	Ee'noko teing sipisipi' tanatanuka toroariru' biikanairu-koo Kumponing daangampaama, bakaang meenasi sira'pai kapoo'nanka teinge taaravaama ooau'ning-koo tee' ee'na' teie koosinunge nauvuru'na' teing.
LUK.2.21	Ee'noko Jiisuu' ponto'aru'na'mung-eta ˜beenang-taa doong deemparako tenang dopa' napu'au'nang tee, miring Jiisuu' tampau', tee ee'nara koosinunge tampuu'nung tee miring tenang mme' poontoaravaruko˜ ke'de-koo. 
LUK.2.22	Ee'noko Meeri'ke tooto' paravuu'noo'keta meekava-koo be'koo untu'anta-koong batei makotuio', tee' Moosesi bakaang botoi tampui otoina', teringe Jiisuu' tavo'uretu' Jerusalema'aape Ovoring oko-antavuree'naang teie botoi napo' minkuvui otoina' aa'puma,
LUK.2.23	“Ookara toire' donkaang tutung ponto'ariaining Ovoring bakaning meekupoong tang-koong.” 
LUK.2.24	Ee'noko untu'anta-koo boontunamparii'naang berou' botoi Ovoring bakaange tampui otoina' aa'puma,
LUK.2.24	“Urareng-koo˜ manta'nisining ninka boonturariaing nii'noo' nii'namurii' kuukuu'koo koo'nening keura.” 
LUK.2.25	Tenang teke Jerusalema' naning narung otoko'nung bakaang miring tee Simioni'. Aung tee naning koonto' Kumponing-koo mee'du'piari otoko'nung. Nempui besi'uko'nung Isireeli-koong Dun-sirunsinara˜ tavo'aravaing, ee'noko Tanuaang Meekung tee tee-koo otoko'nung. 
LUK.2.26	Ee'noko Tanuaang Meekunge tee tee-koo sira'puu' tee booauka'nung teie mme' oovua' tee Domang-anta Ovoringe tero Pako'pari'uu'nung˜. 
LUK.2.27	Ee'noko Tanuaang Meekunge nau-antavuio' dootuu'nava pankava-koo kuung tumparu'; 
LUK.2.28	Ee'noko tenang tee tooto' Jiisuu' baumararinge kuung po'antavuretu'nang botoi minkuvumana' aarumo nkovuree'naang, teie pora birenge nkavura biraankevuma Kumponing-koo aa'puu', 
LUK.2.29+LUK.2.30+LUK.2.31	“Ovoring ee, emu' tee ning dakaang botovotonaa' mooa ninka bakemari moompaing makosi, tee' temu' marakarari naumeu'na', ai' ninge tee emu' ooansing nkaang dutai Tee Domamuriaing dake maamu-antaveu'nung nantoong-koo dutakanoo'ka. 
LUK.2.32	Teie Arakai teing Isireeli-eta taapo'nupoong kapoo' masikung bii'ka noru'aavaruko'nung sirapo'evuriaing ee'noko Isireeli-nupoong meenasi kong-antavuriai.” 
LUK.2.33	Ee'noko Jiisuu' baumararing ta'ninuretu' teing-koo kapoo'nanka Jiisuu'koo minkuvuu'ning-koo.
LUK.2.34	Ee'noko Simioni'ke tekang biraankevurira Meeri' nauvuma aa'puu' teni Jiisuu' bauko, “Ani ee, aung tooto' tee miru'ari otoing mmau' nantoong Isireeli-nupoong-kooning aa'noaing nii'ning dua'antavuriai ee'noko napo' nii'ning daa'antavuriai; 
LUK.2.35	Ee'noko napo' tee tee taa'ni'anta deempari otoo'naang miru'ari otong nantoonge tompimpaavaing, ee'noko tee' tompimpaako nantoong mmau' biikaang domang-eta onounanka sira'paravai. Ee'noko da' bainatu-pina' orarunsie domang too'duainanie.”
LUK.2.36	Ee'noko napo' nii'nani manikuma nakaronani teke otoko' miring Aana', Panuele baurang, Aasia bakanamuiaang-koonani. Teni ba'ung ninka mare' ˜kemare'ka-taa otoretu'nani nampeesiaru'noo'keta, ee'noko emu' beenaumo kivora-ita karemareu ookara mare' bakaning; 
LUK.2.37	Ee'noko ani teni pava dootuu'nava pankava-ita tokoo bearuko'nani; teke otoi unkumoarama kunsiarama dootuu'arako'nani muunga ee'noko doonga. 
LUK.2.38	Tenang tee-koo batei-koo pora Kumponing tampara tampuu'nung ee'noko tee tooto'koo nantoong minkuvuru' teing Tee Poaing nempai besi'aako'ning Jerusalema'nupoong dai'ariri otoromanoo'keta napo' moo'uriaing Ovoringe maraka-antavuru'nung.
LUK.2.39	Ee'noko tenang ookara kapoo'nanka nkovureta botoi Ovoring bakaange minkuvui otoina' tekang toroariru'nung Kaaleli'navaro-aape bera biikanoo' osi Nasareti' tavo'ariru'nung. 
LUK.2.40	Ee'noko tooto' panka'parara purimparu'nung mataue maanto'nii', ee'noko Kumponinge tampa' oovui otoko' biraankevui.
LUK.2.41	Emu' tee, ookara mare'koo tee Paroro Baari'koong˜ nkoaako'nang baumararing tee Jerusalema'aape bereko'nung. 
LUK.2.42	Ee'noko tenang tee kivora-ita kemare'ka mare' makotuu'nang tee nari' berou' baumararing ninka, tering nanureko'na' nari'. 
LUK.2.43	Tenang paroro bakearako nantoong toroariko tee nemaka Jiisuu' teke otou'nung Jerusalema'ke. Baumararinge tee noru'urea'. 
LUK.2.44	Te'mung nanaama ee' noru'ureko', nii'ning ninka poromang. Ee'noko taunga muumpuru'noo'ka besi'uretu' bee'marang-ankoa ee'noko ookara teringe noru'aaresining-ankoa. 
LUK.2.45	Teka oovurearuta toroaretu' Jerusalema'aape tee besi'uree'naang. 
LUK.2.46	Teketa beenang doong tankinuko daa'uretu' teka dootuu'nava pankava-koo boto naunuka-koo meu' ba'nanuio' taaravuritaa' otoko niania'nanka nia'urima. 
LUK.2.47	Ee'noko teing taaravau'ning bakei asikovorou' tee-koo bakaang norukasi'koo ee'noko makumaku'koo. 
LUK.2.48	Ee'noko tee baumararinge oovureta ta'ninuretu', ee'noko baukoi aa'puu', “Nnuring, arekee'koo dake nee' tee' nkomeresi? Aung ee, nee'daring pore'moresing da' besi'koo noru' manki'moresitaa'.” 
LUK.2.49	Ee'noko teie aa'puretu', “Ning aming-koo besi'koo pore'doremang? Dee'ke ee noru'erea' tee ning Mma' bakanava-koo o'noaing?” 
LUK.2.50	Tee'puresio' teringe tasi'purearuu' bakaang kara. 
LUK.2.51	Ee'noko teie tee tering siompuresi tekang Nasareti'aape doonko berou', ee'noko otoi osie kara siompuko' tering beekaang. Ee'noko baukoi aing ookara kapoo'nanka domang-koo kinkompuu'.
LUK.2.52	Ee'noko Jiisuu' panka'paru'nung matau ninka nari'. Kumponinge ee'noko nantoonge deto tampa' nari' ooaako'.
LUK.3.1	Emu' tee Jooni, Sakaraia' bauring, mee'bora' sirakamaa'koo nempari otoko, tenang Kumponinge kara nauvuu' nantoong nauvurii'naang. Tee' nkoaru'nung tenang teie Taibiriasi ookara kansi'nanka-koo ovorimpari miring Siisa' nkavuu'noo'keta kivora-ita pa'noko' mare' deemparu'nang. Tenang aing aa'ning ovo'ma'nuka deempariri otoroko'nang: Poontiasi Pailati' Judia'navaro-koo, ee'noko napo' Eeroti' Kaaleli'navaro-koo, ee'noko baara'ma'nung Pilipi' aa'ning-koo Iturea, ee'noko Takonisi, ee'noko Laisaniasi' Abilini-navaro-koo. 
LUK.3.2	Ee'noko Aanasi naanka Kaiapasi piristi' deto basira otoreko'nang; 
LUK.3.3	Tenang ee'nang Kumponinge bakaang kara sira'koo botovuio' Jooni ookutunairue Joo'dani-nari-aapei nanuu'nung ee' daankiarama, “Bere'darira ntong-koo minkirarira meeka'antarariaing ee'noko Kumponinge diikaang oraka'nko tonta'deruriai.”
LUK.3.4	Daari Meekung-koo tee nakaronara Aisaia' bakaang karapo'nane'koo urikamu' minkuvuu'na' tee, aa'puma,
LUK.3.4	“Aurong narung naning-koong mee'bora' sirakamaa'koo bokuma aa'pumaang,
LUK.3.4	‘Maamu-antaveriaing tee taung Ovoring bakaang.
LUK.3.4	Koompevuriai poainavung.
LUK.3.5	Ookara biri'nairu maanto'antaveriai,
LUK.3.5	Ee'noko ookara iu'nanka ee'noko i'nunairu tanoomperiai.
LUK.3.5	Ave'ave'nairu taung-koo koomperiai,
LUK.3.5	Ee'noko ariiruteriirunairu naroomperiai.
LUK.3.6	Ee'noko ookara nantoonge ooaavaing tee Domang-anta
LUK.3.6	Kumponing-etaing.’” 
LUK.3.7	Karinga nantoong poroko'nung Jooni-koo ntong-koo minkivurima meeka'antavurii'naang. Ee'noko aa'puriko', “Dii' borukoporonuka, baie aa'duri dii' tamung ntong-koo minkirarira meeka'antararima koo'dariaining Kumponing bakaang iira tavo'kuaing-eta? 
LUK.3.8	Masika' bere'dariaing tee-koo sinang oro'paravaina'. Tamung dii'ka aa'periauka', ‘Eebaraami' tee nii'ke niuma otong,’ ai' masikung ninge naurampimang Kumponinge tee Eebaraami' baurukaa' aing-eta kapananka-ita nkovuripeu' dii' pari'anta-koo, domang iveka'dariko deeko'. 
LUK.3.9	Teri' marekenari' teri' maamuari otong koi'koo okora'. Dii' teing koi' makosinuka. Dii'koo ookara sinang tampara nkaveriauka'ning tee nokiraarira nta'koo dua'daariaining.”
LUK.3.10	Ee'noko karika'ke nia'au'nung, aa'paama, “Enang aming nkoampii'naang nii'ke bere'maririnoo'keta?” 
LUK.3.11	Ee'noko teie maku'evurima aa'puu', “Baa tee naning mononopa' kenaa'ka oto'evuinge nii'nung oto'evuaung nii'naa' avuaing. Baa tee naning taamang oto'evuinge tee' nari' nkovuai.”
LUK.3.12	Napo' taakisi nkanuka ntong-koo minkiarira meeka'antavarii'naang porora aa'pau', “Nau-anta, nii'ke napo' aming nkoampii'naang?” 
LUK.3.13	Ee'noko teie aa'puru', “Miru'nii'noo'keta bono' divu'eri nii'noo' nkaveriauka'nung.”
LUK.3.14	Napo' piatooronukai˜ nia'au', “Nii'ke ee'ninge napo', arekee' nkoampii'naang?” Ee'noko teie aa'puru' teing, “Naning tamung taverima, nii'noo' daang tuumpierima, bakaang kapoo' bakiaa'eriauka'. Diikaning moo'koo araarimaing-koo doturarimatoai.”
LUK.3.15	Nantoonge Tee Domang-anta Kumponinge tero Pako'pari'uu'nung˜ bakaang bateinang tavo'aravaing-koong basiario' noru'aama biikaang domange Jooni-koo nia'kaama aa'paako', “Aunge pa tee nempampimaung.” 
LUK.3.16	Tee'paako maku'urima aa'puu'nung, “Ning aa' tee Domang-anta nemperimaung deea', tamung ntong-koo minkirampima meeka'antarampimaang, nka tee ning aa'na' apoo'mui otoing iirakuta mme' pomaang, doonge-taara˜. Tee ee'nara poko aa'na' tampa' taaraveriai, ai' teie tee meeka'antaruriaing dii' Tanuaang Meekung ninka ee'noko nta' ninka. 
LUK.3.17	Teie, tee simpe'nkoi˜ teing makosinuka bakaang muu'koo kuunga onkeonke'uriaing, ee'noko teing makosinuka deeaing tee-koo nta'koo siri'paa'koo tai-antavuriaing.”
LUK.3.18	Tee' nari' amutemurii' tautaunanka ninka tampara doorenang daankivuko'nung teing-koo nantoong-koo. 
LUK.3.19	Teka Joonie tee ovo'ma' Eeroti' turampuu' baara'ma'nung ba'aang Erodiasi' nampuu'nung-koo ee'noko nii'ning kapoo' oreng mmau' nkovuu'nung-koo. 
LUK.3.20	Ee'noko Eeroti'ke oraka'nko nkovuma Jooni kiimata-koo sipuu' bakaning oraka' nkonanka-koo dau pau'ui.
LUK.3.21	Teka Jooni mme' kiimatavarava' nantoong ntong-koo minkivurima meeka'antavuriko'nang Jiisuu' tenang teing ninka nari' ntong-koo minkivura meeka'antavuu'nunge. Ee'noko tee Jiisuu' kunsiarako paning daate'aru'. 
LUK.3.22	Ee'noko Tanuaang Meekung tee-koo siaru' kuukuu'naumpui, ee'noko tee-koo dau otoko kara auromparu' paning-eta aa'puma, “Da' tee nnuring ninge piaaramaung. Ning da'koo aa'na' dotumaramaung.”
LUK.3.23	Jiisuu'ke tee bakaang nko-nko mare' beenaumo kivora-pina' deemparama tutumpuu'nung. Nantoonge Josepa' bauring-pina' noru'aako'nung.
LUK.3.23	Tee Josepa' tee Eelai' bauring.
LUK.3.24	Tee Eelai' tee Maatata' bauring.
LUK.3.24	Tee Maatata' tee Liivai' bauring.
LUK.3.24	Tee Liivai' tee Melekai' bauring.
LUK.3.24	Tee Melekai' tee Janai' bauring.
LUK.3.24	Tee Janai' tee Josepa' bauring.
LUK.3.25	Tee Josepa' tee Matataiasi' bauring.
LUK.3.25	Tee Matataiasi' tee Eimos bauring.
LUK.3.25	Tee Eimos tee Neeamu bauring.
LUK.3.25	Tee Neeamu tee Eslai' bauring.
LUK.3.25	Tee Eslai' tee Naakai' bauring.
LUK.3.26	Tee Naakai' tee Meeata' bauring.
LUK.3.26	Tee Meeata' tee Matataiasi' bauring.
LUK.3.26	Tee Matataiasi' tee Siemen bauring.
LUK.3.26	Tee Siemen tee Joseke' bauring.
LUK.3.26	Tee Joseke' tee Joda' bauring.
LUK.3.27	Tee Joda' tee Joanang bauring.
LUK.3.27	Tee Joanang tee Reesa' bauring.
LUK.3.27	Tee Reesa' tee Serababele bauring.
LUK.3.27	Tee Serababele tee Sieluteala bauring.
LUK.3.27	Tee Sieluteala tee Neerai' bauring.
LUK.3.28	Tee Neerai' tee Melekai' bauring.
LUK.3.28	Tee Melekai' tee Eidai' bauring.
LUK.3.28	Tee Eidai' tee Kosang bauring.
LUK.3.28	Tee Kosang tee Elemadang bauring.
LUK.3.28	Tee Elemadang tee Eere bauring.
LUK.3.29	Tee Eere tee Josiua' bauring.
LUK.3.29	Tee Josiua' tee Eliesa' bauring.
LUK.3.29	Tee Eliesa' tee Joring bauring.
LUK.3.29	Tee Joring tee Maatata' bauring.
LUK.3.29	Tee Maatata' tee Liivai' bauring.
LUK.3.30	Tee Liivai' tee Simioni' bauring.
LUK.3.30	Tee Simioni' tee Juda bauring.
LUK.3.30	Tee Juda tee Josepa' bauring.
LUK.3.30	Tee Josepa' tee Jonang bauring.
LUK.3.30	Tee Jonang tee Elaiakim bauring.
LUK.3.31	Tee Elaiakim tee Melia' bauring.
LUK.3.31	Tee Melia' tee Meena' bauring.
LUK.3.31	Tee Meena' tee Matata' bauring.
LUK.3.31	Tee Matata' tee Neetani bauring.
LUK.3.31	Tee Neetani tee Deevita' bauring.
LUK.3.32	Tee Deevita' tee Jeese' bauring.
LUK.3.32	Tee Jeese' tee Oobete' bauring.
LUK.3.32	Tee Oobete' tee Booasi bauring.
LUK.3.32	Tee Booasi tee Salamong bauring.
LUK.3.32	Tee Salamong tee Naasoni bauring.
LUK.3.32	Tee Naasoni tee Aminadapi' bauring.
LUK.3.33	Tee Aminadapi' tee Araminu' bauring.
LUK.3.33	Tee Araminu' tee Aarani' bauring.
LUK.3.33	Tee Aarani' tee Eesirong bauring.
LUK.3.33	Tee Eesirong tee Peeresi bauring.
LUK.3.33	Tee Peeresi tee Juda bauring.
LUK.3.34	Tee Juda tee Jeekopi' bauring.
LUK.3.34	Tee Jeekopi' tee Aisake' bauring.
LUK.3.34	Tee Aisake' tee Eebaraami' bauring.
LUK.3.34	Tee Eebaraami' tee Teera' bauring.
LUK.3.34	Tee Teera' tee Neeoo bauring.
LUK.3.35	Tee Neeoo tee Seraka' bauring.
LUK.3.35	Tee Seraka' tee Reu' bauring.
LUK.3.35	Tee Reu' tee Peleke' bauring.
LUK.3.35	Tee Peleke' tee Iibere' bauring.
LUK.3.35	Tee Iibere' tee Siila' bauring
LUK.3.36	Tee Siila' tee Keenani bauring.
LUK.3.36	Tee Keenani tee Apasata' bauring.
LUK.3.36	Tee Apasata' tee Siemi' bauring.
LUK.3.36	Tee Siemi' tee Nooa' bauring.
LUK.3.36	Tee Nooa' tee Leemeki' bauring.
LUK.3.37	Tee Leemeki' tee Metusela' bauring.
LUK.3.37	Tee Metusela' tee Iinoke bauring.
LUK.3.37	Tee Iinoke tee Jerete' bauring.
LUK.3.37	Tee Jerete' tee Maaleli' bauring.
LUK.3.37	Tee Maaleli' tee Kenan bauring.
LUK.3.38	Tee Kenan tee Iinosi' bauring.
LUK.3.38	Tee Iinosi' tee Set bauring.
LUK.3.38	Tee Set tee Aadama bauring.
LUK.3.38	Tee Aadama tee Kumponing bauring.
LUK.4.1	Ee'noko Jiisuu' Tanuaang Meekunge maanto'ura toroaru'nung teketa Joo'dani-nari-eta, ee'noko Tanuaang Meekunge be'antavuu' mee'bora' sirakamaa'koo karenaumo kivora doonanka-koo Sietani'ke daua'koo; 
LUK.4.2	Ee'noko teie tee kapoo' naivua' teing doong-koo. Ee'noko teing doong oparu'noo'ke tee peeravou'nung. 
LUK.4.3	Ee'noko Sietani'ke Jiisuu' dua'anta-koo paaravuma aa'puu' tee, “Da' Kumponing bauring deeko' aung kapang naueko taamang deemparavaing.” 
LUK.4.4	Ee'noko Jiisuu'ke maku'uma aa'puu'nung tee, “A, tee Daari Meekung-koo ee' daariari otong,
LUK.4.4	‘Naning taamang narunge domampari otoaung, teka ookara kara Kumponing-etaning siompui domampari otomaung.’” 
LUK.4.5	Ee'noko Sietani'ke deto koing-antavura oki'nung batei-koo oo-antavuu' ookara muu'nanka kansi'kooning. 
LUK.4.6	Ee'noko aa'puu' tee, “Ninge tee da' aing ookara tare-koo purinto' arompaing biikaning meenasi ninka, ai' aing ning okomui otoining ee'noko ninge tee avomaung baa ninge pia-antavamaung avu'koo. 
LUK.4.7	Teka dake ning dootuu'mei dei aing ookara oko-antarampeu'.” 
LUK.4.8	Ee'noko Jiisuu'ke maku'uma aa'puu'nung, “A, Daari Meekung-koo ee' daariari otong:
LUK.4.8	‘Dii'ke Ovoring diikaang Kumponing narung dootuu'eriaing, ee'noko nii'nung siomperia' otoriai.’” 
LUK.4.9	Ee'noko Sietani'ke Jerusalema'aape be'antavuu' tee Jiisuu', ee'noko a'dei' pava dootuu'nava pankava-koo miiraka-koo pante'antavura aa'puu', 
LUK.4.10	“Da' Kumponing bauring deeko' anke doonko to'di'daravaing, tampa' dua'darako masika'antaraavaina', ai' Daari Meekung-koo ee' daariari otong,
LUK.4.11	‘Teie bakaning koosinunanka botovuriaing da' nee'daava'naang. Teinge biikaning birenge deto doontaavaing, kapang-koo kau' naapurara'neeng-koo.’” 
LUK.4.12	Ee'noko Jiisuu'ke maku'uma aa'puu', “A, teka napo' Daari Meekunge aa'murimaung,
LUK.4.12	‘Dii'ke tee Ovoring diikaang Kumponing parapaara-koo siperiauka'.’” 
LUK.4.13	Ee'noko tenang Sietani'ke paaravuma bakevura sipuu' napo' nii'nang makosivuainang nempuitaa'.
LUK.4.14	Ee'noko Jiisuu' mee'bora' sirakamaa'keta toroaru'nung tee ninka purinto' Tanuaang Meekung-etaing ninka Kaaleli'nameng-aape; 
LUK.4.15	Teie Jiisuu'ke nau-antavuriko'nung biikaning pava dootuu'nanka-koo biivimpaako, ee'noko tee-koong doorenang avitoitoi nanu'antavau' tevaro-koo;
LUK.4.16	Ee'noko tee Nasareti' pou'nung te' tee panka'antavuretu'noo'. Ee'noko biikaang pava dootuu'nava-koo tumparu' bakaang aarumo Doong Uaana'mung-koong siompuitaa'; 
LUK.4.17	Ee'noko deeruvuu'naang donkonuio' avau'nung buukunane' temu'nung Kumponing-etaing nakaronarai Aisaia'ke daarivuu'nane'. Teie tene' bere'ura koonto' piavou'noo' oovura deeruvuu' ee' daariari otoinoo',
LUK.4.18	“Tee Tanuaang Meekung Ovoring bakaang ning-koo otong ai' ning tee pako'pari'muu'nung teie daankiama'naang doorenang tampara ata'oi'nuka-koo. Teie botomuu'nung ning nauaranko dai'nisinanka dipi'arii'naang ee'noko kaputu'nuka ookaava'naang;
LUK.4.19	Napo' botomuu'nunge unaa-antavarama'naang teing booni'uri otoromaing ee'noko nauarama'naang enanung batei Ovoringe miru'uu'nung piaavurira domampuriaing-koo teing.” 
LUK.4.20	Ee'noko teie tene' avo'ura avuu' napo' tee naning dootuu' nko-koo pakupakunung ee'noko nau-anta nko-koo neriarama doonko ba'namparu' nantoonge ookarai teke pava dootuu'koo otoroko'ninge naapu narung ooai otoko; 
LUK.4.21	Ee'noko tee kara tutumpuma aa'puu', “E'mung tee dupearing taaraverio' tee Daari Meekunge minkuvuu'nung.” 
LUK.4.22	Ee'noko teing ookarai tampa' tampau'nung tee-koo, ee'noko ta'ninau' kara maneena' karou'nung-koo. Ee'noko teinge aa'pau', “Nko aung baie, Josepa' bauring ee deea'?”
LUK.4.23	Ee'noko teie aa'puru', “Masika' noru'ansing, anaare karanaare mirumiru'naare napo' ning naumerii'naang dii'ke, ee' minkunaare, ‘Nankai', da' daka taare-antararavai. Teing kapoo' Kapaneume'navuntu'koo nkoveu'ning taaravampiru'ning anke dakanoo'ke napo' nkoveaing masikung deeko'.’ 
LUK.4.24	Masikung naurampimang, naning Kumponing-etaing nakaronara bakanoo'ka tee aroo'aavaung. 
LUK.4.25	Masika' aa'nou'nung naurampimang: Mmau' naaroonkunanka otoroko' Isireeli-nameensi'koo tenang tee temu'nung Kumponing-etaing nakaronara Eliasi otoko'nang peera pankaing nkoaru' aa'nang, paning pankaroong avo'ari otoko mare' beemareu-eta ˜nau-taa kaara-koo. 
LUK.4.26	Ee'noko teing-koo naning-anko Kumponinge botovua' Eliasi, teka naaro Ju'deeaing-koonani-anko naro' botovuu' paku-koo aroo'uainani noru'ui Sarepati'navuntu'koo, Saidoni'koonoo'. 
LUK.4.27	Ee'noko napo' tenang tee Kumponing-etaing nakaronara Elaisa' bakanang aa'nou', mmau' oramuu'po'nupoong otoroko' Isireeli-nameensi'koo, ee'noko teing-koo nii'narai Elaisa' aroo'ua' kui-koo, teka Ju'deeaing-koo narung deeko', Neeamani, Siiria-nameensi'koong, Elaisa' aroo'uio' kuiaru'.”
LUK.4.28	Tenang teinge tee' taaravaara ookara pava dootuu'koo otoroko'ning aa'na' iiravorou'nung. 
LUK.4.29	Ee'noko daa'arira kompai osi-eta tuu'aama bata'au'nung bera mare-koo auremping osi siroong kaniau'noo'keta due', teke doonko kosi'aava'naang bore'ke uroio'. 
LUK.4.30	Teka teketa' teing-koo meu'ke beentevuri tankinura tenkenuu'.
LUK.4.31	Ee'noko Jiisuu' Kapaneume'navuntu'aape danto beu', osi pankaing Kaaleli'nameng-koonoo'; 
LUK.4.32	Ee'noko teke otoi Doong Uaana'mung kara nau-antavuriko aa'na' ta'ninau' tee-koo bakaang nau-anta-koo, kara bakaang purinto' deempario'; 
LUK.4.33	Ee'noko teke pava dootuu'koo naning narung otoko'nung ma'naang orara kurumaa'aru'nung. Ee'noko aa'na' uiarama aa'puu', 
LUK.4.34	“Ei, arekee' nkomerii'naang, Jiisuu'ke Nasareti'nunge? Da' ee nii' bata'koo poing? Ninge noru'dansi o'nong da' Kumponing-etaing Naning Meekung.”
LUK.4.35	Teka Jiisuu'ke tee aka'puma aa'puu', “Kareauka', ee'noko da' teieta' banke'daravai.” Ee'noko teketa ma'naange teing-koo meu' te' doonko dua'antavura teieta banke'aru'nung tokoona' baikevua' tee. 
LUK.4.36	Ee'noko ookarai aa'na' ta'ninaara bii'ka kareaama aa'paako', “Aung aremurii'ke karai iirakutai karomaung purinto'ke aa'nunge ma'nari orenanka botovuriko banke'arikoo'?” 
LUK.4.37	Ee'noko doorenang aung-koong tee ookutunairue osinankai nanuu'nung temeng korovui otoininge.
LUK.4.38	Ee'noko tee teketa' donkonura teva pava dootuu'nava sipura Saimoni' bakanava'ke deto koinuu'. Ee'noko Saimoni' ba'doraa teke aa'na' siipavora otoko uipaarii' ninka teinge Jiisuu' nia'au' teni pakuvuu'naang. 
LUK.4.39	Ee'noko tee teni-anko donkonura tee siipa aka'puu'nung ee'noko tee uipaarii' namu'ke boimpuu'. Ee'noko namu'ke tenie deto i'amparara bau'uru' teing.
LUK.4.40	Emu' tee tenang duaa' tumpario' ookarai biikaning siipa-po'nupoong tavo'aaru'nung amutemurii' siipa oto'evoroko'ning. Ee'noko teie tanka' ookara-koo naruna' naruna' pante'urima taare-antavuru'nung. 
LUK.4.41	Ee'noko mmau' nantoong-eta ma'nari banke'ariko' bokiaama aa'paama, “Da' tee Domang-anta Kumponinge tero nantoong marakavuru'nung, Kumponing bauring.” Teka teie orokovurima kara-koo taura'puriaruko', ai' teinge tee tasi'pau'nung tee tee Kumponinge tero Pako'pari'uu'nung˜ nantoong domampuri tarevuriainoo'koo.
LUK.4.42	Ee'noko siimpoorovuma˜ nanuko Jiisuu' tenkenura baka oto'noo' beu' teke kunsiaraa'naang. Ee'noko nantoonge besi'aama porou' tee-anko. Ee'noko pinka'koo paaravaako'nung teing-ankoita tenkenuaroo'naang. 
LUK.4.43	Teka teie aa'puru' teing, “Ninge aa' daankiama'naang tee doorenang tampara napo' nii'ning osi-koo Kumponing bakaang muu'koong, ai' ning tee tee' nko-koo botomuu'nung.” 
LUK.4.44	Ee'noko tee teketa' Judia'nameensi'koo bera daankiarako' pava dootuu'nanka-koo.
LUK.5.1	Nii'na'mung tee Jiisuu' tee nuaru' Kaaleli'naru' due'ke donkonuio' nantoong mmau' porora paampa'aako' kara Kumponing bakaang taara-koo. 
LUK.5.2	Ee'noko teie teka kerenta bakaasining oovuko' nuaru'koo tapirua tavi' baranukai sipaara biikaning sionung duu'paako. 
LUK.5.3	Nareng-koo teing-koo bakaasi-koo Saimoni' bakanareng-koo aa'earara Saimoni' nia'uma aa'puu', “Daampeto oki'noo' naro' tuu'ei mereai.” Ee'noko teie tuu'uio' te' bakaasi-koo ba'nanui nau-antavuru'nung nantoong tereng-eta.
LUK.5.4	Ee'noko kara bakearako teie Jiisuu'ke Saimoni' aa'puu', “Kankonoo' danto be'antavera dakaang sionung doonko dua'eai tavi' barang-koo.” 
LUK.5.5	Ee'noko Saimoni'ke maku'uma aa'puu', “Ovoring, nii' pore'moring ookutuna'mung muunga. Konkampia', teka botomeina'koo dake ninge doonko dua'ampaing tee sionung.” 
LUK.5.6	Ee'noko teinge tee' nkoaara tavi' uumono˜ oraura˜ avo'aaru'; 
LUK.5.7	Ee'noko biikaang sionung dererere'arako biikaning manta'nanka birenge bokuaaru'nung oovunareng-koo otoroko'ning porora pakuaarii'naang. Ee'noko teing porora ookeng bakaasining maanto'aara dapi' minkiariko'.
LUK.5.8	Teka Saimoni' Piitai oovura tee, asikovura Jiisuu'koo kau'kanoo' kinkinura aa'puu', “Ovoring ee, ning naning orara, da'koo due' oto'koo makosi deea'.” 
LUK.5.9	Teing ookara Saimoni' ba'maikori' nari' asikovuru' teing tavi'nanka barampaaru'ning ooaarira. 
LUK.5.10	Jeemisi namainta Jooni napo' nari', Sebeti' baurinketa, Saimoni' ninka nari' manta'ka tavi' barang-koo. Ee'noko Jiisuu'ke Saimoni' aa'puu', “Aroreauka'nung. Enang-eta deto dake nantoong baramperimatoo'naang.” 
LUK.5.11	Ee'noko tenang teinge teing biikaning bakaasinanka tapiru duumeaarira˜ ookara kapoo' sipaarira teinge tee siompau'.
LUK.5.12	Jiisuu' nii'navuntu'koo teing-koo osinanka-koo otoko naning narung pou' oramuu'ke maanto'. Ee'noko tenang Jiisuu' oovura tee kinkinura eentavaru' tee-koo, aa'puma, “Ovoring, da' piarora deeko' dake ning kuimepeu'nung.” 
LUK.5.13	Ee'noko Jiisuu'ke bireng tovoro'arara kompuu' tee, aa'puma, “Piamoi otong. Enang kuiraring!” Ee'noko namu'ke tee oramuu'ke sipuu'. 
LUK.5.14	Ee'noko Jiisuu'ke naning nau-koo orokovura aa'puu', “Bera piristi'koo sira'antararavaing ee'noko boontunang nkoveai da' nantoong due'koo untu'anta-koong Moosesi bakaang botoi minkuvumana'.”
LUK.5.15	Teka tee' minkuvuio' baru' aa'noo' doorenang bereravari nanuu'nung tee-koong, ee'noko mmau' nantoong porou' taara-koo ee'noko taare-anta nka-koo biikaning siipananka-koo. 
LUK.5.16	Teka nii'ning batei-koo mee'bora' sirakamaa'koo nantoong-eta tonta'arama teke kunsiarako'.
LUK.5.17	Nii'na'mung teroong-koo Jiisuu' nau-antavarako Boto Keperuu'navitu ee'noko boto naunuka teke due'ke ba'nanai otoroko' ookara osinairu-eta porora aa'ning-eta: Kaaleli'navaro-ita, Judia'navaro-ita, ee'noko Jerusalema'keta. Ee'noko Ovoring bakaang purinto' tee ninka otoko' nantoong taare-anta-koo. 
LUK.5.18	Ee'noko nantoonge naning narung batanang-koo otoko po'antavau' dootavou'nung. Ee'noko teinge taung besi'aako' kuung po'antavaara Jiisuu'koo uro'kanoo' beng-koo. 
LUK.5.19	Teka karika'ke paampa'aio' doona ooaava' tee kuung po'anta-koo, ee'noko teinge daukava-koo koinaara teke to'ba'aara batanang-koo otoko siau'nung meu' Jiisuu'anko. 
LUK.5.20	Ee'noko tenang Jiisuu'ke teing tee tavo'au'ning biikaang baito oovura aa'puu' tee naning doota, “Aung ee, dakaning orarananka tonta'deronsing.” 
LUK.5.21	Ee'noko teinge boto naunuka ee'noko Boto Keperuu'navitu˜ aa'ning ninka niania' tutumpau' aa'paama, “Aunge aming-koo Kumponing bauvaupaa'umaang? Naning otoa' orara aarumo tonta'upeu'nung, Kumponing narung deeko'.”
LUK.5.22	Tenang Jiisuu'ke biikaning niania'nanka tasi'pura teie maku'urima aa'puru', “Dii' aming-koo diikaang domang-koo kuunge tee' munkururarimaang? 
LUK.5.23	Arera kara masika'poaruko ooverira ning makosi deeaung tammeripeu' aa'ning-koo, ee' minku-koo, ‘Dakaning orarananka tonta'deronsing,’ nii'na' ee' minku-koo, ‘Daa'darara naniai.’? 
LUK.5.24	Teka dii'ke iro' noru'merii'naang ning Tee Naning-naumpo' Paning-etaing tee purinto' oto'memuing anke kansi'koo o'noi orarananka tonta'koo...” Tee'pura tee naning doota aa'puu', “Ninge aa'damaang, ‘Daa'darara dakaang tani' nkavei naniai dakanava-koo.’” 
LUK.5.25	Ee'noko namu'ke, ooai otoko, tee daa'arara bempari otoko'nung tani' deto nkavui bakanava-koo beu', Kumponing daangampuma. 
LUK.5.26	Ee'noko ta'ninta'ning noru' paapaa'ke ookara dako'uru' ee'noko dankuranku'arima Kumponing daangampaama aa'pau', “Nii'ke e'mung kapoo' damisimainanka ooampiring.”
LUK.5.27	Teketa tee kato tenkenura Jiisuu'ke naning taakisi-nka-nung oovuu'nung miring Liivai',
LUK.5.28	(-) 
LUK.5.29	Ee'noko Liivai'ke bakanava-koo paroro pankaing nkoevuu'nung Jiisuu'. Ee'noko teke karinga taakisi nkanuka ninka napo' nii'ning oovuning ninka nari' otoroko'ning teing ninka ee'ning ninka nari' ba'naniau'nung taamantomai. 
LUK.5.30	Ee'noko teing Boto Keperuu'navitu biikaning boto naunuka ninka minkuminkuaariko' bakaning barevare-nupoong-koo aa'paama, “Dii' aming-koo nari' taamanirimaang taakisi nkanuka ee'noko nantoong orenanka ninka nari'?”
LUK.5.31	Ee'noko Jiisuu'ke maku'urima aa'puu', “Teing nantoong tampa' otoroining naninge nankai'urii'naang piavoroa', teka teing siipavoromaing naing piavoromaung. 
LUK.5.32	Ning nantoong tampenanka-anko moa'. Ning orenanka-koo mou'nung nauaranko bere'aria'naang.”
LUK.5.33	Ee'noko teinge Jiisuu' aa'pau', “Jooni bakaning barevare-nupoong amutemu'ke unkumoarimaung kunsi ninka, ee'noko Boto Keperuu'navitu biikaning barevare-nupoong tee' nari'ke, teka da' dakaning nai narung-koo otoromaung tuaamparima.” 
LUK.5.34	Ee'noko Jiisuu'ke maku'urima aa'puru' teing, “Dii'ke ee teing baranee'navitu nampeesi-koo poromaing unkumo-antaverereripeu' tenang tee nampeesinara nari' otoroko teing ninka? 
LUK.5.35	Otong nii'ning doong tee nampeesinara teing-eta tonta'aravaina'mung. Ee'noko tenang teing doong-koo unkumoariaing.”
LUK.5.36	Ee'noko Jiisuu'ke kara dikito' nauvuru'nung napo', aa'puma, “Naninge nerakara'koo mononopa'nara'koo nii'noo' dere'ura urikara' ninka naro'ka pate'uarupeu'. Tee' nkovuaing deeko' tee tamung orarivuu'naang tera' nerakara' dere'uinara' urikara' ninka pate'koo makotua'nara' ninka. 
LUK.5.37	Ee'noko napo' naninge nerakaru' uaininaru' urikaro'koo koo'uarupeu'. Tee' nkovuaing deeko' teru'ke nerakaru'ke urikaro' ta'da'pura piamparapeu' ee'noko tero' tee urikaro' oraru'kuainaro'. 
LUK.5.38	Teka nerakaru' uaininaru' tee nerakaro'koo koo'uaing. 
LUK.5.39	Ee'noko napo' naninge urikaru' uaininaru' naivura nerakaru'koo piavoarupeu' aa'puma, ‘Urikaru' aru' tamparu'.’”
LUK.6.1	Nii'na'mung Doong Uaana'mung Jiisuu' bakaning ninka nari' uite'naue˜ tankinaama bakaninge barevare-nupoonge nii'ning bii'da'pau'nung uite'koong sinang-koo untu'noo', ee'noko naako'paara maa'au' tamung tankinaama Ju'nupoong biikaang aarumo-koo taura'pari otoina'. 
LUK.6.2	Teka nii'ninge Boto Keperuu'navitue˜ aa'pau', “Dii' aming-koo mintoontarimaang boto toto'peritaa' Doong Uaana'mung-koong?”
LUK.6.3	Ee'noko Jiisuu'ke maku'urima aa'puru', “Dii'ke aming-koo tee' tuumpimerimaang? Tampa' noru'eri otong tee kapoo' Deevita'ke nkovuu'nung tenang tee peeravora, tee Deevita' ee'noko teing nari' otoroko'ning ninka. 
LUK.6.4	Kumponing bakanava-koo Deevita'ke koinura nkavura naiau' tee taamang meekung, nii'ninge nai-koo taura'parava', teka piristi'nuka nainge deeko' nai-koo makosi. Ee'noko teie Deevita'ke teing nari' otoroko'ning avurio' boto toto'koo tuumpiaava'.” 
LUK.6.5	Ee'noko napo' aa'puru'nung teing, “Ning Tee Naning-naumpo' Paning-etaing tee Ovoring Doong Uaana'mung-koong.”
LUK.6.6	Napo' nii'na'mung Doong Uaana'mung pava dootuu'nava-koo tumparara Jiisuu'ke nau-antavuriko'nung narung naning teke otoko bireng tampavine duuai'. 
LUK.6.7	Ee'noko boto naunuka ee'noko Boto Keperuu'navitu dovange tareaako' ooaava'naang taare-antavuko deeko' Doong Uaana'mung kapoo' tee tuumpiaavaing daa'aava'naang. 
LUK.6.8	Teka teie noru'uru' biikaang norunoru' ee'noko aa'puu' tee naning duuai', “Deto donkoniko ooraavai.” Ee'noko teketa daa'arara donkonuu'.
LUK.6.9	Ee'noko Jiisuu'ke aa'puru' teing, “Ninge ee' tana'dampimang: Arekee' oro' aarumo taura'pari otong Doong Uaana'mung nko-koo, ai' naning tampa' nko-koo ai' oraka' nko-koo; ai' domaang moo'koo ai' dupisi'koo makosie?”
LUK.6.10	Ee'noko teie oo'oovuru'nung teing ookara, ee'noko teka aa'puu', “Bireng tovoro'daravai.” Ee'noko tee' nkoaru', ee'noko bakaang bireng tamparu'kuu'. 
LUK.6.11	Ee'noko teing karinsi'orora bii'ka minkuarima kapoo' Jiisuu'koo oraka' nkoaavaing minkuaako'.
LUK.6.12	Ee'noko teing doong-koo Jiisuu' osi sipura beu'nung iu'aape kunsiaraa'naang; muung ookutuna'mung Kumponing-koo kunsiarama otou' teke. 
LUK.6.13	Ee'noko tenang tane'puio' teie bokuvuru'nung bakaning barevare-nupoong ee'noko teing-koo nanai'keta kenaanka miru'uru', teing kara okovuri nkanuka tampuru'ning, miring aing aa'ning: 
LUK.6.14+LUK.6.15+LUK.6.16	Saimoni', nii'noo' Piita tampuu', ee'noko Aanduru', teie baara'ma'nung, ee'noko Jeemisi, ee'noko Jooni, ee'noko Pilipi', ee'noko Baatolomiu', ee'noko Maatiu', ee'noko Toomasi, ee'noko Jeemisi, Alopeasi bauring, ee'noko Saimoni', nii'noo' Sieloti' miring dama' ere'au'nung,
LUK.6.17	Ee'noko tee siaru' doonko teing ninka, ee'noko donkonau' duumpanoo' deepo' nantoong karika' barevare-nupoong ninka. Ee'noko nantoong miatara porou'nung taaravaava'naang ee'noko biikaning siipa-ita taare-antavurii'naang. Teing osi aa'ning-eta porou': ookara Judia'navaro-eta, Jerusalema'keta ee'noko pirung due'nairu-eta (Taia'koonairu-eta ee'noko Saidoni'keta). 
LUK.6.18	Ee'noko teing napo' ma'nari orenge pore'antavaariko'ning unaavorou'. 
LUK.6.19	Ookara nantoonge Jiisuu' tanka'ke kompaava'naang kevi'ariko' ai' purinto' Jiisuu'keta pare'arama teie ookara taare-antavuriko'nung.
LUK.6.20	Ee'noko Jiisuu'ke dutai keenavuri oovurira bakaning barevare-nupoong aa'puru'nung,
LUK.6.20	“Biraanke-nupoong dii' enang ata'erima baitorarimaing, ai' Kumponing bakaang muu' tee dii' okoruriaing.
LUK.6.21	“Biraanke-nupoong dii' enang peerarorima baitorarimaing, ai' dii' teing pooruriaining.
LUK.6.21	“Biraanke-nupoong dii' enang birontarimatomaing, ai' dii' teing benkenirimatoaining.
LUK.6.22	“Biraanke-nupoong napo' dii' tenang nantoonge munte'daariko, poka'daariko deu'daarima diikaang miring oraka' tantaarima ning Naning-naumpo' Paning-etaing siomerimaung-koo. 
LUK.6.23	Te'mung tee' tavo'arako doturoturariritaa' dinkitoo'dariaing doturoturarima, ee' noru'erima, ‘Niikaang moo' pankaing otong teke paning-koo,’ ai' tee tee' nari' biumaraange temu'nupoong Kumponing-etaing nakaro-nupoong nkoaariko'na'.
LUK.6.24	“Teka dii' kavo mmau'nuka baka' piaaru'nuka, tora'kiriaing, ai' dunsirunsi-anta˜ tero nkaveru'nung.
LUK.6.25	“Dii' enang pooruri otoining piaaru'nukai, dii' teing peeraroriaining.
LUK.6.25	“Dii' enang benkenirimatomaing piaaru'nukai, dii' teing orarunsi ninka birontariaining.
LUK.6.26	“Dii' nantoonge tampa' nari' minkuraarimaatomaing piaaru'nukai, tora'kiriaining, ai' dii' teing urikupoong tositosinanka nakaro-nupoong-pina' oro'nanka. Diumaraange tee' nkoaariko'.”
LUK.6.27	“Teka ninge aa'dampimang dii' tampa' taaramerimaing: Diikaning kare-nupoong piaaverererimaatoaing, tampa' nkovererima teing dii' munte'daarimaing. 
LUK.6.28	Teing barakosi'daarimaing biraanke-antavererimaatoai. Teing oraka' nkoraarimaing kunsi-koo pakuererimaatoai. 
LUK.6.29	Baa naning dii' amo'koo tanko'duriaing napo' bari'nameng naueriai napo' tanko'durii'naang. Baa tee dii' mononopa' daunanaa' pari'duriaing tee-koo orokoveriauka' napo' boonanaa' pari'duriko. 
LUK.6.30	Ookara eentaraarimaatoaining averererimaatoai ee'noko teing baata diikaning kapoo'nanka pari'daariaining dii'ke napo' eentaverereriauka' teing. 
LUK.6.31	Ee'noko nantoonge dii' tampa' nkoraarii'naang piarorimana' tee' nari' nkovererimaatoaing teing dii'ke. 
LUK.6.32	Dii'ke teing nantoong piaaraarimaing naing piaaverererimaatoaing deeko' arekee' tee-koo Kumponinge tampa' ooruripeu'? Ai' aa' orenge piaavaarikoo' teing piaavaarimaing napo'. 
LUK.6.33	Ee'noko dii'ke tampa' nkovererima teing dii' tampa' nkoraarimaing arekee' tee-koo Kumponinge tampa' ooruripeu? Ai' aa' orenge tee' nari' nkoaakoo'. 
LUK.6.34	Ee'noko komaaru˜ nka-koo taura'perererima teing dii'ke maku'daariaining-pina' noru'ererimaing arekee' Kumponinge tampa' noru'duripeu', ai' aa' orenge tee' nari' nkoaakoo'.
LUK.6.35	Teka dii'ke piaaverererimaatoaing dii'koo kare-nupoong tampa' nkovererima, ee'noko komaaru eentaraariko averererima tamung teka siperimaatoai maku'koo noru'eria'. Tee'koo diikaang moo' bakei pankaing ee'noko dii' teing tee Ovoring Deto Basi baurukaa' deentariaing, ai' teie tee tampa' nkovurimaung teing oreng, tampa' tang noru'aavaing. 
LUK.6.36	Piaae maanto'dariri otorimaatoaing Diuma paning-koong piaae maanto'ari otomana'.
LUK.6.37	Nantoong koong-anta-koo oioi'daria' otoai Kumponinge nari' koong-antaruriauka'na'. Kiimata-koo tamperereria' otoai Kumponinge kiimata-koo tanturiauka'na'. Tonta'antareeri otorimaatoai dii' tonta'antaruiaina'. 
LUK.6.38	Avuavu' nkoverimatoai arurimaatoaina'. Tampoo' basinoo' dankarankampuma meenki'ora piaampura aruriaina'. Tee' dii'ke avereriaina' tee' basina' napo' dii' aruriaing.”
LUK.6.39	Ee'noko teie napo' kara dikito' nauvuru'nung, aa'puu'nung, “Kaputu'ke ee napo' kaputu' taung nau-antavupeu'? A, makotua'. Tenaanka ookaanka dua'arepeu' dinkung-koo. 
LUK.6.40	Ai' tee naning barevare-nung tee bakaang nau-anta-koo dau basi deea', teka ookara barevare-nupoong tenang dupeario' nau-antavaariko biikaning nau-antanuka-pina' otoroaing. 
LUK.6.41	Tee' oro' nau-anta baka tasi'paravaung aa'pampii'naang, ‘Aming-koo dake nanki' daara'ma'nung-koo duta-koo oovemaunge teka daka noru'darava' da'koo duta-koo konkinarong otoing?’ 
LUK.6.42	Nii'na', ‘Arekee' dake aa'pepeu' tee daara'ma'nung, “Ntara' ee, ninge nankang moo'dampai da'koo duta-koo otoing,” tenang daka oorarava' tee konking da'koo duta-koo otoing. Da' ampirinung˜, iro' tutung daka-koo moo'daravaing tee konking duta-koo ee'noko tenang daara'ma'nung-koo siraka'pei oovera moo'eai tee nanki' daara'ma'nung-koo duta-koo otoing.’
LUK.6.43	“Ee'noko koi' tampara sinang orara bi'umaung otoa', ee'noko napo' koi' orara sinang tampara bi'umaung otoa'. 
LUK.6.44	Koi'navarina' biikaang sinang-koo tasi'paarimaung. Tee sinang piiki' too'murintaa'po'navari-koo kavaavarupeu', ee'noko karikau' napo' mo'ming nana'mosirii'koo kavaavarupeu'. 
LUK.6.45	Teie naning tamparai tee teieta tampara domang-koong kore'nang-eta tampara tavo'antavumaung ee'noko teie naning orarai tee teieta orara domang-koong kore'nang-eta orara tavo'antavumaung, teieta bakaang domang-koo otoining piamparako bakaang karange minkuvurimaung.”
LUK.6.46	“Aming-koo ning dii'ke ‘Ovoring, Ovoring’ tammerimaunge kapoo' ninge naurampimaung nkoveria'? 
LUK.6.47	Ookara nantoong ning-koo poroma aung nkaang kara taaravaama siompaamaing naurampii'naang ninge, teing oro'parimana'. 
LUK.6.48	Teing tee-pina' naning-pina' oro'nanka pava kanivuu'nung-pina' dinkung isikung nenke'ura natuku boia'koo e'mang-antavuu'. Ee'noko tenang doua pora teva-ankoi koo'ura biru'ua' teva, aming-koo nna' tampa' kaninii'nava deemparako. 
LUK.6.49	Ee'noko baata teing nkaang kara tamung taaravaama siompaavarukoo' teing teing tee-pina' naning-pina' oro'nuka pava kanivuu'nung-pina' tamung piisi'koo dau e'mang-antavua', ee'noko doua teva-ankoi koo'ura namu'ke dua'antavuu' ee'noko bakei aa'na' masika' orariaru' teva.”
LUK.7.1	Tenang Jiisuu'ke bakaang daankinang bakearara taaravau'noo'keta tumparu'nung tee Kapaneume'navuntu'koo. 
LUK.7.2	Teke tee naning narung daaku' piatooronuka tarenara otoko' bakaang botovotonaa' teie aa'na' piaavuko'nung siipavou'nung boo'koo tumpituumpi. 
LUK.7.3	Tenang teie Jiisuu' taaravura Ju'koong Ovontung botovuru' tee-anko nia'aako pora taare-antavuu'naang bakaang botovotonaa'. 
LUK.7.4	Ee'noko tenang teing Jiisuu'anko porora teing aa'na' eentavariru'nung aa'paama, 
LUK.7.5	“Tee tee naning tampara aung, dake paku-koo makosi, ai' teie tee nii' Ju'nupoong pakumurimaung ee'noko niikaang dootuu'nava kanimemuru'.”
LUK.7.6	Ee'noko Jiisuu' teing ninka nari' beu'. Tenang tee pava due' basiarako teie daaku' tarenarai ba'maikori' nii'ning botovuru' Jiisuu'anko aa'puma, “Ovoring, daka baru' pore'antararavauka', ai' ning tee makosi deea' da' nkanoo' pava-koo kuung po'koo. 
LUK.7.7	Tee'koo ning ninka daangamarama da'anko moa', teka dake tamung karai minkueko nkaang botovotonaa' taarevoaing. 
LUK.7.8	Ninge da' pankaing tasi'damira tee' minkuamaang, ai' ning tee napo' nii'noo' basi-koo iri'koo kuung o'nong piatooronuka tare-koong-koo. Ee'noko nii'nung aa'panko dei, ‘Beai,’ tee bepeu'. Ee'noko nii'nung aa'panko dei, ‘Poai,’ tee popeu'. Ee'noko nkaang botovotonaa' aa'panko, ‘Aung nkoveai,’ teie nkovupeu' tee.”
LUK.7.9	Tenang Jiisuu'ke tee' taaravura ta'ninuu' tee-koo, ee'noko dama'du bere'arara karika'koo siompaako'ning-koo karoma aa'puu', “Ninge naurampimang dii': temu'keta aung amurii' baito pankaing ooampaung bane Isireeli-nupoong ninka nari' o'norimaunge.” 
LUK.7.10	Ee'noko tenang teing botovuru'ning toroarira pava-koo teinge ooau'nung tee botovotonaa' taarevora otoko.
LUK.7.11	Batei oki'namu'koo teketa' Jiisuu' nii'namono-koo osi pankaing-koo beu'nung Neini' tampaamanamono-koo. Ee'noko bakaning barevare-nupoong ee'noko nantoong karinga nari' tee ninka berou'nunge. 
LUK.7.12	Osi-koo karanaang due'arako naning boo'paru'nung nkavai siariko' temono-ita. Aung tee bauring narung masikung anie baukoi, ee'noko teni teie bauko naaro. Ee'noko nantoong karinga teni ninka nari' poroko'. 
LUK.7.13	Ee'noko tenang Ovoringe oovura bakaang domang aa'na' piaavou' teni-koo, ee'noko aa'puu', “Birontaravauka'.” 
LUK.7.14	Ee'noko teie pora kompuu' tee kave, ee'noko teing nkavaako'ning dantavarira donkonai otorou'. Ee'noko teie aa'puu', “Nemaka, ninge aa'damaang da', ‘Daa'daravai.’” 
LUK.7.15	Ee'noko tee naning boo' deto ba'nanura kara tutumparu', ee'noko Jiisuu'ke tee teni bauko avuu'.
LUK.7.16	Avoro'ke amporo'uru' teing ookara. Ee'noko teinge Kumponing daangampau' aa'paama, “Nakaronara Kumponing-etaing nii'koo meu'ke anke daa'aring; Kumponinge nii' bakaning beero'muring!” 
LUK.7.17	Ee'noko teie aunge doorenange tee-koonge ookara Judia'navaro punkaraampuu'nung ee'noko te' korovui otoinairu nari'.
LUK.7.18	Emu' tee, Jooni Minkinara kiimatanava-koo otoko bakaning barevare-nupoong tee-anko berora nauau'nung aing ookara kapoo'nanka Jiisuu'ke nkovuko'ning. 
LUK.7.19	Ee'noko Joonie kenaankara bakaning-koo barevare-nupoong-koo bokuvureta Ovoring-anko botovuretu'nung aa'puma, “Aa'pereai, ‘Da' ee tee tavo'kuaing-koong, ai' mme' nii'nung nempampiainge?’”
LUK.7.20	Ee'noko tenang tenaanka poreta tee-anko aa'puretu'nung, “Jooni Minkinarai nee' da'anko botomuresinung aa'puma: ‘Da' ee tee tavo'aravaing-koong, ai' mme' nii'nung nempampiainge?’” 
LUK.7.21	Ee'noko tenaankai Joonie botovuretu'naankai maku'noo' nempuresi otoko Jiisuu'ke karinga amutemurii' siipa-po'nupoong taare-antavuru', nii'ning oramurii' siipa avo'avoro' otoroining ee'noko nii'ning tanuaananka oreng-po'nupoong. Ee'noko kaputu'nuka mmau' bantang-antavuru'nunge. 
LUK.7.22	Ee'noko teie aa'puretu'nung tenaanka, “Bereta nauereai tee Jooni Minkinara kapoo' dee'ke ooveresining ee'noko taaraveresining, aa'noining: kaputu'nuka banteaama ookai, kau' de'doonuka nanai, oramuu'po'nupoong kiiroraa'ariri ee'noko kipaunuka taareai, boo'nuka daa'ariri, ata'oinku tampara doorenang daankianko taaravai. 
LUK.7.23	Ee'noko biraankearavaing tee naning ning-koo date'pari baitoaravaing, ee'noko nkaang nko-nko akovee' mare'uauka'.”
LUK.7.24	Tenang Jooni Minkinara bakanaanka kara nkara toroaresio' Jiisuu'ke kara-nau tutumpuru' nantoong karinga Jooni minkuvuma; ee'noko aa'puu', “Dii'ke aremurii' naning doore taaraverira mee'bora' sirakamaa'koo ooverii'naang beriko' karika'duri? Naning tunsi-paaka onou avitoitoi eeari oto' oo-koo te' beriarupeu', ape'? 
LUK.7.25	Napo' naning nepu'arama kirokaiari otomaung oo-koo beria', ape' aing? Ai' teing nantoong baarong tampenge nopa'arimaing, ee'noko kavo mmau'po'nupoong-pina' otoromaing dauraronanka biikaning-koo pava-koo oovereripeu', mee'bora' sirakamaa'koo deea'. 
LUK.7.26	Teka arekee' masika' oro' oo-koo beriko' dii', ai' narung nakaronara? Ee', tee bakei nakaronara masikung Kumponing-etaing emu' ninge naurampimang dii', tee tee aa'nung ookara nakaronuka-koo dau basie tee. 
LUK.7.27	Ai' aung ee'nara miru'ui Daari Meekung-koo ee' minkuari otong Kumponinge bauring temu' nauvuu'noo'ka aa'puma,
LUK.7.27	‘Ee aung, ninge botoampaing nkaang kara-nka da'koo uro'ke tee taung maamu-antareruaing uroitaa'.’ 
LUK.7.28	Emu' ninge aa'dampimang dii', Jooni Minkinara tee ookara nantoong tee-koo uro'ke ponto'ariru'ning-koo tee deto basi pankaing, teka ninge ee' naurampimang, enang-eta deto baa tee ninge tare-koo aroo'aravaing, bane Kumponing bakaang muu'koo oki'narai, teie tee Jooni puru'ui otoaing.”
LUK.7.29	Ookarai nantoonge ee'noko taakisi nkanukai taaravau'nung tee. Aing teing ee'ning Kumponing bakaang kara koonto' tasi'paara aroo'aako Joonie ntong-koo minkivurira meeka'antavuru'ning. 
LUK.7.30	Teka teing Boto Keperuu'navitu ee'noko teing boto naunuka Kumponing bakaang miru' teing-koo kontevorora Joonie ntong-koo minkivuma meeka'anta-koo taura'pariaruu'. 
LUK.7.31	Tee'koo Jiisuu'ke napo' aa'puu', “Dii' nantoong emu'navarang ninge aminge pa miru'dampipeu'? Arekee' naurampiko dii'ka tasi'daripeu' diikaang aarumo? 
LUK.7.32	Dii' teing toire'pina' oro'nanka baaveroma ba'naniai turampeemaing bii'ka aa'peema, ‘Kovi puunterorompiko konterorima neekarariarukoo'. Ai'nontu'mariko dii' birontariarukoo'.’ Tee' nari' oorampimaung nee' tokomererimaing. 
LUK.7.33	Jooni Minkinara porai'nange taamang tovang uaini kerempuko konterorima aa'periko', ‘Tee ma'naang-po'nung.’ 
LUK.7.34	Ee'noko ning Tee Naning-naumpo' Paning-etaing mora taamanama tuaamarako napo' konterorima aa'merimaung, ‘Aung ooveriai taamang ee'noko uaini nai bauko, taakisi nkanuka ee'noko nii'ning orenge bii'maiko'ke.’ 
LUK.7.35	Teka Kumponinge avutevu'muresi botomuresina' sinampuko dii'ke bakaang matau tasi'periaing.”
LUK.7.36	Teketa' nii'nunge Boto Keperuu'navitu-koonge Jiisuu' bokuvuu'nung tee ninka taamanuree'naang, ee'noko bakanava-koo kuung tumpareta taamantoma ba'namparu'nung. 
LUK.7.37	Ee'noko ta'nimpaarii'na' nanie manikumai oranie temono-koonanie taaravura tee taamanuko Boto Keperuu'navitu-koong bakanava-koo, duuni tampa' nuuraa'po'naro' nkavui pou'. 
LUK.7.38	Ee'noko teni pora Jiisuu'koo dama'du donkonuu'nung kau'kanoo'ke biromparama. Bakaang kau' ta'due duu'puko' ee'noko piu'uko' bakaang dapoi bore'koonge, ee'noko kau' bakaang nuunuvuko' ee'noko duunie sisi'uu' tampa' nuuraa'ke. 
LUK.7.39	Emu' teie Boto Keperuu'navitu-koonge bokuvuu'nunge tee oovura baka-koo aa'puko', “Aung naning nakaronara dei noru'upeu' ani baa aremurii' manikuma kompumatomai aung, ai' ani teni orani.”
LUK.7.40	Ee'noko Jiisuu'ke bakaang noru' tasi'pura aa'puu'nung tee, “Saimoni', ning kapoo' oto'memumang da' naurama'naang otoing.” Ee'noko teie maku'uma aa'puu', “Aming ee, nau-anta?” 
LUK.7.41	Jiisuu'ke aa'puu', “Narung naning otoko'nung tee-koo kenaanka naninkai komaaru nkovuretu'nung. Narunge pa'noko' daaku' namikuri nkavuu', napo' nii'nunge pa'noko' kivora namikuri. 
LUK.7.42	Teketa tenaankai bari'koo makoturearuio' teie tenaanka tonta'antavevuretu' ookaanka. Emu' tenaanka-koo arera teie aa'na' pankaruntoompupeu'na' oro'pari?” 
LUK.7.43	Saimoni'ke maku'uma aa'puu'nung, “Tee naning baru' aa'na' tonta'antaevuu'nung-pina' noru'amaang.”
LUK.7.43	Ee'noko Jiisuu'ke aa'puu' tee, “Dake masika' minkueing.” 
LUK.7.44	Teketa' teni-aape manikuma-aape bere'arara Saimoni' aa'puu'nung, “Dake ee ani manikuma oovemaang? Ning a' dakanava-koo tumarako dake niikaang toomo siompei ning ntong amea' kau' duu'koo, teka anie duu'muing nkaang kau' bakaang ta'due ee'noko dapoi bakaange piu'mui. 
LUK.7.45	Dake napo' onkeonke'mema nuunumea', teka tenang ning a' kuung moinoo'keta' teni siparava' ning-koong kau' nuunu-koo. 
LUK.7.46	Dake ning-koong bore' duunie sisi'mea', teka anie nkaang kau' duunie sisi'muing tampa' nuuraa'ke. 
LUK.7.47	Tee'koo ninge nauramaang da': Ani bakaning orarananka mmau' tonta'ario' piaa pankaing oro'antavuing, teka baa tee bakaning oraka' nkonanka-koo oki'ning tonta'arako piaa oki'noo' oro'antavumaung.”
LUK.7.48	Tenang tee Jiisuu'ke teni aa'puu', “Dakaning orarananka tonta'deronsing.” 
LUK.7.49	Teketa teing teke nari' taamanaako'ning kara tutumpariru' nung bii'ka aa'paama, “Aung baa naning aa'nung orarananka tonta'ukoo'?” 
LUK.7.50	Ee'noko teie aa'puu'nung teni manikuma, “Dakaange baitoi moo'duinani. Mooa ninka naniaing.”
LUK.8.1	Teketa due'ka Jiisuu' osi pankeng-kooninge ee'noko pora'kooninge nanuu' daankiarama ee'noko nauvurima tee doorenang tampara tee muu' Kumponing bakaang-koong; 
LUK.8.2	Ee'noko teing nanai'keta kenaanka nari', bakaning barevare-nupoong, ee'noko nii'ning maniku' nari' teie unaa-antavuru'ning tanuaananka oreng-eta ee'noko siipananka-ita; 
LUK.8.3	Aa'ning: Meeri' Ma'dala-nani, ma'nari ˜kenaanka-taa bata'uru'nani; ee'noko Joana, teni Siusa ba'aang, tee Eeroti' bakaang pava tarevuko'nung; ee'noko Susana ee'noko napo' nii'ning maniku' mmau' biikaning mintoong-eta taamang avaariko' nari' nanaama.
LUK.8.4	Ee'noko tenang nantoong karinga avuntevuntu'keta Jiisuu'anko naro'ariru'nang teie mirumiru'ke nau-antavurima aa'puu'nung, 
LUK.8.5	“Naning mintoong-koo sinang tanka-koo nanura tankavuko aa'nou': nii'ning sinang taung-koo dua'ariru', ee'noko teka nantoonge mmemme'aaru' kau'ke ee'noko barenankai depeto porora tunturavau'. 
LUK.8.6	Ee'noko nii'ning sinang kapang-koo dau dua'ariru' ee'noko dupurira teke mara'orou' tompa' otoaruio'. 
LUK.8.7	Ee'noko nii'ning too'murintaa' otoroinoo' meu' dua'ariru', ee'noko nari' dupurira too'murintaa'ke iinkenevuu' tee keenkeeng. 
LUK.8.8	Ee'noko nii'ning kansi' pankauanoo' dua'arira teke dupuru' ee'noko sinang bi'uru' daaku'na' ookara-ita.” Tee' minkuvura enang bokuma aa'puu'nung, “Dii' punkang-po'nupoong deeko' enang taaraveriai!”
LUK.8.9	Ee'noko tenang bakaning barevare-nupoonge nia'aama aa'paio', “Aung kara dikito' miru'noo' aming?” teie aa'puu', 
LUK.8.10	“Kumponinge dii' bakaang kara pinka'erimaing taura'duru'nung makensi'nung-koo miru'noo' noru'erii'naang tee-koo bakaang muu'koo nkoaramana', teka teing nii'ning kara dikito' narunge nauaramaung aa'noaina':
LUK.8.10	‘Ooaama ooaavauka', taaravaama taaravaavauka'.’ 
LUK.8.11	“Enang kara dikito' miru' aung: Tee sinang tee Kumponing bakaang kara. 
LUK.8.12	Teing taung dua'ariru'ning miru'noo' aung: Nii'ning nantoonge kara taaravaako Sietani'ke poma pari'urikoo' tee kara biikaang domang-eta, maroita, masika'antavaara domampari'neeng-koo. 
LUK.8.13	Teing kapang-koo dua'ariru'ning miru'noo' aunge: Nii'ning nantoonge kara taaravaama dotuariri kompaamaung, teka ima'aria'. Batei oki'namu'koo masika'antavaakoo' ee'noko parapaara poko namu'ke biikaang baito orariarakoo'. 
LUK.8.14	Teing too'murintaa'koo kuung dua'ariru'ning miru' aunge: Nii'ning nantoonge kara taaravaama beroko amutemurii'ke iinkenevurimaung aa'ninge noru' manki'nankai, kavonankai ee'noko doturotunankai kansi'kooninge. Ee'noko biikaang sinang natasi'. 
LUK.8.15	Ee'noko teing kansi' pankauang-koo dua'ariru'ning miru'noo' aunge: Nii'ning nantoonge tee kara taaravaama ima'ai kompaakoo' tunsi paakavaria' domang tampara ninka. Ee'noko teing tee' nari' purimpariri otoroaining bera sinang bi'uriai.”
LUK.8.16	Tee' nauvurira Jiisuu'ke napo' aung mirumiru' nauvuru', “Naninge araka paro'ura utaue daka'puarupeu' nii'noo' batanang-koo boong sipuarupeu', teka sirang batanang-koo pante'upeu' teing tumpariaininge araka ooaava'naang. 
LUK.8.17	Ookara kapoo' enang makempari otomaing dama' sira'anta-koong. Ee'noko ookutuning kapoo' nopa'ariri otomaing teing dama' dapa'numpo'. Nantoonge taaravaara noru'aavai. 
LUK.8.18	Tee'koo tarerariaing dii' taaraverimaing. Tee naning taaravura oro'antavuaing Kumponinge napo' nii'ning nauvuaing, ee'noko baa tee taaravura oro'antavuauka'nung pari'uaing tee araka oto'evuing-pina' noru'ui otoing.”
LUK.8.19	Teketa te' Jiisuu' baukorovo porou'nung tee oo-koo, teka tee-anko basi-koo makosiaavaruu' karingai itoaio'. 
LUK.8.20	Ee'noko teinge Jiisuu' taaravaako'ninge nauaama aa'pau'nung: “Daukorovo dama'du donkonai da' oo-koo piavoromang.” 
LUK.8.21	Teka teie aa'puru'nung teing, “Teing ninge nko' ee'noko ntara'mainkaang makosinuka teing Kumponing bakaang kara taaravaama nkoaamaing.”
LUK.8.22	Nii'na'mung Jiisuu'ke bakaning barevare-nupoong aa'puru', “Nuaru'ka amenka'koo pako'mariai.” Teketa bakaasi-koo aa'earira tenkenau'. 
LUK.8.23	Teketa beroma Jiisuu' aasi'koo dua'aru'. Ee'noko piong pankaing pou' depeto teru'koo, ee'noko ntonge maanto'uko' minki-antavuu'naang-pina' nkovuma. 
LUK.8.24	Ee'noko teinge berora Jiisuu' tanteau'nung aa'paama, “Ovoring, Ovoring, nii' enang ke'nuru'marii'naang!” Ee'noko tee tantearara piong ee'noko tee boo'a i'nui'nung teing teka aka'puretu', ee'noko teke bakeareta pirung koonto' tarorovuu'. 
LUK.8.25	Teketa teie maku'urima aa'puu', “Dii' ee ni'ninka o'nori ning baitomeria'?” Ee'noko teing avoreaama ta'ninau'nung bii'ka kareaama aa'pau', “Aung ee'nung baa naning? Aa'ninge taaravaakoo': piong ee'noko ntong botovuriko.”
LUK.8.26	Teketa' teinge Kaaleli'nameng-eta tee nuaru' bakaasie pako'aara Kerasa'nameng-koo tavo'ariru' Kaaleli'nameng ninka bari'eeresi otoinameensi'koo. 
LUK.8.27	Ee'noko teketa kansi'koo siarako naninge Jiisuu' kune'uu' osi pankamono-koonge ma'nari-po'nunge. Mmau' namu'pie koriaako'. Sieenai dai'aama nantoonge tanatavaako', kau'koo apasika' kaki-antavaama; 
LUK.8.28	Teka tee dai'nisi totora'paara ma'narie mee'bora' sirakamaa'aape be'antavau'. Teke pankaroong kuvinanka-koo otoko' boo'nuka dako'domai, pava-koo deea', ee'noko simpenoi' otoko'. Teie naninge Jiisuu' kune'uko Jiisuu'ke tee ma'naang nauvuu'nung teieta bakoaraa'naang; 
LUK.8.29	Ee'noko Jiisuu' taaravura tee bokuma boonko dua'arara kinkinuu'nung Jiisuu'koo uro'kanoo', ee'noko aa'na' karoma aa'puu', “Jiisuu', dake arekee' nkomee'naang ning, Kumponing Deto Basi Bauringe? Eentamaramaang dake ning tora'antameauka'.”
LUK.8.30	Jiisuu'ke nia'uma aa'puu', “Da' miring baa?” Ee'noko teie aa'puu', “Karinga.” Mmau' ma'narie kurumaa'au'nung-koo tee'. 
LUK.8.31	Ee'noko teing nuu'ariru'nung ma'dinku˜noo' dua'koo botovuriaroo'naang. 
LUK.8.32	Ee'noko teketa due'ke mmau' pooro'navontu meru'arima otoroko' mii-koo navete-koo. Ee'noko teing ma'nari oreng Jiisuu'koo eentavariko' tumparii'naang pooro'navontu-koo. Ee'noko teie taura'puru'. 
LUK.8.33	Tee tee tenang ma'nari naning-eta bakoarira pooro'nanka-koo tumpariru', ee'noko tevontu pemue doonko koo'ariru' nuaru'koo bera ke'nuru'ariru' teke.
LUK.8.34	Tenang teing pooro' bau'aariko'ninge ooaara kapoo' nkoaru'nung, mmariau' teing, ee'noko aung ee' oro' basiario' doorenang avitoitoi bereng-antavau'. 
LUK.8.35	Teketa nantoong berou'nung ooaava'naang tee kapoo' nkoaru'nung. Ee'noko Jiisuu'anko porora tee naning kune'au' ma'nari teieta tenkenau'nung Jiisuu'koo kau'kanoo' ba'nanuio' duaanavari ee'noko noru' matauari. Ee'noko teing avoreau'. 
LUK.8.36	Ee'noko teinge ooau'ninge tee nii'ning nauaariko' Jiisuu'ke taare-antavuu'na' tee naning ma'narie kurunkeau'nung. 
LUK.8.37	Teketa tee ookara nantoonge Kerasa'nameensi'kooninge due'ke otoroko'ninge nia'au'nung Jiisuu' teing-ankoita tenkenuu'naang pankainge avoro'ke aporo'urio' teing. Teketa tee napo' bakaasi-koo aa'earuu' toroaraa'naang. 
LUK.8.38	Teie naninge ma'narie sipau'nunge nia'uu'nung Jiisuu' nari' otoree'naang tee ninka, teka teie potevuu'nung aa'puma, 
LUK.8.39	“Dakanoo' osi tororarara tasi'antaveriaing Kumponinge baru' deepo' tampa' nkoruina'.” Ee'noko tee teketa tenkenura doorevurima nanuu'nung ookutunamono-koo teke osie Jiisuu'ke baru' deepo' tampa' nkovuu'na'koo.
LUK.8.40	Teketa Jiisuu' nuaru'ke kato aveteka'koo toroarako nantoong karingai onkeonke'au'nung nempai otoko poio'. 
LUK.8.41	Ee'noko teka narung naning tee-anko pou' miring Jairus, pava dootuu'nava tanatanuka-koong narung, ee'noko Jiisuu'anko kau'kanoo' kinkinura eentavaru' bakanava-koo pava-koo poo'naang. 
LUK.8.42	Aung tee baurang nani masikani oto'evuko'nung, teni mare' kivora-ita kenaanka panka'noo'koo, teni ee'nani oki'naruu'kuio'.
LUK.8.42	Jiisuu' teni oo-koo beko nantoong karingai paampa'aako' itoveema. 
LUK.8.43	Ee'noko teke nani manikuma otoko' tarumatearako'nani mare' kivora-ita kemare'ka-koo, aa'nani nankai'nanka-koo ookara bakaang boorinang o'siiviu', teka nii'narai taare-antavua'. 
LUK.8.44	Teni Jiisuu'koo dama'du pora komparu'nung bakaang mononopa'koong-koo kainu'koo, ee'noko namu'ke ereng takevuu'. 
LUK.8.45	Ee'noko Jiisuu'ke aa'puu', “Tee baie ning komung?”
LUK.8.45	Tenang ookara penkempariko Piitai aa'puu', “Ovoring, da' karingai kororai da'koo iimparimang.” 
LUK.8.46	Teka Jiisuu'ke aa'puu', “Nii'nunge naninge taarevoo'naang komuio' iri' ning-eta tee-koo pare'arako mantompamira tee' minkuamaang.”
LUK.8.47	Ee'noko tenang teni manikuma baku'aravaruu'nung noru'arara teni dankuranku'arama pora kinkinuu'nung tee-koo uro'kanoo', ee'noko ookara nantoonge taaravaio' sira'paru'nung arekee' komparu'na' ee'noko namu'ke taarevou'na'. 
LUK.8.48	Ee'noko Jiisuu'ke aa'puu' teni, “Ani ee, domang kuaa'doi otoaing. Da' dakaang baitoi taareroinani. Mooa ninka naniaing.”
LUK.8.49	Tenang teni ninka karoresi otoko narung naning pou'nung tee naning pava dootuu'nava-koo pankaing bakanava-ankoita. Pora aa'puu'nung, “Daurang boo'paring. Nau-anta tamung pore'antaveauka'.” 
LUK.8.50	Teka Jiisuu'ke taaravura tee aung nauvuma aa'puu', “Aroreauka', masika'antaveko naro' teni taarevoo'naang.”
LUK.8.51	Ee'noko tenang tee pava-koo pora teie nii'ning taura'puriaruu' kuung tung-koo, teka Piita ee'noko Jooni ee'noko Jeemisi dovang ee'noko baumararing tenie taura'puru'. 
LUK.8.52	Ee'noko ookara birong-nupoong biromparima ai'nontu'ariko oovurira aa'puru', “Birontariauka', ai' ani teni booa', teka tamung aatumaang.”
LUK.8.53	Ee'noko teinge benkempau' tee, mono patorompuu' aa'nani noru'ai. 
LUK.8.54	Teka bireng teni-koong kompura teni bokuma aa'puu', “Tooto' daa'daravai.” 
LUK.8.55	Ee'noko bakaang tanuaang tenang toroaru' ee'noko teni deto i'amparu' namu'ke. Ee'noko kapoo' nai-koong avuree'naang nauvuretu'. 
LUK.8.56	Ee'noko teni baumararing bakei ta'ninuretu'nung, teka teie orokovuretu' nii'ning nauaarearoo'naang kapoo' nkoaru'nung-koo teke.
LUK.9.1	Ee'noko Jiisuu'ke teing bakaning barevare-nupoong nanai'keta kenaanka naro' bokuvurira iri' avuru'nung makosi-antavurima ma'nari amutemurii' bata'aarii'naang ee'noko siipananka taare-anta-koo. 
LUK.9.2	Ee'noko teie botovuru'nung teing taare-anta nkoaama Kumponing bakaang muu' daankiaava'naang. 
LUK.9.3	Ee'noko teie aa'puru' teing, “Kapoo' nkaveriauka' nanirima: Donsi' ee'noko siirau' nii'noo' taamang nii'noo' mooni'. Ee'noko mononopa' kenaa'ka ninka naniriauka'. 
LUK.9.4	Ee'noko areva tuntariainava-koo te' naro' otoriai bera te' osi siperiainoo'ke basi. 
LUK.9.5	Ee'noko are' tokoo dii' onkeonke'daariauka'noo' temono siperima temono-koong da'mong tankaveriaing diikaang pe'naa'keta, temono Kumponing-koo maarekusi'namono taa'ni'antaveri.” 
LUK.9.6	Ee'noko teing tenkenaara nanau'nung osinankai daankiaama tee doorenang tampara ee'noko avitoitoi-koo siipa-po'nupoong taare-antavaarima.
LUK.9.7	Enang teie Eeroti'ke, temeensi'koong ovo'ma'ke taaravuu'nung ookara kapoo' Jiisuu' bakaning ninka nkoau'ning, ee'noko papaaravaru'nung tee nantoonge avitoitoi minkuaako. Nii'ninge aa'paako', “Jooni napo' daa'aring bou'noo'keta.” 
LUK.9.8	Napo' nii'ninge aa'paako', “Tee Eliasi poaing-koong tavo'aring.” Ee'noko nii'ninge ee' minkuaako', “Nii'nung pa Kumponing-etaing urikupoong nakaro-nupoong-koo daa'aring.” 
LUK.9.9	Eeroti'ke aa'puu'nung, “Jooni tee ning botomario' kuru napu'au'nung. Teka tee baa aung tee' naumaarimaang?” Ee'noko teie taung Jiisuu' oo-koong besi'uu'nung.
LUK.9.10	Teketa botovuru'noo'keta toroarira kara okovuri nkanukai Jiisuu' nauaako'nung kapoo' teinge nkoau'ning. Ee'noko teie bokuvurira teing tonta'ariru' bii'ka otoroo'naang osinamono-koo miring Besaida. 
LUK.9.11	Tenang karika'ke noru'aara tee teinge siompau' Jiisuu', ee'noko teie onkeonke'uru' teing, ee'noko kara nauvuru' Kumponing bakaang muu'koong. Ee'noko taare-antavuru' teing siipa-nupoong.
LUK.9.12	Enang doong oparama nanuko teing bakaning barevare-nupoong nanai'keta kenaanka porora aa'pau' tee, “Aing nantoong karika' botoveriko osinanka anketa due' otoroining-koo berora aasi'doma ee'noko taamananka ooaavai, ai' nii' anke tee tamung mee'bora' sirakamaa'koo o'noring.” 
LUK.9.13	Teka teie aa'puru'nung teing, “Dii'ke kapoo' averereriko naiaavaing.”
LUK.9.13	Ee'noko teinge aa'pau', “Nii' pa'noko'nuri berete' ee'noko keura tavi'ning naing oto'memuring, daua otoa'. Taamang mmau' moo'ampiri dei makotupeu' aing ookara karika' bau'koo dake tampeko deeko'.” 
LUK.9.14	Aing-koo teing deerunoo' donkaang naing pa'noko' kokorei'pina' otorou'nung teke. Ee'noko teie aa'puru' bakaning barevare-nupoong, “Navituna' ba'nang-antavereriai, naruaape-pina' navitu-koo.”
LUK.9.15	Ee'noko teinge tee' nkoaarima doonko ba'nang-antavaaru'. 
LUK.9.16	Ee'noko Jiisuu'ke teing pa'noko' berete' ee'noko tavi'ning keura nkavura tee ankamparu' deto paning-aape ee'noko biraanke-antavura pisi'uru' teing. Ee'noko avuru' teing bakaning barevare-nupoong tankee'aarii'naang nantoong karika'. 
LUK.9.17	Ee'noko ookara taamanaara poovorou'. Ee'noko kakita'nanka sipaaru'ning kivora-ita keveku'ka peku' maanto'antavau'.
LUK.9.18	Nii'na'mung Jiisuu' baka kunsiarama ee'noko bakaning barevare-nupoong nari' otoroitaa' nia'uru'nung teing aa'puma, “Ning baa nantoonge tammaamaung?” 
LUK.9.19	Ee'noko teinge maku'aama aa'pau', “Nii'ninge Jooni tee minkinara tantaamaung, ee'noko nii'ninge tee Eliasi poaing-koong tantaamaung, ee'noko nii'ninge urikupoong nakaro-nupoong-koong narung boo'keta daa'aru'nung tantaamaung.” 
LUK.9.20	Ee'noko napo' teie aa'puru' teing, “Teka dii'ke ning baa tammerimaung?” Ee'noko Piitai bari'uma aa'puu', “Da' aa' tee Kumponinge teroita Pako'pari'nii' nantoong domamperira tareveriainoo'koo.”
LUK.9.21	Teka Piitai Jiisuu' tee Pako'pari'nii' tampuio' Jiisuu'ke nii'nung naning nau-koo aa'na' orokovurima
LUK.9.22	“Ning Tee Naning˜naumpo' Paning-etaing teing amutemurii' arikananka tora'pampaing, ee'noko aing aa'ninge tompimaavaing: pankenukai, piristi'koong ovontunukai ee'noko boto naunukai, ee'noko tee dupisi'maavaing. Teketa beenang doong tankinuko napo' domamarara daa'maravaing.”
LUK.9.23	Ee'noko teie napo' aa'puru' teing ookara, “Naning ning siomui poo'naang piavora deeko', baka bakaang pia iro' doonko tompimparavaing ee'noko doong kante bakaang aa'barata' poru'ui ning siomumaatoaing. 
LUK.9.24	Ee'koo, baa tee naning bakaang domaang ning-koo orokovuma baka tare-koo piavoaing tee paa'aravaing, teka baa tee naning bakaang domaang ning-koo aroo'ari dua'uaing tee domamparavaing. 
LUK.9.25	Naninge kapoo' ookara kansi'kooning barampui okovura bakaang domaang darove'ari paa'arako teinge arekee' pakuaapeu'? Ee'noko naning aming avupeu' tee bakaang domaang paa'aru'nung napo' moo'koo? 
LUK.9.26	Napo' baa tee naning nkaang miring sira'koo maia'omaung ee'noko nkaang kara-koo, tee-koo naning-koo ning Tee Naning-naumpo' Paning-etaing tee maia'moaing tenang moainang nkaang meenasi ninka ee'noko Mma' bakaang meenasi ninka ee'noko teing koosinunanka meekupoong biikaang. 
LUK.9.27	Teka ninge masikung naurampimang, nii'ning nantoong anke nari' donkonai otoroining teing boo'koo tora'kaava' muu' Kumponing bakaang taa'ni'poi otoko ooaavaing.”
LUK.9.28	Enang aung minkuvuu'noo'keta ˜beenang-taa doong-pina' tankinuko teie aing aa'ning bokuvurira berou': Piita, Jooni, ee'noko Jeemisi nari', iu'koo deto teke kunsi-koo. 
LUK.9.29	Ee'noko tenang tee kunsiarako aasi'ke Piita dovang tavuru'. Teketa Jiisuu' mme' kunsiaritaa' bakaang oing oro'noo' aampari'aru' ee'noko bakaang mononopa' kakaara sisisiisi deemparu'. 
LUK.9.30+LUK.9.31	Ee'noko tenang kenaanka naninka ta'nina' paning-etaing meenasi ninka oro'pareta tee ninka kareaako' aa'naanka Moosesi ee'noko Eliasi. Ee'noko Kumponing bakaang miru' dupevui Jiisuu' boo'paravaina' teke Jerusalema'ke minkuaako'. 
LUK.9.32	Enang tee Jiisuu' ninka minkuai otoko Piita dovange tantearira Jiisuu' bakaang meenasi ooau' ee'noko tenaanka naninka tee ninka donkonuresio'. 
LUK.9.33	Ee'noko tenang tenaanka naninka Jiisuu'ankoita tenkeng-aapeareko Piitai Jiisuu' aa'puu', “Ovoring ee, bakei tampa' nii' anke o'norimaang. Aia' nii'ke beevaari bare kaniampiai, nava da' dakanava, nava Moosesi bakanava ee'noko nava Eliasi bakanava.” Botu noru'ua', tamung tee' minkuvuko'.
LUK.9.34	Ee'noko tenang Piitai tee' minkuvuko kamo'ke pora daka'puru' teing, ee'noko avoreau' ka'mo'ke kuung deempurio'. 
LUK.9.35	Ee'noko teieta kamo'keta auronge karoma aa'puu',
LUK.9.35	“Aung tee nnuring, ninge piaavansi miru'antu'nung. Taaraveriaing tee.”
LUK.9.36	Ee'noko tenang aurong karoio' Jiisuu' baka otoko ooau'. Ee'noko teinge teing doong-koo makempau' naning nauaava' kapoo' teinge ooau'ning bera Jiisuu' boo'keta daa'aru'noo'ke basi.
LUK.9.37	Teketa dauna'mung iu'keta siarira poroio' nantoong mmau'ke kune'au'nung tee Jiisuu'. 
LUK.9.38	Ee'noko naninge karika'koo meu'keta bokuma Jiisuu' aa'puu', “Nau-anta, eentamaramaang da'koo nnuring oovee'naang ai' tee tee narung masikung nnuring. 
LUK.9.39	Ee'noko da'maiko' namu'ke teie ma'naange korivuko ta'nina' bokukoo'. Teie nuanua-antavuma bera ka'buaira-antavukoo' napo' mapou-antavuma˜, ee'noko da'deng sipuarukoo'. 
LUK.9.40	Ee'noko eentamaring dakaning barevare-nupoong-koo bata'aava'naang, teka teing makosiaavaruing.”
LUK.9.41	Ee'noko Jiisuu'ke maku'urima aa'puu', “Nko dii' masika'anta otoriainge, koontariaing, are' basinaroonge dii' ninka nari' o'norimaatoainge dooroontampiri? Po'antaveai tee dauring a'.” 
LUK.9.42	Teketa tenang tee nemaka Jiisuu'anko poko teie ma'naange papaara-antavura nuanua-antavuu'. Teka Jiisuu'ke aka'puu' tee ma'naang orara, ee'noko unaa-antavura tee nemaka bauma napo' avuu'. 
LUK.9.43	Ee'noko ookara asikovuru' Kumponing aa'na' pankaing tasi'paara.
LUK.9.43	Teka ta'ninaara karakaraarearima Jiisuu' daangampaako ookara kapoo' nkovuu'ning-koo teie teing bakaning barevare-nupoong aa'puru', 
LUK.9.44	“Kara aing pinka'eriaining: Ning Tee Naning-naumpo' Paning-etaing tee nkaning-koo navumainuka-koo narunge tooka kompui taura'muu'naang nantoong oreng biikaang bireng-koo.” 
LUK.9.45	Teka teinge tasi'paava' tee tee' minkuvuu'nung kapoo' teing-koo baku'nisi deemparako teinge tasi'paa'neeng-koo, ee'noko teinge avoreaara nia'aava' tee aung anaare kara.
LUK.9.46	Ee'noko teketa bii'ka tata'eeko' aa'paama, “Nii'koo baa pankaing?” 
LUK.9.47	Teka Jiisuu'ke biikaang domang-koong noru' noru'ura teie narung tooto' nkavura tee-anko donkong-antavuu'. 
LUK.9.48	Ee'noko aa'puru' teing, “Baa tee naning ning nkaang miring-koo aung tooto' oki'nara onkeonke'uaing teie tee ning onkeonke'muaing, ee'noko baa tee ning onkeonke'muaing teie tee onkeonke'uaing tee ning botomuu'nung, ai' tee naning dii'koo meu'ke oki'nara-pina' otoaing tee tee dii'koo pankaing.”
LUK.9.49	Joonie bari'uma aa'puu', “Ovoring, nii'ke ooampiring naning narung ma'nari bata'uriko dakaang miring-koo ee'noko nii'ke poteampiri tee nii' ninka nari' da' siontuaung-koo.” 
LUK.9.50	Teka Jiisuu'ke aa'puu' tee Jooni, “Orokoveriauka' tee, ai' tee naning dii' turanturiaung tee dii' pakururimaung.”
LUK.9.51	Tenang Jiisuu' bakaang doong due'uio' Kumponinge paning-aape boku-koong Jiisuu' Jerusalema'aape be'koo deravaru'. 
LUK.9.52	Ee'noko teie kara nkanuka tutung uro'ke botovurio' Sameria'koonavuntu'koo berou'nung Jiisuu' bakaning ninka aasiaavainoo' maamu-antavaava'naang. 
LUK.9.53	Teka nantoonge onkeonke'aavaruu'nung tee Jiisuu', biikanoo' meepo' oki'naa-antavuing-pina' Jerusalema'aape nanuaing deemparako. 
LUK.9.54	Ee'noko tenang bakaning barevare-naankai oovureta, aa'noko Jeemisi ee'noko Jooni, aa'puretu', “Ovoring, dake ee nee' pia-antameremang nta' paning-eta bokuampeko siarara opuri taivuriaina' aing Eliasie nkovuu'na?”
LUK.9.55	Teka teie bere'arara orokovuretu'nung tenaanka aa'purema, 
LUK.9.56	“Dee'ke noru'erea' aremurii' tanuaang dee' oto'derureng, ai' ning Tee Naning-naumpo' Paning-etaing nantoong orari-koo moa', teka nantoong domang-anta-koo mou'nung.” Ee'noko teing teketa nii'namono-koo berou'nung.
LUK.9.57	Ee'noko taunge beroma naninge Jiisuu' aa'puu'nung, “Ninge tee da' siontampaing are' tokoo da' beainoo'.” 
LUK.9.58	Teka Jiisuu'ke maku'uma aa'puu' tee, “Nkaunanka biikaning kumpenanka oto'evoromaung, ee'noko barennanka auvi'au-kooning biikaning bitonanka, teka ning tee Naning-naumpo' Paning-etaing tokoo bore' patu'maravainoo' oto'memua'.”
LUK.9.59	Napo' Jiisuu'ke nii'nara aa'puu', “Ning siomeaing dake.” Teka teie aa'puu', “Ovoring, io' taura'meko mma' dako'ampainoo' basinoo' mma' ninka o'noreaing, ee'noko mma' dako'amirai'nange da' siontampai.”
LUK.9.60	Teka Jiisuu'ke aa'puu' tee, “Siperiko boo'nukai bii'ka boo'nuka dako'aariaing, teka da' aa'damaang: Bera daankieaing tee Kumponing bakaang muu'.”
LUK.9.61	Nii'nunge napo' aa'puu', “Ninge tee da' siontampaing, Ovoring, teka iro' taura'meko tutung si'noora'arampaing nkanoo'nupoong.” 
LUK.9.62	Teka Jiisuu'ke tororee'arama-nanu' kenkumpura aa'puu' tee, “Tee naning mintoong-koo mme' komparama torotoroarapeu'nung tee' oro' tee, naning makotua' Kumponing bakaang muu'koo mintoomparaa'naang.”
LUK.10.1	Teketa Jerusalema'aape deto nari' nanaava'naang piavora Jiisuu'ke naruaape-ita kenai'ka miru'urira kenaankana' botovuru' osinanka beero'aari nanaava'naang uro'ke. 
LUK.10.2	Ee'noko teie aa'puru', “Sinang tee bakei aa'na' meura'puing, teka kavu'nupoong oki'ning, tee'koo kunsirariaing sinang kavu'koo Ovoringe kavu'nupoong botovuriaina' tee-koo bakaang mintoong-koo. 
LUK.10.3	Aia' beriai naurampirina'. Aing ee, ninge tee dii' sipisipi'koo kampianu-pina' botorampimang nkaunanka-koo meu'ke botorampipeu'na'. 
LUK.10.4	Kereka dovang siirau' nkaveriauka', boonamante˜ nkaveriauka'. Nantoong ninka taunge minkurariauka'.
LUK.10.5	“Areva pava dii' tuntariainava tutung aa'periai: Tampara! Mooa dii'koo ava-koo otoaing. 
LUK.10.6	Ee'noko naning mooa bauko teke otoko deeko' diikaang mooa tee-koo keemparavaing. Teka dii' taara-koo kasiaavaruko deeko' tee diikaang biraanke napo' dii'koo toroaravaing. 
LUK.10.7	Ee'noko teva nava-koo otoriai taamanirima tuaantarima kapoo' teinge araariaining ninka, ai' teie naninge mintoomparamaunge tee tee' bakaang moo' nka-koo makosi. Pava paareveriauka'.
LUK.10.8	“Arenang tenang dii' osi navuntu'koo du'dariko onkeonke'daarima taamang araariaing naieriai. 
LUK.10.9	Siipa-nupoong taare-antaverererima teing ookara aa'pereriai, ‘Tee muu' Kumponing Bakaang dii'koo due' poing.’
LUK.10.10	“Teka arenang dii' du'dariko osinamono-koo onkeonke'daariauka'nung deeko' osi-koo meu' berira aa'periai, 
LUK.10.11	‘Aung diikaang da'mong nii'koo pe'naa'koo na'nampuing tankamarimang amono Kumponing-koo maarekusi'namono taa'ni'anta-koo. Bane taaramerereria' teka dii'ke noru'eriaing Kumponing bakaang muu' dii'koo due' poing.’ 
LUK.10.12	Ninge naurampimang dii', teing enang onkeonke'daariauka'ning teing doong asi'na'mung kiimata tora'paavaining, Sodom-navuntu' nta'ke paning-eta pora taivuru'nung-koo dau basinoo'.”
LUK.10.13	“Baka'e piaaru'nuka dii' Korasin-nupoong, tora'kiriaining. Piaaru'nuka dii' Besaida-nupoong, dii' tora'kiriaininge, ai' dii' teing kapoo'nanka iri'po'ning ta'nimpaarii'nanka dii'koo nkoaru'ning ooverima bere'dariaruu'. Teinge Ju'deeaing Saidoni'nupoong ee'noko Taia'nupoonge ooaara dei namu'ke bere'aripeu', sipunge poo'arima mononopa' orarunsi-koong kurumparipeu' bere'ariru'nung-koo taa'ni'antavarima. 
LUK.10.14	Teka aa'dampimang, te'mung Kumponinge nantoong kiimatavuriaina'mung dii'ke dau basinoo' tora'periaing Taia' naankai ee'noko Saidoni' tora'pureainoo'keta. 
LUK.10.15	Ee'noko dii' Kapaneume'nupoong deto paning-koo basirariaining-pina' daang noru'darimaing. Dii' aa' doonko nekipa'noo'koo sing-antaruriaining.”
LUK.10.16	Ee'noko teing bakaning naruaape-ita kenai'ka nanaava'naang botovurima napo' aa'puru', “Baa tee naning dii' taararurimaatoainge tee ning nari' taaramumatoaing. Ee'noko tee naning diikaang kara dimpa'umaatoainge teie tee ning nkaang kara dimpa'umaatoaing. Ee'noko tee ning nkaang kara dimpa'umaatoainge tee ning botomuu'nung bakaang kara tee' nari' dimpa'umaatoaing.”
LUK.10.17	Teketa tee Jiisuu'ke teing naruaape-ita kenai'ka tee botovurio' nanaakotaa' doturotu narung ninka toroariru'nung aa'paama, “Ovoring ee, siipa narung deea' ma'narinanka apoo'arampirieenge dakaang miring ninka.” 
LUK.10.18	Ee'noko teie aa'puru' teing, “Ninge ooansio' Sietani' paning-eta depeto piping-pina' dua'aru'nung. 
LUK.10.19	Aing ee, ninge tee dii' purinto' arompiring boru'nanka ee'noko munkeitananka mme'koong ee'noko ookara iri' Sietani'nung puru'koong, ee'noko dii' teing kapoo'ke baikeruriauka'nung. 
LUK.10.20	Teka tee dii' baru' doturariauka'nung tee-koo, aa'noko ma'narinanka dii'koo boong otoroinoo'koo, teka doturariaing diikaang miring paning-koo daariari otoinoo'koo.”
LUK.10.21	Tenang teing naruaape-ita kenai'ka toroarira minkuaako tee-koo batei-koo Tanuaang Meekunge Jiisuu' dotu-antavuio' aa'puu', “Mma' ee, tampara tantamang da' Ovoring paning-koong ee'noko kansi'koonge, Dake aa'nou'nung-koo: Dake tee doorenang tampara baku'eu'nung-koo teing-koo aa'ning-koo matau-po'nupoong ee'noko noru'po'nupoong ee'noko sira'peu' teing-koo tootoia-koo. Teing nantoong piaaveri piarou'na' tee'. Ee', Mma'.”
LUK.10.22	Ee'noko nantoong karavurima aa'puru', “Ookutunung kapoo'nanka tee Mma'ke pare'muu'nung ee'noko naning otoa' ning Tee Bauring noru'mui otoing, Mma'ke deeko' noru'mui otong. Ee'noko napo' naning otoa' Mma' noru'ui otoing, teka ninge Bauringe deeko' noru'ansi o'nong. Ee'noko nantoong teing naing ninge Bauringe miru'arampaining-koo oro'antavanko noru'aavaing tee.”
LUK.10.23	Tenang barevare-nupoong-anko bere'arara bii'kamai' otoroi aa'puru', “Biraanke-nupoong teing nantoong ookaavaining dii'ke ooverimaing-koo. 
LUK.10.24	Ai' ninge tee naurampimang, karingai-nakaro-nupoong ee'noko dauraronuka-oo-koo piavoroko' ninge kapoo' nkoanko enang ooverimana', ee'noko tee ooaavaruko'. Ee'noko taara-koo piavoroko' kapoo' daankianko dii'ke taaraverimaing, ee'noko tee taaravaavaruko'.”
LUK.10.25	Ee'noko narunge boto-naue donkonura paaravuma aa'puu', “Nau-anta, ninge aming nkoamira domaang oparavaung okomuaing?” 
LUK.10.26	Jiisuu'ke aa'puu', “Aming tee Moosesi-nung boto-koo daariari otong? Arekee' deeruemaunge?” 
LUK.10.27	Ee'noko teie maku'uma aa'puu',
LUK.10.27	“Dake pankaruntoompeaing Ovoring dakaang Kumponing ootukunung dakaang domang-eta ee'noko ootukunung dakaang uraang˜eta ee'noko ootukunung dakaang purinto'keta ee'noko ootukunung dakaang onou-eta, ee'noko tee naning da'koo due'nung daka nari'.” 
LUK.10.28	Ee'noko Jiisuu'ke aa'puu' tee, “Dake tampa' bari'meing. Tee' nkovera da' domantaravaing.”
LUK.10.29	Teka teie maia' daka'koo piavoma aa'puu' tee Jiisuu', “Ee'noko baie tee naning ning-koo due'nung miru'ari otoing?” 
LUK.10.30	Jiisuu'ke maku'uma aa'puu'nung, “Naning Ju'koo narung Jerusalema'keta Jerikoo'navuntu'aape doonko beko'nung ee'noko bakisipunuka-koo maamunoora'koo dau basiaru'nung. Teinge mura'aama ookara kapoo' teka kiru'aara tenkenau'nung oki'naruu'kuio'. 
LUK.10.31	Teketa tee narung piristi' tevunge doonko bema tee oovura baari'ui nii'namenge beu'. 
LUK.10.32	Tee' nari' napo' narunge Liivai'ke bakanamuiaang-koonge pora teka oovura tee, teie napo' baari'uu' nii'namenge.
LUK.10.33	“Teka narung dii'ke munte'ererimaing-koong, Sameria'koong, nanuma te' pou'nung tee otou'noo', ee'noko teie oovura piaavuu'nung tee. 
LUK.10.34	Ee'noko tee-anko bera teka'pau'nairu dai'uu', duunie ee'noko uaini dovange sisi'uma, teketa bakanavoro' doonkii'navoro'koo ba'nang-antavura po'nupo'nuka biikanava-koo be'antavuu' ee'noko teka tarevuu'. 
LUK.10.35	Ee'noko dauna'mung po'nupo'nuka biikanava' tarenara keura kiina'ning avuma aa'puu', ‘Aung tareveaing dake, ee'noko arekee'ning aing-koo daua dua'eaining aung tarevema dama'ke mora maku'dampaing.’ 
LUK.10.36	Emu' baa teing-koo aing-koo beenaumo-koo dake noru'ei, naning tee-koo due'nung-pina' tasi'paring maamunoora'koo tavau'nung-koo?”
LUK.10.37	Ee'noko teie boto naunuka-koonge aa'puu', “Tee narung tee piaa oro'antavuu'nung tee-koo.” Ee'noko Jiisuu'ke tee aa'puu', “Bera tee' nari' nkoveaing.”
LUK.10.38	Enang tee teketa taunge nanaama nii'namono-koo osi basiariko nanie manikumai miring Maata'ke Jiisuu' onkeonke'ura bokuvuu'nung bakanava-koo. 
LUK.10.39	Ee'noko anie tee baara'ma'naang nani otoko'nung bakaang miring Meeri', teni Jiisuu'koo kau'kanoo' ba'nanura baroromparako'nani bakaang nau-anta-koo. 
LUK.10.40	Teka Maata'ke taamang avutevu' maamu-antavuma tapotapoarama noru' baava'aru', ee'noko tenie Jiisuu'anko bera aa'puu', “Ovoring ee, da' ee tara'doa' otong ani ntara'ma'naang ning si'muinani? Ning ninka pore'momaang. Dake naueko pakumuai.”
LUK.10.41	Teka Ovoringe maku'uma aa'puu' teni, “Maata', Maata', da' pore'domaang avitoitoi noru'darama avutevu'koo. 
LUK.10.42	Kapoo' narung masikung da' piaropeu'nung otong. Meeri' teni tee kapoo' tampara bamparinani pari'koo makosinamurii' deea'.”
LUK.11.1	Nii'noo'ke tee Jiisuu' nii'na'mung kunsiarako'nung. Ee'noko tenang bakearako bakaning barevare-nupoong-koo narunge aa'puu', “Ovoring, naumeriai kunsi bakana' Joonie bakaning barevare-nupoong nau-antavuru'na'.” 
LUK.11.2	Ee'noko Jiisuu'ke aa'puru' teing, “Tenang kunsirarima aa'perimatoaing: Niuma paning-koo otomaung, dakaang miring meeka'antavari otoaing; dakaang muu' po'antaveai; dakaang pia nkoaravaing anke kansi'koo paning-koo nkoaramana' nari'. 
LUK.11.3	Doong kante-koo taamang makosina' amerimaatoai; 
LUK.11.4	Ee'noko tonta'memuriai niikaning orarananka, nii'ke nii'ka tonta'evorompimaung-koo teing nii' oraka' nkomaarimaing. Ee'noko parapaara-koo si'meriauka', teka tonta'antameriai teieta naning orara bakaang purinto'keta.”
LUK.11.5	Ee'noko Jiisuu'ke bakaning barevare-nupoong aa'puru'nung, “Dii'koo narung da'maiko' oto'derupeu'nung ee'noko meu'namang tee-anko bera aa'pepeu', ‘Mmaiko' ee, io' taamang-koo beekuri ameai. 
LUK.11.6	Naning narung mmaiko' isipo'keta ning-anko poing ee'noko ning kapoo' oto'memua' tee avompaing.’ 
LUK.11.7	Ee'noko da'maiko'ke kuung-eta ee' bari'dupeu', ‘Ning pore'antameauka'. Karanaang tero da'mariring ee'noko nnurukaa' nari' aatumpiri otong nii'daang. Ning deto daa'koo makosi deea' da' kapoo' avu'koo.’ 
LUK.11.8	Teka ninge ee' naurampimang, tee tee tamung daa'aravarupeu' kapoo' aruu'naang bane da'maiko'ke, teka tee dake ereanavei otoko deeko' daa'arara teie arupeu' aming kapoo' ookara piaropeu'ning.
LUK.11.9	“Ee'noko ninge aa'dampimang, Eentarariai aruriaina'. Besi'eriai daa'eriaina'. Kopikopi'eriai karanaang daate'deruriaina'. 
LUK.11.10	Ai' ookara nantoonge eentavarimainge tee nkavaamaung, ee'noko besi'aamainge tee daa'aamaunge, ee'noko karanaang kopikopi'aamaing teinge daate'evurimaunge. 
LUK.11.11+LUK.11.12	Dii'koo baa dauring-po'nung dauringe taamang eentaruko dei dake ee kapang avepeu', nii'noo' tavi' eentaruko dake ee boru' avepeu', nii'noo' sinkaa' eentaruko dake ee munkeita avepeu'? Otoa'! 
LUK.11.13	Tee tee dii'ke orenge diurukaa'koo tampa' avuavu' nkoverimaung deeko' noru'eriaing Kumponinge tee Niumai paning-koonge Tanuaang Meekung tampa' masika' aruriaing dii' tee-koo eentarariaining.”
LUK.11.14	Enang tee Jiisuu'ke ma'naang amako-anta nkovuko'nung bata'uu'nung. Tenang tee ma'naang tenkenuko tee naning karou'. Ee'noko nantoong ta'nimpariru' karakararearima. 
LUK.11.15	Teka nii'ninge aa'paako', “Aunge tee Kopeu bakaang purinto'ke ma'nari bata'urimaung, tee ma'nari biikaang pankaing.” 
LUK.11.16	Tee' minkuaako napo' nii'ninge paara-antavaama aa'pau', “Taa'ni'anta paning-etaing naumeriaing tee purinto' kompei otoing Kumponing-etaing deeko'.”
LUK.11.17	Teka teie biikaang onou tasi'pura aa'puru'nung teing, “Ookara muu'nanka bii'ka siivenke'arimaing kare-nupoonge pini daako'aarimaung, ee'noko tee puata' siivenke'arimaung teie dua'arimaunge. 
LUK.11.18	Ee'noko Sietani' tee'ke, baka siivenke'ari dei arekee' bakaang muu' napo' donkonui nari' otopeu'? Dii'ke aa'merimatomana'koo: ninge ma'nari Kopeu ninka bata'aramaung. 
LUK.11.19	Ee'noko ooveriko dii' siontaarimaing-koo nii'ning ma'nari bata'aarimaing otorong. Ee'noko ninge Kopeu ninka ma'nari bata'aramaung tamperima deeko' teing siontaarimainge baa ninka bata'aarimaung tamperikoo'? Arekee', teing napo' ning-pina' nari' Kopeu bakaang purinto'ke bata'aarimaing tamperererimaang ee? Tee' taararaarira teinge tuutunantaariaing dii', ai' teing tee'ke ni'ninka nari' nkomarimaing. 
LUK.11.20	Teka Kumponing bakaang iri'ke ma'nari bata'aramaung deeko' tee muu' Kumponing bakaang tee dii'anko taa'ni'poi poing.
LUK.11.21	“Tenang teie naninge purinto'ke tavu'kooninge tanke'pari bakanava tampava tarevui otoko bakaning kapoo'nanka pinka'ari otomatopeu'. 
LUK.11.22	Teka tenang narung aa'na' purinto' tee-koo dau basi tee-koo kokoroarara puru'ura dei, teie pari'upeu' ookara bakaning tavu'kooning tee e'manumaing ee'noko tankaampupeu' bakaning kapoo'nanka. 
LUK.11.23	Ee'noko dii'ke tasi'meriarura dii' teing ning-koo kare-nupoong, ee'noko dii' ni'ninka nari' nantoong oosiarampiarura dii' purarenka' nkonuka Kumponing bakaang muu'keta.”
LUK.11.24	Ee'noko Jiisuu'ke kato nau-antavurima aa'puru', “Tenang ma'naang orara tamung bata'nisi naning-eta tenkenura avitoitoi nanupeu'nung ntong otoa'nairue uaavoainoo' besi'uma, ee'noko tokoo oovuarura aa'pupeu', ‘Ning toromaravaing napo' nkanava ning mou'nava-koo.’ 
LUK.11.25	Ee'noko tenang toroarara kiiroraa'ari neriario' oovupeu' Tanuaang Meekung borivua' bakaang domang-koo. 
LUK.11.26	Teketa bera teie ˜kenaanka-taa ma'nari napo' bokuvurira toroaripeu' baru' aa'na' oreng tee puru'ai. Ee'noko teing tumparira tee-koo otoropeu', ee'noko asi'nung otooto' tee naning bakaang bakei aa'na' oraru'kupeu' tutung otoko'na'keta.”
LUK.11.27	Aung tee' oro' kara Jiisuu'ke minkuvui otoko nani manikumai karinga-koo meu'keta bokuma aa'puu', “Biraankearu'nani teni dauko da' pararuu'nani ee'noko noonoo'duu' da'.” 
LUK.11.28	Teka teie aa'puu', “A, teing oo nantoong biraankeariaining Kumponing bakaang kara taaravaara i'ma'aavaining.”
LUK.11.29	Tenang nantoong karika' aa'na' mmau'paririo' Jiisuu'ke kara tutumpuu'nung, aa'puma, “Dii' enanavarang bakei oreng, nii'ning Sietani'keta una-antavaranko tokomerima aa'merimaing, ‘Taa'ni'anta paning-etaing naumeriaing dake Kumponing bakaang iri'ninka mintoontaramaung deeko'.’ Bakei Kumponinge dii' taa'ni'anta nau-anta-koo kasivuarura narung masikung arurii'naang, aa'noaing: teie ning taa'ni'anta deeng-antamuaing temu' Joona' taa'ni'anta deeng-antavuu'na'. 
LUK.11.30	Ee', tee'pina' Joona' nekipa'noo'keta daa'uio' teing Nineva-nupoonge tee Kumponing-etaing nakaronara tasi'pau'na' tee' nari' Kumponinge boo'keta daa'muko ning Tee Naning-naumpo' Paning-etaing tasi'meriaing dii'ke. 
LUK.11.31	Tenie ovorinaang amentei'keta depeto pou'nanie
LUK.11.32	Napo' te'mung simpe' nkona'mung teing Nineva-nupoong
LUK.11.33	“Naninge araka paro'ura baku'uarupeu', nii'noo' antona'ke daka'puarupeu', teka teie batanang-koo dau pante'upeu' teinge tumpariaininge araka ooaava'naang.
LUK.11.34	Duta tee diikaang mono bakaang puu. Tenang diikaang duta tampa' otoko diikaang mono ootukunairu arakai maanto'ui otopeu', teka tenang tampa' otoaruko deeko' diikaang mono mutaanange maanto'ui otopeu'. 
LUK.11.35	Tee'koo tanatarariri otoriai tee araka dii'koo otoing mutuurariko mutaanampu'neenga. 
LUK.11.36	Tee tee diikaang mono tee ookutunairu arakai maanto'uaing deeko' nii'navaro mutaanampua' tee bakei ookutuari siraka'puaing teie puue oovuko ookutuari arakarurimana'.”
LUK.11.37	Teka kara bakearako narunge Boto Keperuu'navitu-koonge Jiisuu' bokuvuu' tee ninka taamang-koo. Tee tee tumparara taamantoma ba'nanuu'. 
LUK.11.38	Ee'noko tee Boto Keperuu'navitu-koong ta'nimparu' oovura tee tutung ntong-koo bireng duu'ke meeka'parava' taamanuko. 
LUK.11.39	Ee'noko Ovoringe aa'puu' tee, “Dii'ke tee Boto Keperuu'navitue kaapu dovang-koo diisi dama'du naro' duu'perimaung teka dii' pakareererariri orara aarumo ninka oko'okoi maanto'duri otong. 
LUK.11.40	Dii' kanu'nanka. Arekee', teie Kumponinge dama'du nkoruru'nunge ee napo' kuung nkoruria' nari' kiiroraa'dariri otoripeu'na'? 
LUK.11.41	Diikaang domang Kumponing-koo tutung ararima deeko', napo' ata'oinku-koo avusiro'rariri otorimaatoai makosina', ee'noko tee'koo ookara kapoo' kiiroraa'ari otoaing dii'koo.
LUK.11.42	“Baka' piaaru'nuka dii' Boto Keperuu'navitu, tora'kiriaining, ai' dii'ke tee avutevu' napoka dovang oki'nareka' kivorana' tankaamperima namanto Kumponing averikoo' sirivita' dovang ko'dompuu'; aarumo koonto' ee'noko tee piaa Kumponing bakaang siperi. Aing ee'ning teing dii'ke naro'ka nko-koo makosining. 
LUK.11.43	Piaaru'nuka dii' Boto Keperuu'navitu, tora'kiriaining, ai' dii' teing pava dootuu'nairu-koo ba'nava'nani'nanka tampeng-koo ba'nantarikoo' nantoonge ankantaarii'naang, ee'noko nantoonge pankaing-antaraarii'naang pianukai bavevaave-nairu-koo. 
LUK.11.44	Piaaru'nuka dii' Boto Keperuu'navitu, tora'kiriaining, dako'doma tasi'paa'noo' makosinuka aa'noo'ke nantoong daue noru'aava' nanaamaatopeu'noo', ai' dii' diikaang kara tampa' taararaari siontaarima tasi'paavaung Kumponing-eta keta'antavereriko boo'nameng-aape.”
LUK.11.45	Narunge boto naunuka-koonge bari'uma aa'puu' tee, “Nau-anta, nii' tee' dake minkuvema teing ninka nari' maia'antamerimaang.” 
LUK.11.46	Ee'noko Jiisuu'ke aa'puu' tee, “Dii' piaaru'nuka boto naunuka, tora'kiriaining, ai' dii' teing nantoong manki'antavererimaing aarumo mmau' siong-koo pore'antavererima, ee'noko dii'ke pankire'koo-navirenge dii'ka komperia' tee-koo manki'nanka-koo pakuereritaa'. 
LUK.11.47	Piaaru'nuka dii', tora'kiriaining, ai' dii' teing Kumponing-etaing nakaronuka dako'aaru'noo' tamung nerinuka oreng diumaraange tavaaru'ning. 
LUK.11.48	Tee'koo dii' diumaraang-koo aroo'dariri otorining sira'darimaung, teinge nakaro-nupoong tavaarira dako'aaru'noo' nerierimaung-koo. 
LUK.11.49	Tee'koo Kumponing bakaang mataue aa'dampimaung, ‘Ninge botoevorompaing teing nakaro-nupoong ee'noko kara okovuri nkanuka, nii'ning tee teing-koo dupisi'aariaining oraka' nkoaarima.’ 
LUK.11.50	Tee tee Kumponing-etaing nakaro-nupoong biikaang ereng-koo temu'keta kansi' pupu'aru'noo'keta bera enang tuuvumaung-koo dii'ke avarange tuutunang˜ komperiainge, teing-koo Eebelo'keta bera Sakaraia'koo basinoo'ke boorou'ning-koo, tee Sakaraia' boonturoma ee'noko meekavaro-koo meu'ka dupisi'au'nung.
LUK.11.51	Ee', masikung naurampimang, dii'ke avarange tee-koo tuutunang komperira tora'kiriaing; 
LUK.11.52	Piaaru'nuka dii', tora'kiriaining, boto naunuka, ai' dii' teing kii' paa'antaveru'ning karanaang noru'koonavung daate'koong. Dii' dii'ka tuntaria' tevaronge ee'noko dii'ke avo'ererikoo' teing teke tumpariko.”
LUK.11.53+LUK.11.54	Ee'noko Jiisuu' teketa tenkenuko teinge boto naunukai ee'noko Boto Keperuu'navitue karai tuu'antavaako' maroita kapoo'nanka mmau' maku'uma minkuvuko nii'naare-koo baanka'aava'naang nempaitaa'.
LUK.12.1	Boto Keperuu'navitue Jiisuu' tee' paaravai otoko nantoong dakuraaku' oosiariru' baru' aa'na' itovei dapi' mme'eema. Ee'noko Jiisuu'ke bakaning barevare-nupoong bire'uri kara tutumpuma aa'puru', “Tarerariri otoriai tee-koo iisi Boto Keperuu'navitue biikaang taamang ninka bere'aamaung-koo, ai' tampeng nau-antanuka oro'antavarima biikaang kara oraka' noru' ninka pituaamaung Kumponing bakaang kara avo'koo. 
LUK.12.2	Ai' ookara kapoo'nanka nopa'ari otoining teing sira'paravaining. Ee'noko ookara kara baku'nii' nantoonge ookarai taaravaavainge. 
LUK.12.3	Ee'noko tee Kumponing bakaang mirumiru' arorerima mutaanang-koo minkurarimaung tee araka-koo ookarai taaranumpo'. Ee'noko tee kara dii'ka ku'nuntarima iaange minkuerimaung dama'ke sirakura' daankieriaing.
LUK.12.4	“Ninge naurampimang dii' mmaikori', aroreriauka' teing-koo nkaang kara avo'aama diikaang mono boo'antavaavaining-koo ee'noko dama'ke nii'nung kapoo' nkoaavarupeu'. 
LUK.12.5	Teka ninge koono-antarampiri baa dii' aroreriaing naurampii'naang, mono tavurira mosianung-koo dua'duripeu'nung. Ee', tee-koo Kumponing-koo aroreriaing naurampimang, bakaang kara ima'eriaina'. 
LUK.12.6	Noru'eri otong nantoonge tee pa'noko' barenning oki'nareka' baaveaamaung keura toea'ning-koo, teka tee bane oki'nareka'ke Kumponing tee teing-koo nau ampa'oaung tare-koo. 
LUK.12.7	Tee aa'nomaung, diikaang daponanka bore'kooning-koo deeru noru'ui otong. Nantoonanka-koo aroreriauka', ai' dii' teing baru' deto basinoo' noru'duri otong bareng oki'nareka'koo.
LUK.12.8	“Ee'noko ninge naurampimang, ookara teing nantoong-koo uro'kanoo'ke ning aroo'mai otoing sira'pariko ninge, Teie Naning-naumpo' Paning-etainge, tee koosinunanka-koo Kumponing bakaning-koo uro'kanoo'ke nkaning tamparampaing. 
LUK.12.9	Teka baa tee naning ning penkemuaing nantoong-koo uro'kanoo'ke, ninge tee tee' penkempampaing koosinunanka Kumponing bakaning-koo uro'kanoo'ke.
LUK.12.10	“Ee'noko baata teing nantoong ning Tee Naning-naumpo' Paning-etaing oraka' minkumaavaining teing tee Kumponinge tonta'anta-koo makosinuka, teka baata teing Tanuaang Meekung mintoomparako oraka' minkuaavaining teing teing tonta'anta-koo makosinuka deea'.
LUK.12.11	“Ee'noko tenang ainge Boto Keperuu'navitu dovange tuutunantaariko tare nkonuka ee'noko kara simpe'nuka-ankoa, avitoitoi noru'dariauka' minkueriaina'koo aa'perima, ‘Aminge maku'ama'naang?’ 
LUK.12.12	Ai' Tanuaang Meekunge tee tenang tee-koo batei-koo nau-antaruriaing dii'ke minku-koo makosina'.”
LUK.12.13	Narunge karinga-koonge Jiisuu' nia'uu'nung aa'puma, “Nau-anta, taata' naueko neumai deining barenku tankaampuai nee'koo.” 
LUK.12.14	Teka Jiisuu'ke aa'puu' tee, “Aung ee, nko ning baie simpe'nko˜ ee'noko tankaang-nko dee'mainta-koo miru'muinge?” 
LUK.12.15	Ee'noko teketa be'nu'ui teing ookara nau-antavurima aa'puu', “Oorariri tarerariai tee-koo aarumo oko'oko-koo, ai' naning bakaang domaang kavokavoro-ita nkonii' deea'.”
LUK.12.16	Teketa teie kara dikito' nauvuru' teing; aa'puu', “Temu' naning narung kavo mmau'po'nung otoko'nung bakanau kansi' aa'na' maneenau doong kante-koo. 
LUK.12.17	Ee'noko baka karoma aa'puu': Ning aming nkoama'naang? Aing nkaning taamananka sipampainoo' oto'memua'. 
LUK.12.18	Teketa aa'puu': Enang aa' ee' nkoama'naang, aing nkaning taamang kore'maramaing pava oki'nareka' pesi'amira pankainanka kaniampaing, ee'noko teing-koo sipampaing ookara nkaning sinananka ee'noko kavonanka. 
LUK.12.19	Ee'noko ninka aa'maravai: Aung ee, da' mmau' kavonanka oto'derung mare' amatemare'koo makosining. Unaaroi otoi bau'darama, tuaantarama doturari otoaing. 
LUK.12.20	Teketa Kumponinge aa'puu' tee, ‘Da' kanu', e'mung muunga dakaang tanuaange si'duu'naang, ee'noko tee' nkorarako baa okovuu'naang teing kapoo'nanka maamu-antaveining?’ 
LUK.12.21	Tee' nari' tee naning baka-koo kavo oosisiimaung nkoaravaing Kumponing-aape oosivua'.”
LUK.12.22	Ee'noko Jiisuu'ke aa'puru' bakaning barevare-nupoong, “Tee'koo ninge naurampimang dii', noru' manki'doria' otoai aa'ning-koo taamang domanturiaining ee'noko mononopa'nanka. 
LUK.12.23	Aming-koo, nna' domaang tee taamang-koo bi'ari otoa' ee'noko mono tee baarong-koo io'arava'. 
LUK.12.24	Oovereriai teing kaukaunanka, keeng ee'noko kavu' noru'aavainge, taamang kore'nairu oto'evoroa', nka tee Kumponinge bau'urimaung. Bakei, dii' teing baru' deto basinoo' noru'duri otong barennanka-koo.
LUK.12.25	“Ee'noko baie dii'koo noru' manki'oma doong naraanga'noo' be'nu'ura te'koo domampari otopeu'? Otoa'. 
LUK.12.26	Tee tee dii'ke kapoo' oki'naa aung-pina' nko-koo makosiriaruma deeko' aming-koo noru' manki'dorimaung nii'ning kapoo' piarorima? 
LUK.12.27	Oovereriai teing iioo'nanka tamung dupurimana', baarong tua'koo pore'oroainge. Teka ninge ee' naurampimang, aa'na' tampa' nerampurimaung nantoong biikaang meenasi puru'uitaa', bane dauraronanka Solomoni'pina'. 
LUK.12.28	Teka Kumponinge baa'nanka tee' nerampurimaung deeko', teing aa'nomaing na'mung doong-koo domamparara dauna'mung mara'oko tai-antavaakoo', tee tee tee' nari' tasi'periaing dii'ke, masika'anta oki'naa oto'derurininge, ai' dii' teing deto basinoo' noru'duri duaanaruriaining. 
LUK.12.29	Tee tee kapoo' naieriaining tuaantarima besi'eriauka' ee'noko onoue norunoru' nkoveria' otoai. 
LUK.12.30	Aing ee' oro' kapoo' ookara mutaanang-nupoong ookara kansi'koo kaariaamaing, teka dii' tee' deea', ai' dii' Diumai paning-etaing noru'ui otong aing ookara kapoo' dii' apuka'darimaing.
LUK.12.31	“Tee'koo ainkato noru'eria' Kumponing bakaang muu' deto pankaruntoonge noru'erimatoai, ee'noko teing aing kapoo' apuka'darimaing nari' aruriainge. 
LUK.12.32	Aroreriauka' dii' oki'navitu, ai' teie tee Diumai tampa' noru' ninka oko-antaruriaing bakaang muu'. 
LUK.12.33	Diikaning kavo baaveverima mooni' ata'oinku averererimaatoai. Tee' nkoverima kore'darimatoai kerekasi'nanka muuninava-po'ning˜ tamunsi'ning deemparavauka'ning paning-koo. Te' bakiaa' nkonuka tumparia'noo' ee'noko pumpu'ke orariaava'noo'ke. 
LUK.12.34	Ai' ‘te' tokoo naning bakaang muuninava otoainoo' bakaang pankaruntoonge noru' tee te' otoaing.’”
LUK.12.35	Ee'noko Jiisuu'ke danto nari' nau-antavurima aa'puru', “Maamurariri otoriai tokonii'ke pinka'dariri, ee'noko puu paro'erira. 
LUK.12.36	Ee'noko teing-pina' nantoong biikaang ovoring nampeesiroma-ita toroaravainang nempai otoromaing-pina' otoriai, kopikopi'uko namu'ke daate'aava'naang nempariri otoromaing-pina' otoroi. 
LUK.12.37	Bakei biraankenuka deempariaing teing botovotonaa'nuka tantearirio' biikaang ovoringe kune'uriaining tenang poma. Masika' naurampimang, tee tee baka mamuarara ba'nang-antavuriaing teing taamantoma ee'noko pora bau'uriaing teie teing. 
LUK.12.38	Tenang meu'namang nii'noo' tane'aapenang poma deeko', tantearirio' meu'puriaining teing botovotonaa'nuka teie biraankevuriaining.
LUK.12.39	“Napo' ee' noru'eriai dii' teing tee-pina' naning pava okovenung, aa'nung naning bakiaa'nko bakaang batei po'koong noru'ura dei tee tampa' maamuarapeu' tee pava taura'puarura derovuma kuung tung-koo. 
LUK.12.40	Dii' tee'ke maamurariaininge, ai' Tee Naning-naumpo' Paning-etaing tee batei naninge noru'uaruko poo'naang.”
LUK.12.41	Piitai aa'puu', “Ovoring, dake ee tee dikito' nii'koo miru'ei naumerimang ai' ookara nantoong-koo?” 
LUK.12.42	Ee'noko Ovoringe aa'puu', “Tee aa' ninge baa tee naning matau bakaang ovoringe bakanava tare-koo botovumaung miru'ama minkuamaang, naning kake'iinara botovotonaa'nuka batei makosinang bau'koo miru'nisi. 
LUK.12.43	Biraanke-antavuaing tee botovotonaa' bakaang ovoringe pora tee' nkoarako meu'pura. 
LUK.12.44	Masika' naurampimang ninge, teie ookutuning kapoo' okovumaing-koo tarenara deeng-antavuaing. 
LUK.12.45	Teka teie botovotonaa'ke ee' noru'uaing deeko', ‘Nkaang ovoring ana'aring po'koo,’ ee'noko teing bautaranuka tavu' tutumpuriai donkaang ee'noko maniku', ee'noko taamanuma purinto'naru'ke naivuma kanu'aravai. 
LUK.12.46	Teketa teie bakaang ovoringe poma meu'puu'naang doong paapaa'ui otoaina'mung tee po'koo ee'noko batei noru'uauka'nang. Ee'noko teie aa'na' kiimatavuaing tee, ee'noko naro' sipuai teing ninka masika'antavaava' kakarua'nuka ninka. 
LUK.12.47	Ee'noko tee botovotonaa' ovoring bakaang pia tasi'pui siompuauka'nung deeko', maamuarava', tee aa'na' mura'koong. 
LUK.12.48	Teka tee noru'kua' tee' nkovuaing deeko' tee oki'noo' mura'koong. Ai' ookara nantoong naruna' naruna' mmau' avuavu' nkavaamaing napo' mmau'na' avu'koo miru'ariri otorong. Tee mmau' avaamaung-eta napo' mmau' nka-koo makosi.”
LUK.12.49	Teketa Jiisuu'ke danto nari' nau-antavurima aa'puru', “Ninge a' kansi'koo nta' betu'ama'naang mou'nung. Bakei tero moo'kupeu'nung tampa'. 
LUK.12.50	Teka tee tutung sisikeera ninka mme' meeka'antamarava' ning bakei oraka' dee'moi kakau o'nong dupearavaruko tee. 
LUK.12.51	Dii'ke ee ning mooa a' kansi'koo tavo'ama'naang mou'nung-pina' noru'merimang? A, tee' aa' deea', ning tankaang-anta nko-koo mou'nung tee' naurampimang. 
LUK.12.52	Enang-eta deto pa'noko' nantoong nava-koo otoromaing tee' tankaamparii'naang, beenaumo kenaanka ninka turampeematoo'naang, ee'noko kenaanka beenaumo ninka. 
LUK.12.53	Teing siivenke'eeaing bauma bauring-eta ee'noko bauring bauma-ita; bauko baurang-eta ee'noko baurang bauko-ita; bakaampo baampuru'naang ninka ee'noko baampuru'naang bakaampo ninka.”
LUK.12.54	Ee'noko Jiisuu'ke napo' nauvuru' nantoong karika', aa'puu', “Tenang kamo' duaa' tumparamanoo'ke nkoarako dii'ke namu'ke aa'perimaung: Apo'uu'naang. Ee'noko apo'ukoo'. 
LUK.12.55	Ee'noko tenang doving uipaarii'noo'ke depeto poko ooverima aa'perimaung: Uipaarii' baa' mara'anta tavo'kuu'naang. Ee'noko tee' nari' nkoaramaung. 
LUK.12.56	Dii' ampirininuka, tee' noru'eri otong tasi'koo taa'ni'anta kansi'kooning ee'noko doona-kooning. Teka arekee'koo dii'ke ning-kooning taa'ni'anta tasi'peria' otong? 
LUK.12.57	Aming-koo dii'ke koonto'na' simpe'eriaung nkaang kara diikaning oreng tuumpirampima minkuanko? 
LUK.12.58	Ee'pina', tenang naninge da' tuumpirura tuutunang-koo tavo'duu'naang nanirema aa'na' paaraveai koonteeree'naang teke taunge simpe' nkonara-anko tavo'duaruko, ee'noko simpe'nkoi piatooro avuriko kiimata-koo si'daa'neenga. 
LUK.12.59	Ninge ee' nauramaang, da' tee teketa tamung tonta'daravarupeu' moo' pukevei ookutuning dua'ea'.”
LUK.13.1	Tenang nii'ning nantoong Jiisuu'anko porora nauaama aa'pau', “Pailati'ke piatooronuka˜ botovurio' nii'ning Kaaleli'nupoong boontunang nkoari otoko dupisi'aario' ereng biikaning boontunang-kooning ereng ninka pitu-antavaaring.”
LUK.13.2	Ee'noko Jiisuu'ke aa'puru', “Dii'ke ee' noru'eriauka': teing tee' boorou'ning kapoo' orara makensi'ning dii' oto'deruiaing-pina' oro' otoko Kumponinge Rooma'nupoong taura'puru' teing Kaaleli'nupoong dupisi'koo. 
LUK.13.3	Otoa', tee' deea'. Teka dii' tee' nari' paa'dariaininge bere'dariauka'ning deeko'. 
LUK.13.4	Ai' ee' noru'erimang teing nanai'keta ˜beenaumo-taa [18] pava deto isikava dau dua'arara tavuru'ning bakei oreng masikeng nii'ning Jerusalema'nupoong divu'aari otong? 
LUK.13.5	A, otoa', tee' naurampimang. Dii' tee' nari' paa'dariaininge bere'dariauka'ning deeko'.”
LUK.13.6	Ee'noko teie aung dikito' nauvuru', “Narung naninge koi' piiki' keempuu'nung bakanoo' uaininau-koo, ee'noko nii'na'mung sinang kavu'koo pou'nung tevari-koo, teka oovua'. 
LUK.13.7	Ee'noko teie uaininau tanata nauvuma aa'puu', ‘Aung ee, aing beenaumo mare'koo ning sinang kavu'koo momaung avari-koo piiki'navari-koo, teka sinang ooampaung ninge. Nokieaing tevari tamung kansi' orarivumato'neenga.’ 
LUK.13.8	Ee'noko teie maku'uma aa'puu', ‘Ovoroo' ee, sipeio' amare' iro' otoai napo' bera okora' nenke'amira kansi' pankauang sipampaing. 
LUK.13.9	Daunamare'koo sinang bi'uaing deeko' tampa' masika', teka bi'uaruko deeko' nokieaing.’”
LUK.13.10	Teketa nii'na'mung Doong Uaana'mung, nau-antavarako'nung pava dootuu'nanka-koo nii'nava-koo. 
LUK.13.11	Teke nani ma'naange siipa-antavuko'nani otoko' mare' kivora-ita ˜beemare'pi-taa-koo [18], kai'aritaa' baka deto koompari donkong-koo makotuaruko'. 
LUK.13.12	Ee'noko tenang Jiisuu'ke oovura teni, teie bokuvuko uro'ke poko aa'puu', “Ani ee, da' unaaroinani dakaang siipa-ita.” 
LUK.13.13	Ee'noko teie bakaang bireng pante'uu' teni-koo dau ee'noko tenang namu'ke teni koomparu'. Ee'noko tenie Kumponing daangampuu'.
LUK.13.14	Teka Jiisuu'ke Doong Uaana'mung-koo taare-anta nkovuu'nung-koo teie pava dootuu'nava tanatavuko'nunge iiravoma ee' minkuvuru' teing nantoong, “˜Na'mung-taa doong otong nko-nko nko-kooning. Teing-koo doonko porira taare-anta nkaveriaing, Doong Uaana'mung-koo deea'.” 
LUK.13.15	Teketa Ovoringe maku'uma aa'puu' tee, “Da' ampirinung˜, dii'koo ee narunge te'mung Doong Uaana'mung bakaang boromaka' nii'na' doonkii' dapa'uma bi'ari otomanoo'keta barampui beaung ntong nai-anta-koo? 
LUK.13.16	Ee'noko tee' makosi deeko', aming-koo ani manikuma Eebaraami' baurang makosi deea' Doong Uaana'mung-koo unaa-anta-koo, Sietani'ke dai'uu'nani booni'antavuma teing-koo mare' kivora-ita ˜beemare'pi-taa-koo?”
LUK.13.17	Tee' minkuvura teing bakaning too'de-nupoong maia'antavuru' ee'noko ookara nantoong dotuariru' ookara kapoo' nepu'na' nkovuu'ning-koo teie.
LUK.13.18	Napo' nii'na' Jiisuu'ke ee' minkuvuu', “Kumponing bakaang muu' aming-pina' oro'? Aminge pa paara-antavampeu' tee? 
LUK.13.19	Tee aa' sinanu oki'nu-pina' oro' masitara'koonu naninge nkavura mintoong-koo keempuu'nu, ee'noko dupura koi' pankavari deemparu', ee'noko barennankai bitonanka kaniau' kaumpe'nanka-koo.”
LUK.13.20	Ee'noko napo' aa'puu', “Kumponing bakaang muu' aminge pa paara-antavampeu' tee? 
LUK.13.21	Tee aa' tee teu-pina' parauanu naako'nii'nu iisi-po'nu-pina' naninge manikumai nkavura paraua diisi beerentu'koo maanto'ura naro'ka bere'uko bera teue ookara pangapangavopeu'.”
LUK.13.22	Teketa tee tenkenura Jiisuu' nanuu'nung Jerusalema'aape osi pankeng ee'noko oki'nareka' beero'ui nau-antavurima. 
LUK.13.23	Ee'noko nii'ninge aa'pau' tee, “Ovoring, teing ee moo'ariaining oki'ning?” Ee'noko teie aa'puru' teing, 
LUK.13.24	“Muu' paninung-koo tuntoma te' ito-navarong. Teke tevaronge aa'na' purintariri paararariaing tung-koo avutevu'daria', aming-koo, nna' teing karinga avitoitoi miru'arima paaravariaining makosiaavauka'nung. 
LUK.13.25	Tenang namu'ke pava okonarai i'amparara karanaang pinka'uko dii' tee dama'due donkoniri otoriaing kopikopi'erima te' karanaang, aa'perima, ‘Ovoring, daate'meriai.’ Ee'noko teie aa'duriaing dii', ‘Ninge dii' noru'dampia' areketa porininge.’ 
LUK.13.26	Tenang dii'ke aa'periaing, ‘Nii' aa' da' ninka nari' taamanampima tuaamariko'ning, ee'noko da' niikaning osinanka-koo nau-antararako'.’ 
LUK.13.27	Teka teie aa'duriaing, ‘Ninge naurampimang dii' noru'dampia', are'nupoonge. Tokoi beriaing ning-ankoita dii' oraka' nkorarimaing.’
LUK.13.28	“Teke ee'noo'ke dama'du otoritaa' birontariai si'da' kakirinkurarima sisikeera-koo otori, aa'ning oovererima: Eebaraami', Aisake', Jeekopi' ee'noko teing ookara Kumponing bakaning nakaro-nupoong teka muu' Kumponing bakanoo'ka. 
LUK.13.29	Ee'noko nantoong aa'ning-eta poroaining teke muu' Kumponing bakanoo'ke nari' taamanaavaing: duaa' pomanoo', tumparamanoo', ee'doompeto ee'noko ee'depeto. 
LUK.13.30	Ee aing, nii'ning teing enang dama'duariri otoroining ureaavaining ee'noko napo' nii'ning enang ureai otoroining napo' dama'duariaing.”
LUK.13.31	Ee'noko tenang tee-koo batei-koo nii'ning Boto Keperuu'navitu porora aa'pau'nung Jiisuu', “Tenkeniai anketa, Eeroti'ke da' dupisi'duu'naang piavomaang.” 
LUK.13.32	Ee'noko Jiisuu'ke aa'puru'nung teing, “Berira nauerima tee daang-koong daurarong aa'periaing, ‘Aung ee, Jiisuu'ke aa'puing, “Ninge aa'nomaang: ma'nari bata'aramang, taare-anta nkoamaang-e'mung, tane' tee'ke, ee'noko dauna'mung opama'naang nkaning nko-nko nkoama Kumponinge miru'muu'ning. 
LUK.13.33	Teka e'mung, tane', ee'noko dauna'mung nkoampaing teing nkaning nko-nko, bera Jerusalema'ke bakeampaing, ai' Kumponing bakaning nakaro-nupoong teing Jerusalema'koo taapo'ke booroaung.” ’
LUK.13.34	“Oi baka' Jerusalema'nupoong, Jerusalema'nupoong, dupisi'erererimaing Kumponing bakaning nakaro-nupoong, ee'noko teing dii'koo botovurimaing kapange too'pererima dupisi'erererikoo', arekee'ning batei-koo ninge dii' naro'koo kariamaung kokoree'ke baurukaa' kupa'koo boong naro'urimana', teka dii' aroo'dariaung. 
LUK.13.35	Aing ee, Kumponinge diikanoo' osi si'during dii'ke dii'ka tare-koo. Ee'noko naurampimang, dii' teing ning napo' oomeriaroo'naang bera tenang batei aa'meriainang, ‘Biraankenung tee naning Ovoring bakaang miring-koo pomaatomaung.’”
LUK.14.1	Nii'na'mung Doong Uaana'mung Jiisuu' taamang-koo beu'nung narung pankaing Boto Keperuu'navitu-koong bakanava'koo. Teinge Boto Keperuu'navitue Jiisuu' nempai tareaako'nung baanka'aava'naang. 
LUK.14.2	Teke naning narung Jiisuu'koo uro'kanoo'ke otoko' siipai mono doremparako'nung. 
LUK.14.3	Ee'noko Jiisuu'ke oovura nia'urima aa'puru' teing boto naunuka ee'noko Boto Keperuu'navitu, “Doong Uaana'mung ee taare-anta nko-koo makosi ai' makosi deea'?” 
LUK.14.4	Teka teing kareaava'. Teketa' teie kompura taare-antavura si'nara'uu'. 
LUK.14.5	Ee'noko teing aa'puru', “Dii'koo baa bauring-po'nung nii'noo' boromaka'navoro' oto'evuing dinkung-koo dua'ari dei ee teie iri'narung taaru'uarupeu' Doong Uaana'mung?” 
LUK.14.6	Ee'noko teing tenaare maku'koo makosiaavaruu'.
LUK.14.7	Jiisuu'ke tee teka nantoong taamang-koo bokuaaru'ning tampoo' ba'nang-koo piavoroko oovurira kara dikito' nauvurima aa'puu', 
LUK.14.8	“Tenang nii'narai bokuruko da' nampeesi-koong-koo taamang-koo pankeng ba'namparimanoo' ba'naniauka' naning da'koo dau basi bokuvuing poko teie bokururepeu'nunge aa'du'neenga, ‘Aung ee, tonta'darako aung ba'nanuai;’ 
LUK.14.9	Ee'noko tenang da' maia'doitaa' boonko oko batari'darapeu'. 
LUK.14.10	Teka tenang bokuraako da' bera oko ba'naniai, ee'noko bokuruinge pora aa'duai, ‘Mmaiko', deto a'dei' ba'naniai.’ Tenang ookara-koo teke da' ninka taamang-koo nari' ba'nantariaining-koo miring pankaing nkavee'naang dake. 
LUK.14.11	Ai' toomo aung ee' oro': Baa naning baka deto nkoaramaung doonko batari'numpo' ee'noko tee naning baka boonko otomaung deto i'anumpo'.”
LUK.14.12	Ee'noko Jiisuu'ke napo' nauvuma aa'puu' tee naning bokuvuu'nung, “Tenang dake paroro nkovema da'maikori' bokueriauka', aing aa'ning: daara'mainkaang, dakanamuiaang ee'noko kavokavoro-po'nupoong, dama'ke napo' bokuraara maku'ari'neeng. 
LUK.14.13	Teka tenang paroro nkovema aing ee' oro'nuka bokueriai: ata'oinku, kaikuu'nuka, kau' de'doonuka ee'noko kaputu'nuka. 
LUK.14.14	Tee' nkoveko tee Ovoringe da' biraankeruaing teinge bari'daavauka'noo'koo, ee'noko dama'ke te'mung koonto'nuka boo'keta daa'ariaina'mung Kumponinge tee-koo moo' aruaing.”
LUK.14.15	Tenang teing-koo narunge Jiisuu' taaravura nari' ba'nampariri otoroko'ning-koonge aa'puu', “Biraanke-nupoong teing nantoong taamang-koo naikaavaining Kumponing bakaang muu' donkonuainoo'ke.”
LUK.14.16	Teka Jiisuu'ke aa'puu', “Nii'na'mung narung naninge paroro pankaing nkovura karinga nantoong bokuvuru'nung. 
LUK.14.17	Ee'noko mororu'na'mung botovotonaa' botovuu' para' sipuma aa'puu'naang, ‘Poriai, taamang maamuari otong.’ 
LUK.14.18	Teka teing nari' para'ariri kareau'. Tutuna'nunge aa'puu', ‘Ninge kansi' nerakung moo'ansieeng; mera ooama'naang. Aung ee, tampa' naueaing ee, moaroo'naang.’ 
LUK.14.19	Ee'noko nii'nunge aa'puu', ‘Ninge boromaka'navong moo'aransieening mera paaravarama'naang. Aung ee, tampa' naueaing ee, moaroo'naang.’ 
LUK.14.20	Ee'noko nii'nunge napo' aa'puu', ‘Ning a'mung nampeesimarieeng; tee'koo moaroo'naang.’
LUK.14.21	“Tee tee enang botovotonaa' toroarara bakaang ovoring kontevorou'na' nauvuu'nung. Teketa' tee pava okonara iiravoi bakaang botovotonaa' aa'puu', ‘Beaing iri'narung taung pankenankai ee'noko oki'nareka'ke kantevei osi pankaing-kooninge ee'noko po'antaveriaing teing ata'oi'nuka ee'noko kaikuu'nuka ee'noko kau' de'doonuka ee'noko kaputu'nuka.’ 
LUK.14.22	Teketa tee' nkovura toroarara teie botovotonaa'ke aa'puu', ‘Ovoring ee, kapoo' botomeing ninge nkoansing, teka pava mme' maanto'ua'.’ 
LUK.14.23	Ee'noko teie ovoringe botovotonaa' aa'puu', ‘Taung pankaraunge naniaing ee'noko buru'buurunairue naniai. Ee'noko nantoong etueri kuung po'antaveriai nkanava maanto'aavaina'. 
LUK.14.24	Ee' nauramaang, teing tero bokuaranko kupi'orou'ning ookara mantonkaavauka'ning nkaang-koo paroro-koo.’”
LUK.14.25	Nii'na'mung nantoong aa'na' karinga Jiisuu' ninka nari' Jerusalema'aape nanaama teie teing-aape bere'arara aa'puru' teing, 
LUK.14.26	“Tee naning ning-anko poainge tee ning aa'na' deto basinoo' pankaruntoonge noru'muaing aing aa'ning piaavurimanoo'keta dau basinoo': bauma, bauko, ba'aang, baurukaa', batatakaampi, baara'mainkaang, ba'marikaampi ee'noko tee baka bakaang domaang nari'. Makosi deeaung deeko' tee makotua' nkaang barevare-nung deempari oto'koo. 
LUK.14.27	Ee'noko baata teing ning siong-koo baike aa'barata'koo kune'koo taura'pariarupeu'ning teing makosiaava' nkaning barevare-nupoong deempariri oto'koo.
LUK.14.28	“Dii'koo narunge pava pankava kani-koo piavora deeko' tutung ee ba'nanura norunoru'uarupeu' moo' noru'uu'naang teva bake-kooning makosi oto'evuing deeko'. 
LUK.14.29	Noru'ua' tamung tutumpuma tuuku-koo dorang pante'ura opuaruko ookarai ooaavaininge akapeu'aama bemkempaa'neeng tee. 
LUK.14.30	Aa'paa'neeng, ‘Aunge naninge kani tutumpura kanivuma o'koo makotuaruu'.’
LUK.14.31	“Nii'na' narung dauraronge nii'nara daurarong˜ bata'uu'naang kare-koo ee tutung ba'nanura bakaning ninka mumunsiariarupeu' aa'paama, ‘Nii'ke ee oki'ning ninka kivora kokorei' piatooronuka ninka kenaanka kivora kokorei' piatooro bata'koo makosi, ai' makotumpia'?’ 
LUK.14.32	Ee'noko teie dauraronge makosi deeaung noru'ura deeko' tenang mme' isipo' otoroko teie kara nka-nupoong botovuripeu' mooaveereaina' nia'koo. 
LUK.14.33	Tee' nari' baa naning dii'koong ookara kapoo' bakaning-eta siparavarura deeko' tee nkaang barevare-nung deempari otoarupeu'.”
LUK.14.34	“Tee'koo dii' miang-koo tasi'dariaing. Miang tee kapoo' tampara, teka deva'noo' opari dei, arekee' tarii'antavupeu' napo'? 
LUK.14.35	Tee aa' tee tee enang makotua' kapoo' nko-koo, tamung dua'koong deemparing.
LUK.14.35	“Dii' punkang-po'nupoong deeko' enang taaraveriai!”
LUK.15.1	Enang tee taakisi nkanuka ee'noko nii'ning orananka nari' tee-anko due' porou'nung. 
LUK.15.2	Ee'noko teinge Boto Keperuu'navitue ee'noko boto naunukai minkuminku nkoau' aa'paama, “Aunge naninge orananka poraporaivurimaung teing ninka nari' taamanaama.” 
LUK.15.3	Tee'koo Jiisuu'ke aung dikito' nauvuru'nung, aa'puu'nung,
LUK.15.4	“Baa naning dii'koong narung, narung daaku' sipisipi' oto'evupeu', teketa teing-koo nau pooari dei dake ee teing nii'ning mmau' tamung siperira teu nau pooaru'nu besi'koo naniarupeu' bera daa'eainoo'ke basi? 
LUK.15.5	Ee'noko tenang daa'era dake teu poru'epeu' ukaamau'ke doturotu ninka. 
LUK.15.6	Ee'noko tenang osi pora dake da'marang bokueripeu' ee'noko da'maikori' aa'perima, ‘Ni'ninka nari' dotumariaing ninge nkaang sipisipi' paa'aru'nung daa'ansing-koo.’ 
LUK.15.7	Tee' nari' bakei paning-koo doturotu pankaing otomaunge naning narung orara bere'arako tee doturotu teing nantoong karika' koonto'nuka otoromaing-koong doturotu puru'ui otong, aa'ning bii'ka bere'koo makosiaavaing tamparikoo'.
LUK.15.8	“Napo' nani manikuma mooni' kivoranuri oto'evupeu'nani ee, nau paa'antavura puu paro'ura keperuu'ari siimuvuma tee pava besi'uarupeu' bera daa'upeu'noo'ke basi? 
LUK.15.9	Ee'noko tenang tenie daa'ura teu, tenie ba'marang ee'noko ba'maikori' bokuvuripeu' aa'puma, ‘Ni'ninka nari' dotumariai ninge au mooni'nu daa'ansing-koo, paa'antavantu'nu.’ 
LUK.15.10	Tee' nari' bakei Kumponing bakaning koosinunanka dotuarimaung narung orara bere'aramaung-koo.”
LUK.15.11	Ee'noko napo' Jiisuu'ke aa'puu', “Naning narung otoko'nung baurinketa kenaankara. 
LUK.15.12	Ee'noko baara'ma'nunge tenaanka-koo aa'puu' tee bauma, ‘Mma' ee, nkanamanto barenku-koo enang ameai.’ Ee'noko baumai tankaampuu' kapoo' okovuining tenaanka-koo. 
LUK.15.13	Teketa mmau' doong tankinuaruko baara'ma'nunge bakaning nkavura tenkenuu' tokoonamenge isipo'ke, ee'noko teke nainai dovang-koo ee'noko moru, naviuraa'eema tamung dua'uu' boturopa. 
LUK.15.14	Ee'noko tenang ookutunung kapoo' dua'uko pankaing peera tavo'kuu' temeng-koo, ee'noko ata' tutumparu'. 
LUK.15.15	Tee' nkoarara osikaiaang-koong narung-koo bi'antavaru' temeng-koo. Ee'noko teie bakanavora'koo botovuu' pooro'nanka bau'koo. 
LUK.15.16	Ee'noko bakei aa'na' peeravoi teing dopa' nai-koo piavoko' pooro' avuriko'ning-koo. Naninge kapoo' nau' avua'.
LUK.15.17	“Teka baka norunoru'arara teie aa'puu', ‘Baka'e, teing mintoong-nupoong mma'ke moo'urimaing karika' otorong taamang makosining oto'evorong ee'noko kore'arikoo', teka ning aung peerai anka dupisi'mumang. 
LUK.15.18	Ning enang i'amarara nanampaing mma'anko, ee'noko aa'pampai tee, “Mma' ee, ning oraka' nkomaru'nung Kumponing-koo ee'noko da'koo. 
LUK.15.19	Ning enang dauring tang-koo makotumpa'. Aing dakaning mintoong-nupoong-koong narung-pina' nkomeaing.” ’ 
LUK.15.20	Ee'noko teketa' i'amparara bauma-anko nanuu'. Teka mme' isipo' otoko baumai oovura bakaang domang piaae aa'na' maanto'ura tee-koo bauring-koo, ee'noko teketa kua'parara boko'ura nuunuvuu'. 
LUK.15.21	Ee'noko bauringe aa'puu' tee bauma, ‘Mma', ning oraka' nkomaru'nung Kumponing-koo ee'noko da'koo. Ning dauring tang-koo makotumparuing.’
LUK.15.22	“Teka baumai bakaning botovotonaa'nuka aa'puru', ‘Mononopa' tampara masikung iri'narung nkaveri porira kurumperiai aung-koo, ee'noko riing pankiri'koo kurumperiai ee'noko boonamante˜ kau'koo. 
LUK.15.23+LUK.15.24	Ee'noko boromaka'nu kampianu bau'naanu bi'erira taveriai, ee'noko maa'ampiai dotumarima, ai' aung nnuring tee boo'paru'nung-pina' noru' enang napo' domamparing; tee pooaru'nung enang napo' toroaring.’ Ee'noko teinge tenang kovi tutumpau'.
LUK.15.25	“Enang tee tutuna'nung bataata pora'ke otoko, ee'noko teketa poma pava due' basiarama teie neekavarima koviariko taaravuu'. 
LUK.15.26	Ee'noko botovotonaa'nuka-koo narung nia'uma aa'puu', ‘Aming-koo koviarimang?’ 
LUK.15.27	Ee'noko teie aa'puu' tee, ‘Daara'ma'nung poing, ee'noko daumai teu kampianu bau'naanu tavuing tee bauring tampa' otoko kune'ura onkeonke'uma.’
LUK.15.28	“Teka tee iiravora kuung po'koo piavoaruu'. Teketa baumai dama'du siarara kevi'uu' tee. 
LUK.15.29	Teka teie bari'uma bauma aa'puu', ‘Ee mma' ooveko, aing mmau' mare' ning da'koo dai'mari pakurama o'noretu'ning. Dakaang kara siompamaung taarapiikamarava', teka dake ning sie'nu bi'memua' ning mmaikori' ninka nari' kovimaripeu'nu. 
LUK.15.30	Teka tee aung dauring poio' dakaang kokononang tamung kera'puu'nung manii' bakisipunanka moo'urima dake tamung teu kampianu bau'naanu tavevuing.’
LUK.15.31	“Ee'noko baumai aa'puu' tee, ‘Nnuring ee, da' ni'ninka ookara batei-koo nari' o'noremaung, ee'noko ookara kapoo' ning nkaning teinge dakaning. 
LUK.15.32	Tee tee makosi doturotumarima kovimariaing, ai' aung daara'ma'nung tee boo'paru'nung-pina' noru' enang napo' domamparing; tee pooaru'nung enang napo' toroaring.’”
LUK.16.1	Nii'na'mung Jiisuu'ke bakaning barevare-nupoong nau-antavurima aa'puru'nung, “Naning narung kavo mmau' po'nung otoko'nung. Teie nii'nung bakaning kavonanka avutevu' tare-koo sipuu'. Ee'noko nii'ninge tuumpiau'nung oraka' tare tampaama. 
LUK.16.2	Ee'noko teie okonarai bokuvura aa'puu' tee, ‘Tee aming-koo da' minkuraako taaravansing? Kavo tarevemana' daariera ameaing. Da' tee bake-antarama'naang.’ 
LUK.16.3	Ee'noko teie tare-nkoi baka karoma aa'puu', ‘Nkaang pankainge enang tonta'muu'naang tanatamaramanoo'keta. Ninge enang aming nkoama'naang? Ai' ning tee kansi' nenke'koo makotumpa'. Ning baka-eenta-koo maia'momang. 
LUK.16.4	Ee', enang noru'ansing. Nantoong pakuarampaing biikanairu-koo bokumaavaina' tanatamaramanoo'keta bata'muko.’
LUK.16.5	“Tee tee teie naruna' naruna' bokuvuru'nung teing bakaang ovoring-koo komaaru˜ oto'evorou'ning. Tutuna'nung aa'puu', ‘Da' nkaang ovoring-koo arekee'ning komaaru oto'derung?’ 
LUK.16.6	Teie aa'puu', ‘Narung daaku' daramu duuni-po'nanka.’ Ee'noko teie aa'puu' tee, ‘Aung ane' komaaru-koonane' tero daarieu'nane' nkavera iri'narung ba'nanira pari'ema nii'nane'koo naruaape daarieai.’
LUK.16.7	“Napo' nii'nung aa'puu', ‘Da' arekee'ning komaaru oto'derung?’ Teie aa'puu', ‘Narung daaku' daramu uite'koonanka˜.’ Teie aa'puu' tee, ‘Aung ane' komaaru-koonane' daarieu'nane' nkavera pari'ema nii'nane'koo naruaape-ita beenaumo kivora daarieai.’
LUK.16.8	“Ee'noko tee tarenara bakaang ovoringe taaravura aa'puu', ‘Tee aung tarenara aa', bane koonto' deeaunge, teka bakei tampa' uro'ke noru'umaung!’”
LUK.16.8	Ee'noko Jiisuu'ke minkunaavarama aa'puu', “Nantoong aung kansi'nupoong kansi'koo mintoona' tero uro'ka matauaarimaung dii' araka-koo-nupoong divu'daari paninung mintoonuka tantarimaing. 
LUK.16.9	A'noo' kansi'nupoonge tamung apupo' uro'ke noru'aama kavokavoro kompaamaung bii'ka dotu-anta-koo, Kumponing deea'. Teka ninge ee' botorampimang dii' araka-koo-nupoong, kavokavoro tampa' komperiaing nii'ning nantoong paku-koo, Kumponinge tampa' oorurira onkeonke'duriaina' paning-koo, te' tampa' otoi otorimaatoainoo'.
LUK.16.10	“Baa tee naning kake'iinung oki'ning-koo napo' tee'ke kake'iinung mmau'koo. Ee'noko baa tee naning oki'ning kompui kavuruaramaung teie mmau' tampa' tanatavuarupeu'. 
LUK.16.11	Tee tee tee'koo dii' naurampirina'koo kake'iirariarura deeko' aung kansi'koong kavokavoro-nanka-koo, baie noru'duria' kapoo' masikung oko-antaruripeu'? 
LUK.16.12	Ee'noko teing kapoo' Kumponinge oki'noo' kong-koo taura'durining-koo kake'iirariaruko deeko' baie dii'ka dii' okoruriaining arurii'naang? 
LUK.16.13	Narung bautarai kenaanka ovontura siompurearupeu', ai' teie tee narung munte'uma nii'nung piaavumatopeu', nii'noo' narung siompuma nii'nung siompuarupeu'. Tee'koo dii'ke Kumponing ee'noko kavokavoro ookeng deto deeng-antaveriarupeu'.”
LUK.16.14	Teinge Boto Keperuu'navitue mooni' piaavaako'ninge aing ee' oro' taaravaara Jiisuu' benkempau', teka teie aa'puru' teing, 
LUK.16.15	“Dii' aing dii'ka koonto'nuka-pina' nkorarimaung nantoonge daangantaarii'naang, teka Kumponinge noru'ui otong diikaning domang oreng, ai' aming tee kapoo' nantoonge daangampaamaung tee maremaare Kumponing-koo duta-koo. 
LUK.16.16	Temu'keta tee Jooni Minkinara mme' poaruko Moosesi-nung boto ee'noko Kumponing-etaing nakaro-nupoong biikaang dariraari oto'deruriko'nung dii'ke siong-koo, teka Joonie tampara doorenang Kumponing bakaang muu' poaing-koong tasi'antaruru'noo'keta karika' aa'na' itoveema taatoiarimang tung-koo dii' tamung doororariri otoko. 
LUK.16.17	Nka Moosesi bakaang boto-koo oki'nanaare daanaare deemparavauka', bane paning ee'noko kansi' tankinureko. 
LUK.16.18	Ee'pina', dii' ookara dii'ankaampi bata'erererima oovuning namperererimaing dii'ke tee nampeesi orarierimaung. Ee'noko dii' donkaang maniku' bii'unkaampie bata'aarimaing namperereerimaing tee'ke, nampeesi orarinukai Moosesi bakaang boto toto'peri.”
LUK.16.19	“Narung aunge, dii'maiko', mmau' kavopo'nung atang-pina' oro'ninge tampenge mononopa'ke nopa'arako'nung, doong kante paroro narunge mavomavo'po'ninge bau'arako'. 
LUK.16.20	Ee'noko bakanoo'ke karanaang-koo naning narung ata'oi' bempari otoko' miring Lasarusi, pentai maanto'. 
LUK.16.21	Mukunge bau'arako' tee ovo'ma'nung taamang banto'doma-ita dua'arako'ninge. Aa'noko'nung, mosi'ke poroma penta nempi'aako'. 
LUK.16.22	Teketa' tee ata'oi' boo'pario' koosinunankai nkavaara Eebaraami'koo bireng-koo kuung sipau'. “Tee kavo mmau'po'nung tee' nari' boo'pario' dako'au'.
LUK.16.23	Ee'noko boo'nuka biikanoo'ke sisikeeravoi duta bere'arara ookuko' Eebaraami'koo isipo' otoko Lasarusi ninka nari'. 
LUK.16.24	Ee'noko tee bokuvuu'nung aa'puma, ‘Mma', Eebaraami', piaamera Lasarusi botoveko pora pankiri' ntong-koo duu'parara meneng komura boimuai, ai' ning tee sisikeerai puru'antamuing aung-koo urung-koo meu'ka.’ 
LUK.16.25	Teka Eebaraami'ke aa'puu', ‘Nnuring ee, noru'eaing da' tee kansi'koo otoi kapoo' tampeng nkasiiko'nung ee'noko Lasarusie tenang oreng nkavuko', teka enang aung anke boiravui domang kuaa'oi otong ee'noko da' sisikeerai puru'antarui otong. 
LUK.16.26	Napo' nii'nung kapoo' nii'koo meu'ke keeva' bakatemota otong nantoong anketa tanking-koo piavoropeu'ning beroarupeu', ee'noko teketa dakanameng-eta aa' nii'anko naning tankinuarupeu'.’
LUK.16.27	“Ee'noko tee kavo mmau'ke Eebaraami' maku'uma aa'puu'nung, ‘Mma' ee, nuu'damaang dake Lasarusi botoeaing mma' bakanamono-koo, ai' ninge pa'noko' ntara'mainkaang otorong. 
LUK.16.28	Bera siingoravuriaing aa' oroo' sisikeera-po'noo' poro'neenga.’ 
LUK.16.29	Teka Eebaraami'ke aa'puu', ‘Tee aa' Moosesi ee'noko teing Kumponing-etaing nakaro-nupoong biikaang dariraari otong. Teing deeruaavaing.’
LUK.16.30	“Ee'noko teie kavo mmau'ke maku'uma aa'puu', ‘A, mma' Eebaraami', naning boo'keta bei dei teing-anko teing bere'aripeu'.’ 
LUK.16.31	Ee'noko teie maku'uma aa'puu' tee, ‘Tee aa' tee Moosesi ee'noko teing nakaro-nupoong taaravaariauka'nung deeko' tee tee' nari' masika'antavaavarupeu', bane naninge boo'keta daa'arapeu'nunge nauvuriko.’”
LUK.17.1	Ee'noko Jiisuu'ke aa'puru'nung barevare-nupoong, “Amutemuriaunanka kapoo' otong nantoong orara aarumo-koo dua'antavurimaung, teka bakei piaaru'nuka teing nantoong nii'ning dua'antavaariaining. 
LUK.17.2	Teka tee' oro' naning baukoi paravuaruu'nung dei tampa', ai' Kumponinge aa'na' kiimatavuaing tee naning aing toire'koo narung dua'antavuaing tee-koo orara aarumo-koo. 
LUK.17.3	Tanatarariaing dii' dii'ka. Da'marang-koong oraka' nkoarako sira'pei naueai ee'noko orarunsiarako deeko' tonta'antaevuai tee. 
LUK.17.4	Ee'noko tee na'mung doong-koo ˜kemu'ka-taae oraka'nko nkovupeu' da'koo ee'noko teing kante napo' ˜kemu'ka-taae da'anko bere'arama poma aa'puko deeko', ‘Ning oraka' nkomaring,’ tonta'antaevumatoai dake.”
LUK.17.5	Teinge kara okovuri nkanukai aa'pau' tee Ovoring, “Niikaang baito pankaing-antamemuriaing.” 
LUK.17.6	Ee'noko Ovoringe maku'urima aa'puru', “Teu masitara'koonu sinanu teu oki'nu, teka teu-eta tee koi' pankaing dupuma deemparamaung, ee'noko tee' nari' dii'ke masika'anta ninka, bane oki'navu' komperi, bakei aa'noaing, avarireto koi'navari aa'periko deeko', ‘Deto bita'darara pirung-koo keentaravai,’ tevarie meunturipeu'.
LUK.17.7	“Dii'koo narung ovo'ma' botovotonaa' oto'evumatopeu' mintoomparama nii'noo' sipisipi' tanatavurima, ee'noko tenang tee botovotonaa' osi duparako teie ovo'ma'ke ee kirokaivupeu'? 
LUK.17.8	A, tee' aa' kirokaivuarupeu', teka aa'pupeu' tee, ‘Dake taamang ua'memuai ee'noko mononopa' paarirarara banto'memuko naiampai ee'noko da' doinang daka taamaniaing.’ 
LUK.17.9	Tee ovo'ma' amaiaa'oarupeu' bakaang botovotonaa'koo kapoo' botovuko nkoevumaing-koo. 
LUK.17.10	Ee'noko dii'koo tee' nari'ke, tenang dii'ke bakeveriko tee kapoo'nanka ninge diikaang ovoringe naurampimaing nko-koo ninge dii' pankaing-anta-koo piaroriauka', aming-koo, nna' dii'ke tee nko-nko diikaang bantampiru'nung narung nkoverimang.”
LUK.17.11	Jerusalema'aape bema Jiisuu' kevora'ka-koo meu'ke tankinuu' aa'ning-koo Sameria' ee'noko Kaaleli'. 
LUK.17.12+LUK.17.13	Ee'noko namono-koo osi-koo duparako nantoong nanai'ke oramuu'po'nupoonge kune'au'. Teketa isipo' donkonai bokiaama aa'pau', “Jiisuu', Ovoring, piaameriaing nii'.” 
LUK.17.14	Ee'noko tenang teie oovurira teing aa'puru', “Berira piristi'nanka-koo sira'antarariaing, ee'noko tampa' ooruko Kumponing-koo boontunang nkoveai nantoonge tee taa'ni'anta ooaara da' teing ninka nari' oto'koo taura'nii' tasi'daavaina', tee' Moosesi bakaang botoi minkuvumana'.” Ee'noko tee' beroma mono kiiroraa'orou'. 
LUK.17.15	Teketa narung teing-koong taarevou'nung ooarara napo' toroaru'nung Kumponing aa'na' bokuma daangampuma. 
LUK.17.16	Ee'noko Jiisuu'koo kau'kanoo' kinkinura tampara tampuu'. Aung tee ee'nung Sameria'koong.
LUK.17.17	Enang Jiisuu'ke aa'puu', “Nanai' ee deea' kuiaririning? Teing ˜karenaumo-taa areinge? 
LUK.17.18	Teing-koo narung ee otoa' toroarara Kumponing daangampupeu'nung teka aung narung ako'nung toroari?” 
LUK.17.19	Ee'noko Jiisuu'ke aa'puu' tee, “Daa'darara naniai. Dakaange baitoi domang-antaruing.”
LUK.17.20	Nii'nang napo' Boto Keperuu'navitue Jiisuu' nia'aama aa'pau', “Kumponing bakaang muu' arenang poa'naang?” Teie maku'urima aa'puru' teing, “Tee Kumponing bakaang muu' taa'ni'anta ninka poauka'nung dutai oo-koo. 
LUK.17.21	Naninge aa'puauka', ‘Ooveriai, aung tee,’ ai' ‘Aunka' tee.’ Aming-koo, nna' Kumponing bakaang muu' tee bakaning nantoong-koo meu'ke otoi tarevuri otomaung.”
LUK.17.22	Ee'noko teketa dama'ke Jiisuu'ke aa'puru' bakaning barevare-nupoong, “Batei orananka tee pomaang tenang ning Tee Naning-naumpo' Paning-etaing ninka nari' oto'koo aa'na' piaroriainang, teka ning oomeriauka'nung dii'ke. 
LUK.17.23	Nka tee nantoonge aa'daariaing dii', ‘Tee aunka' nemperimaung berira ooveriai.’ Nii'noo' aa'daariai, ‘Tee aung a' otong.’ Teka biikaang kara siomperia' otoaing. 
LUK.17.24	Aming-koo nna' piping tavo'kuma paning-koo auvi'aue bereravaramana' tee' nari' ning Tee Naning-naumpo' Paning-etaing oro'maravaing te'mung nkana'mung. 
LUK.17.25	Teka tutung ninge kapoo' arikananka kune'ampaing tompimaama nkomaavaining enanavarange.
LUK.17.26	“Tee' nari' Nooa' bakanang nkoaru'na' tee' ee'na' nari' ning Tee Naning-naumpo' Paning-etaing moainang nkoaravaing. 
LUK.17.27	Aa'noko'na': Taamanaama, naikaama, nampeema otoroko' bera Nooa' aaka'nareng-koo tumparu'noo'ke basi, ee'noko douai pora aaruvuru' ookara. 
LUK.17.28	Napo' tee' nari' nkoariko' tenang Loote' bakanang: Taamanaama, naikaama, baaveveema, keenkeeng nkoaama, pava kaniaarima. 
LUK.17.29	Teka te'mung Loote' Sodom-navuntu'keta tonta'arako urung ee'noko kapang nta'po'ning apo'pina' paning-eta dua'arara taivuru' teing ookara.
LUK.17.30	“Napo' tee' nari' nkoaravainge ning Tee Naning-naumpo' Paning-etaing napo' moainang. 
LUK.17.31	Te'mung basiarako naning kavo-po'nung daunavaro-koo otoainoo'keta siarama bakaning kavo nka-koo pava-koo kuung tumparavauka'nunge. Napo' tee' nari' naning mintoong-koo otoainoo'keta pava-koo toroaravauka'. 
LUK.17.32	Noru'eriaing Loote' ba'aang denki'ou'na' tenang nta'ke osi taivuko'namono-aape toroarako bakaang kavo noru'uitaa'.
LUK.17.33	“Baa tee naning bakaang domaang baka tarearamaung tee bakaang domaang tee paa'aravaing, ee'noko baa tee naning ning-koo bakaang domaang dua'aravaing tee teie tee' nkoarama tampa' pinka'antavuaing. 
LUK.17.34	Napo' naurampimang, muunga tee kenaanka naro'ke aaturesi otoko narung pari'uma narung sipuaing. 
LUK.17.35	Napo' manikumaara kenaanka-koo nari' iinkureko nani pari'uma nani sipuaing. 
LUK.17.36	Napo' kenaanka naninka pora'ke otoreko narung pari'uma narung sipuai.”
LUK.17.37	Ee'noko teinge aa'pau' tee, “Ovoring, are'ka?” Ee'noko Jiisuu'ke aa'puru' teing, “Are' tokoo dera' otoinoo' mareoi'nanka tee te' poroma naro'arimaung maa'aava'naang tee.”
LUK.18.1	Ee'noko Jiisuu'ke nauvuru'nung kara dikito' baito-koo date'pariri doong kante kunsiarimatoo'naang kontevoroa'. 
LUK.18.2	Aa'puu'nung, “Nii'namono-koo naning narung kara-simpe' otoko'nung, aa'nung Kumponing-koo avoroaruko', nantoong noru'uriaruko'. 
LUK.18.3	Ee'noko temono-koo nani manikuma naaro otoko', tee-anko doong kante poma aa'puko'nani, ‘Donkomei pakumeai ning naninge turamumaatoinani.’ 
LUK.18.4	Tutuna'namu'pi-koo taaravuaruko'nung, teka dama'ke baka karoma aa'puu', 
LUK.18.5	‘Ai, ning aa' Kumponing-koo amoromparukoo' ee'noko nantoong noru'aramparukoo', nka makosi anie naaroi ereanamumaung-koo donkompampaing pore'antamumaato'neenga tee' nari' poi otoma.’”
LUK.18.6	Teketa Ovoringe aa'puu', “Tasi'peri noru'eriai tee aung naning kara-simpe' orara nkoaru'na'. 
LUK.18.7	Ee'noko Kumponinge ee aarumo koonto' kansi'koo donkompevuriaroo'naang bakaning miru'nii'nanka tee-koo bokiaamaing doong ee'noko muung nantoonge oraka' nkoaarimaung-koo? Ai' pankaroong tamung taaravuri otopeu'? 
LUK.18.8	Ninge ee' naurampimang, teie tee namu'ke aarumo koonto' donkompevuriaing. Teka bane tee'koo, ning Tee Naning-naumpo' Paning-etaing napo' kansi'koo mora arekee', nantoong mme' baitoariri otoroko ooarampaing e?”
LUK.18.9	Napo' nii'nung narung kara dikito' Jiisuu'ke nauvuru'nung aunge too'puri teing nantoong bii'ka koonto'nuka tamparimaing ookara oovuning doonko ooaarima, 
LUK.18.10	“Kenaanka naninka nanuretu'nung dootuu'nava pankava-koo kunsiaree'naang, narung Boto Keperuu'navitu-koong ee'noko nii'nung taakisi nkanuka-koong. 
LUK.18.11	Tee Boto Keperuu'navitu-koong donkonui kunsiarama aa'puu', ‘Kumponing, ninge tampara tantamang da'koo, ai' ning tee nii'ning nantoong-pina' deea' aa'ning oko'okonuka, tosi ninka bakiaa' nkonuka, nampeesi orarinuka, napo' bakei aung-pina' taakisi nkanuka-koong-pina' deea'. 
LUK.18.12	Ning tee kemu'kai unkumomaramaung uiki kante tampa' kunsimaraa'naang. Kapoo'koo kompamaing-koo Kumponing bakaning avonkoo'.’
LUK.18.13	“Teka tee nii'nung isipo' donkonura, domang putu'arama, deto ankamparava' paning-aape aa'puu', ‘Kumponing ee, piaamera tonta'meai ning naning oreng nkoamaung.’ 
LUK.18.14	Tee aung naning naurampimang Kumponing bakaang duta-koo koonto' deempari duparu'nung, tee nii'nung deea'. Ai' ookara nantoong bii'ka detoarimaing Kumponinge doonko batarivuriaing, ee'noko baa tee naning baka depetoaramaung Kumponinge deto sipuaing.”
LUK.18.15	Enang teing nantoonge toire' nerakau'nanka ninka Jiisuu'anko po'antavaariko' teie kompurira biraankevurii'naang. Ee'noko tenang teinge bakaning barevare-nupoonge ooaarira poteaaru' teing. 
LUK.18.16	Teka Jiisuu'ke toire' bokuvurima bakaning barevare-nupoong aa'puru'nung, “Toire' taura'perereriko poroai ning-anko, para'ereria', ai' Kumponing bakaang muu' nantoong amurii' okovuriaing. 
LUK.18.17	Masika' naurampimang ninge dii', baa tee naning Kumponing bakaang muu' tooto'ke bauta' nkavui aroo'aramana' kompuarura tee bakei tumparavauka'nung te' Kumponing bakaang muu'koo.”
LUK.18.18	Teketa tee naning pankainge nia'uu'nung Jiisuu', aa'puma, “Da' nau-anta tampara, ninge aming nkoamira domaang oparavaung okomupeu'?” 
LUK.18.19	Ee'noko Jiisuu'ke maku'uma aa'puu' tee, “Arekee'koo dake ning tampara tammemang? Nii'nara naning tampara otoa'. Kumponing narung tampara. 
LUK.18.20	Dake Moosesi bakaang boto noru'ei otong, ee' minkuvumaung,
LUK.18.20	‘Nampeesi orarieauka', naning dupisi'eauka', bakiaa' nkoveauka', daang-koo tuutunampeauka', daumararing deto noru'eresi pakuereaing.’” 
LUK.18.21	Ee'noko teie aa'puu', “Aing ookara ninge tanatavantu'ning ning oki'na'noo'keta.” 
LUK.18.22	Ee'noko tenang Jiisuu'ke taaravura aa'puu' tee, “Da' narung kapoo'koo makosia'. Baaveveaing ookara kapoo'nanka dakaning, ee'noko mooni' nkavera tankaampeai teing-koo ata'oi'nuka-koo. Tee' nkovera paning-koong kavonanka oto'deruaing. Ee'noko ning siomei poai.”
LUK.18.23	Teka teie tee' taaravura orarunsiaru' tee, ai' tee aung tee kavo mmau'po'nung. 
LUK.18.24	Jiisuu'ke tenkenuko oovuma aa'puu'nung, “Bakei pore' masikung teing-koo kavo mmau'po'nupoong-koo muu' Kumponing bakaang-koo tung-koo. 
LUK.18.25	Kaameli'navoro' bamaru'koong busie tumparavarupeu'na' bakei naning kavonanka-po'nung dau basinoo' makotua' Kumponing bakaang muu'koo tung-koo.”
LUK.18.26	Teinge taaravau'ninge aa'pau', “Arekee'? Kavo mmau'po'nupoong domaang moo'ariarupeu'ning deeko' enang baa domaang moo'aravaing?” 
LUK.18.27	Teka teie aa'puu', “Kapoo' nantoonge nko-koo makosiaavaung tee, teie Kumponinge nko-koo makosi.”
LUK.18.28	Ee'noko Piitai aa'puu', “Aung ee, teka nii'ke siparampiru'nung niikaning osinanka-po' da' siontampima.” 
LUK.18.29	Ee'noko Jiisuu'ke aa'puru' teing, “Masika' naurampimang ninge dii', baa tee naning aing aa'ning sipuu'nung: pava, ba'aang, ba'marang, nii'noo' baurukaa' Kumponing bakaang muu' bereng-anta-koo, napo' tee temurii' mmau' oto'evuaing emu'naroong-koo kansi'koo otoitaa'; 
LUK.18.30	ee'noko dama'naroong-koo napo' domaang oparavaung okovuainge.”
LUK.18.31+LUK.18.32	Ee'noko bakaning poka'urira nanai'keta kenaanka aa'puru' teing, “Aing ee, Jerusalema'aape deto merii'naang ee'noko ookutunung kapoo'nanka ning-koo, Tee Naning-naumpo' Paning-etaing-koo, nakaro-nupoonge teroita minkumaama daariako'ning teke dupearaa'naang, aa'nora: Ju'koong ovontunge si'maavaing Ju'deeaing-anko, ee'noko teka teinge akapeu'maama maimaia'na' nkomaavaing tutupee'maama. 
LUK.18.33	Teinge ning mura'maara dupisi'maavaing, teketa beenang doong deemparako napo' daa'maravaing.” 
LUK.18.34	Teka teinge tasi'paava' teing aing kapoo'nanka. Aung minkunaa tee teing-koo baku'aru'nung, noru'ke nkavaava' teing kapoo' minkuvuu'ning.
LUK.18.35	Teketa Jiisuu' Jerusalema'aape nari' bema Jerikoo'navuntu'koo due'aru'nung teke kaputu', eenta bauko, taung miiringe ba'nampari otoko. 
LUK.18.36	Ee'noko teie kaputu'ke nantoong karika' tee-koo miiringe tankinaako taaravuru'nung ee'noko nia'kuma aa'puu', “Aung naampa aming-koo?” 
LUK.18.37	Teinge aa'pau', “Jiisuu', Nasareti'nung tankinumaang.” 
LUK.18.38	Teketa bokuma aa'puu', “Jiisuu', Deevita' bakanaving-koong, piaameai ning!” 
LUK.18.39	Ee'noko teinge ureai nanaako'ninge orokoau' tee aa'paama, “Dooroontaravai!”
LUK.18.39	Teka tee baru' aa'na' bokuu' aa'puma, “Ovoring Deevita' bakanaving-koong, piaameai ning!”
LUK.18.40	Ee'noko Jiisuu' nasinura po'anta-koo botoaru' tee-anko. Ee'noko tenang due' poio' Jiisuu'ke nia'uu' tee, 
LUK.18.41	“Arekee' nkorama'naang piaromaang da', ninge?” Ee'noko teie aa'puu', “Ovoring ee, duta ning bantang-antameaing.” 
LUK.18.42	Ee'noko Jiisuu'ke aa'puu' tee, “Banteaing, dakaang baitoi tamparu'kiing.” 
LUK.18.43	Ee'noko namu'ke bantora tee Jiisuu' siompuu' Kumponing daangampuma. Ee'noko ookara nantoonge teie ooaara Kumponing daangampau'.
LUK.19.1	Teketa Jiisuu' mme' Jerusalema'aape bema Jerikoo'namonoi tumparara osi-koo meeroo'ke tankinuko, ee'noko teke naning narung otoko'nung miring Sakiasi; 
LUK.19.2	Tee taakisi nkanuka-koong narung pankaing, ee'noko mooni'ke maanto'ke. 
LUK.19.3	Ee'noko tee Jiisuu' tasi'pui oo-koo piavou'nung, teka makotuaruu' nantoong karika'ke nee'aako naning apukung deemparama. 
LUK.19.4	Tee'koo uro'kanoo' kua'parara koi'navarie miring sikamoa'ke deto koinuu' Jiisuu' oovuu'naang tevunge tankinuaing noru'ui.
LUK.19.5	Ee'noko tenang Jiisuu' te' basiarama deto ookuma oovura tee aa'puu', “Sakiasi, iri'narung depeto siraravai, ai' ning dakanava'koo e'mung o'noo'naang.” 
LUK.19.6	Tee'koo iri'narung depeto siarara dotuaritaa' onkeonke'uu' tee Jiisuu'.
LUK.19.7	Ee'noko nantoonge ooaara tee minkuminkuau' aa'paama, “Naning orara bakanava-koo otoo'naang being.” 
LUK.19.8	Teka Sakiasie donkonura Ovoring aa'puu', “Aung ee Ovoring, nkaang kavonanka-koo namarang ata'oi'nuka avorompaing, ee'noko nii'nung naning kapoo' tamung nkaevontu'nung deeko' napo' karemu'pie ori'ampaing.”
LUK.19.9	Ee'noko Jiisuu'ke aa'puu' tee, “E'mung domang-anta ava-koo poing, ai' aung teie narung, Eebaraami' baurukaa'koong. 
LUK.19.10	Ee'noko ning Tee Naning-naumpo' Paning-etaing tee nantoong pooarimaing ee' ee'na' besi'arama domamparama'naang mou'nung.”
LUK.19.11	Tenang teinge aing kapoo'nanka taaravai otoroko Jiisuu'ke danto minkuvuma kara dikito' nauvuru' noru' koong-antavurii'naang. Ai' mmau' nantoonge daang ee' noru'aako'nung, Jiisuu' daurarong˜ deempari Jerusalema' due'ka basiarara Rooma'nupoong bata'urii'naang Kumponing bakaang muu' dupe-antavuma. 
LUK.19.12	Tee'koo aa'puu' teie, “Naning narung ovoroo' nii'nameensi'koo isipo' nanuu'nung daurarong pankainge teka daurarong deeng-antavuko toroaraa'naang. 
LUK.19.13	Mme' bea' teie bakaning botovotonaa'nuka-koo nanai' bokuvurira narung daaku'namikuna' kantevuru'. Ee'noko aa'puru' teing, ‘Aing mintoong-antaveriaining bera ning toromaravainoo'ke basi.’ 
LUK.19.14	Teka bakaning osikaiaang-koo nii'ninge munte'aara tee-koo dama'due kara nkanuka botoaarima tee daurarong pankaing-anko aa'pau', ‘Nii' niikaang daurarong deeng-antaveauka'.’ Teka teie taaravuriaruu'.
LUK.19.15	“Teketa tenang daurarong deeng-antavuio' toroarara tee botoaru'nung bakaning botovotonaa'nuka mooni' avuru'ning tee-anko porora sira'paava'naang bereng-antavau'na'. 
LUK.19.16	Ee'noko tutuna'nung tee-anko uro'kanoo' pora aa'puu', ‘Ovoring, dakaang mooni' narung daaku' ameu'namiku napo' kivora daaku'namiku deeng-antarerontu'nung.’ 
LUK.19.17	Ee'noko teie aa'puu' tee, ‘Bakei tampa' nkoraru'nung da' tampara botovotonaa'. Tee'koo tampa' oki'navu'koo kake'iiraru'na'koo da' enang kivora-namonori osi pankeng-koo tarenung deeng-antaramaang.’
LUK.19.18	“Ee'noko kenaanka-nung pou' tee-anko aa'puma, ‘Ovoring, dakaang mooni' narung daaku' ameu'namiku pa'noko' daaku'namiku deeng-antarerontu'nung.’ 
LUK.19.19	Ee'noko teie aa'puu' tee, ‘Da' enang pa'noko'namonori osi pankeng-koo tarenung deeng-antaramaang.’
LUK.19.20	“Teketa napo' nii'nara pora aa'puu', ‘Ovoring, dakaang mooni' narung daaku' ameu'namiku aing, baarong-koo dai'amira teka tareantu'namiku. 
LUK.19.21	Da' dataramparura tee', ai' da' tee naning ivekung. Dakaning botovotonaa'nuka pore'oromaatoko dama' pora derararaa'naang.’ 
LUK.19.22	Ee'noko teie dauraronge tee aa'puu', ‘Da' botovotonaa' orara masikung, tee' minkumeinaare ninge enang toro-antavama'naang da'koo. Masika' ee noru'mei otong naning ivekung? Nkaning botovotonaa'nuka pore'oromatoko dama' mora deramaramaung ee? 
LUK.19.23	Tee' noru'mei deeko' arekee'koo nkaang mooni' beeng-koo sipearuu', toromarara nii'ning taakore'ning ninka nkavampeu'nung?’
LUK.19.24	“Ee'noko tee dauraronge teing nantoong due'ke donkonai otoroko'ning aa'puru', ‘Tee mooni' pari'eriai tee aung, ee'noko tee kivora daaku'namiku oto'evuing averiai.’ 
LUK.19.25	Ee'noko teinge aa'pau' tee, ‘Ovoring, aung aa' kivora daaku'namiku oto'evuing mmau' oto'evung.’ 
LUK.19.26	Teka teie aa'puu', ‘Ninge naurampimang dii' aa'dampima, teing ookara kapoo' basi-antavaamaing dau basinoo' napo' avu'koong, ee'noko tee naning kapoo' basi-antavuaung teing oto'evuining naro'ka pari'koong. 
LUK.19.27	Teka teing nkaning too'de-nupoong ninge tare-koo piavoroaing tee teing po'antavererira anka ning-koo dutakanoo'ka dupisi'erereriaing.’” 
LUK.19.28	Ee'noko tenang aung ee' oro' kapoo' minkuvura uroi Jerusalema'aape deto beu'.
LUK.19.29	Ee'noko tenang Jerusalema' due'arama teing-koo osi kemonora aa'ning Bepasi ee'noko Beetani teke Olive'po'namii-koo teie bakaning-koo barevare-nupoong-koo kenaankara uro'ke botovuretu' aa'purema, 
LUK.19.30	“Amonoka'koo du'dareai. Te' du'dareta doonkii'nu kampianu ooveree'naang bi'ari otoko naning mme' ba'nanuau. Dapa'ereta a' po'antavereai. 
LUK.19.31	Naninge nia'durema aa'dureko, ‘Avoro' aming-koo dapa'eremang?’ ee' minkuereai, ‘Ovoring avoro'koo nko-nko oto'evung.’” 
LUK.19.32	Teketa tee tenaanka botovuretu'naankai bereta tee' nari' nauvuretu'na' oovuretu'nung.
LUK.19.33	Ee'noko dapa'ureko tevoro' kampia-navoro' oko-nupoonge aa'paaretu', “Aming-koo avoro' kampia-navoro' dapa'eremang?” 
LUK.19.34	Ee'noko tenaankai aa'puretu', “Ovoring avoro'koo nko-nko oto'evung.” 
LUK.19.35	Ee'noko tenaankai Jiisuu'anko po'antavuretu'nung tevoro', ee'noko biikaang baaronge tani'aara Jiisuu' teu-koo dau ba'nang-antavau'. 
LUK.19.36	Ee'noko tevoro'ke nanuko nantoonge baaronankai biikaninge taung tani'aako'.
LUK.19.37	Teketa tee Olive'po'namii booru'uma˜ Jerusalema'aape due'arama oro'parako teing ookara karika' barevare-nupoong doturotu tutumpariru' Kumponing daangampaama bokiaama teing nko-nko iirakutananka ooaako'ning-koo aa'paama,
LUK.19.38	“Biraanke-po'nung tee aung daurarong Kumponing bakaang miring-koo pomaang!
LUK.19.38	Mooa ee'noko tee meenasi a'dei'ke paning-koo otoaing.” 
LUK.19.39	Ee'noko nii'ninge Boto Keperuu'navitue karika'kooninge aa'pau' tee, “Nau-anta, orokoveriai dakaning barevare-nupoong tee' minku-koo.” 
LUK.19.40	Ee'noko teie maku'uma aa'puu', “Ninge naurampimang aing dooroompariko deeko' aing kapananka deto bokiaama tee' minkuaapeu'.”
LUK.19.41	Ee'noko tenang Jerusalema' due' pora te' osi pankamono oovuma birompuru' temono-nupoong, aa'puma, 
LUK.19.42	“Baka'e, e'mung dii'ke tasi'peri dei tampa', ninge mooa-koo basi-antarampipeu'na' dii', teka enang tee dii'keta duta-ita baku'aring. 
LUK.19.43	Pomaang te'mung doong tenang diikaning kare-nupoonge porora kororai ku'nuntaariaina'mung taamang moo'eriauka' bera peerai taruriko teinge o'daari doonko kansi'koo dua'raariai diikaning pavananka nari', teing-kooning kapananka tuurampaama; 
LUK.19.44	Aming-koo, nna' Kumponinge dii' piaaruri beero'duriko tasi'periaung-koo.”
LUK.19.45+LUK.19.46	Ee'noko Jiisuu' Jerusalema' basiararai'nange, parang-koo tumparara pava dootuu'nava pankava-koong-koo, nantoong sipisipi' dovang parekanumpo' baaveveeko'ning bata' tutumpuru'nung. aa'purima teing, “Daari Meekung-koo tee ee' daariari otong,
LUK.19.45+LUK.19.46	‘Nkaang pava tee pava kunsinava deempari otoainava.’ 
LUK.19.45+LUK.19.46	Teka dii'ke ‘bakiaa' nkonuka biikanoo'’ deeng-antavering.” 
LUK.19.47	Teketa doong kante kara nau-antavuriko' pava dootuu'nava pankava-koo. Ee'noko piristi'koo ovontunge ee'noko boto naunukai ee'noko pankenge taung besi'aako' Jiisuu' dupisi'aava'naang. 
LUK.19.48	Teka teinge kapoo' nkoaapeu'ning ooaava', ai' nantoong dompirompi'oroko'nung bakaang kara taara-koo.
LUK.20.1	Nii'na'mung Jiisuu'ke teke dootuu'nava pankava-koong parang-koo daankiarama doorenang tampara nau-antavuriko'; 
LUK.20.2	Teketa teinge piristi'koo ovontung ee'noko boto naunuka, nantoong-koo urang-antanuka ninka tee-anko pororai'nange aa'pau', “Naumeriai dake aremurii' taura' otoko dake aing kapoo'nanka nkovemaatoinge, baie aruu'nunge tee taura'?” 
LUK.20.3	Teie maku'urima aa'puu', “Iro' ninge dii' napo' tana'dampiko naumeriaing dii'ke. 
LUK.20.4	Baie taura'puio' Joonie nantoong ntong-koo minkivurima meeka'antavuriko', Kumponinge ai' tamung nantoonge?”
LUK.20.5	Ee'noko teing bii'ka nia'eema aa'peeko', “Are'pampia'naang? Aa'pampiko deeko', ‘Kumponinge,’ teie aa'murii'naang, ‘Teka dii'ke aming-koo Jooni masika'antaveriaruko'?’ 
LUK.20.6	Teka aa'pampiko deeko', ‘Tamung nantoong-etaing,’ ookarai nantoonge kapange dupisi'maarii'naang, ai' teinge tee Jooni nakaronara Kumponing-etaing tasi'pai otong.” 
LUK.20.7	Teketa aa'pau' maku'aama, “Nii'ke aa' noru'ampia' baie pa taura'puio'.” 
LUK.20.8	Ee'noko Jiisuu'ke aa'puru' teing, “Ee', ninge tee'ke naurampiaroo'naang baa tee ning taura' amuu'nung aing kapoo'nanka nko-koo.”
LUK.20.9	Ee'noko Jiisuu'ke kato nau-antavurima aung kara dikito' nauvuru' teing nantoong, “Naning narunge mintoonau uaininau keempuu'nung, teketa nii'ning nantoong tenau tare-antavurira nii'nameensi'koo tenkenuu' pankaroong otoo'naang teke. 
LUK.20.10	Ee'noko tenang batei sinang kavu'koong makotuio' teie narung bakaang botovotonaa' botovuu' teing-anko uaini tare nkonuka-anko nii'ning sinang baarauni-koong˜ tenau-koo nkaevua'naang. Teka teinge tenau tare nkonukai tee botovotonaa' murasiavaama bata'au' tee baarauni avaava'. 
LUK.20.11	Teketa teie napo' nii'nung botovotonaa' botovuu'. Tee ee'nung napo' tee' nari' mura'aama maimaia'na' nkoaama bata'au' tee baarauni avaava'. 
LUK.20.12	Ee'noko napo' tee' nari' teie ovoringe beenaumo-nung botovuu', ee'noko tee aung ereng-antavaara dama'du dua'au'.
LUK.20.13	“Teketa teie uaininau ovoringe aa'puu', ‘Enang aming nkoama'naang? Enang aa' tee nnuring kirokai ninge aa'na' piaavamaung botoampaing. Teing pa amaiaa'oropeu' tee-koo.’ 
LUK.20.14	Teka tenang teinge tare nkonukai tee bauring ooaara bii'ka kareaama aa'paako', ‘Tee aung ee'nung barenku okovuaing. Aia' dupisi'ampiai tee barenku okomuriaina'.’ 
LUK.20.15	Ee'noko teinge tee uaininau-eta dama'du dua'aara teka dupisi'au' tee. Enang arekee' nkovuriaing teie tenau okovenunge? 
LUK.20.16	Teie aa' tee teing tare nkonuka-anko pora tavurima opuriaing, ee'noko nii'ning oko-antavuriaing.”
LUK.20.16	Tenang teinge taaravaara tee aung minkunaa aa'pau', “Ee aing, teing aa' oo nii'ke tee' nkoau'na' nkoampiarupeu'.” 
LUK.20.17	Teka teie oo'oovurima teing aa'puru', “Nko temurii' nko-koo makosiriaung deeko' anaare Daari Meekung-koonaare aming miru'ari otong,
LUK.20.17	‘Tere' ee'nare' kapanare' pava kaninukai poore'aama dua'au'nare' ookutunava-koo e'manianare' tumanare' deempario' tasi'pau' dama'ke.’? 
LUK.20.18	Ookara nantoong tere'koo tasi'paava' tupampariaining tee bii'ka pisira'ariaing, bera baa tee naning tere' dau dua'aravaing tee tere'ke puutuvuaing.”
LUK.20.19	Ee'noko teketa tenang boto naunuka ee'noko piristi'koo ovontung tasi'pariru' teie tee kara dikito' teing too'antavuri minkuvurio'. Ee'noko tenang ee'nang taung besi'au' Jiisuu' dai'aavainavung, teka nantoong-koo avoreau'.
LUK.20.20	Tee tee teinge keuai otoko'nung makensi'navitu botoaarima tee-anko barevare-nupoong masikeng-pina' oro'pariri avakareaava'naang, ee'noko kara minkuvuaining-koo oranaare taaravaara deeko' ovo'ma'koo tavo'aava'naang. 
LUK.20.21	Teinge nia'aama aa'pau' tee, “Nau-anta ee, nii'ke noru'dampiri otong da' koonto'na' karema nau-antamerimaung, tankaang-anta-pina' oro'daravaunge, teka bakei masika' Kumponing bakanavung naumerimaung. 
LUK.20.22	Arekee', nii'ke Ju'nupoonge ee daurarong˜ pankaing, Siisa', Rooma'nung taakisi avu'koo makosi ai' makosi deea'?”
LUK.20.23	Teka teie biikaang avakare tasi'pura aa'puru' teing, 
LUK.20.24	“Io' mooni'nu naumeriai. Au-koo aung bore' uu'aa' baa-koong aa'nung miring daariari otong?” Teinge aa'pau', “Siisa'koong.”
LUK.20.25	Teketa teie aa'puru' teing, “Tee tee averiaing teing kapoo' Siisa' bakaning tee-anko ee'noko Kumponing bakaning Kumponing-aape averiai.” 
LUK.20.26	Tee' maku'urio' doona ooaava' baanka'aapeu'na' nantoong-koo uro'ka, teka ta'ninaara dooroompariru' teing.
LUK.20.27	Teketa napo' Noru' Pitunavitu-koong˜ nii'ning Jiisuu'anko niania' ninka porou'. Teing teing boo'keta napo' daa' masika'antavaava'navitu.
LUK.20.28	“Nau-anta, Mosesie aung boto daarimemuru'nung,
LUK.20.28	‘Naning narung booko ba'aang otoko toire' otoai tee donkaani baara'ma'nunge nampuai teni naaro tee ninka bataata boo'paru'nung tooto' paravevuree'naang.’ 
LUK.20.29	Urikamu' tee namaia' naro'ka ˜kenaanka-taa otoroko'nung. Ee'noko tutuna'nung nampeesiarara boo'paru' bauring otoa'. 
LUK.20.30	Ee'noko baara'ma'nunge teni manikuma nampura tee' nari' boo'paru' bauring otoa'. Teketa beenaumo-nunge; 
LUK.20.31	Tee' nari' temaia'koo ookara-koo ˜kenaanka-taa-koo nkoaru'. Ookara boorou' biurukaa' otoroa'. 
LUK.20.32	Ee'noko asi'na'moo teni nani manikuma boo'paru'. 
LUK.20.33	Enang te'mung asirana'mung boo'nuka daa'ariaina'mung temaia'koo arera ba'aang deemparavainani? Ai' ookara ˜kenaanka-taae nampau'nanie teni.”
LUK.20.34	Ee'noko Jiisuu'ke aa'puru' teing, 
LUK.20.35	“Aung emu'nung batei-koo donkaang ee'noko maniku' nampeesiarimaung, teka dama'nung batei-koo teing Kumponinge makosi-antavuriaining boo'keta daa'arira oto'koo tee teing nampeesiariauka'ning, 
LUK.20.36	ai' teing tee napo' boo'koo makosinuka deea'; aming-koo, nna' koosinunanka-pina' oro'nanka deempariko. Teing boo'keta daa'ariainoo'koo Kumponinge baurukaa' deempariri otoroaing. 
LUK.20.37	Moosesie ee'narai tee' nau-antamuru'nunge teing boo'nuka domampariaing-koong kara. Bakaang dariraari-koo Kumponinge tuu'doi'navari tamung urusivuko'navari-eta karoma Moosesi aa'puu',
LUK.20.37	‘Ning tee Kumponing teing aing aa'ning biikaang: Eebaraami', Aisake', Jeekopi'. Teing ninka komeeri O'noi O'nomaung ning.’ 
LUK.20.38	Tee' minkuvuu'nung-koo tasi'pampiri otong ookara bakaning deempariri domantoo'nuka otorong Kumponing bakaang duta-koo, boo'nuka deea'.”
LUK.20.39	Ee'noko napo' nii'ning boto naunukai maku'aama aa'pau', “Nau-anta, da' tampa' kareing.” 
LUK.20.40	Teketa tee, teing ookara nantoong avoreau' Jiisuu' nii'ning niania' nia'koo.
LUK.20.41	Teketa Jiisuu'ke biikaang noru' tante-anta-koo aa'puru' teing, “Arekee'koo nantoonge aa'paamaung, ‘Tee naning Kumponinge tero Pako'pari'uu'nung nantoong domampuri tarevuriainoo'koo tee Deevita' bakanaving-koong deempari tavo'araa'naang.’? 
LUK.20.42	Ai' Deevita'ke baka aa'puu'noo'koo tee-koo Buuku Kena-koo,
LUK.20.43	‘Teie Ovoringe nkaang Ovoring aa'puu', “A' ning-koo tampavine-koo ba'naniai bera ninge dakaning kare-nupoong dakaang kau' patu'nanka deeng-antarerompainoo'ke basi.” ’ 
LUK.20.44	Tee' minkuvuma Deevita'ke tee Pako'pari'nii' Ovoring Kumponing-pina' basi tampuu'nung. Enang Kumponing deemparako arekee' napo' Deevita' bakanaving-koong tampaapeu'?”
LUK.20.45	Ee'noko ookara nantoonge taaravaio' teie aa'puru' bakaning barevare-nupoong, 
LUK.20.46	“Tarerariai teing boto naunuka-koo biikaang aarumoi baaro'antaraari'neeng. Teing mononopa' isikeng ninka avitoitoi nanu'koo piavoromaing. Ee'noko nantoonge pankaing-antavaarii'naang piavorokoo' baaveromanairu-koo. Napo' pava dootuu'nairu-koo ba'nava'nani'nanka tampeng-koo ba'naniaakoo' nantoonge ankampaaria'naang, ee'noko paroro kante-koo pankeng-pina' noru'aarii'naang piavorokoo'. 
LUK.20.47	Ee'noko naaroonku biikaning pava ookeng daping opo' dunkumpaama kunsi isikenge dakaraka'paakoo' oraka' noru'aari'neeng-koo. Teing teing ee'ning pankaing kiimata nkavaavaining.”
LUK.21.1	Jiisuu'ke baakeenevuri oovuriko'nung mooni' mmau'po'nupoonge biikaang avuavu' sipaako teke dootuu'nava pankava-koo. 
LUK.21.2	Ee'noko teie teka nani naaro ata'oi' oovuu' mooni'ning keura oki'ning kuung sipuko. 
LUK.21.3	Ee'noko teie bakaning barevare-nupoong aa'puru', “Masika' naurampimang ninge, anie ata'oi'ke naaroi aa'na' mmau' sipuing ookara-ita. 
LUK.21.4	Teinge tee biikaang kapoo'nanka mmau'keta sipaing, teka tenie tee ata'oi'keta ookara oto'evuining teni paku-koo makosining sipuing.”
LUK.21.5	Nii'ninge bakaning barevare-nupoong-koo pava dootuu'nava pankava teke minkuaako'nung aa'paama, “Bakei tampa' oro'nava, kapang pipi'daarie ee'noko nepunepu'nanka avuavu'kooninge maanto'navai.” 
LUK.21.6	Ee'noko tee' minkuaako Jiisuu'ke aa'puu', “Ooverimatomaing teing aing kapoo'nanka naurampiaing: Doong pomaang teing aing kapananka tuurampaavaina'mung. Teinge piatooroi deroaama nare' nii'nare'koo daue pante'ario' sipaavauka'nung.”
LUK.21.7	Ee'noko teinge napo' nia'aama tee aa'pau', “Nau-anta ee, tee are'moong tee' nkoaravaing? Ee'noko taa'ni'anta aming tee' nkoaraa'naang due'uko oo-koonge?” 
LUK.21.8	Ee'noko teie aa'puu', “Bakei tarerariri otoriaing nantoonge poo-antaraari'neeng, ai' nantoong mmau' nkaang miring tampaama poroo'naang aa'paama, ‘Batei botu basiaring Tee Pako'pari'nii' toroaraa'naang.’ Nii'na' ee', ‘Ning tee ee'nung.’ Teing tee' kareavaining siompereriauka'. 
LUK.21.9	Ee'noko tenang dii'ke taaraverira karenanka ee'noko nantoong biikaning taretarenanka paari-anta-koo turampeeko dankuranku'dariauka', ai' aing teing kapoo'nanka tee' oro' tutung uro'ke tavo'kuaining, teka botu namu'ke tavo'kuauka'nung.”
LUK.21.10	Teketa' aa'puru' teing, “Narung kansi' i'amparama nii'nung kansi' tavuainge, ee'noko narung muu' i'amparama nii'nung muu' turampuainge. 
LUK.21.11	Tenang pankainanka u'mi' nkoaravaing, ee'noko anairu tenairu-koo doovang ninka peera-koo booroainge. Avorokesi'nanka ee'noko pankeng taa'ni'antananka paning-eta nkoariainge. 
LUK.21.12	Teka mme' aing ee' oro' tavo'kuaruko dii' tee moo'daarima dai'daariaing manki'antaraarima, dootuu' tare-nupoong-anko tavo'daarima ee'noko kiimatanairu-koo si'daariai. Ee'noko dauraronanka ee'noko ovo'ma'nuka-anko tavo'daariai nkaang miring nkaverimaung-koo. 
LUK.21.13	Ee'noko tee' nkoraarima tampara doona araariai ning sira'meriaing. 
LUK.21.14	Tee tee koonto' okote'doriaing norunoru' mmau' nkoveria' otoriaing tuutunang˜ nimpa'eriaina' nemperi. 
LUK.21.15	Ai' ninge tee arompiaing tee matau minkueriaing aa'nung turantaarining-koo narung makotua' dii' maku'duriaing daang deeng-antarurima. 
LUK.21.16	Dii' teing kare-nupoong-anko sing-antaraariaining bane ainge aa'ninge: diumatakaampie ee'noko dii'marang ee'noko teing diikanamuiaang ee'noko dii'maikorori' ee'noko nii'ning dii'koo teing dupisi'daariaining. 
LUK.21.17	Ee'noko napo' munte'daariai ookarai nkaang miring-koo. 
LUK.21.18	Teka tee dii'koo daponavi' navi' diikaang bore'keta paa'aravauka'nung. 
LUK.21.19	Teka purintariri otoriaing dii' domantariaina'.”
LUK.21.20	“Teka tenang dii'ke temono Jerusalema'namono piatooronukai koroaio' ooverira tee noru'eriaing temono pesi'aravaina'mung emu' due'uing. 
LUK.21.21	Ee'noko tenang teing a' Judia'nameng-koo otoroaining miinanka-koo deto bakei navo'ka koo'ariaing! Ee'noko osi pankamono-koo kuung otoromaing mmariaavai, ee'noko dama'du-eta nantoong kuung tumpariauka' naro'ka tavaari'neeng-koo. 
LUK.21.22	Ai' teing aing doong teing Kumponing mero'aravaining tee' nari' Daari Meekung-koo daariari otoina' dupe-anta-koo. 
LUK.21.23	Bakei piaaru'nuka otoroaing teing kempo'nuka ee'noko napo' teing biurukaa' noonoo'koo otoroaining, ai' teing tapotaponuka, mmari'koo makotua'. Te'mung te'mung paapaa'na'mung avaro-koo, Kumponing bakaang iira aing-koo nantoong-koo tavo'arako. 
LUK.21.24	Teing-koo tee nii'ning bainatue too'paarima nii'ning dai'aarima avora'tevoara'ke be'antavaariaing. Ee'noko Jerusalema' te' Ju'deeainge mmemme'aavainoo' bera tenang teing biikanang doong oparavainange basi.”
LUK.21.25	“Teketa tee taa'ni'antananka oro'paravaing aing aa'ning-koo duaa' ee'noko kaara, beento'. Ee'noko anke kansi'koo ookutunairu-koo tee nantoong domang aa'na' manki'oroaing aa'noaing-koo pirung tang korimparavai boo'a ta'da'parama.
LUK.21.26	Ee'noko nantoong teing avoro'ke kai'antavuriaing, ookara kansi' oraru'kuainoo' naro' nempai. Ai' teing purinto'nanka kapoo' paning-kooning teinge dankampuriaininge. 
LUK.21.27	Teka tenang teing aing ookara kapoo'nanka nko tutumparako deto ookiriai ankantariri, ai' tee batei ninge moo'dampiainang due'durimang; 
LUK.21.28	Ee'noko tenang teinge ning Tee Naning-naumpo' Paning-etaing oomaavaing purinto' ninka moko kamo'ka kuunge depeto aa'na' meena'moi.”
LUK.21.29	Teketa Jiisuu'ke narung kara dikito' nau-antavuru', aa'puma, 
LUK.21.30	“Tee baisi dovang nenuvara'uko ooverima ee' noru'erikoo' teketa deto puaravuu'naang due'ka. 
LUK.21.31	Tee' nari' napo' dii'ke teing aing kapoo'nanka naurampirining tavo'kuko ooverira tee noru'eriaing Kumponing bakaang muu' tee due' pomaang. 
LUK.21.32	Masika' naurampimang ninge dii', aing enanavarang mme' paa'ariaruko nkoaravaing teing aing kapoo'nanka ookara. 
LUK.21.33	Paning ee'noko kansi' teing paa'areaining, teka nkaang kara tee paa'aravauka'nung.
LUK.21.34	“Teka domang pinka'dariri otoriai Kumponing-koo dompirompi'dariaina'. Tamung iri' o'dariauka' paroro narung naierima, purinto'naru'ke kanu'darima, ee'noko kansi'koong manki'nanka-koo norunoru'darima, tee' tarerariaruko te'mung ta'nimpaarii'na' taavi'duri'neenga. 
LUK.21.35	Ai' te'mung doong te'mung ookutunairu daka'pui tavo'aravaina'mung. 
LUK.21.36	Teka ookara batei-koo tanatarariri otorimaatoai, kunsirarima aing ookara kapoo'nanka-koo purintariri divu'eriaina' ee'noko ning-koo, Tee Naning-naumpo' Paning-etaing-koo, uro'kanoo' tampa' donkoniriaina'.”
LUK.21.37	Ookara batei-koo tee Jiisuu'ke Dootuu'nava-koo Pankava-koo nau-antavuriko', ee'noko muunga tenkenuma Olive'po'namii tampaamanamii-koo teke otoi dauna'mung nempuko'. 
LUK.21.38	Ee'noko tane'puko ora'ka ookara nantoong dootuu'nava pankava-koo poroko' tee taaravaava'naang daankiarako teke.
LUK.22.1	Enang tee tee paroro Ju' biikaang berete' iisiropa-koong due'uu'nung, tee doong Kumponinge Iisipi'nupoong biurukaa' boo'antavurima Ju'nupoong biurukaa' baari'uru'na' taa'ni'anta-koong. Aa'noio' Ju'nupoonge sipisipi'koo sie'nanka boo'antavaarira erenge pavananka-koo karanaang sisi'au' ee'noko Kumponinge tee' oovura baari'uru'. Tee'koo miring Paroro Baari'koong˜ tampaako'nung. 
LUK.22.2	Te'mung doong due'uko teinge piristi'nuka-koo ovontunge ee'noko boto naunukai taung besi'aako' Jiisuu' boo'anta-koong, teka pore'oroko' nantoong karika'koo avoreaama. 
LUK.22.3	Teketa tenang Sietani' Judasi Kerio'nung-koo kuung tumparu' tee ee'nung nanai'keta kenaanka-koong narung. 
LUK.22.4	Tee bera aing aa'ning ninka mumunsiau': piristi'nuka-koo ovontunuka ee'noko teing dootuu'nava pankava orokovui tarenuka˜koo bore'nuka arekee' teie teing-anko Jiisuu' sing-antavuaina'. 
LUK.22.5	Ee'noko teinge dotuarira tee mooni' avu'koo tampau'. 
LUK.22.6	Ee'noko teie makosina' tampura doong besi'uu' teing-anko sing-antavuainoo' karika'ke ooaavaruko.
LUK.22.7	Teketa tee Paroro Berete' Iisiropa-koong doong tavo'kuu'nung, te'mung ee'na'mung sipisipi'koo sie' Taamang Baari'koong pareka nkona'mung. 
LUK.22.8	Ee'noko te'mung doong Jiisuu'ke Piita naanka Jooni botovurema aa'puu'nung, “Bereta niikaang Taamang Baari'koong maamu-antamemurereriai naiampiaina'.” 
LUK.22.9	Tenaankai aa'puretu' tee, “Dake are'ke maamu-antavampee'naang nee'ke botomeremang?”
LUK.22.10	Teie aa'puretu' tenaanka, “Anaanka ee, tenang dee' Jerusalema' tuntareko naning narunge utau ntong-po'nung ipampui kuru-koo teka kune'dureaing. Tee siomperesi bereaing tee tumparavainava-koo. 
LUK.22.11	Ee'noko tee pava okonara nauerema aa'pereaing, ‘Teie nau-antai da' aa'duinung, “Davisimainku biikanavaro arevaroi teke nkaning barevare-nupoong ninka Baari'koong Taamang naiampiai-navaro?” ’ 
LUK.22.12	Ee'noko teie tee pankavaro daunavaro naurureaing neri bakenii'navaro. Teke taamang maamu-antavereaing.” 
LUK.22.13	Ee'noko tenaankai basiareta tee' ee'na' nauvuretu'na' ookara oovuretu', ee'noko tenaankai teke maamu-antavuretu' tee Taamang Baari'koong.
LUK.22.14	Ee'noko tenang batei makotuio' taamantoma tumpariru'nung Jiisuu' bakaning kara okovuri nkanuka ninka nari'. 
LUK.22.15	Ee'noko teie aa'puru' teing, “Ning aa'na' noru'ke piamou'nung aung Taamang Baari'koong dii' ninka nari' nai-koo tutung baike tora'pampa', 
LUK.22.16	Ai' ninge tee naurampimang ning tee aung amurii'koo napo' naikampauka'nung bera bakaang miru' masikung dupearavainoo'ke basi Kumponing bakaang muu'koo.”
LUK.22.17	Teketa' tenang uaininareng avaako nkavura kompui tampa' tampura Ovoring-koo aa'puru', “Aung nkaverira tankaanteeriai, 
LUK.22.18	Ai' ninge tee naurampimang enang-eta deto tee naikamparoo'naang uaininaru'koo bera Kumponing bakaang muu' tavo'kuainoo'ke basi.”
LUK.22.19	Ee'noko teie berete'nu nkavura Kumponing-koo tampa' tampura pisi'ura avurima aa'puu', “Aung tee nkaang mono makosi dii' nee'dampima boo'koo taura'maring. Ee' naierima ning norunoru'merima'noaing.”
LUK.22.20	Ee'noko taamang bakearako napo' tee' nari' nkovuu' uaini-po'nareng nkavura, aa'puma, “Enang-eta deto areng-koo naikirima ee' noru'meriaing: Ninge Kumponing ninka nerakung kara naroong-anta nkaang erenge pinka'antavantu'nung dii' domantarii'naang. 
LUK.22.21	Teka, ee aing, tee bireng tee-koong ning kare-nupoong-anko simuaing-koong ni'ninka nari' toonampemang avento'koo. 
LUK.22.22	Ai' ning Tee Naning-naumpo' Paning-etaing tee' Kumponinge temu'keta maromuu'na' moompaing, teka tee naning tooka kompui kare-nupoong-koo ning simuaing tee bakei piaaru' masikung, tora'kuainung.” 
LUK.22.23	Ee'noko teing tee bii'ka niania' tutumpeu' naruna' naruna', aa'paama, “Baa nii'koo tee' nkoaravainge?”
LUK.22.24	Ee'noko napo' teing barevare-nupoong bii'ka tata' tutumpeu' teing-koo baa pankaing masikung ookarai noru'aava'naang. 
LUK.22.25	Ee'noko Jiisuu'ke aa'puru' teing, “Teing dauraronanka akovitu biikaning tee booni'antavaarimaing teka ookarai teinge tareaarimaing miring pankaing nkavaamaung nantoong tampa' nkonuka tang-koong. 
LUK.22.26	Teka dii'koo tee' nkoaravauka'. Dii' tee aa'noaing, tee pankaing dii'koo tee asi'noo'nung-pina' otoaing, ee'noko tee urantanung pakupakunung otoaing. 
LUK.22.27	Baa pankaing tamperikoo', ai' tee naning nii'ning botovurimaung, ai' tee naning pakupakunung? Tee ee'nara nantoong botovurimaung naning pankaing tamperikoo', ape' aing? Teka ning dii'koo meu'ke tee naning pakupakunung-pina' o'nomaung.
LUK.22.28	“Dii'ke tee ni'ninka nari' parapaara-koo oraka' o'nori si'meria'. 
LUK.22.29	Ee'noko Mma'ke ning iri' tare-koong amuu'na' napo' tee' nari' ninge dii' iri' tare-koong arompimaang dii' aa'noaina' taamanirima tuaantariai nkanavento'koo nkaang muu'koo kuunge; 
LUK.22.30	Ee'noko tee dii' kante ba'nantariri kara simpe'erimaatoaing teing kivora-ita kenaanka muu' Isireeli-nupoong-koo ovontuntariri.”
LUK.22.31	Ee'noko Ovoringe aa'puu', “Saimoni' ee, Saimoni', Sietani' tee taura'pari otong parapaarai naaranturii'naang; 
LUK.22.32	Teka ninge da' paku-koo eentamaring dakaang baito paa'aravaroo'naang. Ee'noko tenang duarua'daravainoo'keta napo' bere'darara da'maikori' puring antaveriaing.” 
LUK.22.33	Ee'noko Piitai maku'uma Jiisuu' aa'puu', “Ovoring, ning maamumari o'nong da' ninka nari' nanu'koo kiimataroma ee'noko boo'aape.” 
LUK.22.34	Jiisuu'ke aa'puu', “Ninge nauramaang, Piita, e'moong kokoree' mme' koo'kuaruko beemu'pie da' penkentaravaing ning noru'mei otoinoo'koo.”
LUK.22.35	Ee'noko Jiisuu'ke napo' aa'puru' teing, “Tenang ninge dii' botorampiru'nang aing aa'ning oto'deruriaruko'nung: kereka, ee'noko siirau' ee'noko boonamante˜, nii'ning kapoo'koo ee apuka'dariko'?” Teinge aa'pau', “Otoa'.”
LUK.22.36	Ee'noko teie aa'puru' teing, “Teka enang baa naning siirau' oto'evuinge nkavuaing, kereka oto'evuinge deeko'. Ee'noko bainatu oto'evuaung deeko' bakaang mononopa' baavevurai'nange nii'nari' moo'siiviai. 
LUK.22.37	Ai' ninge naurampimang dii', aung kara Daari Meekung-etaing tee dupearavaing ning too'mui ee' minkumui o'noing,
LUK.22.37	‘Tee tee boto-toto'nuka ninka deerunii'.’ 
LUK.22.37	Ee'noko kapoo' ning-koo daariari otoining teing koonto' dupearavaininge.” 
LUK.22.38	Ee'noko daunang kuuntu'kai aa'pau' teinge, “Ovoring ee, bainatuning keri'ka aing.” Ee'noko aa'puru', “Otoaing, makosi.”
LUK.22.39	Teketa danto tenkenura Olive'po'namii-koo nanuu', teroita beko'noo'. Ee'noko bakaning barevare-nupoonge nari' siompai berou'. 
LUK.22.40	Teka teie ee' nauvuru' teing, “Kumponing-koo kunsirariai parapaara-koo dua'dari'neenga.” 
LUK.22.41	Teketa oki'noo' danto nanuu' kapang bai'koo makosinoo' dee'ma, ee'noko kinkinura ee' kunsiaru', 
LUK.22.42	“Mma', da' piarora deeko' pinau taura'meaing aung kiimata-koong kaapu baari'ama'naang, teka tee nkaang pia deea', daka dakaang pia siong-koo makosi.”
LUK.22.43	Ee'noko tenang koosinung˜ paning-eta tee-anko pora puring-antavuu' tee. 
LUK.22.44	Ee'noko tee aa'na' orarunsie puru'antavui otoko aa'na' deto iri'oi kunsiarako ionta erenamurii' aa'na' mootu'oi tuuvui dua'aru' kansi'koo. 
LUK.22.45	Ee'noko tenang kunsiaru'noo'keta deto i'amparara barevare-nupoong-anko pora teing aasiaio' oovuru' orarunsie puru'urira. 
LUK.22.46	Ee'noko teie aa'puru' teing, “Aming-koo aasirimang dii'? Daa'darira kunsirariai parapaara-koo dua'dari'neenga.”
LUK.22.47	Teka Jiisuu' tee' karoi otoko karika' teke tavo'ariru'nung Judasie barampuri, tee ee'nung nanai'keta kenaanka-koong narung. Ee'noko Judasi Jiisuu'anko beu'nung nuunuvuu'naang. 
LUK.22.48	Teka Jiisuu'ke aa'puu' tee, “Judasi, dake ee ning Tee Naning-naumpo' Paning-etaing nuunu ninka kare-nupoong-koo simemaang?”
LUK.22.49	Ee'noko tenang bakaning barevare-nupoonge nari' otoroko'ninge arekee' nkoaravaina' ooaara teinge aa'pau', “Ovoring, bainatue tavarampiai ee?” 
LUK.22.50	Ee'noko teing-koo narunge piristi'koong pankaing bakaang botovotonaa' teka'puma dome' tamparome' ete'uu'. 
LUK.22.51	Teka Jiisuu'ke aa'puu', “Ei, bakerari.” Ee'noko Jiisuu'ke bakaang dome' kompura tempa'antavuu'.
LUK.22.52	Ee'noko Jiisuu'ke teing tee too'deaama porou'ning aa'ning: piristi'nanka-koo ovontung, dootuu'nava pankava orokovui tarenuka˜koo bore'nuka ee'noko Ju'nupoong-kooning pankenanka aa'puru', “Dii'ke ee ning tavu' ninka bakiaa'nko deemerima bainatu dovang ninka ee'noko ankonu' poring? 
LUK.22.53	Tenang ning dii' ninka nari' o'noi doong kante dootuu'nava pankava-koo ning dii'ke komeria', teka aung tee batei dii' diikaang, mutaanang-koong iri' ninka.”
LUK.22.54	Teketa tee teinge Jiisuu' moo'aara nkavau'nung bera piristi'nuka biikaang pankaing bakanava'koo tavo'au'. Piitai dama'ke isipo'keta kaarie sipuma siompuko'. 
LUK.22.55	Ee'noko pava-koo uro'mang teing Jiisuu' moo'au'ninge nta' betu'aara ba'naniaio' napo' Piita te' ba'nanuu' teing-koo meu'. 
LUK.22.56	Teketa' nanie nerai'na'ke botovotonaa'ke oovuu'nung araka-koo ba'nampario', ee'noko keuvukotaa' aa'puu'nung, “Aung naning tee Jiisuu' ninka nari' otoremaung.” 
LUK.22.57	Teka tee penkemparu', aa'puma, “Ani ee, ninge tee noru'ampa'.” 
LUK.22.58	Napo' teketa pankaroompuaruko nii'nunge napo' oovura aa'puu', “Da' aung teie, teing-koong narung.” Teka Piitai aa'puu', “Aung ee, ning deea'.”
LUK.22.59	Ee'noko nii'ning batei narung aua-pina' tankinuko, napo' nii'nunge deravari aa'puu', “Bakei tasi'pansi o'nong aung, tee narung napo' teing ninka otoromaung, ai' aung Kaaleli'nupoong-pina' karomang.” 
LUK.22.60	Teka Piitai aa'puu', “Aung ee, ning noru'ampa' kapoo' dake minkuemaatomaung.” Ee'noko tenang namu'ke tee' karoi otoko kokoree' koo'kuu'. 
LUK.22.61	Ee'noko Ovoringe bere'arama Piita dutai naapu narung oovuu'. Ee'noko Piita-koo tenang noru'koo pou' tee Ovoring bakaang kara tee ee' minkuvuu'nung, “Kokoree' mme' koo'kuaruko da' beemu'pie penkentaravaing ning noru'mei otoinoo'koo.” 
LUK.22.62	Ee'noko teketa tenkenura orarunsiari biromparu'.
LUK.22.63	Enang tee teinge nantoonge Jiisuu' kompai otoko'ninge duta dai'aara mura'aama akapeu'aama aa'paako', 
LUK.22.64	“Tarampeerarama˜ tampeai baie tee' mura'dumaang?” 
LUK.22.65	Ee'noko nii'ning mmau' kara oreng minkuaako' tee-koo.
LUK.22.66	Tenang tane'puio' pankeu' urantanuka oosiariru' aa'ning: piristi'nuka-koo ovontung ee'noko boto naunuka kara taaraevaava'naang, ee'noko Jiisuu' teing-koo koompaara'navitu-koo meu' po'antavau'. 
LUK.22.67	Ee'noko aa'pau', “Da' tee Kumponinge tero Pako'pari'nii' nii' domameri taremeriainoo'koo deeko' naumeriai!” Teka teie aa'puru' teing, “Ninge naurampiko deeko' masika'antameriaroo' naang. 
LUK.22.68	Ee'noko ninge nia'dampiko deeko' maku'meriaroo'naang, nii'noo' simpiri'antameriaroo'naang. 
LUK.22.69	Teka enang-eta deto tee ning Tee Naning-naumpo' Paning-etaing Kumponing Iri' Okonara-koo tampavine-koo ba'namaraa'naang tare-nko deemari.”
LUK.22.70	Ee'noko ookarai aa'pau', “Arekee' miru'emaang? Da' ee Kumponing Bauring?” Ee'noko maku'urima aa'puu', “Tee' minkuerina' nari' o'nong.” 
LUK.22.71	Ee'noko teinge aa'pau', “Nii'ning aming kara besi'ampii'naang nii'ke aung dupisi'koo makosi? Tee tee aung enang nii'ka taaravampiring bakaang be'duu'ke Kumponing akapeu'uko bauring tamparama!”
LUK.23.1	Teketa ookara naro'ariru'ning daa'arira Pailati'anko tavo'au' ee'nung daurarong Siisa'ke botovuu'nung Judia'navaro tare-koo. 
LUK.23.2	Ee'noko teka teinge tuumpi tutumpau' aa'paama, “Nii'ke enang daa'ampiring aung naning nantoong Siisa' bakaang tare-ita onou kentaang-antavurimaung, tee Siisa'anko taakisi dua'koo orokovurikoo', ee'noko aa'pukoo', ‘Ning tee tero Kumponinge dii' domang-anta-koo maraka-antaruru'nung, daurarong pako'pari'antamuma.’”
LUK.23.3	Ee'noko Pailati'ke nia'uu' tee, aa'puu', “Da' ee tee Ju'nupoong biikaang daurarong?” Ee'noko teie maku'uma tee aa'puu', “Tee' nari' minkueina' o'nong.”
LUK.23.4	Ee'noko Pailati'ke teing piristi'koo ovontunanka karika' ninka nari' aa'puru', “Ninge kapoo' oraka' nkovuing ooampa' aung-koo dii'ke tuumpi-koo makosi.”
LUK.23.5	Teka teinge e'manai aa'paako', “Aunge nantoong Rooma'nung daurarong bakaang tanata-ita keta'parii'naang irikung-antavurimaung nau-antavurima Judia'nameensi' daka'pui, Kaaleli'nameensi'keta bera aa' amono-koo basivukoo'.”
LUK.23.6	Tenang Pailati'ke taaravura tee aung kara teie tana'uu' tee Kaaleli'nung deeko'. 
LUK.23.7	Ee'noko tenang teie Pailati'ke Kaaleli'nung noru'ura, teie Jiisuu' Eeroti'anko botovurio' be'antavau', tee Siisa'ke Kaaleli'navaro tarenara deeng-antavuu'nung-anko, ai' Eeroti' Kaaleli'keta Jerusalema' beero'ui otoko'nung tee paroro oo-koo.
LUK.23.8	Tenang Eeroti'ke Jiisuu' oovura aa'na' dotuaru' pankaroong oo-koo piavoko'nung-koo nantoonge minkuaako taaravuko'noo'ka tee. Ee'noko teie nii'ning taa'ni'anta iri'po'ning nkovuko deeko' oovuu'naang piavou'. 
LUK.23.9	Tee'koo Eeroti'ke pankapankaroonge niania' nia'uu', teka Jiisuu'ke nii'nau' maku'evua'. 
LUK.23.10	Teketa piristi'koo ovontung ee'noko boto naunukai teke donkonai iri'oroitaa'nange tuumpiaako'. 
LUK.23.11	Ee'noko Eeroti' ninka bakaning piatooronukai uri'narimpaama oraka' nkoaako' akapeu'aama, teketa nepu'na' mononopa' boo'antananka tee-koo daurarong-pina' kurumpaara Eeroti'ke toro-antavuu' Pailati'anko. 
LUK.23.12	Ee'noko te'mung ee'na'mung Eeroti' naanka Pailati' napo' navueeretu' temu'keta tee turampeereko'naanka.
LUK.23.13	Teketa Pailati'ke piristi'koo ovontung, tare-nupoong ee'noko nantoong naro'urira aa'puru', 
LUK.23.14	“Dii'ke tee aung naning ning-anko tavo'ering daurarong Siisa' bakaang tare-ita nantoong onou kentaang-antavurimaung tamperima. Tee-koo ee aing, ninge dii'koo uro'kanoo'ka baakeeneama kapoo' dii'ke tuumpierimaing-koo narung ooampa'. 
LUK.23.15	Eeroti'ke tee'ke, nii'anko toro-antavuing-koo noru'ampiringe kapoo' oovua'. Ooveriko, kapoo' aung boo'anta-koo makosi aunge nkovua'. 
LUK.23.16	Ninge mura'ke kiimata-antavamira niikaang toomo siompansitaa' si'antarerompiaing.” 
LUK.23.17	Tee tee toomo ookara mare' kante Baari'koong˜ Paroro-koo Pailati'ke tee narung kiimatanuka-koo kiimata-ita simpiri'antaevuriko' nantoong piavoroko. 
LUK.23.18	Teka ookarai nari' bokiaama aa'pau', “Boo'antaveainung tee aung naning, ee'noko Barabas sing-antaveai nii'anko.” 
LUK.23.19	Barabas tee naning kiimata-koo sipau'nung Siisa' bakaang tanata toto'koo tavu' tutumpuio' Jerusalema'koo meu'ke ee'noko naning dupisi'uu'.
LUK.23.20+LUK.23.21	Pailati'ke Jiisuu' simpiri'anta-koo piavora napo' nii'namu' daankivuru', teka teinge bokiaama aa'pau', “Aa'barata'koo, aa'barata'koo taakaveai!”
LUK.23.22	Napo' beemu'pina' teie aa'puru' teing, “Aming-koo? Aming orara kapoo' nkovuinge? Ninge aung-koo oroo' aung boo'anta-koo makosinoo' ooampa'. Tee'koo ninge kiimata-antavamira simpiri'antavama'naang.” 
LUK.23.23	Teka teinge aa'na' deravariri bokiaama aa'barata'koo taakavaava'naang tampaako'. 
LUK.23.24	Ee'noko baru' aa'na' bokiaako tee'koo Pailati'ke taura'puma boto sipuu' kapoo' piavorou'na' nkoaraa'naang. 
LUK.23.25	Teketa teie bake-antavuu' tee naning kiimata-koo sipau'nung Siisa' bakaang tanata toto'koo tavu' tutumpuio' ee'noko naning dupisi'uio', tee ee'nara teing eentavaariko'nung, ee'noko Jiisuu' teing biikaang bireng-koo sipuu'.
LUK.23.26	Ee'noko teinge Jiisuu' tuutunantoma-ita tenkeng-antavaama aa'barata' poru'antavau'. Teketa manki'oi nkavuko naning pora'keta poko kompau' miring Saimoni', Sairini-nung, ee'noko teinge tee aa'barata' tee-koo poru'antavau' Jiisuu'koo dama'due nkavuu'naang.
LUK.23.27	Ee'noko teketa nantoong karika'ke siompau', ee'noko nii'ning maniku'ke nari' orarunsiariri birompaama tee siompau'. 
LUK.23.28	Teka Jiisuu' teing-aape bere'arara aa'puru', “Dii' maniku' Jerusalema'nupoong, ning biromeriauka', teka dii'ka birontariai ee'noko diurukaa' toire' birompererima. 
LUK.23.29	Ai', ee aing, doonanka pomaang ookara manki'oroainang, baru' teing biurukaa'po'nupoong biurukaa' baikeaariko orarunsiariaining. 
LUK.23.30	Ee'noko tenang baiarima aa'paavai, ‘Iu'nanka nii'koo dau dua'dariai ee'noko miinankai daka'mereriai.’ 
LUK.23.31	Ning naning tampara ee' kiimatamaako oomerira tasi'periaing dii' aa'na' dau basinoo' tora'antaraariaing kiimata-koo makosinuka deentariko.”
LUK.23.32	Nii'naanka kenaankara oraanka tee' nari' be'antavaaretu' tee ninka nari' dupisi'aaree'naang. 
LUK.23.33	Ee'noko tenang te' basiarira Makupi' tampaamanoo' teka tee aa'barata'koo taakavau', ee'noko tenaanka oraanka nari', narung tampavine-aape ee'noko narung mare'aanavine-aape. 
LUK.23.34	Ee'noko Jiisuu'ke aa'puu', “Mma' tonta'antaveriaing teing, ai' teinge tee noru'aava' nkoaamang tee aung kapoo'.” Ee'noko teinge piatooronukai deikoo'eema bakaang mononopa' tankaampeu'.
LUK.23.35	Ee'noko nantoong tee-ankoi due'ke donkonai ooai otoko', ee'noko ovontunge akapeu'aako' tee aa'paama, “Aunge tee nantoong oovuning domaang moo'urikoo', enang baka moo'aravai, aung Kumponinge Pako'pari'nii', tero nii' domang-anta-koo maraka-antamuru'nung deeko'.”
LUK.23.36	Ee'noko napo' teke tee narunge dariraari ee' oro' beemu'pie daariau' tee-koo bore'kanoo'ke:
LUK.23.36	AUNG TEE JU'NUPOONG BIIKAANG DAURARONG;
LUK.23.37	Kiriki'na', Rooma'na' ee'noko Iiburuna' daariau'; 
LUK.23.38	Ee'noko teinge piatooronukai akapeu'aama porora uaini kaaveerii' avu'koo paaravau' aa'paama, “Da' tee Ju'nupoong Biikaang Daurarong deeko' enang daka domaang moo'daravai.”
LUK.23.39	Narunge tenaanka-koo oraanka-koo nari' bi'aaretu'naanka-koo Jiisuu' oraka' minkuvuma aa'puu', “Da' ee tee Domang-anta Kumponinge tero Pako'pari'nii' deea'? Enang daka domaang moo'daravai, ee'noko nee' nari' moo'mereai.” 
LUK.23.40	Teka teie nii'nunge tee aka'puma aa'puu', “Da' ee Kumponing-koo arorea' otong ee' nari' boo'aape o'noritaa'? 
LUK.23.41	Nee'ke tee makosina' tora'pampemang mero'koo nkoampemaing-koo, teka aunge kapoo' orara nkovua'.” 
LUK.23.42	Ee'noko teie aa'puu' Jiisuu', “Norunoru'meai ning tenang dakaang muu' taa'ni'doi kompema.” 
LUK.23.43	Ee'noko Jiisuu'ke aa'puu' tee, “Masika' ninge nauramaang da', e'mung ee'na'mung ni'ninka nari' o'noree'naang da' osi tampoo'ke˜.”
LUK.23.44	Enang tee duaaki'uko duaa' namu'ke ka'murunta'uu' ookutunairu-koo bera kamunoo'nang deeko' duaa' koo'uu'. 
LUK.23.45	Tenang duaa' mutaanampuio' tee baarong pava dootuu'nava pankava-koong, meekavaro ku'nung, meu' ke'me'aru'. 
LUK.23.46	Ee'noko Jiisuu' aa'na' deto bokuma aa'puu', “Mma' ee, nkaang tanuaang dakaang bireng-koo sipansing.” Ee'noko tee' minkuvuma asi'namu' domaang oparu'.
LUK.23.47	Teketa enang teie piatooro daaku' tarenunge tee aung kapoo' nkoaru'nung oovura teie Kumponing pankaing-antavuu' aa'puma, “Masika', tee aung naning tee oraka'nko oto'evuaung.” 
LUK.23.48	Ee'noko ookara karika' te' naro'ariru'ning dooroarii'naang tenang ookara kapoo' nkoaru'nung-koo osi-aape toroariru' orarunsiariri domang tavarima. 
LUK.23.49	Ee'noko ookarai Jiisuu' noru'aako'ninge, ee'noko maniku' Kaaleli'keta siompau'ning nari', teinge isipo' donkonai ooau' tee kapoo'nanka.
LUK.23.50	Enang tee naning narung otoko' miring Josepa', Arimatea'namono-koong, Ju'nupoong biikaning-koo osi-koo namono. Aung Josepa' tee narung koompaara'navitu-koong pankaing, naning tampara, koonto', ee'noko nemparako'nung Kumponing bakaang muu' oo-koo; 
LUK.23.51	Bane teie koompaara'navitu-koong narung, nka Jiisuu' dupisi'aava'naang minkuaako tee kontevou'. 
LUK.23.52	Teie ee'nunge Pailati'anko bera Jiisuu' bakaang mono eentavuu'. 
LUK.23.53	Ee'noko aa'barata'keta sing-antavura baaronge boo'nuka dai'na' dai'uma nopa'ura sipuu' teie kuvi dako'doma-koo kuung, aa'noo' kapang-koo nenke'uu'nareng, naning tutung dako'aava'nareng. 
LUK.23.54	Tee tee te'mung Doong Uaana'mung-koo maamuna'mung ee'noko tee Doong Uaana'mung due'ui otoko namu'ke dako'au'.
LUK.23.55	Ee'noko teinge maniku'ke Kaaleli'keta Jiisuu' ninka porou'ninge Josepa'koo bi'ariri berora tee kuvi dako'doma ooau' ee'noko Jiisuu' bakaang mono bempau'na' ooau'. 
LUK.23.56	Teketa tee osi duparira duuninanka numpompo'ning maamu-antavau' bakaang mono sisi'koo, ee'noko te'mung Doong Uaana'mung tee uaavoroi otorou' botoi minkuvui otoina'.
LUK.24.1	Teka Saandei-na'mung tero maata teing maniku' berou' te' kuvi dako'doma, duuni numpompo'ning maamu-antavau'ning nkavai, Jiisuu'koong mono sisi'aava'naang. 
LUK.24.2	Ee'noko teinge kapang kuvi dako'doma karanaang-eta korimpario' ooau'. 
LUK.24.3	Teka tenang kuung tumparira Ovoring Jiisuu'koong mono ooaava'. 
LUK.24.4	Tenang noru' tee-koo paapaa'ariri otoroko bakei ta'nina' kenaanka naninka teing-koo due' donkonuretu' mononopa' sisisiisie nopa'aresi. 
LUK.24.5	Ee'noko teketa avoreaara teing te' doonko kansi'koo kinkinau'nung, ee'noko tenaankai aa'paaretu', “Aming-koo dii'ke tee domantoo' anka boo'nuka biikanoo'ka besi'erimang? 
LUK.24.6	Tee a' otoa'; tero daa'aring; 
LUK.24.7	Napo' noru'eriai tee' Kaaleli' otori naururu'na', tee tee Naning-naumpo' Paning-etaing tavo'aavaing orananka biikaang bireng-koo ee'noko aa'barata'koo taakavaako beenang doong deemparako napo' daa'aravai.” 
LUK.24.8	Ee'noko teinge tenang noru'au' tee bakaang kara.
LUK.24.9	Ee'noko kuvi dako'doma-ita osi duparira teinge teing nanai'keta narung nauaaru' tee aung kapoo'nanka, ee'noko napo' teing nii'ning ookara barevare-nupoong nari'. 
LUK.24.10	Ainge manii'ke dooreaaru' teing kara okovuri nkanuka, ainge aa'noko Meeri' Ma'dala-nani, ee'noko Joana ee'noko Meeri' teni Jeemisi bauko, ee'noko nii'ning maniku' napo' nari'. 
LUK.24.11	Teka tee aung karananka teinge nauaaru'ning minkunaa boturopa-pina' noru'au'. Ee'noko teinge masika'antavaaria' teing. 
LUK.24.12	Teka Piita i'amparara kuvi-aape kua'paru', ee'noko kinkinura daanto kuung oovuma baarong teka oovuu' boo'nuka dai'koong baka otoko. Ee'noko teketa osi duparu' paapaa'ari tee-koo kapoo' nkoaru'nung-koo.
LUK.24.13	Teketa te'mung ee'na'mung Jiisuu' bakaning barevare-nupoong-koo kenaanka nanuretu' nii'namono-koo miring Emeasi aa'noo' Jerusalema'keta kenaanka aua makosinoo' nanu'koo. 
LUK.24.14+LUK.24.15	Ee'noko tee kapoo'nanka nkoaru'ning-koo nari' minkuarema nanureko Jiisuu' baka due' pora nari' nanaako'. 
LUK.24.16	Teka beekaang duta dootai tavuretu' tee tasi'koo. 
LUK.24.17	Ee'noko teie aa'puretu' tenaanka, “Aung minkunaa aremurii' dee'ke orarunsiraresi minkuerema naniremaang?” Ee'noko te' dantavaretu' tenaanka orarunsi-po'naanka-pina' oro'paresi. 
LUK.24.18	Tenang narunge tenaanka-koo miring Kiliopasi'ke aa'puu' tee, “Arekee' minkuemaang? Da' ee Jerusalema'ke aing-koo doompeto otoitaa' taarakia' teing-koo kapoo' nkoarieening-koo?”
LUK.24.19	Ee'noko teie aa'puretu' tenaanka, “Aming kapoo'nanka?” Ee'noko tenaankai tee nauvurema aa'puretu', “Jiisuu' Nasareti'nung bakaang minkunaa, tee nakaronara karoma nko-koo purinto'po'nung Kumponing-koo ee'noko ookara nantoong-koo uro'kanoo'ke. 
LUK.24.20	Tee ee'nung niikaninge piristi'nanka-koo ovontunge ee'noko tare-nupoong aa'ninge tavo'au'nung kavumani-aape simpe'ai orara tampaara dupisi'aava'naang, ee'noko aa'barata'koo taakavau'. 
LUK.24.21	Teka nii'ke ee' noru'ampiko'nung tee tee ee'nung nii' Isireeli-nupoong napo' donkomuriaing. Ee', teketa tee aung ookara nkoarieenoo'keta e'mung tee beenang doong deemparing. 
LUK.24.22	Aa'noing nii'ninge maniku'ke nii'kooninge ta'ning-antamaaring. Tane'ke tero berorai'nange kuvi dako'doma ee'noko teinge ooaavaruing bakaang mono; 
LUK.24.23	Ee'noko teinge toroarira aa'paing, ‘Nii'ke koosinunka noone-pina' ooarampiring, aa'puresinaanka, “Tee domamparing.” ’ 
LUK.24.24	Teketa barevare-nupoong-koo nii'ning te' kuvi dako'doma-aape beroing, ee'noko tee' nari' ooai maniku'ke minkuaina', teka tee ooaava' teinge.”
LUK.24.25	Ee'noko teie tenaanka aa'puretu', “Bakei kanu'ka ee'noko domange masika'anta-koo ana'kai tee kapoo'nanka Kumponing-etaing nakaro-nupoonge tero minkuau'nanka-koo. 
LUK.24.26	Arekee', tee' ee teing aing baikenanka kune'uarupeu' teie domang-anta-koo Pako'pari'nii'ke aarenuu'naang bakaang nerang-koo kuung?” 
LUK.24.27	Ee'noko ookutunairu Daari Meekunge tee baka-koo minkuvui otoinairu tasi'antavuretu' Moosesi bakanarong-eta tutumpura doonko teing nakaro-nupoong biikanaronge basivuma nauvuretu'.
LUK.24.28	Tee' minkuarima osinamono-koo due' porou' tenaanka bereko'namono-koo. Ee'noko basiarima tankinuu'naang-pina' nkoarako teka tenaankai datevuretu' tee. 
LUK.24.29	Aa'puretu', “Nee' ninka o'noreai, ai' aung muung-aapevuing, doong pankarong oparing.” Tee tee nari' tenaanka ninka berou' teke nari' otoroo'naang.
LUK.24.30	Tenang taamantomai otoroitaa' teka berete'nu nkavura biraankevura ee'noko pisi'ura tenaanka avuretu'. 
LUK.24.31	Ee'noko beekaang duta tenang daate'arara tasi'puretu' tee, ee'noko tee teke paa'aru' tenaanka-koo dutakanoo'keta. 
LUK.24.32	Tenaanka bee'ka karorema aa'paretu', “Maiko', nee'koo tee domang-koo nta' betu'antamuresing taunge nee' karamurema Daari Meekung-kooning kara nee'koo sira'puma!”
LUK.24.33	Ee'noko tenaanka tenang tee batei-koo i'ampareta Jerusalema'aape toroaretu' ee'noko bereta teing nanai'keta narung kune'aareta nari' oosiariri otoroko napo' nii'ning ninka nari'. 
LUK.24.34	Ee'noko teinge tenaanka aa'paaretu', “Ovoring bakei masika' daa'aring. Saimoni'koo oro'pari.” 
LUK.24.35	Ee'noko tenaankai napo' teing nauaaretu' teing kapoo' tenaanka-koo taunge nkoaru'ning, ee'noko tenaanka-koo tasi'paru'na' berete' pisi'uu'noo'ke.
LUK.24.36	Tee tee tenaankai tee' minkuvuresi otoreko tee Jiisuu' baka te' teing-koo meu' donkonura aa'puu', “Tampara, ee aing! Mooa tee dii'koo otoaing!” 
LUK.24.37	Teka teing domang ta'ninaara avoreau' tanuaang ooau'nung-pina' noru'aama. 
LUK.24.38	Ee'noko teie aa'puru' teing, “Nko dii' aming-koo avoro'ke tairurimang? Aming-koo noru' keekoo'dariri? 
LUK.24.39	Oomeriai bireng ee'noko kau' tasi'meri, ning tee ning. Io' komerira oomeriai, ai' tanuaang tee aa'ning bio' ee'noko koo' otoaung tee' ning oomerimatomana'.”
LUK.24.40	Ee'noko tee' minkuvurira nau-antavuru' bakaang bireng ee'noko kau' niirie too'pau'nairu. 
LUK.24.41	Ee'noko tee' nari' dotue maanto'urira noone-pina' noru'ai masika'antavaava' papaaravaririo' aa'puru' teie teing, “Kapoo' ee nai-koo makosi anke otomang?” 
LUK.24.42	Ee'noko teinge tavi'noo' ua'nii'noo' avau', davainta nari'. 
LUK.24.43	Ee'noko teie nkavura tee teinge ooaio' maa'uu'.
LUK.24.44	Teketa tenang aa'puru' teing teie, “Aing teing nkaning kara dii' naurampiru'ning tenang dii' ninka nari' o'noi aa'pama: Ookara tee kapoo'nanka Daari Meekunge ning-koong tero minkuvuu'nung koonto' dupearavaining aa'noo'ke Moosesi bakaang boto, nakaro-nupoong biikaang kara, ee'noko ookara kenananka otoinoo'ke.”
LUK.24.45+LUK.24.46+LUK.24.47	Tenang tee' minkuvura biikaang onou daate'antavuru' noru'aava'naang tee Daari Meekung-koong karananka aa'purima, “Teroita ee' daariari otomaung, tee Domang-anta Kumponinge Pako'pari'uu'nung˜ pora baike kune'ura beenang doong deemparako boo'keta daa'aravai, ee'noko napo' tee domang bere'anta ee'noko tonta'anta oraka' nko-ita daankiaavaing bakaang miring-koo ookara kansi'koo-nupoong-koo Jerusalema'keta tutumpaara. 
LUK.24.48	Ee'noko ninge aa'dampimang, ninge tenaare dupeanko ooverimaing deentaririo' dii' ee'ning teing daanki nkonuka miru'dampimang aing kapoo'nanka sira'periaining. 
LUK.24.49	Ee'noko ee aing, ninge tee Tanuaang Meekung Mma'ke maraka-antavuu'nung botoampaing dii'koo dau oto'koo. Teka anke osi pankamono-koo otoriaing dii' bera purinto'ke paning-etainge maanto'duriainoo'ke basi.”
LUK.24.50	Teketa temono-ita bakaning barevare-nupoonge Jiisuu' siompai berou' bera Beetani-navuntu'koo, ee'noko bakaang bireng toonura biraankevuriko' teing bakaning barevare-nupoong. 
LUK.24.51	Ee'noko biraankevurima tee deto i'amparara paning-aape tenkenuu' teing-ankoita. 
LUK.24.52	Ee'noko teinge pankaing-antavaara tee toroariru' Jerusalema'aape aa'na' doturotuarima. 
LUK.24.53	Ee'noko be'nu'ai Kumponing daangampaama ee'noko biraankeaama otoroko' pava dootuu'nava pankava-koo.
JHN.1.1	Tenang tutuna' masipo' Kumponing bakaang Kara˜ Matau Okonara
JHN.1.2	Ee', tee ee'nung tee' tutuna'noo'ka Kumponing ninka otoreko'. 
JHN.1.3	Ookara kapoo'nanka teing teie nkovuru'ning. Kapoo'nanka nkonii'nanka-koo narung kapoo' otoa' teie nkovuaruko tavo'aru'nung. 
JHN.1.4	Tee-koo kuunge domaang okora'ari otou', ee'noko tee domaang tee nantoong biikaang araka deempari otou'. 
JHN.1.5	Ee'noko tee araka mutaanang-koo arakavari otoi otomaung, teie mutaanange tee daka'koo punkaampuaruko˜.
JHN.1.6	Aung aa' tee, naning nii'nara tavo'aru'nung miring Jooni. 
JHN.1.7	Kumponinge botovuio' pou' ookara nantoong nauvurii'naang tee araka, sira'parako masika'antavaavaina'. 
JHN.1.8	Jooni tee, tee araka deea', nka tee Jooni pou' tee araka minkuvuma. 
JHN.1.9	Tee minkuvuko'nung tee araka masikung, ookara nantoong a' kansi'koo ponto'arimaing araka-antavurimaung. 
JHN.1.10	Tee tee kansi'koo ponto'arara otoko', tee aa'nung kansi' nkovuu'nung, teka teing kansi'nupoonge tasi'paavaruko'nung tee. 
JHN.1.11	Bane baka bakaning meekupoong-anko poio', teka teinge tee aroo'aavaruko'nung. 
JHN.1.12	Nii'ninge deeko' aroo'aako teie teing ookara iri' avuru' Kumponing baurukaa' deemparii'naang, teing bakaang miring pankaing masika'antavau'ning deempariko. 
JHN.1.13	Teing teing Kumponing baurukaa' ponto'nii'nuka; biumaraang-koong erenge deea', mono-koong piai deea', ee'noko naning bakaang mataue deea'; teing baka Kumponinge baurukaa' deeng-antavuru'ning.
JHN.1.14	Ee', tee Kumponing bakaang Kara Okonara tee mono-po'nung deemparu' ee'noko nii' ninka nari' otou' tee teinge piaa naankai ee'noko tee kara masikung aa'ninge maanto'. Bakaang domaang-eta arakavario' ooampiru'nung tee tee-pina' tee Bauring narung masikung kirokai bakaang meenasi Bauma-itaing.
JHN.1.15	Joonie tee minkuvuu'; bokuma aa'puu', “Aung ee'nara naning minkuanko'nung, aa'panko'nung: Naning tee ning-koo dama'ke pomaang tee bakei ning puru'mui otong. Ning paramaavaruko teroita otou'nunge.” 
JHN.1.16	Biraanke-antamuriko nii' ookara bauta'nanka nkavampikoo' bakaang avusiro' pankaing okora'ario'. 
JHN.1.17	Kumponinge bakaang boto Moosesi avuio' teie nii' pare'muru'; piaa
JHN.1.18	Naning otoa' Kumponing oovuu'nung. Bauring narung masikung kirokai, tee narung bauma ninka navuaremaung. Teie ee'narai Kumponing tampa' naumurimang.
JHN.1.19	Ju'koong ovontung Jerusalema'nupoonge piristi'nanka ee'noko biikaning pakupakunanka botoaaru' Jooni tana'aava'naang, aa'paava'naang, “Da' baa ee'nara?” 
JHN.1.20	Ee'noko tana'aako Joonie kapoo' baku'ua' tampa' sira'pari aa'puru': “Ning tee Kumponing-etaing teroita Pako'pari'nii'˜ deea', nantoong domampurira tarevuriaing.” 
JHN.1.21	Tee'puko aa'pau', “Da' ee'nara baa, Eliasi ee?”
JHN.1.22	Ee'noko napo' nia'aama aa'pau', “Nka da' ee'nara baa? Naumeriaing nantoong botomaarining nauarampiaina'. Da' baa daka tantaramaung?” 
JHN.1.23	Ee'noko Joonie maku'urima aa'puru', “Teie nakaronarai Aisaia'ke urikamu' ning-koo minkuvuu' Daari Meekung-koo aa'puu'noo'ka,
JHN.1.23	‘Aurong narung naning-koong, naning mee'bora' sirakamaa' otoi bokuma aa'pumaang, maamu-antaveriaing tee taung Ovoring bakaang. Koompevuriaing poainavung.’” 
JHN.1.24	Nii'ning napo' te' otoroko' Boto Keperuu'navitue˜ botoaario'. 
JHN.1.25	Teinge napo' Jooni nia'aama aa'pau', “Da' ee'nara Tee Pako'pari'nii', Eliasi, ee'noko tee nakaronung nempampimaung deeaung deeko' aming-koo ee'narai dake nantoong ntong-koo minkiverima meeka'antaverimaung?” 
JHN.1.26	Ee'noko Joonie kara maku'urima aa'puru', “A, tamung ntong-koo minkie meeka' antavarampimang. Nka nii'nung noru'eriaung naning pankaing dii'koo meu' donkonui otong. 
JHN.1.27	Tee ning-koo dama'ke poaing naurampimaung aa'na' apoo'mui otoing, doonge-taara˜. Tee ee'nara poko aa'na' tampa' taaraveriai!” 
JHN.1.28	Aung kapoo' ookara Beetani-namono-koo nkoaru' Joo'dani-nari-koo amenka'aapei, Joonie nantoong ntong-koo minkivurima meeka'antavuriko'noo'ke.
JHN.1.29	Teketa tee dauna'mung Joonie Jiisuu' oovuu' poko, ee'noko aa'puru', “Ooveriko, aunkapeto tee ee'nara Kumponing Bakaang Sipisipi'koong Kampia aarumo orara tonta'uaing ookara kansi'nupoong-koo. 
JHN.1.30	Tee aung ee'nara tee naning ninge minkuamaung, aa'pama, ning-koo dama'ke poaing naning bakei ning-koo dau basi. Ning o'noaruko otou'. 
JHN.1.31	Aung ee'nara naning ninge noru'ampa' minkuanko'nung, ee'noko ning tavo'maru' dii' Isireeli-nupoong ntong-koo minkirampima meeka'antarampiko, dii'ke tasi'perii'naang aung naning.”
JHN.1.32	Joonie daankivurima aa'puru', “Ninge Tanuaang Meekung kuukuu'pina' siarako paning-eta siarara tee-koo dau pantoko ooansing. 
JHN.1.33	Ee'noko ninge koonto' noru'ampa', nka Kumponinge, botomuu'nunge nantoong ntong-koo minkiarama meeka'antavarama'naang, aa'muu', ‘Dake Tanuaang Meekung siarara dau pantoko oovee'naang tee-koo naning-koo. Tee ee'nara tee Tanuaang Meekung ninka meeka'antavuriaing.’” 
JHN.1.34	Joonie aa'puru', “Ninge ooansing, ee'noko naurampimang, aung ee'nara tee Kumponing Bauring.”
JHN.1.35	Teketa tee Jooni dauna'mung napo' te' otoko nee' ninka bakaning barevare-nupoong-koonaanka ninka. 
JHN.1.36	Ee'noko Joonie Jiisuu' nanuko oovura aa'muretu', “Aunkato ee'nara Kumponing Bakaang Sipisipi'koong Kampia.” 
JHN.1.37	Ee'noko tee nee'ke Jooni taaravampeta Jiisuu' siompampetu'. 
JHN.1.38	Jiisuu'ke dama'du-aape nee'ke siompampeko oomureta nia'muretu' aa'puma, “Dee'ke aming besi'eremang?” Ee'noko nee'ke maku'ampetu' kara, aa'pampema, “Raabai' ee, da' are' otomaung?” (Aung Raabai' miru'noo' Nau-anta Pankaing.) 
JHN.1.39	Ee'noko bokumurema aa'muretu', “Poreta oovereai.” Teketa tee nanampetai'nange ooampetu' te' ee'noo' otoko'noo'. Tenang ee'nang duaa' sirang poio'. Ee'noko te'mung doong tee ninka o'noru'.
JHN.1.40	Tenang Joonie tasi'antamureko Jiisuu'koo bi'maresi nanampetu'. Nee' ee'naanka Aanduru', Saimoni' Piita baara'ma'nung ninka. 
JHN.1.41	Ee'noko namu'ke Aanduru'ke bataata Saimoni' besi'uu'. Ee'noko oovurai'nange nauvuma aa'puu', “Nee'ke pe'numpampesing tee Kumponinge Pako'pari'nii' nii' domang moo'murima taremuriaing-koong” (Kiriki'na' tee Karistoo' tampaamaung). 
JHN.1.42	Ee'noko Aanduru'ke enang Saimoni' Jiisuu'anko tavo'uu'. Jiisuu'ke oovurai'nange aa'puu', “Da' Saimoni', Jooni bauring. Dakaang miring Siipasi deemparavaing,” Kiriki'na' tee Piita
JHN.1.43	Aung aa' napo' dauna'mung Jiisuu' Kaaleli'navete-aape nanu'koo piavou'. Ee'noko Pilipi' oovurai'nange aa'puu', “Ni'ninka nanampeaing.” 
JHN.1.44	Aunoo' Pilipi' Besaida-nung. Te' osi Aanduru'namainta Piita otoreko'noo'. 
JHN.1.45	Ee'noko Pilipi'ke Natanielo' besi'uma oovura nauvuma aa'puu', “Nii'ke pe'numpampirieeng tee ee'nara naning Moosesie buuku-koo daarivuu'nung Kumponing bakaang boto-koong-koo, tee ee'nara naning nakaro-nupoong urikupoong daariau'nung biikaang buuku-koo. Aung bakaang miring Jiisuu', Josepa' bauring, Nasareti'nung.” 
JHN.1.46	Ee'noko Natanielo'ke maku'uma aa'puu', “Arekee'? Kapoo' ee tampara Nasareti'keta popeu'?” Ee'noko Pilipi'ke aa'puu', “Pora ooveaing.”
JHN.1.47	Ee'noko Jiisuu'ke oovuu' Natanielo' tee-anko poko, ee'noko aa'puu', “Aung ee'nara koonto' Isireeli-nupoong-koong. Tosi nkovuaunge.” 
JHN.1.48	Natanielo'ke nia'uma aa'puu', “Dake arekee' ning noru'meing?” Jiisuu'ke aa'puu', “Da' ninge tero ooransing Pilipi'ke mme' bokuruaruko kokoki-navari-koo boong ueentari otoko.” 
JHN.1.49	Ee'noko Natanielo'ke maku'uma aa'puu', “Nau-anta Pankaing, da' ee'nara Daurarong˜ nii' Isireeli-nupoong niikaang.” 
JHN.1.50	Jiisuu'ke aa'puu', “Dake ee masika'antamemang aa'dansing-koo, ‘Da' ninge ooransing kokoki-koo boong ueentari otoko.’? Dake kapoo' mmau' pankainanka aung-koo dau basining ooveainge.” 
JHN.1.51	Ee'noko Jiisuu'ke aa'muru', “Masika' naurampimang, paning bere'arako ooveriainge, ee'noko Kumponing bakaning koosinunanka ee'deto ee'noko ee'depeto nanaako oovereriaing ning-anko Tee Naning-naumpo' Paning-etaing-anko.”
JHN.2.1	Ke'munta doong tankinuio' nampeesi-koong paroro Kana-navuntu'koo nkoau' Kaaleli'nameng-koonoo'ke. Jiisuu' bauko te' otou'. 
JHN.2.2	Jiisuu' ee'noko nii' bakaning barevare-nupoong nanampiru' tee-koo ee'nara-koo paroro-koo nampeesi-koong-koo. 
JHN.2.3	Teketa tee, ookara uaini oparako Jiisuu' baukoi aa'puu', “Uaini oparing. Enang oto'evoroa'.” 
JHN.2.4	Ee'noko Jiisuu'ke aa'puu', “Ee nko', arekee'? Nkaang batei mme' makotua'.” 
JHN.2.5	Teketa Jiisuu' baukoi teing taamang banto'nuka teke otoroko'ning nauvurima aa'puru', “Kapoo' naururiaing nkoveriai.”
JHN.2.6	Teke ˜nareng-taa utau kapang-kooning ntong-po'ning te' otoko' taramu-pina' basi pankaing-pina', Ju'nupoonge temurii'keta ntong nke'aama amutemurii' kapoo' duu'paako'ning biikaang toomo siompai. 
JHN.2.7	Ee'noko Jiisuu'ke teing taamang banto'nuka aa'puru', “Aing utauning maanto'eriaing ntonge.” Ee'noko teinge maanto'ama koonto' a'dei'ke karange basiau'. 
JHN.2.8	Ee'noko maanto'aio' Jiisuu'ke nauvurima aa'puru', “Enang tee-koo ntong-koo nii'naru' nke'erira tavo'eriaing tee-anko paroro okovenung-anko.” Ee'noko tee-anko tavo'au'. 
JHN.2.9	Ee'noko ntong avaio' mantompuu', koonto' uaini deempario'. Teie noru'uaruu' aung uaini okora'noo'. Teinge nainge taamang banto'nankai ntong nke'au'ninge noru'au'. Ee'noko teie paroro okovenunge mantompura tee naning nampeesiarako'nung bokuvura aa'puu', 
JHN.2.10	“Nii'ke ookarai uaini tampara masikung tutung avorompimaung, ee'noko nantoonge tee opaako dama'ke tamunsi'nung uaini avorompikoo'. Ee'noko dake tampara uaini pinka'eing bera enang dama'ke amerimaang.”
JHN.2.11	Aung Jiisuu' bakaning taa'ni'antananka-koo tutuna'nung. Tee nkovuu'nung Kana-navuntu'koo, Kaaleli'nameng-koonoo'ke. Teke ee'noo'ke bakaang meenasi sira'paru' ee'noko nii'ke bakaning barevare-nupoonge masika'antavampiru'.
JHN.2.12	Ee'noko teketa Jiisuu' ee'noko bauko ee'noko baara'mainkaang ee'noko nii' bakaning barevare-nupoong nanampiru' Kapaneume'navuntu'aape. Ee'noko temono-koo nii'ning doong o'noru'.
JHN.2.13	Tenang Ju'nupoong biikaang Taamang Baari'koong˜ due'uio' Jiisuu' Jerusalema'aape nanuu'. 
JHN.2.14	Ee'noko Jiisuu'ke nantoong oovuru' parang-koo dootuu'nava pankava-koong-koo kuunge baaveveeko boromaka' dovang, sipisipi' dovang, kuukuu' dovang parekanumpo'. Ee'noko napo' nantoong mooni' aampari'aako'ning oovuru' biikaang ba'nava'nang-koo ba'namparirio'. 
JHN.2.15	Ee'noko Jiisuu'ke mo'ming nerivura nipo'urima ookara kau' karenaumo bata'uru' dootuu'nava pankava-ita, sipisipi' dovang, boromaka' dovang. Ee'noko Jiisuu'ke batanang-nanka pe'dempuru' mooni' aampari'aako'ning biikaning, ee'noko biikaang mooni' purarinka'evuru'. 
JHN.2.16	Ee'noko teing nantoong kuukuu' baaveaako'ning Jiisuu'ke nauvurima aa'puru', “Te'nemperiaing anketa. Mma' bakaang pava baaveroma deeng-antaveriauka'.” 
JHN.2.17	Ee'noko nii'ke bakaning barevare-nupoonge noru'ampiru' Daari Meekunge minkuvuu'na', aa'puu'na',
JHN.2.17	“Nkaang domang-eta pia aa'na' o'nong dakaang pava meekung otoi oto'koo.” 
JHN.2.18	Teketa tee Ju'koong ovontunge maku'aama tuu'ai nia'aama aa'pau', “Da' pankaing deeko', tee' nkovepeu'nung, taa'ni'anta naumeriaing.” 
JHN.2.19	Jiisuu'ke maku'urima aa'puru', “Aung pava dootuu'nava turamperiko beenang doong-koo napo' daa'ampaing.” 
JHN.2.20	Teketa napo' teinge nia'aama aa'pau', “Beenang doong-koo masika' kaniepeu'? Makotua'. Ava dootuu'nava pankava pankaroonge kaniampiru'nava karenaumo kivora-ita ˜namare'taa-koo.”
JHN.2.21	Tee dootuu'nava tampuko'nung miru'noo' tee ee'nara Jiisuu'nung mono. 
JHN.2.22	Dama'ke boo'keta daa'ario' nii'ke bakaning barevare-nupoonge napo' noru'ampiru' tee' minkuvuu'na'. Ee'noko Daari Meekung masika'antavampiru' ee'noko tee kara Jiisuu'ke minkuvuu'nung.
JHN.2.23	Teketa tee Jiisuu' otou' Jerusalema' Taamang Baari'koong-koo˜. Ee'noko te' otoko mmau'ke masika'antavau' taa'ni'antananka nkovuu'ning ooaama te' otoroitaa'. 
JHN.2.24	Nka Jiisuu'ke tee masika'antavuriaruko' ookara biikaang aarumo noru'uitaa'. 
JHN.2.25	Bane naninge kapoo' nauvuaruko tampa' noru'uko' nantoong-koo tunsi-koo otoing.
JHN.3.1	Enang tee naning narung otoko' miring Nikodemasi. Tee Ju'nupoong-koong pankaing, Boto Keperuu'navitu-koong˜. 
JHN.3.2	Ee'noko nii'na'mung muunga Jiisuu'anko pora aa'puu', “Nau-anta Pankaing ee, da' nii'ke noru'dampiri otong. Da' nau-anta Kumponinge botoruu'nung. Aing taa'ni'antananka nkovemaing naninge baka nkovuarupeu' Kumponing ninka nari' otorea' dei.” 
JHN.3.3	Jiisuu'ke maku'uma aa'puu', “Masika' nauramaang, naning napo' ponto'aravarui dei, Kumponing bakaang muu' oovuarupeu'.” 
JHN.3.4	Nikodemasie aa'puu', “Arekee' napo' naning pankara ponto'arapeu'? Bauko-koong-koo manong-koo napo' tumparavarupeu' kemu'kana' napo' ponto'araa'naang.” 
JHN.3.5	Ee'noko Jiisuu'ke maku'uma aa'puu', “Masika' nauramaang, naning Kumponing bakaang muu'koo tumparavarupeu' ponto'aravarui dei ntong-eta ee'noko Tanuaang Meekung-eta. 
JHN.3.6	Mono-koong ponto' mono-pina' ooampimaung, ee'noko Tanuaang Meekung-koong ponto' domaang-pina' ooampiarupeu' dutai. 
JHN.3.7	Ta'niniauka' aa'pansing-koo, ‘Dii' nau'ka napo' ponto'dariaing.’ 
JHN.3.8	Doving piavomana' duparama eevumaunge. Dake tamung bakaang kara taaravepeu' ee'noko dake noru'earupeu' areketa pomaang ai' are'aape nanumang. Tee' nari', dake tasi'pearupeu' nantoong Tanuaang Meekung-eta ponto'arimana'.” 
JHN.3.9	Nikodemasie aa'puu', “Arekee' tee' nkoarapeu'?” 
JHN.3.10	Jiisuu'ke maku'uma aa'puu', “Arekee' dake aung noru'ea' otong bane pankainge, kake'ii-anta Isireeli-nupoong biikaange? 
JHN.3.11	Masika' nauramaang, nii'ke tampa' noru'ampiritaa' karompimaung, ee'noko kapoo' ooampiritaa' minkuampimaunge. Ee'noko dii' aung niikaang kara taara-koo piaroriaung. 
JHN.3.12	Dii'ke masika'antameriaung kapoo'koo kansi'koong-koo naurampiko arekee' masika'antameripeu' ninge kapoo' paning-kooning naurampiko? 
JHN.3.13	Ee'noko nii'nung naning paning-koo nanuu'nung otoa', ning narung, ning Tee Naning-naumpo' Paning-eta mou'nung. 
JHN.3.14	Tee' Moosesie boru' koopa'koong intampuu'na' tuuku-koo mee'bora' sirakamaa'koo tee' nari' nau'ka ning Tee Naning-naumpo' intamaavaing. 
JHN.3.15	Kumponinge tee' nkoaraa'naang miru'uu'nung taung daare'uu'naang nantoong domaang isikung okovuriaing-koong, teing ookara ning masika'antamaavaining.” Jiisuu'ke tee'puu'.
JHN.3.16	Ee', Kumponinge nii' ookara kansi'nupoong aa'na' piaamurikotaa' tee Bauring narung masikung kirokai taura'puu'nung tee boo'paraa'naang nii' paku-koo; bera tee naning tee masika'antavuaing paa'aravauka'nung, teka domaang oparavaung oto'evuaing. 
JHN.3.17	Kumponinge Bauring botovuu' domang-antanung deemparaa'naang, tuumpinung deea'. 
JHN.3.18	Baa tee Kumponing Bauring masika'antavumaung tee kiimata nkavuauka'nung, ee'noko baa tee Kumponing Bauring masika'antavuaung tee kiimata-numpo', Kumponing Bauring narung masikung kirokai masika'antavuaruko. 
JHN.3.19	Tee kiimata nka-koong okora'noo' ee': Araka a' kansi'koo poko nantoong kontevorou', mutaanang narung piavoroi biikaang orara-nko daka'koo. 
JHN.3.20	Naning tee kapoo' orara nkovumaung bakei aa'na' piavoaung araka-koo ee'noko kupi'omaung araka-anko po'koo bakaning orara nko-nko sira'para'neeng-koo. 
JHN.3.21	Ee'noko naning tee kapoo' masikung siompuitaa' nkoaramaung tee araka-anko pomaung, ookara kapoo' nkovuining sira'paraa'naang Kumponing dotu-anta-koo nkonii' deemparako.
JHN.3.22	Aung aa' tee teketa nii' bakaning barevare-nupoong tee Jiisuu' ninka nanampiru' Judia'nameng-koo. Nii'ning doong teke tee ninka o'noru' nantoong ntong-koo minkivurima meeka'antavurima. 
JHN.3.23	Tenang napo' Joonie nantoong nii'ning ntong-koo minkivurima meeka'antavuriko' Iinong-a, Sielima'navuntu'koo due'ka, te' ntong mmau'po'noo' deemparako. Nantoong mmau' te' beroko' Joonie minkivurira meeka'anta-koo. 
JHN.3.24	Tenang ee'nang mme' Jooni kiimatavarava'.
JHN.3.25	Ee'noko nii'ning Jooni bakaning barevare-nupoong-kooning tata'eeko' Ju'nupoong-koong narung pankaing ninka kiiroraa'anta aarumo meekung-koong. 
JHN.3.26	Aung aa' tee, Jooni bakaning Jooni-anko berou' nauaava'naang. Aa'pau', “Nau-anta Pankaing, tee ee dake naning noru'emaang ntong-koo aveteka'koo otoresieeng Joo'dani-nari-koo tee ee'nara naning dake minkueu'nung? Tee ee'nara naninge enang nantoong ntong-koo minkivurima meeka'antavurimaang, ee'noko ookara tee-anko nanaamaang.” 
JHN.3.27	Joonie maku'urima aa'puru', “Naning otoa' kapoo' oto'evupeu'nung Kumponinge avuaruko. 
JHN.3.28	Dii'ke tero taaraveru' tee kara ninge minkuama aa'pantu'nung, ‘Ning tee Pako'pari'nii' tavo'aravaing-koong deea', teka Kumponinge botomuu' tee-koo ee'nara-koo uro'kanoo' nanama'naang.’ 
JHN.3.29	Nampeesi-koong paroro-koo, teni manikuma teni tee nampeesinara ba'aang. Ee'noko tee ba'maiko' tamung due'ke donkonui nempari taaravuma doturotuarapeu' tee nampeesinara karoko. Tee' ee'na' teing nantoong Jiisuu' ninka otoroko ooaransi nkaang doturotu dupenii' otoi otong. 
JHN.3.30	Tee nau'ka pankaimparavaing ning oki'na'marako.”
JHN.3.31	Naning a'dei'keta pou'nung ookara-koo dau basi. Naning kansi'koo otoi tee kansi'nung ee'nara, kansi'kooning kapoo' minkuvumaung. Ee'noko tee naning paning-eta pou'nung ookara-koo deu basi. 
JHN.3.32	Teie ee'narai naumurimaung oovuu'ning ee'noko taaravuu'ning. Nka nantoonge bakaang kara masika'antavaavaung. 
JHN.3.33	Ee'noko naning tee bakaang kara masika'antavumaung tee ee'narai sira'pui aa'pumaung, “Kumponing bakaang kara bakei kara masikung.” 
JHN.3.34	Tee ee'nara Kumponinge botovuu'nung Kumponing-koong kara koonto' taa'ni'poio' minkuvumaung, Tanuaang Meekung Kumponinge ootukuario' avuu'nung ninka. 
JHN.3.35	Baumai Bauring piaavura ookara kapoo'nanka avuu' kompuu'naang. 
JHN.3.36	Ee'noko naning Kumponing Bauring masika'antavumaung domaang oparavauka'nung oto'evumaung. Ee'noko naning tee Kumponinge Bauring bakaang kara taaravuaung domaang oparavauka'nung oto'evuauka'nung koonto'. Kumponing bakaang iira tora'puaing teie doong kante.
JHN.4.1	Ee'noko teinge Boto Keperuu'navitu˜ taaravau' Jiisuu'ke mmau' barevare-nupoong bokuvurima ntong-koo minkivurima meeka'antavuriko Jooni-koo dau basinoo'. 
JHN.4.2	A'noo' Jiisuu'ke baka nantoong ntong-koo minkie meeka'antavuria'; nii'ke bakaninge barevare-nupoonge nainge deeko' minkiarampima meeka'antavarampiko'. 
JHN.4.3	Teketa Jiisuu'ke tee kara taaravurai'nange Judia'nameng-eta toroaru' Kaaleli'aape. 
JHN.4.4	Ee'noko maroita tevung taung-navunge Sameria'namenge tankinui-navunge siong-antamuru', nii'ke Ju'nupoonge baari'ampimanavunge.
JHN.4.5	Ee'noko Sameria'nameng-koo tumarira osi tavo'mariru' miring Saikaa'. Te' ee'noo' baru' isipo' deea' Jeekopi'ke bauring Josepa' avuu'nau-koo. 
JHN.4.6	Te' ee'noo' Jeekopi' bakaang dinkung ntong-po'nung otoko'noo'. Ee'noko Jiisuu' nanu'koo takaa'ora te' ba'namparu' tee-anko dinkung-anko. Tenang ee'nang muung-aapenang.
JHN.4.7+JHN.4.8	Jiisuu' te' ba'nampari otoko nii' bakaning barevare-nupoong osi nanampiru' taamang moo'ampii'naang. Ee'noko tee, Jiisuu' sipampirio' nani Sameria'koonani te' ntong nke'koo dinkung-koo pou'. Ee'noko Jiisuu'ke aa'puu', “Ntong-koo ameai.” 
JHN.4.9	Teketa Sameria'nanie aa'puu', “Da' Ju'koong, ee'noko ning Sameria'nani. Arekee' ning dake nia'memaang ntong-koo aroma'naang?” (Ju'nupoonge kompaavaung kapoo' Sameria'nupoonge taamanaama kompaamaing. Tee'koo tenie tee' minkuvuu'.)
JHN.4.10	Ee'noko Jiisuu'ke maku'uma aa'puu', “Ee baka', dake noru'ei dei Kumponing-nung bauta' ee'noko ning baa ee'nara nia'damaang ntong-koo, ning ee'nara nia'mepeu'. Nia'meko ninge arompeu' ntong domaang-po'nung.” 
JHN.4.11	Ee'noko tenie manikumai maku'uma aa'puu', “Ee aung, nna' da' baakete oto'derua', ee'noko aung dinkung baru' isikung masikung. Arekee' nkavepeu' tee ntong domaang-po'nung? 
JHN.4.12	Niikaakai Jeekopi'ke aung dinkung ntong-po'nung amuru'. Tee ee'nara ee'noko baurukaa' ee'noko bakaning boromaka' dovang sipisipi' ookara aru'koo naikau'. Emu' da' ee Jeekopi'koo dau basi tantaramaang?”
JHN.4.13	Jiisuu'ke kara maku'uma aa'puu', “Nantoong aung-koo dinkung-koonaru'koo naikaara napo' nukaa'oropeu'. 
JHN.4.14	Nantoong teing ninge ntong avorompaining napo' nukaa'oroauka'nung. Teru' avorompainaru' teing-koo kuunge puunta-po'naru' deemparavaing ntong domaang-po'nung doong kante tavo'aramatoaina' teing-koo, domaang oparavauka'nung oto'evuriaina'.” 
JHN.4.15	Ee'noko tenie manikumai maku'uma aa'puu', “Ee', ameaing tee ee'nara ntong. Ning tee' nari' oto'koo piamomaang, napo' ntong-koo nukaa'moauka', napo' kemu'kana' moauka'na' ntong nke'koo.”
JHN.4.16	Enang tee Jiisuu'ke botovuma aa'puu', “Bera da'ung bokuera a' poreaing.” 
JHN.4.17	Tenie manikumai aa'puu', “A, ning aa' inung o'noai.” Jiisuu'ke maku'uma aa'puu', “Ee'. Daang deea'. Masika' minkuemaang tee' aa'pema, ‘Ning aa' inung o'noai.’ 
JHN.4.18	Da' pa'noko'ke nantoonge nantau'nani, ee'noko tee naning enang da' ninka otoresing da'ung masikung deea'. Masika' naumeing.” 
JHN.4.19	Ee'noko tee, tenie aa'puu', “Ee aung, da' masika'dario' ninge nakaronung-pina' noru'damaang. 
JHN.4.20	Niikakatauroi Sameria'nupoonge amii-koo Kumponing boontuaako', dootuu' nkoaama; ee'noko dii'ke Ju'nupoonge aa'perimaung, ‘Jerusalema' naro'ke Kumponing boontuampimaatoaing.’”
JHN.4.21	Jiisuu'ke aa'puu' teni manikuma, “Masika'antameaing, ee ani, batei tavo'aravaing amii-koo ee'noko Jerusalema'ke nantoonge Tee Niuma dootuu'aama boontuaavauka'nung. 
JHN.4.22	Dii'ke Sameria'nupoonge baru' noru'eria' tee dootuu'erimaung. Nii'ke Ju'nupoonge tampa' noru'ampiri otong tee dootuu'ampimaung. Kumponinge tee Domang-antanung Ju-nupoong-koong tavo'araa'naang tampuu'nung-koo. 
JHN.4.23	Tee batei pomaang, aung aa' otong, tenang Tee Niuma dootuu'arimainge masikenge tanuaang-aapena' domange aroo'ariri masika' dootuu'aavainang. Teing temurii'na' dootuu'nupoong Tee Niuma piavomaung. 
JHN.4.24	Kumponing tee Tanuaang. Tee'koo Kumponinge maromurimaung tanuaang-aapena' dootuu'ampii'naang domaang-eta, aroo'mariri masika'.”
JHN.4.25	Manikumai aa'puu', “Ninge noru'ansi o'nong tee Kumponinge urikamu'keta Pako'pari'nii', Karistoo' tampaamaung poo'naang. Tee ee'nara pora ookara kapoo' naumuriaing.” 
JHN.4.26	Jiisuu'ke maku'uma aa'puu', “Ning tee ee'nara da' ninka karompemaang.”
JHN.4.27	Ee'noko tenang ee'nang nii' bakaning barevare-nupoong toromarima bakei aa'na' ta'ninampiru' manikuma ninka minkuareko, nka nia'ampima aa'pampiaruu', “Aming piaromaang?” nii'na' “Aming-koo minkuraremang teni ninka?”
JHN.4.28	Ee'noko tenie manikumai tee utau te' sipura nanuu' osi-aape. Ee'noko osi-nupoong nauvurima aa'puru', 
JHN.4.29	“Porira naning ooveriaing kapoo' ookara ninge tero nkoanko'ning naumuinung. Aung ee'nara dee'ma tee Pako'pari'nii'.” 
JHN.4.30	Ee'noko teing osi-eta porou' Jiisuu'anko.
JHN.4.31	Tee aa' nkoario' nii'ke bakaninge barevare-nupoonge Jiisuu' aa'na' nia'ampiru' aa'pampima, “Nau-anta Pankaing, taamang-koo naikiaing.” 
JHN.4.32	Jiisuu'ke kara maku'memurima aa'muru', “Ning nkaang taamang oto'memuing dii'ke noru'eria'.” 
JHN.4.33	Ee'noko teketa nii' nii'ka niania' nia'meerima aa'meeriko', “Ai' nii'ninge aung taamang tavo'evainge?” 
JHN.4.34	Jiisuu'ke aa'muru', “Ning-koo taamang baru' kapoo' masikung deea'. Nka tee Kumponing bakaang nko-nko kapoo' masikung. Teie botomuu'na' tampa' nkoansi dupeampaing.
JHN.4.35	“Dii'ke ee' minkuerimaung, ‘Keempampimanoo'keta karekuri kaara makosi tankinuko taamang nkavampipeu'.’ Nka dii'ke ooveriaing mintoonanka. Enang namu'ke petaa'oing, taamang kavu'noo' makotuing. 
JHN.4.36	Nii'ke taamang nkavampima doturotumarimaung. Tee'pina' nantoong oosiarampimang domaang oparavauka'nung oto'evurii'naang, nii' sinang tanka-nupoong ee'noko taamang nka-nupoong naro'mariri doturotumariaina'. 
JHN.4.37	Aung kara teinge minkuaamaung masikung, ‘Narunge keempuko nii'nunge taamang kavumaung.’ 
JHN.4.38	Ninge dii' botorampiring taamang nkaverii'naang mintoong-koo dii' pakurariaruu'nau-koo. Aung tee nii'ning mintoong-koo iri'opariring-koo dii' tamung kavu' narung-koo pakurarimang.”
JHN.4.39	Ee'noko mmau'ke Sameria'nupoonge temono-nupoonge Jiisuu' masika'antavau', tenie ee'nani manikumai tee' minkuvuma aa'puio', “Teie kapoo' ookara naumuing tero nkoanko'ning.” 
JHN.4.40	Ee'noko teing Sameria'nupoong Jiisuu'anko porora aa'na' nia'au' te' otoroo'naang teing ninka. Ee'noko tee Jiisuu' temono-koo ke'munta doong otou'.
JHN.4.41	Ee'noko mmau'ke napo' masika'antavau' Jiisuu' bakaang-koo kara-koo. 
JHN.4.42	Ee'noko teinge teni manikuma nauaama aa'pau', “Nii'ke enang masika'antavampiring tee-koo dake naumering-koo deea', tee nii'ke koonto' taaravampirai'nange. Tee ee'nara koonto' noru'ampiring tee Domang-antanung ookara kansi'nupoong.”
JHN.4.43	Ee'noko tee, ke'munta doong te' otorai'nange Jiisuu'ke temono sipura Kaaleli'aape napo' nanuu'. 
JHN.4.44	Jiisuu'ke aa'puko', “Naning tee ning-pina' nakaronara bakanoo'nupoonge nainge deeko' masika'antavaavaung.” 
JHN.4.45	Tee' nari' Jiisuu'ke bakanoo' osi Jerusalema' sipurai'nange Kaaleli'nameng-koo tumpario' tevora'nupoonge onkeonke'au'. Aming-koo, nna' teing ee'ning nanau' Jerusalema'aape Baari'koong Paroro naiaava'naang, ee'noko te' otoroitaa' ookara kapoo' Jiisuu'ke tenang nkovuu'ning ooau' paroro-koo meu'ke.
JHN.4.46	Ee'noko Jiisuu' napo' toroaru' Kana-namono-koo Kaaleli'nameng-koonoo', ntong uaini deeng-antavuu'noo'. Ee'noko tee daurarong bakanaving-koong narung pankaing te' otoko', bauring Kapaneume'namono-koo otoi siipavou'. 
JHN.4.47	Ee'noko teie Jiisuu' Kaaleli'aape pou'nung Judia'keta taaravuu'. Taaravura tee, Jiisuu'anko bera, nia'uu' Kapaneume'aape nanuu'naang bauring taare-anta-koo, boo'ke due'uko. 
JHN.4.48	Jiisuu'ke tee ee'nara aa'puu', “Dii'koo naning otoa' masika'antamepeu'nung tutung aa'na' iirakuta nko-nko oovuarura, taa'ni'anta ta'nimpaarii'nanka.” 
JHN.4.49	Ee'noko tee daurarong bakanaving-koonunge aa'puu', “Ni'ninka poaing nnuring mme' boo'paravaruko.” 
JHN.4.50	Jiisuu'ke maku'uma aa'puu', “Bera naniaing. Dauring domamparavaing.” Ee'noko teie naninge Jiisuu' bakaang kara masika'antavura nanuu'. 
JHN.4.51	Ee'noko taunga toroarama bakaning-koong botovotonaa'nanka-koo nii'ning kune'uru'. Ee'noko teinge aa'pau', “Dauring domamparaa'naang.” 
JHN.4.52	Ee'noko teie maku'urima aa'puru', “Arenang tee ee'nang nnuring tampatampa' dee'oinge?” Ee'noko teinge aa'pau', “Ke'maaki' mme' mutaanampuko uipaarii' boimpuieeng.” 
JHN.4.53	Ee'noko baumai noru'uu' tenang ee'nang batei basiarako Jiisuu'ke nauvuma aa'puu'nung, “Dauring domamparavaing.” Tee'koo ee'narai ee'noko baurukaa'ke Jiisuu' masika'antavau'. 
JHN.4.54	(-)
JHN.5.1	Ee'noko teketa tee Ju'nupoong biikaang paroro meekung nkoau'. Ee'noko Jiisuu' Jerusalema' nanuu'. 
JHN.5.2	Ee'noko Jerusalema'koong karanaang sipisipi' duparimanoo'keta due'ke kankonaru' poonii'naru' otoko', pa'noko' bare pankeng koroai kaniau'ning ninka, ee'noko teru' miring Betesira tampaako' Ju' biikaang kara-koo. 
JHN.5.3	Ee'noko nantoong mmau' siipa-po'nupoong teke teing-koo bare-koo nempariri otoroko', aa'noko mutuunanka, kaikuu'nanka, ee'noko dootananka, nempaama ntong eemaaru'araa'naang. 
JHN.5.4	Koosinung˜ Kumponing-etaing namu'na' teru'koo bema ntong eemaaru'antavuko', ee'noko tenang tee ntong eemaaru'arako baa tee tutuna'nung teru'koo du'mumparama taarevoko', bane aremurii' siipa-po'nunge.
JHN.5.5	Ee'noko narung naning te' bempari otoko' beenaumo kivora-ita ˜beenaumo-taa [38] masiraani siipavou'nung. 
JHN.5.6	Ee'noko Jiisuu'ke tee oovura noru'uu' tee naning pankaroong siipavou'nung, ee'noko aa'puu', “Da' ee taareroo'naang piaromaang?” 
JHN.5.7	Ee'noko teie siipa-po'nunge kara maku'uma aa'puu', “Ning aa' naning oto'memuaung tee ntong eemaaru'arako si'mupeu'nung. Ning ninka te' nanu'koo paaramarako teka nii'nung divu'mui bemaung.” 
JHN.5.8	Ee'noko Jiisuu'ke aa'puu' tee, “Daa'daravaing. Tani' poru'era naniaing.” 
JHN.5.9	Ee'noko tee naning namu'ke taarevora bakaang tani' poru'ura beu'. Te'mung ee'na'mung Doong Uaana'mung.
JHN.5.10	Ee'noko Ju'koong ovontunge tee naning Jiisuu'ke tamparu'ntavuu'nung tautauaama, aa'pau', “E'mung Doong Uaana'mung; niikaang boto toto'pei tani' poru'dari nanimang.” 
JHN.5.11	Ee'noko teie kara maku'uma aa'puu', “Teie naninge ning taare-antamuinge naumuma aa'muing, ‘Dakaang tani' nkavera naniai.’” 
JHN.5.12	Ee'noko teinge nia'aama aa'pau', “Baa ee'nara tee naning da' botoruing tani' nkavei nanii'naang?” 
JHN.5.13	Ee'noko teie naninge Jiisuu'ke taare-antavuu'nunge Jiisuu' miring noru'ua' Jiisuu' namu'ke tenkenuu'nung-koo, karika' baru' temono-koo otoroko.
JHN.5.14	Ee'noko dama'ke tee Jiisuu'ke dootuu'nava pankava-koo kune'ura aa'puu', “Ee aung, da' enang taareroing. Dakaang orara aarumo sipeaing kapoo' tee-koo siipa-koo dau basi tavo'ku'neeng da'koo.” 
JHN.5.15	Ee'noko tee naning teketa tenkenura Ju'koong ovontung nauvurima aa'puru', “Tee aa' ning Jiisuu'ke tamparu'antamuing.” 
JHN.5.16	Tee'koo ee'na'koo Ju'koong ovontunge Jiisuu' turang tutumpau' teie Doong Uaana'mung-koo naning taare-antavuio'.
JHN.5.17	Ee'noko Jiisuu'ke maku'urima aa'puru', “Mma' doong kante mintoompari otong, tee'koo ning napo' nau'ka mintoomari o'nong. 
JHN.5.18	Tee' minkuvuio' Ju'koong ovontung bakei oraka' dee'orou'. Jiisuu' tavaava'naang enang bakei aa'na' mau'au' Jiisuu'ke Doong Uaana'mung-koong boto toto'puu'nung-koo, ee'noko teie Kumponing bauma masikung tampuu'nung-koo, tee' minkuvuma Kumponing-pina' basi tamparu'nung-koo.”
JHN.5.19	Jiisuu'ke teing kara maku'urima aa'puru', “Masika' naurampimang, ninge Bauringe kapoo' ninge ninka nkoampaung. Ninge Mma'ke nkovuko ooamana' nari' nkoamaung. Kapoo' Mma'ke nkovumaung ninge Bauringe nkoamaung. 
JHN.5.20	Mma'ke ning Bauring piaamui ookara kapoo' nkovumaing naumumaung, ee'noko dama'ke kapoo' aung nkoansing-koo dau basi naumuko nkoama'naang dii' dooroi taruriaing. 
JHN.5.21	Mma'ke boo'nuka daa'urima domang-antavurimana' tee' nari' ninge Bauringe domang-antavaramaung teing ning piamomaing. 
JHN.5.22	Ee'noko Mma'ke nantoong-simpe' nkovua', tee ning-koo Bauring-koo sipuu'nung nantoong simpe'nko˜, ookarai ning Bauring daangang-koo, Mma' daangampaamana'; 
JHN.5.23	Nantoong ning daangamaavauka'ning tee Mma' daangampaavauka'nunge ning botomuu'nung.
JHN.5.24	“Masika' naurampimang, nantoong teing nkaang kara taaravaamaing, ee'noko teing masika'antavaamaing tee botomuu'nung domaang oparavauka'nung oto'evurimaing. Teing teing kiimatavuriauka'ning, tero boo'nameng-eta domaang-aape tankinaing-koo. 
JHN.5.25	Masika' naurampimang, enang-eta deto tee boo'nukai nkaang kara taaramaavainang ning Kumponing Bauring. Ee'noko teing nkaang kara taaramaavaining domampariaing. 
JHN.5.26	Mma' baka domaang okovenung otomana' ning Bauring domaang okovenung deeng-antamuu'. 
JHN.5.27	Ee'noko Mma'ke ning bauring makosi-antamuu'nung nantoong simpe'koo ning Tee Naning-naumpo' Paning-etaing deemari o'noing-koo. 
JHN.5.28	Ta'niniriauka' aung-koo: bateinang pomaang ookara boorou'ning dako'domanoo' otoromainge nkaang kara taaramaavainang. 
JHN.5.29	Ee'noko taaramaarai'nange tavo'ariaing dako'doma-ita. Teing nantoong tampa' otoroko'ning daa'arampaing koonto' domamparii'naang, ee'noko teing oraka' otoroko'ning daa'arampainge kiimata nka-koo.”
JHN.5.30	“Kapoo' ninge ninka nkoamparupeu'. Ninge kara simpe'amaung Kumponinge narunge naumumana' nari'. Tee'koo ning to'biimari karomaung, ning ninka piamomana' nkoampa' tee ning botomuu'nung narung piavomana' nkoamaung-koo. 
JHN.5.31	Ee'noko nkaang kapoo'koo ning ninka kara minkuamaung dei, tee kara minkuamaung makotua' masikung-pina' noru'koo. 
JHN.5.32	Nka nii'nung naning otong nkaang kara puring-antavumaung, ee'noko ninge noru'ansi o'nong kapoo' teie minkuvumaung ning-koo masikung. 
JHN.5.33	Dii' diikaning kara nka-nupoong Jooni-anko botovererio' teinge teing bakaang kara nauraaru'nung ning masika'anta-koong. 
JHN.5.34	Nka ninge nantoong-koo naning bakaang kara-koo aroo'marava' otong. Teeo ninge Jooni bakaang karai noru' daa'antarampiring dii'ke masika'antamerira domantarii'naang. 
JHN.5.35	Jooni daamu-pina' urumpari arakavarako dii' oki'noo' batei-koo siomperima doturariko'. 
JHN.5.36	Teka ning kapoo' pakumui sira'antamumaung oto'memung aa'na' pankaing masikung Jooni-nung sirasira'koo dau basi. Teinge kapoo'ke Mma'ke botomuio' nkoamainge naururi otong sira'antavui ning tee Mma'ke botomuu'nung. 
JHN.5.37	Ee'noko napo' Mma'ke ee'narai nkaang kara puring-antamemumaunge. Dii'ke bakaang kara teroita taaraveria', ee'noko bakaang oing ooveria'. 
JHN.5.38	Ee', dii'koo bakaang kara otoa'. Tee'koo dii'ke ning masika'antameria' ning Kumponinge botomuu'nung. 
JHN.5.39	Dii'ke doong kante Daari Meekung aa'na' pukeveri deeruerimaung ee' noru'erima, ‘Nii'ke domaang oparavaung okomuriaina';’ 
JHN.5.40	Nka teie ee'narai Daari Meekunge ning moaing-koong minkunaa naururiko aroo'eria' ning-anko po'koo domaang isikung oto'derurii'naang.
JHN.5.41	“Ning nantoonge pankaing-antamaava'naang piamoa', Kumponinge deeko' makosi. 
JHN.5.42	Nka ninge dii' noru'dampiri otong, dii' diikaang domang-eta Kumponing-koo piaroria' bakei. 
JHN.5.43	Ning Mma'ke botomuio' moio' dii'ke onkeonke'meria'; nka tee nii'nung bakamai' poko tee onkeonke'erikoo'. 
JHN.5.44	Dii' Kumponing taaraveri dotu-anta-koo kasieria' dii'ka daangang-koo kei'dorima. Tee'koo ning masika'antameria'. 
JHN.5.45	Ning Mma'ankoi tuumpi nkonara deea' tee' dii'ke noru'merimana'; teeo teie Moosesie dii' tuumpiruriaing, daang aroo'erimaunge. 
JHN.5.46	Dii'ke Moosesi koonto' masika'antaveri dei ning masika'antameripeu', teie daarivuma ning naururu'nung-koo. 
JHN.5.47	Ee'noko dii'ke Moosesi bakaang kara deerueri masika'antaveriaruma arekee' dii'ke nkaang kara masika'antameripeu'? Makotua'.”
JHN.6.1	Teketa nii'ning batei tankinuio' Jiisuu' toroarama Kaaleli'naru'koo pako'aru' nii'noo' miring Taiberiasi-naru'koo. 
JHN.6.2	Ee'noko mmau' nantoonge siompau' taa'ni'antananka nkovuko ooaama. Siipananka unaa-antavuriko'. 
JHN.6.3	Ee'noko Jiisuu' miinani-koo koinura ba'namparu' nii' bakaning barevare-nupoong ninka, 
JHN.6.4	Paroro Baari'koong˜ Ju'nupoong biikaang due'ui otoko. 
JHN.6.5	Ee'noko Jiisuu' oo'oopaavarama mmau' nantoong oovuru' tee-anko poroko. Oovurira Pilipi' aa'puu', “Are'ka taamang moo'ampipeu' aing nantoong bau'arampii'naang?” 
JHN.6.6	Tamung tee'puu' Pilipi' paara-antavuma baka noru'uitaa' nkovuaina'. 
JHN.6.7	Pilipi'ke kara maku'uma aa'puu', “Kenaanka kivora nopa'koo makotua' ainge nantoonge oki'noo'na' berete' naiaava'naang.” 
JHN.6.8	Ee'noko nii'nunge bakaning barevare-nupoong-koonge, Aanduru'ke, Saimoni' Piita baara'ma'nunge aa'puu', 
JHN.6.9	“Nemaka a' otong pa'noko' berete' oto'evuinung, ee'noko tavi'ning keura. Nka arekee' makotupeu' aing-koo ookara-koo?” 
JHN.6.10	Jiisuu'ke aa'puru', “Ba'nang-antavereriaing ookara nantoong.” Te' otoroko'noo' karaasi' mmau'po'noo', ee'noko ookara nantoong te' ba'nampariru'. Teing-koong nantoong-koong donkaang deerunoo' pa'noko' kokorei'. 
JHN.6.11	Jiisuu'ke berete' kompura Kumponing tampa' tampuu', ee'noko teing nantoong tankee'uru' ba'nampariru'ning. Ee'noko tavi' tee' siong-antavuu'. Ee'noko ookara taamanaara poovorou'. 
JHN.6.12	Ee'noko teing poovoroio' Jiisuu'ke nii' bakaning barevare-nupoong aa'muru', “Tee ookara kakita'nanka oosieriaing, tamung kera'para'neeng oki'nairu.” 
JHN.6.13	Ee'noko oosiampira peku' kivora-ita keveku'ka maanto'ampiru' kakita'nankai pa'noko' berete'koo taamanaama sipau'ning.
JHN.6.14	Ee'noko teinge nantoonge Jiisuu' bakaang taa'ni'anta ooaara aa'pau', “Aung ee'nara tee nakaronung masikung kansi'koo teroita poo'naang Kumponinge barevuu'nung.” 
JHN.6.15	Jiisuu'ke noru'uu' teinge moo'aara daurarong˜ deeng-antavaava'naang mau'aako. Tee' minkuaako Jiisuu' tenkenura napo' baka mii-koo koinuu' teka kunsiaraa'naang.
JHN.6.16	Ee'noko muung-aapevuio' nii' bakaning barevare-nupoong ee'danto nanampiru' teru'koo. 
JHN.6.17	Bakaasi-koo aa'emarira tankinampii'naang Kapaneume'aape toromarima. Ee'noko muumpuu' Jiisuu' mme' nii'anko poaruko. 
JHN.6.18	Ee'noko napo' doving pankaing duparu', boo'a pankaing ninka. 
JHN.6.19	Ee'noko tee nii' boo'emariru' beenaumo kivora daaku' daanga'pina'
JHN.6.20	Ee'noko amorompiko Jiisuu'ke aa'muru', “Aroreriauka'. Tee ning ee' nanamang.” 
JHN.6.21	Tee' minkuvuio' nii' piamoru' nii'ke bakaasi-koo nkavampii'naang. Ee'noko tee namu'ke da'denga tee bakaasi te' basiaru' piamori nanampiko'noo'.
JHN.6.22	Teketa dauna'mung nantoonge karingai amenka'koo otoroko'ninge ooau' nareng bakaasi-nareng te' mme' otoko. Teinge ee' noru'au': Jiisuu' nanua' bakaning barevare-nupoong ninka, ai' teinge Jiisuu' sipaara tenkenaieeng. 
JHN.6.23	Teketa bakaasinanka Taiberiasi-eta porora duumiau' te' karingai berete' naiau'noo' Ovoringe tampara minkuvuio'. 
JHN.6.24	Ee'noko tee karika'ke ooaava' Jiisuu' te' otoaruko. Nii' bakaning oomaaria'. Enang tee nantoong bakaasinanka-koo aa'earira Kapaneume'aape toroariru' Jiisuu' besi'aama.
JHN.6.25	Teketa teinge Jiisuu' kune'au' teru'koo amenka'aape otoko ee'noko aa'pau', “Nau-anta Pankaing ee, da' arenang a' poing?” 
JHN.6.26	Jiisuu'ke aa'puru', “Masikung naurampimang, dii'ke ning besi'merimang teie berete'ke poorurieeng-koo. Dii'ke besi'meria' nkaang taa'ni'anta tasi'peri masika'antamering-koo. 
JHN.6.27	Iri' o'dariauka' taamang dera'omaung besi'koo. Teka kavi'eritaa' besi'eriai temurii' taamang domaang oparavauka'nung. Temurii' dera'oarupeu'. Tee taamang ninge, teie Naning-naumpo' Paning-etainge arompiaing, Mma'ke Kumponinge tee' nkoama'naang botomuu'nung-koo.” 
JHN.6.28	Teinge nia'aama aa'pau', “Aming nkoampiainge Kumponing bakaang pia siompampii'naang?”
JHN.6.29	Jiisuu'ke maku'urima aa'puru', “Aung ee'nara tee nko-nko Kumponinge maroruri otoing: Tee naning botovuu'nung masika'antaveriaing.” 
JHN.6.30	Teinge kara maku'aama aa'pau', “Arera taa'ni'anta nkoveaing nii'ke oorampira masika'anta-koo? Aming nkovee'naang? 
JHN.6.31	Diikakatauroi paning-koong taamang naiau' mee'bora' sirakamaa'koo tee' ee'na' Daari Meekunge minkuvuma aa'pui otoina', ‘Kumponinge paning-eta taamang avuru' naiaava'naang.’”
JHN.6.32	Jiisuu'ke maku'urima aa'puru', “Masika' naurampimang, Moosesi deea' tee taamang paninung arurimaung. Mma' ee'nara tee, taamang masikung paning-etaing arurimaung. 
JHN.6.33	Tee taamang Kumponinge arurimaung tee naning ee'nara paning-eta pora dii' kansi'nupoong domang-antaruriaing.” 
JHN.6.34	Ee'noko teinge nia'aama aa'pau', “Ee aung pankaing, tee ee'nara temuriau taamang doong kante ameriaing.” 
JHN.6.35	Jiisuu'ke aa'puru', “Nka ning ee'nara tee taamang domang-anta-koong. Naning tee ning-anko poaing peeravoauka'nung, ee'noko naning tee ning masika'antamuaing nukaa'oauka'nunge.
JHN.6.36	“Ninge tero naurampiring, aa'dampima, bane dii'ke oomerira masika'antameria'. 
JHN.6.37	Ookara nantoong Mma'ke amuko ning-anko poromaing. Ninge bata'aramparupeu' ning-anko poroko. 
JHN.6.38	Ning paning-eta simaru' teie botomuio' bakaang pia nkoama'naang, nkaang pia deea'. 
JHN.6.39	Tee botomuu'nung bakaang pia aung: teing amuu'ning tare-koo, nii'nung paa'aravaroo'naang, ee'noko ookara daa'arampaing doong asi'noo'na'mung. 
JHN.6.40	Tee Mma' piavomana' ee': ookara ning-koo Bauring-koo ookaama masika'antamaavaining domaang oparavaung nkavaavaing. Ee'noko ninge daa'arampaing doong asi'noo'na'mung.”
JHN.6.41	Teketa tee, teinge Ju'koong ovontunge makenge minkuminkuau', bakaang kara orara tampaama aa'puu'noo'koo, “Ning ee'nara taamang paning-eta pou'nung.” 
JHN.6.42	Ee'noko aa'pau', “Aung naning Jiisuu', Josepa' bauring ai' baa? Nii'ke baumararing noru'arampiri otong. Arekee' paning-eta pou'nung tamparamaung?” 
JHN.6.43	Jiisuu'ke maku'urima aa'puru', “Dii' oraka' minkuminkururariauka'. 
JHN.6.44	Naning otoa' ning-anko baka popeu'nung, Mma'ke ning botomuu'nunge bokuvuaruko. Ee'noko boo'keta daa'antavampaing doong asi'noo'na'mung. 
JHN.6.45	Teinge nakaro-nupoonge urikupoonge Daari Meekung-koo ee' daariau',
JHN.6.45	‘Ookara nantoong Kumponinge bare-antanii'nuka otoroi otoroaing.’ 
JHN.6.45	Ookara Mma' taaravaamaing ee'noko tee-koo noru' nkavaamaing ning-anko poroaing. 
JHN.6.46	Nka naning Mma' oovuu'nung otoa'. Ninge Kumponing-ankoita mou'nunge narunge Mma' ooantu'.
JHN.6.47	“Masika' naurampimang, naning tee ning masika'antamuing domaang oparavaung oto'evung. 
JHN.6.48	Ning tee taamang domang-anta. 
JHN.6.49	Diikakatauroi nii'namurii' taamang mee'bora' sirakamaa'koo naiau'ning, teka teing boorou'. 
JHN.6.50	Ee'noko tee aung taamang paning-eta pomaung naninge naivura booauka'nung. 
JHN.6.51	Ning ee'nara domang-anta-koong taamang paning-eta mou'nung. Naninge aung taamang naivura doong kante domampari otomatoaing, ee'noko tee taamang arompiainung tee nkaang mono, ookara nantoong kansi'nupoong domang-anta-koo.”
JHN.6.52	Tee' minkuvuio' Ju'koong ovontung iiravoroitaa' bii'ka tata'eema aa'pau', “Arekee' bakaang mono amuripeu' nii'ke maa'koo?” 
JHN.6.53	Jiisuu'ke aa'puru', “Masika' naurampimang, dii'ke ning Tee Naning-naumpo' Paning-etaing nkaang mono maa'meriarui dei, nkaang ereng naimeriarui dei, dii' domaang okoruriarupeu' dii'ka. 
JHN.6.54	Naning tee nkaang mono maa'muaing, nkaang ereng naimuaing domaang oparavauka'nung oto'evuaing, ee'noko boo'keta daa'antavampaing doong asi'noo'na'mung. 
JHN.6.55	Aming-koo, nkaang mono tee taamang masikung, nkaang ereng teie nainai masikung. 
JHN.6.56	Baa tee nkaang mono maa'uaing ee'noko nkaang ereng naivuaing, ning-koo otoaing ee'noko ning tee-koo o'noai. 
JHN.6.57	Mma'ke domampari otomaunge botomuio' ning domamari o'nomana' tee' nari' naning tee maa'muaing domamparavaing ning-koo. 
JHN.6.58	Aung tee naurampiring taamang paning-eta pou'nung. Tee taamang-pina' deea' diikakatauroi naiaakotaa' boorou'nung-pina'. Naning tee aung taamang naivuaing doong kante domampari otomatoaing.” 
JHN.6.59	Jiisuu'ke aung kara nauvuru' dootuu'nava-koo Kapaneume'navuntu'koo.
JHN.6.60	Aung aa' tee, mmau'ke bakaning barevare-nupoonge taaravaara aa'pau', “Tee kara aa'na' manki'. Baie aroo'upeu'?” 
JHN.6.61	Ee'noko teing bakaning barevare-nupoong tee' minkuminkuruariko Jiisuu'ke baka noru'urai'nange aa'puru', “Aung kara minkuansing orara-pina' noru'erima tenkenirii'naang? 
JHN.6.62	Ee'noko dii'ke ning Tee Naning-naumpo' Paning-etaing toromarako nkanoo' tero o'noko'noo' arekee' noru'dariaing? 
JHN.6.63	Tee ee'nara Tanuaang Meekung domaang avu'koong. Naninge baka mono narunge Tanuaang Meekung otoaruko domaang masikung nkavuarupeu'. Nka aung kara ninge naurampiring dii'koo makosi tanuaang-koong domaang avu'koo. 
JHN.6.64	Ee'noko dii'koo narionge masika'antameria'.” Jiisuu'ke tee' minkuvuu' tee tutuntoma-ita noru'uru'nung-koo, aa'ning: teing masika'antavaavauka'ning ee'noko tee naning tooka kompui sivuainung tavaava'naang. 
JHN.6.65	Ee'noko Jiisuu'ke napo' aa'puru'nung, “Tee'koo ee'na'koo naurampiring naning ning-anko poarupeu' Mma'ke makosi-antavuaruko.”
JHN.6.66	Teketa emu' tee' minkuvuio' bakaning barevare-nupoong-koo mmau' toroariru', siong-koo kasiaavarura. 
JHN.6.67	Ee'noko Jiisuu'ke nii' bakaning nanai'keta kenaanka aa'muru', “Ee'noko dii' arekee', si'merii'naang?” 
JHN.6.68	Saimoni' Piitai aa'puu', “Ovoring ee, baa-anko nanampipeu'? Da' narung oto'derung kara domaang oparavauka'nung-koong. 
JHN.6.69	Ee'noko nii'ke enang tasi'dampira masika'antarampiring, da' Kumponing-etaing Naning Meekung.” 
JHN.6.70	Jiisuu'ke aa'puru', “Bane ninge marorampiru' nkaning deentarii'naang, teka dii'koong narung ma'naang.” 
JHN.6.71	Tee'puma Judasi minkuvuko'nung, Saimoni' Kerio'nung bauring. Tee, bane Jiisuu' bakaning nanai'keta kenaanka-koonunge, nka tee Jiisuu' kare-nupoong-koo sivuainung.
JHN.7.1	Teketa tee dama'ke Jiisuu' Kaaleli'namenge nanuko'nung. Judia'namenge nanu'koo piavoaruu' Ju'koong ovontunge te' otoroko'ninge tavaava'naang piavoroko. 
JHN.7.2+JHN.7.3	Ju'nupoong biikaang Paroro Bare-koo Oto'koong due'uio' Jiisuu' baara'mainkaange aa'pau', “Ameng sipera Judia'nameng-koo naniaing dakaning barevare-nupoonge dakaang nko-nko ooaavaina' nkovemaung. 
JHN.7.4	Naning kapoo' nkovumaing ookarai oo-koo piavoi baku'uarupeu'. Tee'koo aing kapoo' ookara nkovemaung deeko' sirapo' si'daravaing ookarai ooraara masika'antaraavaina'.” 
JHN.7.5	Teinge bane baara'mainkaange masika' antavaava' tee'pau'. 
JHN.7.6	Ee'noko Jiisuu'ke teing aa'puru', “Nkaang doong mme' makotua'. Ookara doonanka dii'koo makosi. Kapoo' otoa' dii' avo'duripeu'nung. 
JHN.7.7	Kansi'nupoonge dii' munte'koo makosi deea', nka ning munte'maamaung doong kante ninge biikaang aarumo orara sira'pamaung-koo. 
JHN.7.8	Berira naniriaing paroro-koo. Ning mme' nanamparoo'naang tee-koo paroro-koo, ai' ning nkaang doong mme' makotua'.” 
JHN.7.9	Ee'noko tee' nauvurirai'nange tee, Kaaleli'nameng-koo teke otou'.
JHN.7.10	Teketa baara'mainkaang paroro-koo ureai beroio' Jiisuu'ke dama'keta sira'parava' baku'aritaa' siompuru'. 
JHN.7.11	Ee'noko Ju'koong ovontunge besi'aako' tee-koo paroro-koo, aa'paama, “Tee are' otong?” 
JHN.7.12	Ee'noko tee karika' iaampeema nii'ninge aa'paako', “Tee naning tampara.” Ee'noko nii'ninge aa'paako', “A, teie nantoong tosivurima orari-antavurimaung.” 
JHN.7.13	Nka baru' sirapo'ke minkuaavaruko' avoreaitaa' biikaang ovontung-koo.
JHN.7.14	Ee'noko paroro-koo navaro opario' Jiisuu' dootuu'nava pankava-koo kuung tumparara kara nau tutumpuru'. 
JHN.7.15	Ee'noko Ju'koong ovontung ta'ninaama aa'pau', “Keei. Aung naning sikuru'aravaruu'nunge arekee' kapoo' avutevu' noru'ui otong?” 
JHN.7.16	Jiisuu'ke aa'puru', “Ninge kara naurampimaung ning ninka nkaang deea', Kumponing-eta pomaung, ning botomuu'nung-eta. 
JHN.7.17	Teinge Kumponing bakaang pia nko-koo okovuriainge ning nkaang kara tasi'paavaing Kumponing-etaing deeko' nii'noo' tamung nkaang noru'keta karomaung deeko'. 
JHN.7.18	Naning baka bakaang noru'keta karomaung baka daangang piavoma, ee'noko naning tee botovuu'nung bakaang miring pankaing deemparaa'naang piavomaung tee, tee naning koonto', daang minkuvuaung. 
JHN.7.19	Moosesie ee boto aruria'? Ee'noko dii'koo narung otoa' doma tee boto siompumaung. Aming-koo dii'ke dupisi'merii'naang piarorimang?” 
JHN.7.20	Ee'noko karingai maku'aama aa'pau', “Da' ma'naang orara-po'nung. Baie da' taruu'naang tantumang?”
JHN.7.21	Jiisuu'ke maku'urima aa'puru', “Ninge narung nko-nko pankaing nkoanko ta'niniru'. 
JHN.7.22	Moosesie naururu' diurukaa'koong dopa' napu'erii'naang. Tee ee'nara aarumo Moosesie koonto' tutumpua', dii' diikakatauroi tutumpau'nung, ee'noko tooto' donkaani-koong dopa' toto'perimaung bane Uaana'mung. 
JHN.7.23	Dii'ke tooto'nung dopa' napu'erimaung Doong Uaana'mung Moosesi-nung boto siomperitaa'. Enang aming-koo dii' iirarorimaang ninge naning mono ookutunung taare-antavansio' Doong Uaana'mung-koo? 
JHN.7.24	Tamung daunaa'keta tuumpimeriauka'. Tampa' mataueri aarumo simpe'eriai.”
JHN.7.25	Nii'ninge Jerusalema'nupoonge aa'pau', “Ee', masika', aung tee ee'nara naning tavaava'naang mau'aamang, ape'? 
JHN.7.26	Ooveriaing, aung ee'nara tee sirapo'ke karoko naninge karavua'. Niikaning pankainankai pa tee Kumponinge Pako'pari'nii' tasi'pai otong, ai' arekee'? 
JHN.7.27	Nka tee Pako'pari'nii' poaina'mung naninge noru'uauka'nung areketa poainge, ee'noko nii'ke noru'ampiri otong aung pou'noo'.”
JHN.7.28	Teketa Jiisuu'ke dootuu'nava pankava-koo kara nauvurima aa'na' karoma aa'puu', “Ee', dii'ke noru'meri otong, ee'noko mou'noo' noru'eri otong. Ning a' ninka moa'. Nka tee ning botomuu'nung tee masikung dii'ke noru'eria'. 
JHN.7.29	Teka ninge noru'ansi o'nong tee, teie botomuio' ning tee-ankoita mou'nung.” 
JHN.7.30	Ee'noko teinge tee moo'koo kariaama moo'aavaruko'. Naninge tanka' pante'ua' tee-koo, bakaang batei mme' makotuaruko. 
JHN.7.31	Ee'noko karingai nantoonge tee masika'antavaama aa'paako', “Tee Kumponinge uripo'keta Pako'pari'nii' nii' domamuri taremuriainoo'koo porai'nange arekee' taa'ni'anta nkovuaing aung naning bakaang-koo dau basinoo'? Makotua'.”
JHN.7.32	Karingai tee' minkuminkuaako teinge Boto Keperuu'navitue taaravau'. Taaravaara tee teinge ee'noko piristi'koong ovontunankai nii'ning Piatooronanka botoaaru' Jiisuu' moo'aava'naang. 
JHN.7.33	Jiisuu'ke aa'puru', “Ning dii' ninka oki'noo' mme' o'noriaing, teketa napo' toromaravaing ning botomuu'nung-anko. 
JHN.7.34	Dii'ke ning besi'meriaing ee'noko oomeriauka'nung, ai' ning o'noainoo' dii' beriarupeu'.” 
JHN.7.35	Ju'koong ovontunge bii'ka kareaama aa'pau', “Are' nanuko nii'ke ooampiauka'nunge? Ai' Kiriki'nupoong biikanameensi'aape nanuu'naang nii'koong nii'ning ninka otoroo'naang, ee'noko teing akopo'nupoong Kiriki'nupoong kara nauvurii'naang dee'ma. 
JHN.7.36	Teie aa'muring, ‘Dii'ke ning besi'meriaing ee'noko oomeriauka'nung.’ Ee'noko napo' aa'muri, ‘Dii' beriarupeu' ning o'noainoo'.’ Tee miru'noo' aming tee' minkuvuing?”
JHN.7.37	Paroro-koong asirana'mung bakei aa'na' meeka'na'mung. Te'mung ee'na'mung Jiisuu'ke donkonura aa'na' karoma aa'puru', “Dii'koong naning tee nukaa'doma ning-anko pora naikiaing. 
JHN.7.38	Daari Meekung-koo daariari otoina' aa'pumana',
JHN.7.38	‘Naning tee ning masika'antamumaung ntonari domaang-po'nari tunsi-eta koo'uaing.’” 
JHN.7.39	Jiisuu'ke tee' minkuvuu' Tanuaang Meekung minkuvuma. Tee ee'nara Tanuaang Meekung teinge Jiisuu' masika'antavaako'ninge due'ka nkavaava'naang. Te'mung ee'na'mung tee' minkuvuko Kumponinge Tanuaang Meekung avuria', Jiisuu' meenasi-koo mme' daa'aravaruko.
JHN.7.40	Jiisuu'ke tee'puio' mmau' nantoonge karika'ke otoroko'ninge taaravaara aa'pau', “Aung naning masika' tee ee'nara nakaronung Kumponing-etaing.” 
JHN.7.41	Ee'noko napo' nii'narionge aa'pau', “A, tee Pako'pari'nii' Kaaleli'keta poauka'nung. 
JHN.7.42	Daari Meekunge ee' minkuvumaang: Tee Pako'pari'nii' Deevita' bakanamuiaang-koo tavo'kuaing, ee'noko Beeteleema'navuntu'koo ponto'aravaing, te' ee'noo' osi Deevita' otoko'navuntu'koo.” 
JHN.7.43	Teketa tee, ookara teing nantoong paroro-koo poru'ning pokapoka'ariru' Jiisuu'nung minkunaa tata'eema. 
JHN.7.44	Nii'ninge moo'aara dai'aava'naang piavorou', nka naninge birenge kompua'.
JHN.7.45	Teketa tee Piatooronuka toroariru' piristi'koong ovontung-anko Boto Keperuu'navitu-anko. Toroariko nia'aarima aa'paaru', “Aming-koo dii'ke tee bokueri poria'?” 
JHN.7.46	Ee'noko piatooronukai kara maku'aarima aa'paaru', “Naning tee' karoaung tee karomana'.” 
JHN.7.47	Ee'noko teinge Boto Keperuu'nukai maku'aarima aa'paaru', “Dii' ee napo' teie papaara-antarurining? 
JHN.7.48	Nii' nantoong pankainanka-koo ee'noko Boto Keperuu'navitu-koo naninge baitoaring tee-koo? Otoa'. 
JHN.7.49	Teka aing karika' Moosesi-nung boto noru'aava' Jiisuu' siompaama barakosi'nii' otorong.” 
JHN.7.50	Nikodemasi teing-koong narung otoko, tee ee'nara tero Jiisuu' beero'uu'nung. Enang teie aa'puru', 
JHN.7.51	“Niikaange botoi taura'muria' naning boo'koo tang-koo tutung kara bakaang taaravampia' ee'noko noru'ampia' aming kapoo' nkovuing.” 
JHN.7.52	Ee'noko teinge maku'aama aa'pau', “Ekee, da' doma Kaaleli'nung! Daari Meekung tampa' deerueaing noru'eaina' nakaro-nupoong poroaung Kaaleli'keta.” 
JHN.7.53	Teketa ookara biikanoo' tenkenau', ee'noko Jiisuu' iu'koo nanuu' Olive'po'namii-koo.
JHN.8.1	Ee'noko maatanang tero mme' tane'puko Jiisuu' napo' Olive'po'namii-eta dootuu'nava pankava-koo toroaru'. 
JHN.8.2	Ee'noko mmau' karinga tee-anko oosiaririo' tee ba'namparara kara nau tutumpuru'. 
JHN.8.3	Enang tee boto naunuka ee'noko Boto Keperuu'navitue nani manikuma tavo'au' tee-anko. Teinge teni nampeesi orarivuio' ooaarai'nange tavo'au'. Ee'noko teinge teni donkong-antavau' uro'kanoo' teing-koo ookara-koo. 
JHN.8.4	Ee'noko teinge aa'pau' Jiisuu', “Nau-anta, ani nampeesi orarivuio' ooampiring. 
JHN.8.5	Moosesi-nung Boto-koong daarie ee' minkuvumaang,
JHN.8.5	‘Nani tee' nkoaravainani kapange tavampiainang booaing.’ 
JHN.8.5	Ee'noko dake arekee' minkuemaang?” 
JHN.8.6	Aavavaama tee'pau', tuumpiaavainoo' dau'paava'naang, teka Jiisuu' kinkinuitaa' kansi'koo daarikuko' tanka'ke.
JHN.8.7	Donkonai mmau' niania' nia'aako', ee'noko nia'aamatoko Jiisuu' kinkinuu'noo'keta koomparara aa'puru', “Dii'koong naninge tero orara aarumo nkovuaruu'nunge tutuna'nare'ke kapanare'ke ani too'puai.” 
JHN.8.8	Tee' minkuvurai'nange napo' kinkinura kansi'koo daarikuko'.
JHN.8.9	Ee'noko biikang domang tee' too'purio' tee tenkenau' teing-koo pankeu'ke tutumpaara naruna' naruna'. Ee'noko Jiisuu' narung sipau', ee'noko teni manikuma te' donkonuio'.
JHN.8.10	Ee'noko Jiisuu'ke napo' koomparara aa'puu', “Ee ani, teing are'ke berong? Naning ee otoa' da' tuutunantuing?” 
JHN.8.11	Tenie aa'puu', “Ee', pankaing, otoa'.” Jiisuu'ke aa'puu', “Nna' ninge da' tuutunantamparoo'naang. Bera naniaing. Ee'noko napo' orara aarumo nkoveauka'.”
JHN.8.12	Jiisuu'ke napo' aa'puru', “Ning tee araka ookara kansi'koo. Naning tee ning siomuaing mutaananoo'ke nanuauka'nung, domaang isikung kompuinge ookara otooto' siraka'antavuio'.” 
JHN.8.13	Boto Keperuu'nukai aa'pau', “Da' daka minkuema tantaramaang, tee'koo nau'ka masika'antarampiauka'nung.”
JHN.8.14	Jiisuu'ke maku'urima aa'puru', “A, bane ninge ninka kara minkuama tammaramaunge, kapoo' minkuamaung masikung. Aming-koo, nna' ninge noru'ansi o'nong ning mou'noo' ee'noko ning memaatomanoo'. Dii'ke ning noru'meria' mou'noo' ee'noko are' ning memaatomanoo'. 
JHN.8.15	Dii'ke ning simpe'merima kansi'koong aarumo narung siomperimaung. Ninge naning simpe'ampa' o'nong. 
JHN.8.16	Nka ninge simpe'dampiri dei nkaang kara masikung deemparapeu'. Ning ninka o'noi nkoampa', tee'koo Mma', ning botomuu'nung ni'ninka otomaung-koo. 
JHN.8.17	Diikaang boto-koo ee' otong,
JHN.8.17	‘Kenaankarai nari' karorema kara sira'pureko noru'eripeu' tee tee masikung kara.’ 
JHN.8.18	Ninge ninka kara minkuama tammaramaung ee'noko napo' Mma'ke botomuu'nunge kara tee' napo' siong-antamemumaunge.”
JHN.8.19	Teinge aa'pau', “Dauma are' otong?” Ee'noko Jiisuu'ke maku'urima aa'puru', “Dii'ke aa' ning noru'meria', Mma' noru'eria'. Dii'ke ning noru'meri dei, Mma' napo' noru'eripeu'.”
JHN.8.20	Jiisuu'ke aung kara ookara dootuu'nava pankava-koo nauvuru' mooni' bauta'koong sipaako'navaro-koo. Ee'noko naninge Jiisuu' kiimata-nava-koo sipuaruu' bakaang bateinang mme' makotuaruko.
JHN.8.21	Teketa Jiisuu'ke napo' aa'puru', “Ning nanampaing ee'noko nananko dii'ke ning besi'meriaing, ee'noko dii' dooriaing diikaning oreng aarumo ninka. Dii' naniriarupeu' ning nanamatomanoo'.”
JHN.8.22	Ju'koong ovontunge aa'pau', “Aunge aa'pumaang, ‘Dii' naniriarupeu' ning nanampainoo'.’ Kara-koong miru'noo' ee' oro': tee baka tavaraa'naang dee'ma.”
JHN.8.23	Jiisuu'ke kara maku'urima aa'puru', “Dii' paning-koo boong-nupoong ee'noko ning paning-nung. Dii' kansi'nupoong ee'noko ning kansi'nung deea'. 
JHN.8.24	Tee'koo naurampiring dii' diikaning oreng aarumo ninka dooriaing. Ee', masika', dii'ke ning ee'nara naning tammaramaung masika'antameriarura deeko' dii' oreng aarumo ninka dooriaing.”
JHN.8.25	Teinge nia'aama aa'pau', “Naumeriaing, da' teing-koo pankenuka poroaining-koo Daari Meekunge minkuvurimaing-koo baa ee'nung?”
JHN.8.26	Ninge amutemurii' kapoo' minkuamira diikaang orara aarumo sira'pampeu'. Nka tee naning ning botomuu'nung bakaang aarumo bakei koonto' masikung, orara aarumo otoaunge. Teie naumumana' nari' minkuamaung.”
JHN.8.27	Jiisuu'ke Bauma-koong kara minkuvuko noru'aavaruio' teie napo' aa'puru', 
JHN.8.28	“Dii'ke ning Tee Naning-naumpo' Paning-etaing intamerirai'nange dii'ke noru'meriaing ning ee'nara baa. Tenang dii'ke noru'meriaing ninge kapoo' nkoampaung maroita, ninge kapoo' minkuamaing Mma'ke naumumaing naing. 
JHN.8.29	Ee'noko tee botomuu'nung ni'ninka nari' o'noremaung. Ning si'muaung ninka, ninge doong kante kapoo'nanka dotu-antavumaung nkoamaing-koo.” 
JHN.8.30	Ee'noko tee' minkuvuko mmau'ke Jiisuu' masika'antavau'.
JHN.8.31	Ee'noko Jiisuu'ke teing Ju'nupoong masika'antavau'ning aa'puru', “Dii' nkaang kara nari' pinka'erimatoaing deeko' dii' nkaning barevare-nupoong masikeng otoriaing. 
JHN.8.32	Ee'noko Kumponing bakaang kara masika'pari otoina' noru'eriko teie karai masikai simpiri'antaruriaing dai'dariri otorimanoo'keta.”
JHN.8.33	Teinge maku'aama aa'pau', “Nii' teing Eebaraami' ba'dompenku. Naninge teroita dai'murira bakaning botovoto-koo-nupoong deeng-antamuriaruko'. Enang arekee' tee' minkumerimang dai'mariri o'norimanoo'keta simpiri'antamarii'naang?”
JHN.8.34	Jiisuu'ke aa'puru', “Masika' naurampimang, nantoong teing oreng aarumo nkoaamaing botovotonaa'nupoong ee'ning, orara aarumoi dai'uri botovurimaing. 
JHN.8.35	Naning botovotonaa' tee tamung tankinumaung, teka teing osikaiaang biurukaa' teing te' nari' otoroi otoromaing. 
JHN.8.36	Tee'koo ninge Pankaing Bauringe botovoto-koong otooto'keta simpiri'antarampiaing deeko', bakei tampa' simpiri'dariri otoriaing! 
JHN.8.37	Ninge dii' noru'dampiri o'nong dii' Eebaraami' ba'dompenku, ee'noko dii' ning tavu'koo piarorimaung nkaang kara taaraveriaruma. 
JHN.8.38	Ninge kara minkuamaung Mma'ke naumumana', ee'noko dii'ke nkoverimaung diumai naururimana'.”
JHN.8.39	Teinge maku'aama aa'pau', “Niuma Eebaraami'.” Jiisuu'ke maku'urima aa'puru', “A, dii' masika' Eebaraami' baurukaa' dei tee' nari' nkovuko'na' nkoveripeu'. 
JHN.8.40	Eebaraami'ke temurii' kapoo' nkovuaruu'. 
JHN.8.41	Dii'ke tee kapoo' diumai nkovuko'na' nkoverimang.”
JHN.8.41	Ee'noko teinge maku'aama aa'pau', “Nii' aa' auning-koonanka deea'. Nii'ke Niuma narung otong. Kumponing ee'nara.” 
JHN.8.42	Jiisuu'ke aa'puru', “Kumponing diuma masikung dei dii'ke ning navumeripeu', ning aa' Kumponing-ankoita mou'nung-koo. Ning maroita ninka moa', teie botomuu'nung. 
JHN.8.43	Arekee' dii'ke noru'eria' otong kapoo' minkuamaa'nomaung? Dii'ke kara naurampimaung koonto' taara-koo piaroria'. 
JHN.8.44	Dii' koonto' Sietani' baurukaa' ee'noko tee diuma, ee'noko diuma piavomana' siong-koo piarorimaung. Tutuntoma-ita dupisi' nkovuko'. Kara masikung siompuaung. Kara masikung-koo oki'noo' okovuaunge. Tee tosi-bauko, ookara tosi-koo okora'. Bakaang aarumo narung siompuma tosi nkovumaung. 
JHN.8.45	Kara masikung naurampimang, tee'koo dii'ke masika'antameria' o'nong. 
JHN.8.46	Dii'koo baie ninge orara aarumo nkoantu'nung minkuvupeu'? Ee'noko ninge masika' naurampiko dii'ke aming-koo ning masika'antameria' o'nong? 
JHN.8.47	Naning Kumponing-eta pou'nung Kumponing bakaang kara taaravumaung, ee'noko dii' Kumponing-ankoita poria'. Tee'koo dii'ke ning taarameria'.”
JHN.8.48	Teketa Ju'koong ovontunge karai maku'au' Jiisuu'. Aa'pau', “Bakei tampa' minkuampiring, da' Sameria'nung, ee'noko da' ma'naang-po'nung.” 
JHN.8.49	Jiisuu'ke maku'urima aa'puru', “A, ning ma'naang o'noaung. Ninge Mma' daangampamaung ee'noko dii'ke ning daang-antamerimaung. 
JHN.8.50	Ninge daangang ninka-koo besi'ampa', teeo Mma'ke tee' nkovumaung ninge daangang kong-koo, ee'noko teie simpe'muriaing. 
JHN.8.51	Masika' naurampimang, naning tee nkaang kara siompumaung booauka'nung.”
JHN.8.52	Ju'koong ovontunge Jiisuu' aa'pau', “Enang koonto' noru'dampiring da' ma'naang-po'nung. Eebaraami' boo'paru', ee'noko Kumponing bakaning nakaro-nupoong boo'pariru'nunge, ee'noko aa'merimang, ‘Naning ning nkaang kara taaravuaing booauka'nung.’ 
JHN.8.53	Niuma Eebaraami' boo'paru', ai' Eebaraami'koo dau basi tantaramaunge ee? Ee'noko nakaro-nupoong boorou'. Ee'noko baa tantaramaung?” 
JHN.8.54	Jiisuu'ke maku'urima aa'puru', “Ning ninka daangamari dei, nkaang daangang tamunsi'nung. Tee daangamumaung Mma'ke ee'narai, nkaang meenasi naururima. Tee ee'nara dii'ke diikaang Kumponing tamperimaung. 
JHN.8.55	Dii'ke teroita noru'eriaruu', ee'noko ninge noru'ansi o'nong. Ee'noko ninge aa'pamira, ‘Ninge noru'ampa',’ ning tosimarapeu' dii'pina'. Nka masika' ninge tee noru'ansi o'nong, ee'noko bakaang kara siompamaunge. 
JHN.8.56	Diuma Eebaraami' dotuaru' nkaang doong oovuu'naang noru'uitaa'. Teie oovuu' ee'noko oovurai'nange doturotuaru'.”
JHN.8.57	Ee'noko Ju'koong ovontunge Jiisuu' aa'pau'. “Da' mme' pa'noko' kivora masiraani oto'derua', arekee' Eebaraami', teronung masikung ooveu' ee?” 
JHN.8.58	Jiisuu'ke maku'urima aa'puru', “Masika' naurampimang, tero Eebaraami' mme' ponto'aravaruko ning o'noi o'nomaung
JHN.8.59	Tee' minkuvuio' tee kapananka ukuau' tee too'paava'naang, teka Jiisuu' baku'arara tenkenuu' dootuu'nava pankava-ita.
JHN.9.1	Aung aa' tee, Jiisuu'ke nanuma naning oovuu' duta mutuu ponto'aru'nung. 
JHN.9.2	Nii'ke bakaninge barevare-nupoonge nia'ampima aa'pampiru', “Nau-anta Pankaing ee, baie orara aarumo nkovuio' aung duta mutuu ponto'aru'nunge? Baka ai' baumararinge?” 
JHN.9.3	Jiisuu'ke maku'murima aa'muru', “Bakaang mutuu bakaang aarumo-koong deea'; baumararing beekaang aarumo-koong deea'. Tee mutuu otomaung Kumponinge bakaang iri' sira'antavuu'naang tee-koo naning-koo. 
JHN.9.4	Nii'ke nau'ka ning botomuu'nung bakaang nko-nko nkoampiaing doong tankinuaruko. Muumurii'naang. Naning mintoomparavarupeu' muunganang. 
JHN.9.5	Ning kansi'koo o'noi ning kansi'nupoong araka-antanung.”
JHN.9.6	Tee' minkuvurai'nange Jiisuu' kansi'koo tutupaa'kura tutupaa'ke meto' nkovura duta sisi'uu', ee'noko aa'puu', 
JHN.9.7	“Bera duu'daravaing poonaru'koo Siloam tampampimanaru'koo.” Aung Siloam miru'noo' “Boto-nisi”. Ee'noko tee naning nanurai'nange duu'parara ookuitaa' toroaru'.
JHN.9.8	Ee'noko ba'marange ee'noko teinge tero tee ooaako'ninge ba'nampari mooni' eentavuriko, aa'pau', “Aung ee tee deea' ba'nampari mooni' eentamuriko'nung?” 
JHN.9.9	Narionge aa'pau', “Ee', tee ee'nara.” Nii'ninge aa'pau', “A, tee deea'. Tee tee-pina' oro'.” Ee'noko tee baka aa'puru', “Ning ee'nara.” 
JHN.9.10	Aa'pau', “Nka dakaang duta arekee' banteing?” 
JHN.9.11	Teie maku'urima aa'puru', “Teie naninge miring Jiisuu'ke meto' nkovura nkaang duta-koo si'muing. Si'mura naumuma aa'muing, ‘Siloam-aape nanira duu'daravaing.’ Ee'noko nanamira duu'marara namu'ke ookansing.” 
JHN.9.12	Ee'noko teinge nia'aama aa'pau', “Are' otong tee ee'nara?” Ee'noko teie maku'urima aa'puru', “Noru'ampaung.”
JHN.9.13	Tee'puriko tee, teinge nkavau' Boto Keperuu'navitu-anko tee naning. 
JHN.9.14	Te'mung ee'na'mung Jiisuu'ke meto' nkovura naning mutuu oo-antavuu'na'mung Doong Uaana'mung. 
JHN.9.15	Ee'noko teing Boto Keperuu'nukai napo' tee tana'aama aa'pau', “Arekee' nkorura tamparu'antaruinge?” Ee'noko teie nauvurima aa'puru', “Teie aa' kansi'koong meto' nkovura duta-koo si'muio' oing duu'marara tampa' ookansing.” 
JHN.9.16	Ee'noko Boto Keperuu'navitu-koonarioonge aa'pau', “Tee naning temurii' nkovuinung Kumponing-etaing deea', ai' Doong Uaana'mung tampa' tarevua' tee' nkovuing.” Ee'noko nii'narionge aa'pau', “Arekee' orara aarumo nkovumaunge temurii' taa'ni'anta iirakuta nkovupeu'?” Ee'noko teie karai pokapoka'antavuru'.
JHN.9.17	Teketa tee Boto Keperuu'nukai napo' nia'aama aa'pau', “Teie oo-antaruing deentarako nia'dampimang: Dake tee are'pepeu'?” Teie aa'puru', “Tee aa' nakaronung.” 
JHN.9.18	Nka tee, tee naning enang ookuu'nung tero naning mutuu ponto'aru'nung Ju'koong ovontunge masika'antavaavaruko' bera baumararing bokuaaretu'. 
JHN.9.19	Ee'noko teinge aa'paaretu', “Aung ee dee'ke deuring? Aung ee tee duta mutuu ponto'aru'nung tamperemaung? Nka arekee' nkoarara enang ookuing?” 
JHN.9.20	Baumararinge maku'urema aa'puretu', “Nee'ke noru'ampesi otong tee neuring ee'nara duta mutuu ponto'aru'nung. 
JHN.9.21	Ee'noko nee'ke noru'ampea' arekee' nkoarara enang ookuinge. Ee'noko napo' noru'ampea' baie duta oo-antavuinge. Teie baka naururipeu', tee matarama.” 
JHN.9.22	Baumararinge tee' minkuvuretu' tero ee' mau'aario': Naninge Jiisuu' tee Pako'pari'nii' tampuaing deeko' bata'aavaing dootuu'nava-ita. 
JHN.9.23	Tee'koo ee'na'koo tee' baumararinge aa'puretu', “Nia'eriaing, baka naururipeu', tee matarama.”
JHN.9.24	Ee'noko napo' kemu'kana' bokuaara tee ee'nara naning mutuu ponto'aru'nung aa'pau', “Bameriaing Kumponinge taararuio' kara masikung narung naumeriaing. Nii'ke noru'ampiri otong tee naning orara aarumo nkovumaung.”
JHN.9.25	Ee'noko teie naninge maku'urima aa'puru', “Tee orara aarumo nkovumaung ai' tampara, ning noru'ampa'. Narung kapoo' noru'ansi o'nong, ning tero mutuu ee'noko enang ning tampa' ookamaang.”
JHN.9.26	Teinge nia'aama aa'pau', “Aming kapoo' nkovuinge da'koo? Arekee' dakaang duta oo-antaruinge?” 
JHN.9.27	Teie maku'urima aa'puru', “Tero naurampiko ee'noko dii'ke ee taarameria'? Aming-koo napo' taara-koo piarorimang? Ai' dii' bakaning barevare-nupoong deentarii'naang piarorimang?”
JHN.9.28	Teinge barakosi'aama aa'pau', “Da' ee'nara bakaning-koong. Nii' teing Moosesi bakaning barevare-nupoong. 
JHN.9.29	Nii'ke noru'ampiri otong Kumponinge Moosesi karavuko'na', ee'noko aung naning noru'ampia' are' pou'noo'.”
JHN.9.30	Ee'noko teie naninge maku'urima aa'puru', “Akokamurii' kara minkuering doma. Dii'ke noru'eria' areketa pou', nka ee'narai ning tamparu'antamuing duta. 
JHN.9.31	Nii'ke noru'ampiri otong Kumponinge orara aarumo nkoaamaing taaravuriaung, ee'noko teing nantoong masika'antavaamaing ee'noko marovurimana' nkoaamaing taaravurimaung. 
JHN.9.32	Kansi' pupu'aru'noo'keta minkunaa otoa' naning duta mutuu ponto'aru'nung oo-antavuu'nung-koong. 
JHN.9.33	Aung naning Kumponing-eta poarui dei kapoo' nkovuarupeu' bakei.”
JHN.9.34	Teinge kara maku'aama aa'pau', “Dii'daang orara aarumo-koo kuunge otori oraka' ponto'daru'nung da'. Arekee' nii' tautau-koo piaromaang?” Ee'noko dootuu'nava pankava-ita bata'au'.
JHN.9.35	Jiisuu'ke tee taaravura dootuu'nava-ita bata'aio' besi'uu', ee'noko besi'ukotaa' oovura aa'puu', “Dake ee tee Naning-naumpo' Paning-etaing masika'antavemang?” 
JHN.9.36	Ee'noko teie aa'puu', “Ee pankaing, naumeaing masika'antavampaina'.”
JHN.9.37	Jiisuu'ke aa'puu', “Tee aa' dake tero ooveing ee'noko tee ee'nara naning enang kareremaang.” 
JHN.9.38	Teie naninge maku'uma aa'puu', “Ovoring ee, masika'antaransing.” Tee'pura kinkinuu' Jiisuu'anko, pankaing-antavuma.
JHN.9.39	Jiisuu'ke aa'puu', “Ning kansi'koo ee' simpe'koo mou'nung: mutuunanka bantang-anta-koo ee'noko teing banteai otoroining tamparimaing kaputu'anta-koo.”
JHN.9.40	Tee'puio' enang Boto Keperuu'navitu-koo-narionge Jiisuu' ninka otoroko'ninge taaravaara nia'aama aa'pau', “Dake arekee' minkuemaang? Nii' mutuunanka ee?” 
JHN.9.41	Jiisuu'ke maku'urima aa'puru', “Dii' mutuu sira'rariri tantariko dei tuumpi dii'koo otoarupeu'. Nka ee'noko ‘Nii' ookirining!’ tantariko enang tuumpi dii'koo mme' otong.”
JHN.10.1	“Masika' naurampimang, naning tee karanaange tumparavarura sipisipi' biikaang-koo parang-koo nii'noo'ke tumparapeu'nung tee ee'nara naning bakisipung, tatusi' bauko. 
JHN.10.2	Ee'noko tee naning tee karanaange tumparamaung parang-koo sipisipi' biikaang-koo tee ee'nara sipisipi' okovenung. 
JHN.10.3	Ee'noko okovenung poko teie naninge karanaang tarevumaunge ku'nung bere'evumaung. Ee'noko sipisipi'nankai okovenung bakaang kara tasi'paamaung bakaning bokuvuriko sipisipi'koong mirinanka, barampurima dama'du-aape. 
JHN.10.4	Ee'noko dama'du sipurima teing-koo uro'ke nanumaung. Ee'noko bakaninge sipisipi'ke siompaamaung, bakaang kara tasi'pai. 
JHN.10.5	Nii'nung naning teinge siompaavarupeu'. Nii'nung-ankoita koo'aripeu' bakaang kara tasi'paavarura.”
JHN.10.6	Jiisuu'ke aung kara mirumiru' nauvuru' Boto Keperuu'nuka, ee'noko teinge noru'aavaruu' tee kapoo' minkuvuko'nung. 
JHN.10.7	Tee'koo napo' Jiisuu'ke nauvurima aa'puru', “Masika' naurampimang, ning ee'nara karanaang sipisipi' biikaang parang-koong. 
JHN.10.8	Ookara tero porou'ning karanaang tamparima bakisipunanka ee'noko tatusi' baukonanka. Sipisipi'nankai taaravaariaruko' teing. 
JHN.10.9	Nka tee, ning ee'nara karanaang parang-koong. Baa tee ning-anko pora tumparavainung domang moo'aravaing. Napo' teie tumparama ee'noko siarama taamang oovumatoaing.
JHN.10.10	Bakisipunanka poromaung bakiaa'aarii'naang, tavaarii'naang, kera'paarii'naang. Ee'noko ning mou'nung domaang oto'evurii'naang, domaang tampa' otoi-oto'ke maanto'nisi.
JHN.10.11	Ning tampara tarenara. Tampara tarenara bakaning-koo sipisipi'koo boo'parapeu'nung makosi. 
JHN.10.12	Ee'noko tee naning moo' nka-koo tanata nkovumaung tampara tarenara deea' ee'noko sipisipi' okovenung deea'. Teie nkau poko oovuma sipisipi' sipurima koo'aramaung. Ee'noko nkau poma sipisipi'nanka tavuriko purarinka'arimaung. 
JHN.10.13	Naning moo'koo tanata nkovumaung koo'aramaung moo'koo narung-koo tanatavumaung deemparama. Sipisipi'nanka-koo tara'oaunge. 
JHN.10.14	Ning tee tampara tarenara; 
JHN.10.15	Mma'ke tasi'mui o'noina' ee'noko ninge Mma' tasi'pansi o'nong, tee' nari' ninge tasi'paransi o'nong nkaning sipisipi'nanka ee'noko teinge tasi'mai o'nong. Teing-koo ning moompaing makosi. 
JHN.10.16	Ee'noko nii'ning sipisipi' oto'memung aung-koo parang-koo kuung otoroaing. Teing siomparamira bokuaranko naro' otoroi nkaang kara taaramaako ning biikaang tarenara narung o'noai.
JHN.10.17	“Ning Mma'ke ning piaamumaung tee ninge nakaang domaang sipampaing-koo; ee'noko napo' nkavampai. 
JHN.10.18	Nantoonge nkaang domaang pari'maavauka'nung. Ninge ninka maroita sipampaing. Ning iri' oto'memung nkaang domaang sipampeu'nung-koo, ee'noko napo' iri' oto'memung ninge napo' domaang nkavampeu'nung-koo. Mma'ke tee' nko-koo botomuu'.”
JHN.10.19	Aung aa' tee napo' Ju'koong ovontung pokapoka'ariru' teing kara taaravaara. 
JHN.10.20	Mmau'ke teing-koo narionge aa'paako', “Aung-koo ma'naang orara otong. Kanu'aramang. Taaraveriauka'nung.” 
JHN.10.21	Ee'noko napo' nii'narionge napo' aa'paako', “Naning ma'naang orara-po'nung tee' karoarupeu'. Ee'noko naning ma'naang orara-po'nunge arekee' naning duta mutuu tamparu'antavupeu'?”
JHN.10.22	Nii'na'mung Jerusalema'navuntu'koo doong meekung tavo'kuu', te'mung ee'na'mung dootuu'nava pankava bere'au'na'mung-koong paroro nkoaako'na'mung. Tenang kamaari bakanang. 
JHN.10.23	Te'mung ee'na'mung Jiisuu' nanu'nanuu' dootuu'nava pankava-koo bansing-navaro-koo miring Solomoni'navaro-koo. 
JHN.10.24	Ee'noko Ju'koong ovontunge teka koroai aa'pau', “Dake nii' are' basinoo' papaara-antamerii'naang? Koonto' sira'dari naumeriaing. Da' ee tee Domang-anta Pako'pari'nii' tavo'aravaing-koong?” 
JHN.10.25	Jiisuu'ke maku'urima aa'puru', “Tero naurampiru', teka dii'ke ning masika'antameria'. Teing nko-nkonanka Mma'ke botomuio' nkoamaa'nomaing teing taa'ni'antananka ning-koo. 
JHN.10.26	Dii' nkaning sipisipi'nanka deea', tee'koo dii'ke ning masika'antameriaung. 
JHN.10.27	Nkaninge sipisipi'nankai nkaang kara taaravaamaung, ninge noru'aransi o'nong, ee'noko teinge ning siomaamaung. 
JHN.10.28	Domaang oparavauka'nung avoromaung, ee'noko teing booroauka'nunge, ee'noko naninge tatusi'uriauka'nunge nkaang bireng-eta. 
JHN.10.29	Mma'ke ookara-koo dau basie teing amuu'. Naninge tatusi'uriarupeu' Mma'keta, bakaang bireng-eta. 
JHN.10.30	Mma' ee'noko ning narung.”
JHN.10.31	Ee'noko Ju'koong ovontunge napo' kapang ukuau' tee too'paava'naang. 
JHN.10.32	Teka Jiisuu'ke aa'puru', “Dii'ke oomerio' nko-nkonanka tamparananka nkoamaung Mma'ke pakumuio'. Teing-koo orara arera nkoansing-koo kapange too'merii'naang piarorimang?”
JHN.10.33	Ju'koong ovontunge napo' Jiisuu' maku'aama aa'pau', “Nii'ke da' kapang na'nang-koo piamoria' dakaang nko-nko tampara-koo, nka dake Kumponing akapeu'emaung-koo, da' tamunsi'nung naning daka Kumponing tantaramaung-koo.” 
JHN.10.34	Jiisuu'ke maku'urima aa'puru', “Tee aa' diikaang-koo boto-koo nane'koo ee' daariari otong, Kumponinge tero-nupoong-kooning pankainuka aa'puru',
JHN.10.34	‘Dii' teing kumponinanka.’ 
JHN.10.35	Tee kara tee Daari Meekung-koong, dii'ke tonta'koo makosi deea'. Ee'noko teie teing bakaang kara taaravaama pare'aako'ning kumponinanka tang-koo makosi deeko' ning tee Baumai meeka'antamura a' kansi'koo moo'naang botomuu'nung dau basina' makosi tee miring nka-koo; 
JHN.10.36	Tee'koo arekee'koo ninge Kumponing akapeu'amaa'nomaung tammerimaunge ning Kumponing Bauring tammarako? 
JHN.10.37	Makosi, masika'antameriauka'nung ninge Mma' bakaang nko-nko nkoamparuko dei. 
JHN.10.38	Nka bane dii'ke nau-antarampiko tamung masika'antameriaung, teing nko-nkonanka nkoamaing Kumponing bakaning tasi'peri masika'antaveriaing, koonto' noru'meriaina' Mma' ning-koo otong ee'noko ning Mma'koo o'nong.”
JHN.10.39	Ee'noko teketa napo' Ju'koong ovontunge moo'aava'naang mau'au', teka teing divu'uri tenkenuu'. 
JHN.10.40	Ee'noko Jiisuu' napo' toroaru' Joo'dani-nari tankimpui Joonie tero nantoong ntong-koo minkivurima meeka'antavuriko'noo'aape. Ee'noko Jiisuu' te' otou'. 
JHN.10.41	Mmau' nantoong tee-anko poroma aa'pau', “Joonie ta'nimpaarii'na' taa'ni'anta nkovuaruu', teka ookara kapoo' aung naning-koo minkuvuu'nung kara masikung.” 
JHN.10.42	Ee'noko mmau' nantoonge te' otoroko'ninge Jiisuu' masika'antavau'.
JHN.11.1	Nii'na'mung tee, naning Lasarusi tampaako'nung, Beetani-navuntu'koo otoko'nung siipavou'. Te' ee'noo' Beetani Maaria-namainta otoreko'noo' Maata'. 
JHN.11.2	Teni ee'nani Meeri' Jiisuu'koo tampa' nuuraa' kau'koo duuni dakovuu'nani ee'noko napo' dapoi piu'uu' aa'nani. Lasarusi teni ba'mari siipavou'nung. 
JHN.11.3	Ee'noko ba'mari-kaarai Jiisuu'anko kara nanu'antavurema aa'puretu', “Ovoring, tee da'maiko' siipavomang.”
JHN.11.4	Jiisuu'ke taaravurai'nange aa'puru', “Lasarusi siipavomang, nka booauka'nung. Siipa tavo'aringe Kumponing-nung meenasi tavo'antavuu'naang. Ee'noko aung siipa kompui Kumponinge ning Bauring meenasi amuu'naang.” 
JHN.11.5	Maata'namaia' ee'noko Lasarusi Jiisuu'ke aa'na' piaavuriko'. 
JHN.11.6	Ee'noko Lasarusi siipavoko Jiisuu'ke taaravura tamung ke'munta doong otou'. 
JHN.11.7	Ke'munta doong tankinuio' tee, teie nii' bakaning barevare-nupoong aa'muru', “Meriaing; nanampiaing; Judia'nameng-aape toromariaing.”
JHN.11.8	Ee'noko nii'ke bakaning barevare-nupoonge maku'ampima aa'pampiru', “Nau-anta Pankaing ee, te'mung Ju'koong ovontunge da' daping kapange too'daieeng. Arekee' mau'emaang te'aape tororaraa'naang?”
JHN.11.9	Jiisuu'ke aa'muru', “Tee batei narung doong-koong nii'koo siraka'pari otong. Nantoong doonganang nanaama pu'ariaung arakai kansi'koonge siraka'pui otoko. 
JHN.11.10	Teka muunga deeko' nanaama pu'aripeu', aming-koo, nna' tee araka otoa'.” 
JHN.11.11	Jiisuu'ke tee'pura napo' aa'muru', “Niikaang naning Lasarusi aatui otong, nka nanamira daa'ampaing.”
JHN.11.12	Ee'noko nii'ke bakaninge aa'pampiru', “Ovoring, tee aatura tampa' dee'oo'naang.” 
JHN.11.13	Nka Jiisuu'ke Lasarusi boo'paru'nung naumuriko nii'ke noru'ampia', tamung aatuu'nung pina' minkuvuko tampampima. 
JHN.11.14	Teketa tee tenang Jiisuu'ke koonto' naumurima aa'muru', “Lasarusi aa' boo'paring. 
JHN.11.15	Nka tee ninka o'norearuing-koo dotumaring dii'ke masika'antamerii'naang noru'amira. Aia', tee-anko nanamping.”
JHN.11.16	Toomasi, nii'noo' miring Pauroong tampampimaunge, nii' ba'marang aa'muru', “Aia' meriaing Nau-anta ninka, nii' ookara tee ninka nari' moompiaina'.”
JHN.11.17	Ee'noko Jiisuu'ke pora oovuu' Lasarusi karenaumo doong kuvi dako'domanoo' otoio'. 
JHN.11.18	Beetani-namono Jerusalema'keta narung kokorei' daanga'pina' basinoo'. 
JHN.11.19	Ee'noko mmau' Ju'nupoong poroko' Maata'namainta Meeri' dunsirunsi-antavaarema˜ bee'mari boo'paru'nung-koo.
JHN.11.20	Ee'noko Maata'ke Jiisuu' poko'nung taaravurai'nange taung nanuu' kune'uu'naang, ee'noko Meeri' pava-koo otoko. 
JHN.11.21	Maata'ke aa'puu' Jiisuu', “Ovoring, da' a' otoieeng dei mmari booarupeu'. 
JHN.11.22	Nka ninge noru'ansi o'nong Kumponinge arupeu' kapoo' nia'epeu'nung.”
JHN.11.23	Jiisuu'ke aa'puu', “Da'mari domamparaa'naang.”
JHN.11.24	Tenie maku'uma aa'puu', “Noru'ansi o'nong tee daa'aravaing doong asi'noo'na'mung.”
JHN.11.25	Jiisuu'ke teni aa'puu', “Ning aa' naning boo'keta daa'nunge, domang-antai. Baa tee ning masika'antamumaung domamparavaing bane boo'paravainge. 
JHN.11.26	Ee'noko baa tee domampari ning masika'antamumaung boo'paravauka'nung. Dake ee masika'antavemang aung?” 
JHN.11.27	Tenie aa'puu', “Ee', ee Ovoring, masika'antavamang da' tee Karistoo', Kumponing Bauring, tee Kumponinge teroita Pako'pari'nii' a' kansi'koo pora nii' domamuriaing-koo.”
JHN.11.28	Ee'noko tee' minkuvura Maata' baara'ma'naang-anko Meeri'anko toroarara baka aa'puu', “Nau-anta anka' otong, da' nia'dumaang.” 
JHN.11.29	Ee'noko Meeri'ke tee kara taaravurai'nange daa'arara kua'pari nanuu' kune'uu'naang. 
JHN.11.30	Jiisuu' mme' tavo'aravaruko osi, te' Maata'ke kune'uu'noo' naro' otoko. 
JHN.11.31	Ee'noko nii'ning Ju'nupoong teva-koo kuung otoroko'nung Meeri' ninka teni dunsirunsi-antavaama. Teketa teni iri'narung daa'arara tenkenuko siompau', ee' noru'aama, “Teni dee'ma kuvi dako'doma-aape nanumang teke biromparaa'naang.”
JHN.11.32	Ee'noko Meeri' tavo'aru' Jiisuu' otoko'noo'. Ee'noko tenie oovurai'nange kau'kanoo' dua'aru' aa'puma, “Ovoring, da' otoieeng dei mmari boo'paravarupeu'.”
JHN.11.33	Ee'noko Jiisuu'ke teni biromparako oovura ee'noko Ju'nupoong teni ninka porou'ning birompariko oovurira bakaang domang aa'na' orarunsie manki'ou'.
JHN.11.34	Ee'noko Jiisuu'ke nia'urima, aa'puru', “Are' dako'erieenge?” Ee'noko teinge bokuaama aa'pau', “Ovoring, pora ooveaing.” 
JHN.11.35	Ee'noko Jiisuu' biromparu'. 
JHN.11.36	Ee'noko Ju'nupoonge aa'pau', “Ooveriaing aa'na' piaavumana'.” 
JHN.11.37	Ee'noko nii'ninge aa'pau', “Teie tee temu' naning duta mutuu tamparu'antavuu', ape'? Arekee' a'mung Lasarusi boo'paravaroo'naang kapoo' nkovuaruiee?”
JHN.11.38	Napo' aa'na' oraka' dee'oitaa' Jiisuu' nanuu' kuvi dako'doma-aape. Tee kuvi kapange da'pau'nung. 
JHN.11.39	Jiisuu'ke botovurima aa'puru', “Tee kapang diiri'eriai.”
JHN.11.39	Ee'noko Maata'ke, tee naning boo'paru'nung ba'marie aa'puu', “Ee Ovoring, oraka' ka'mi'mori'neeng. Tee karenang doong tankinuieeng boo'pario'.”
JHN.11.40	Jiisuu'ke aa'puu', “Ninge nauransing da' ning masika'antameaing deeko' Kumponing bakaang meenasi ooveaing. Ai' da' ampa'doinge?”
JHN.11.41	Ee'noko tee boia' diiri'au' kuvi dako'doma karanaang-eta. Diiri'aio' Jiisuu'ke ankamparara aa'puu', “Mma' ee, tampara tantamang dake nkaang eenta taaramemaung-koo. 
JHN.11.42	Ninge noru'ansi o'nong dake doong kante taaramemaung. Ninge tee' nauransing nantoonge taaramaara masika'antamaava'naang dake botomeu'nung ning.”
JHN.11.43	Ee'noko tee' minkuvurai'nange aa'na' bokuma aa'puu', “Lasarusi, sirapo' poai!” 
JHN.11.44	Ee'noko tee boo'paru'nung sirapo' pou' bakaang bireng ee'noko kau' dai'aritaa'nange baaronge, bakaang oing baaronge dai'aritaa'. Ee'noko Jiisuu'ke botovurima aa'puru', “Dapa'eriaing nanuaina'.”
JHN.11.45	Mmau' Ju'nupoong Meeri' siompau'ning Jiisuu'ke kapoo' nkovuu'nung ooaarai'nange masika'antavau'. 
JHN.11.46	Ee'noko narionge Boto Keperuu'navitu-anko toroarirai'nange nauaaru' kapoo' Jiisuu'ke nkovuu'nung. 
JHN.11.47	Teketa tee, taaravaarai'nange Boto Keperuu'navitue ee'noko piristi'nuka-koo ovontunankai koompaara'navitu ninka mumunsinang nkoaama aa'pau', “Arekee' nkoampii'naang? Aung naning baru' mmau' taa'ni'anta nkovumaatoing. 
JHN.11.48	Nii'ke tamung ooampiaing deeko' aung mmau'ke daurarong˜pina' masika'antavaara Rooma'nupoong bei'bei'aariko teinge nii' ookara piniraaku'maariaing dootuu'nava pankava nari' pesi'aama.”
JHN.11.49	Narunge naninge miring Kaiapasie Piristi'koo Ovoring deempari otoko'nunge aa'puru', “Dii'ke kapoo' noru'eria'. 
JHN.11.50	Dii'ke ee tasi'peria' otong tampa'na' tee' naning narung boi dei nii' ookara domang moo'maripeu'.” 
JHN.11.51	Nka teie baka tee' minkuvua', tee Piristi'koong Ovoring deemparitaa' tee' tarampeearu' Jiisuu' boo'paraa'naang nii'koo Ju'nupoong-koo. 
JHN.11.52	Ee'noko nii' naing-koo deea', ookara Kumponing baurukaa' amutemuu'keta oosimurii'naang narung mono-pina' o'norii'naang.
JHN.11.53	Te'mung-eta tutumpau' Jiisuu' tavaava'naang mumunsi-koo. 
JHN.11.54	Ee'noko tee'koo Jiisuu' baru' sirapo'ke nanuaruko' Judia'nameng-koo. Teketa tenkenurai'nange nii'noo' osi nanuu' miring Eparaim, mee'bora' sirakamaa'koo due'. Ee'noko te' o'noriko' nii' bakaning barevare-nupoong ninka.
JHN.11.55	Tenang Ju'nupoong biikaang Paroro Baari'koong˜ due'uu'nang. Mmau' nantoong avuntevuntu'keta Jerusalema'aape nanaako' neriarima kiiroraa'antavaria'naang tee-koo paroro-koo makosina'. 
JHN.11.56	Ee'noko teinge Jiisuu' besi'aako' teke, ee'noko dootuu'nava pankava-koo oosiarima nia'eema aa'peeko', “Dake arekee' noru'emaang? Tee paroro-koo pa poaroo'naang dee'ma.” 
JHN.11.57	Tero piristi'koong ovontunge ee'noko Boto Keperuu'navitue boto nauaarima aa'paaru', “Naninge tee Jiisuu' otomanoo' noru'urai'nange teie nau'ka naumuriaing, teinge Jiisuu' moo'aara kiimata-nava-koo sipaava'naang.”
JHN.12.1	Teketa tee, ˜na'mung-taa doong otoko Taamang Baari'koong˜ nkoaava'naang Jiisuu' Beetani-namono-aape nanuu'. Temono ee'namono Lasarusi bakanamono, tee Jiisuu'ke tero daa'antavuu'nung bakanamono. 
JHN.12.2	Jiisuu' te' poio' taamang pankaing nkoau'. Maata'ke Jiisuu' ee'noko teing tee oo-koo porou'ning bau'uru', ee'noko Lasarusi Jiisuu' ninka ba'namparesio'. 
JHN.12.3	Ee'noko Meeri'ke mou-koong-pina' ntong-pina' basi duuni nkavui pou', tampa' nuuraa' naru', naarada' narunge nkonii', moo' pankaing-koonaru'. Ee'noko Jiisuu'koong-koo kau'koo koo'uu' ee'noko bakaange dapoi napo' kau' piu'uu'. Ee'noko teie tampa' nuuraa'ke teva nari' nuuraa'aru'. 
JHN.12.4	Ee'noko nii'koong Jiisuu' bakaning barevare-nupoong-koonarunge, Judasi Kerio'nunge, teie Jiisuu' dama'ke kare-nupoong-koo sivuainunge aa'puu', 
JHN.12.5	“Aming-koo anie aru' duuninaru' tampa' nuuraa'naru' kera'puing? Baavevura dei beenaumo daaku' namikuri nkavupeu' ee'noko ata'oi'nuka pakuvuripeu'.” 
JHN.12.6	Teie ata'oi'nanka-koo tara'oa', tamung tee' minkuvuu' tee baka bakisipung deemparama, teie mooni' sipaako'nara' bakura kompui bakiaa'uriko'noo'koo.
JHN.12.7	Ee'noko Jiisuu'ke aa'puu', “Teni sipeai. Aung tee ning dako'maavaina'mung-koo makosi kore'memuu'nung, tee' nkovuing. 
JHN.12.8	Dii' ata'oi'nuka ninka doong kante otorimaung ee'noko ning doong kante dii' ninka o'noriauka'nung.”
JHN.12.9	Ee'noko Ju'nupoong karika'ke taaravau' Jiisuu' Beetani-navuntu'koo otoko'nung. Ee'noko te' nanau', Jiisuu' narung oo-koo deea', napo' tee Lasarusi oo-koo berou', tee Jiisuu'ke boo'keta daa'antavuu'nung. 
JHN.12.10+JHN.12.11	Tee'koo piristi'koong ovontunankai matauau' Lasarusi tavaava'naang, tee Lasarusi ooaarai'nange mmau' Ju'nupoonge biikaning pankainanka sipaaru'nung-koo, Jiisuu' masika'antavaama.
JHN.12.12	Teketa dauna'mung tee karika'ke taaravau' Baari'koong Paroro-koo poroko'ninge Jiisuu' Jerusalema'aape poo'naang. 
JHN.12.13	Taaravaara uurung tovang nkavai osi-eta tenkenau' kune'aava'naang. Ee'noko euravaama bokiaama aa'pau', “Biraanke! Biraanke-po'nung tee aung Kumponing bakaang miring-koo pomaang; aung tee daurarong nii' Isireeli-nupoong niikaang!” 
JHN.12.14	Jiisuu'ke doonkii'navoro' nkavura, doonkii'koo dau ba'nanui nanuko, tee' Daari Meekunge minkuvumana', aa'pumana',
JHN.12.15	“Aroreriauka' dii' Saioni-nupoong, diikaang daurarong dii'anko pomaang doonkii'nu kampianu-koo dau ba'nanui.” 
JHN.12.16	Nii'ke bakaning barevare-nupoonge tasi'pampiaruko' tee kapoo' nkoaru'nung. Jiisuu' daa'aru'nang bakaang meenasi ninka deeko' nii'koo sira'paru' tee Daari Meekunge tutung minkuvuu'nung tee' nkoaraa'naang ee'noko tee' nari' nkoaru' Jiisuu'koo.
JHN.12.17	Teing karinga Jiisuu'ke bokuma Lasarusi boo'pario' kuvi dako'au'noo'keta domang-antavuio' ooau'ninge dooreaaru'. 
JHN.12.18	Teing ookara Jerusalema' porou'ning ta'ninai taaravaara berora onkeonke'au', Jiisuu' tee' taa'ni'poi poko. 
JHN.12.19	Ee'noko tee' nari' dooreai otoroko teinge Boto Keperuu'navitue bii'ka kareaama aa'pau', “Ooveriaing, nii'ke matauampimana' nkoarava' otong. Ookara nantoonge tee narung siompaamang.”
JHN.12.20	Ee'noko teing-kooninge dootuu'arii'naang ee'deto Jerusalema'aape nanaako'ninge nii'ning Kiriki' otoroko' tenang paroro nkoaako'na'mung. 
JHN.12.21	Ee'noko teing Pilipi'anko porou'. Pilipi' Besaida-namono-nung, Kaaleli'nameng-koonoo'nung. Ee'noko teinge aa'pau', “Ee pankaing, nii' Jiisuu' ooampii'naang piamorimang.” 
JHN.12.22	Ee'noko Pilipi' Aanduru'anko nanura nauvuu', ee'noko tenaanka Jiisuu'anko nanureta nauvuretu'.
JHN.12.23	Jiisuu'ke maku'urema aa'puretu', “Tee bateinang enang tavo'aring Kumponinge meenasi pankaing amuainang ning tee Naning-naumpo' Paning-etaing. 
JHN.12.24	Masika' naurampemang sinang-koo, uite'nu˜ nau kansi'koo dua'aravarura ee'noko booarura, teu nau deempari otopeu', nka boora deeko' mmau' sinang tavo'antavupeu'. 
JHN.12.25	Tee tee' nari' baa tee naning bakaang domaang baka kirokaiaramaung bakaang domaang tee paa'aravaing, teketa baa tee naning anke kansi'koo otoi bakaang domaang si'koo taura'pari otoing tee bakaang domaang pinka'aravaing. Teie tee domaang oparavaung kompuaing. 
JHN.12.26	Baa tee naning nkaang pakupakunung deemparaa'naang piavora deeko' ning siomuaing. Tee'koo nkaning pakupaku-nupoong ni'ninka o'noriaing ning o'noainoo'. Mma'ke daangampuainge naning tee ning-koo pakunara deemparavaing.”
JHN.12.27	Jiisuu'ke aa'puu', “Nkaang domang oraka' dee'moing. Aming minkuampainge? Ee' pa minkuama'naang, ‘Mma', aung bateinang ning-anko poauka' poteveaing?’ Nka tee' deea'. Ning mou'nung enang-koong sisikeera tora'pama'naang. 
JHN.12.28	Ee Mma', nerantaravai dakaang miring pankaing-antararavaina'.” Tee' minkuvuko narung aurong paning-eta karoma aa'puu', “Ning neramari o'noma'noing, ee'noko napo' tee' nkomaraa'naang.”
JHN.12.29	Teinge karingai te' donkonaako'ninge tee kara taaravaara aa'pau', “Kurunkurung-pina' taaravampiring.” Ee'noko nii'ninge aa'pau', “Tee aa' koosinung˜ tee-anko karoing.” 
JHN.12.30	Ee'noko Jiisuu'ke aa'puru', “Aung kara ninge taaravama'naang karoa', dii'ke taaraverii'naang. 
JHN.12.31	Enang bateinang tenang Kumponinge ookara kansi'nupoong koosinang nkovuma koompuriainang. Enang ee'nang Kumponinge teing kansi'nupoong biikaang pankaing turampura bata'uaing. 
JHN.12.32	Nantoonge ning taakamaara kansi'keta intamaako ookara nantoong baramparampaing ning-anko.” 
JHN.12.33	Tee' minkuvuma nauvuru' aremurii' boo' tora'puu'naang otoing. 
JHN.12.34	Ee'noko teinge karingai maku'aama aa'pau', “Niikaang boto-koo dariraarie ee' naumurimaung: tee Pako'pari'nii' doong kante otoaing. Arekee' dake enang minkuepeu' da' nau'ka enang intantaavaing? Da' aming-koo ‘Tee Naning-naumpo' Paning-etaing’ tantaramaung”?
JHN.12.35	Jiisuu'ke maku'urima aa'puru', “Ning dii' ninka okioki'noo' o'noritaa' araka-antarampimaang. Ninge mme' araka-antarampirio' ooveritaa' otoriaing mutaananturi'neeng. Aming-koo, nna' naning tee mutaananoo' otomaung noru'uaung are'aape nanumang. 
JHN.12.36	Tee'koo ninge araka-antarampirio' masika'antameriaing mme' taaramerima, dii' sirapo'nupoong deentariaina'.” Ee'noko Jiisuu'ke tee' minkuvura baka nanuu' baku'aritaa'.
JHN.12.37	Bane aing ookara taa'ni'anta nkovuko ookara-koo dutakanoo'ke, nka masika'antavaavaruko'. 
JHN.12.38	Tee' teronunge nakaronunge Aisaia'ke Daari Meekung-koo daarivuu'na' masika' deemparu', aa'puu'na',
JHN.12.38	“Ovoring ee, kapoo' nkoaravaing-koong karantamemaung˜ nantoonge masika'antavaavauka', ee'noko dakaang tanka'ke iirakutai dupe-antaveko ooaara tasi'koo makosiaavauka' bakei!” 
JHN.12.39	Tee' ee'na' teinge masika'antavaavaruko'nung. Aisaia'ke temurii' aarumo-koo napo' minkuvuu'nunge, aa'puu',
JHN.12.40	“Kumponinge biikaang duta mutuu-antavurira biikaang domang iveka'antavuru' aa'no'neeng-koo: dutai ooaama domange tasi'paara ning-koo toroariko ninge tamparu'antavarami'neeng-koo.” 
JHN.12.41	Aisaia'ke tee kara minkuvuu'nung Jiisuu' bakaang meenasi oovurai'nange. Tee'koo tee' minkuvuu' Jiisuu'koo.
JHN.12.42	Tenang ee'nang mmau' Ju'koong Ovontung Jiisuu' masika'antavaako', ee'noko Boto Keperuu'navitu-koo avoreaama sirapo'ke minkuaavaruko' tevitue dootuu'nava-ita bata'aari'neeng-koo. 
JHN.12.43	Nantoonge daangang-koo piavoroma, Kumponinge daangang-koo piavoroa'.
JHN.12.44	Jiisuu'ke aa'na' karoma aa'puru', “Baa tee ning masika'antamumaunge ning narung masika'antamuaung, teie tee ning botomuu'nung nari' masika'antavumaunge. 
JHN.12.45	Baa tee ning oomumaung tee ning botomuu'nung napo' oovumaunge. 
JHN.12.46	Ning kansi'koo mou' araka-pina'. Ee'noko ookara nantoong ning masika'antamaamaing mutaanang-koo otoroauka'nunge. 
JHN.12.47	Baa tee nkaang kara taaravuma masika'antavuaung ninge tuumpiampauka'nung. Ning mou'nung tuumpiaramparoo'naang, teka domang-antavarama'naang. 
JHN.12.48	Baa tee ning tonta'mumaung ee'noko nkaang kara masika'antavuaung, tee naning bakaang tuutunang˜ oto'evung-tee kara ninge minkuansing bakaang tuutunang-nko otoaing te'mung doong asi'noo'na'mung. 
JHN.12.49	Tee'koo ee'na'koo ninge ninka tamung minkuampa', teie Mma'ke ning botomuu'nunge moo'naang napo' botomuu' naurampii'naang tee' naurampirina'. 
JHN.12.50	Ee'noko noru'ansi o'nong bakaang botoi domaang oparavauka'nung tavo'umaung. Ninge kapoo' minkuamaung tee ee'naa Mma'ke naumuu'nung minkuamaung.”
JHN.13.1	Aung aa' tee enang kore'noo'na'mung Baari'koong˜ Paroro-koo. Jiisuu'ke noru'uu' bakaang doong makotuio' aung-eta kansi'keta tenkenuainoo' Bauma-anko nanuu'naang. Teie kansi'koo otoitaa' bakaning doong kante piaavuriko' bera bou'na'mung-koo basinoo'.
JHN.13.2	Ee'noko Jiisuu' nii' bakaning barevare-nupoong ninka taamang-koo ba'namariru'. Ee'noko Sietani'ke Judasi Kerio'nung, Saimoni' bauring, tero maamu-antavuu' Jiisuu' sivuu'naang kare-nupoong-koo. 
JHN.13.3	Jiisuu'ke koonto' noru'uu' Baumai iirakuta ookara kapoo'koo makosina' avuu'nung, ee'noko noru'uu' Kumponing-eta pou'nung, ee'noko napo' Kumponing-anko toroaraa'naang. 
JHN.13.4	Ee'noko tee, Jiisuu'ke taamang banto'nii' sipura daa'aru', ee'noko bakaang mononopa' kiru'arara tauro meu'ke kapeto tokoaru'. 
JHN.13.5	Ee'noko ntong diisi-koo koo'urai'nange nii' niikaang kau' duu' tutumuru'. Ee'noko napo' teie tauroi tokoaru'nunge piu'muru'.
JHN.13.6	Ee'noko tee Jiisuu' Saimoni' Piita-anko basiarako Piitai aa'puu', “Ovoring, nkaang ee kau' duu'mee'naang?” 
JHN.13.7	Ee'noko Jiisuu'ke maku'uma aa'puu', “Dake enang kapoo' noru'ea' nkoamaa'nomaung. Dama'ke noru'eaing.”
JHN.13.8	Ee'noko Piitai aa'puu', “Dake nkaang kau' koonto' duu'meauka'nung.” Ee'noko Jiisuu'ke maku'uma aa'puu', “Da' ninge duu'damparuko deeko' nkaning-koong barevare-nupoong-koong deentaravauka'nung.” 
JHN.13.9	Ee'noko Saimoni' Piitai aa'puu', “Ovoring, nkaang kau' narung duu'meauka'nung, bireng duu'meainge; bore' duu'meainge.” 
JHN.13.10	Jiisuu'ke aa'puu', “Naning tee mono duu'parinung ookara mono kiiroraa'aring. Napo' duu'paravaung. Bakaang kau' narung duu'paravaing. Dii' ku'mi'doria', nka ookara deea'.” 
JHN.13.11	Jiisuu'ke tero noru'uu' tee naning kare-nupoong-koo sivuainung. Tee'koo ee'na'koo aa'puu', “Dii' ookara kiiroraa'dariri otoria'.”
JHN.13.12	Ee'noko Jiisuu'ke kau' duu' bakemurirai'nange Jiisuu' mononopa' napo' siparara bakanoo' taamantoma toroaru'. Teka Jiisuu'ke nia'murima aa'muru', “Dii'ke ee noru'eri otong tee kapoo' nkorampiring? Tasi'peringe? 
JHN.13.13	Dii'ke ning Nau-anta ee'noko Ovoring tammerimaung. Ning tee ee'nara. Tampa' miring tammerimaung. 
JHN.13.14	Ning diikaang Ovoring, ee'noko Nau-anta ee'noko ninge ee'narai kau' duu'dampiring. Dii' tee' napo' boonko noru'dariri pakureeriainge. 
JHN.13.15	Aung dii' nau-anta-koo tee' nkorampiring dii' pakureerii'naang pakurampirina'. 
JHN.13.16	Masika' naurampimang, naning botovotonaa' bakaang pankaing-koo dau basi deea', ee'noko naning kara-okovui-nka tee botovuu'nung-koo dau basi deea'. 
JHN.13.17	Aung kara taaraverirai'nange tee' nkoverima biraanke-nupoong otoriaing.
JHN.13.18	“Ninge dii' ookara koonto' naurampia'. Ninge barearantu'ning noru'aransi o'nong. Ee'noko aung Daari Meekung nau'ka masikung deemparaa'naang aa'pumaung,
JHN.13.18	‘Teie naninge nari' taamanampemaunge tamaava'naang simuu'.’ 
JHN.13.19	Enang naurampimang mme' nkoaravaruko dii'ke masika'antamerii'naang ning tee ee'nara pankaing tenang nkoaravainang. 
JHN.13.20	Masika' naurampimang, baa tee ninge botoampainung onkeonke'uaing tee ning napo' onkeonke'muaing. Ee'noko naning tee ning onkeonke'muaing tee ning botomuu'nung onkeonke'uainge.”
JHN.13.21	Teketa Jiisuu'ke tee' minkuvurai'nange domang oraka' dee'ou', ee'noko sira'pui naumurima aa'muru', “Ninge masika' naurampimang dii', narunge dii'koonge tooka kompui ning kare-nupoong-koo simuaing.”
JHN.13.22	Jiisuu'ke tee' minkuvuio' nii' nii'ka oo'oomeeru' avitoitoi noru'ampima, miru'noo' besi'ampima. 
JHN.13.23	Ning˜ Jiisuu'koo due' ba'namarako' ba'maiko' deemaritaa'. 
JHN.13.24	Ee'noko Saimoni' Piitai birenge pinka'muma aa'muu', “Nia'eai tee baa tee' minkuvumaang.” 
JHN.13.25	Tee' nia'muko Jiisuu'anko diiri'marara nia'antu', aa'pama, “Ovoring, tee baa ee'nara?”
JHN.13.26	Jiisuu'ke maku'muma aa'muu', “Ninge navio' duuni-koo iimpamira tee avompainung, tee ee'nara tee naning.” Enang tee' minkuvura navio' nkavura iimpura Judasi avuu', Saimoni' Kerio'nung bauring. 
JHN.13.27	Ee'noko Judasie tevio' kompuko Sietani' namu'ke tumparu' Judasi-koo kuung. Ee'noko Jiisuu'ke aa'puu', “Kapoo' nkoveainung iri'narung nkoveaing.”
JHN.13.28	Tee' minkuvuu'nung-koong miru'noo' nii'ke taamantomai ba'namariri o'noriko'ninge noru'ampiaruu'. 
JHN.13.29	Nii'ninge aa'pau', “Tee Judasie kapoo' moo'uu'naang paroro-koo makosi Jiisuu'ke tee' minkuvumaang,” Judasie mooni'koonara' bakura-nara' tarevuko'nung-koo. Ee'noko nii'ninge ee' noru'au', “Tee Jiisuu'ke botovuing sitovuru'nuka kapoo' avurii'naang.” 
JHN.13.30	Judasie tevio' nkavura namu'ke siaru', tenang muunga.
JHN.13.31	Teketa Judasi tenkenuio' Jiisuu'ke aa'muru', “Enang ning Tee Naning-naumpo' Paning-etaing nkaang meenasi sira'pari otong, ee'noko Kumponing bakaang meenasi ning-koo sira'pari otong. 
JHN.13.32	Ninge Kumponinge pankaing-antavansio' teie ning napo' bakaang meenasi amura pankaing-antamuu'naang. Ee', emu' due'ka tee' nkomuaing. 
JHN.13.33	Nnurukaa' ee, ning dii' ninka baru' pankaroong o'noriauka'nung. Dii'ke dama'ke besi'meriaing, ee'noko Ju'koong ovontung nauarantu'na' enang naurampimang, ning nanampainoo' dii' poriarupeu'. 
JHN.13.34	Nerakung boto arompimaang: Piaareeriaing dii'ka. Tee' ninge dii' piaarampimana' dii'ka piaareeriaing. 
JHN.13.35	Dii'ke dii'ka tee' piaareeriko ookara nantoonge tasi'daaripeu' dii' nkaning barevare-nupoong.”
JHN.13.36	Teketa Piitai aa'puu', “Ovoring, are'aape nanimang?” Jiisuu'ke maku'uma aa'puu', “Dake ning siomearupeu' enang nanamatomanoo', nka dama' nii'nang siomeriaing.”
JHN.13.37	Piitai nia'uma aa'puu', “Aming-koo ninge siontamparupeu' enang? Ning da' ninka boo'koo makotunsi o'nong.” 
JHN.13.38	Jiisuu'ke maku'uma aa'puu', “Da' ee koonto' ning-koo boo'koo makosi? Bakei koonto' masika' nauramaang, kokoree' mme' koo'kuaruko da' beemu'pie penkentaravaing ni'ninka nari' o'noremaung-koo.”
JHN.14.1	Jiisuu'ke aa'muru', “Domang oraka' dee'doriauka'. Kumponing masika'antaveriaing, ee'noko ning masika'antameriainge. 
JHN.14.2	Mma' bakanava-koo avatevaro otong. Ninge otoriainoo' neriampaing. Tee' naurampiarupeu' tosi dei. 
JHN.14.3	Dii' otoriainoo' osi neri bakeamira napo' toromaravaing, ee'noko ning-anko po'antarampiaing te' ning o'noainoo' dii' otoriaina'. 
JHN.14.4	Dii'ke noru'eri otong nanampainoo' ee'noko te' basiraripeu'na' noru'eri otong.”
JHN.14.5	Toomasie aa'puu', “Ovoring, nii'ke noru'ampia' te' da' naniainoo'. Arekee' noru'ampipeu' taung te' tavo'maripeu'navung?”
JHN.14.6	Jiisuu'ke aa'puu', “Ning tee ee'nara taung masikung, kara masikung okovenung ee'noko domaang okovenunge ning ee'nara. Naning Mma'anko bearupeu' baka. Ninge deeko' tavo'antavampeu'. 
JHN.14.7	Dii'ke ning noru'meri dei Mma' noru'eripeu'; enang-eta noru'ering, ee'noko ooveringe.”
JHN.14.8	Pilipi'ke aa'puu', “Ovoring, Dauma naumeriaing ooampiaina'. Tee narung oo-koo piamorimang.”
JHN.14.9	Jiisuu'ke aa'puu', “Ning pankaroonge dii' ninka o'noru'. Arekee', Pilipi', dake ning ee mme' noru'mea'? Naninge ning oomuu'nunge Mma' oovuu'nung. Aming-koo dake aa'pemaang, ‘Dauma naumeriai?’ 
JHN.14.10	Ai' da' masika'antavea' ee, Pilipi', ning Mma'koo o'nomaung ee'noko Mma' ning-koo otomaunge? Ee'noko teing kara naurampimatoining ning-eta poa'. Mma'keta ee'nara-ita pomaung. Mma'ke ning-koo otomaunge bakaang nko-nko nkovumaung. 
JHN.14.11	Masika'antameriaing ning Mma'koo o'nong ee'noko Mma' ning-koo otong. Makotuaung deeko' masika'antameriaing aing-koo nko-nkoning-koo. 
JHN.14.12	Masika' naurampimang, baa tee ning masika'antamumaung ninge nko-nko nkoamaung nkovuaing. Ee', nko-nkonanka pankainanka nkoansing-koo dau basi pankaing nkovuainge, ning Mma'anko nanampaing-koo. 
JHN.14.13	Ee'noko kapoo' nkaang miring-koo nia'meriaing nkoampaing, Kumponinge bakaang meenasi sira'antavuaina' ning-koo Bauring-koo. 
JHN.14.14	Kapoo' nkoama'naang nia'meriaing nkaang miring-koo nkoampaing.”
JHN.14.15	“Dii'ke ning piaameritaa' nkaang boto siomperiaing. 
JHN.14.16	Ninge Mma' nia'ampaing nii'nung domang kuaa'anta dii'anko botovuaing, Tanuaang Meekung ee'nara, kara masikung tanata, dii' ninka doong kante otoriaina'. 
JHN.14.17	Teinge tamung kansi'koo otoromainge nkavaavarupeu', ooaavarura noru'aavaung-koo. Teka dii'ke tee noru'eri otong, ai' tee dii' ninka otorimaung-koo; ee'noko diikaang domang-koo otoi otoaing. 
JHN.14.18	Ninge dii'ka maantuaara'nuka-pina' si'dampiauka'nung. Napo' toromaravaing dii'anko. 
JHN.14.19	Oki'noo' batei tankinuko tamung kansi'koo otoromainge oomaavauka'nung ee'noko dii'ke oomeriaing. Ee'noko ning domamari o'noma'noaing-koo dii' napo' domantariri otoriainge. 
JHN.14.20	Te'mung ee'na'mung dii'ke noru'meriaing ning Mma'koo o'nong ee'noko dii' ning-koo otoring tee' ning dii'koo o'nomana'.
JHN.14.21	“Baa tee nkaang boto aroo'uma siompumaung tee ee'nara naning ning piaamumaung. Ee'noko baa tee naning ning piaamumaung Mma'ke piaavuainge. Ee'noko ninge piaavampainge. Ee'noko ning ninka sira'maravainge tee-koo.”
JHN.14.22	Judasi, Kerio'nunge deea', aa'puu', “Ovoring, aming-koo nii'koo naing-koo oro'daravainge ee'noko ookara kansi'koo-nupoong-koo deea'?”
JHN.14.23	Jiisuu'ke maku'uma aa'puu', “Baa tee naning ning piaamumaung nkaang boto siompuaing. Ee'noko Mma'ke piaavuainge. Mma' ee'noko ning mereaing tee-anko; tee ninka o'noriaing. 
JHN.14.24	Baa tee ning piaamuaung, teie tee nkaang kara meumpuauka'nung. Ee'noko tee kara minkuanko taaraverimaung nkaang deea', Mma' tee ning botomuu'nung bakaang.
JHN.14.25	“Enang aing kapoo'nanka ninge mme' dii' ninka o'noritaa' naurampimaing. 
JHN.14.26	Teka dama'ke teie Domang Kuaa'antai, Tanuaang Meekunge, Kumponinge dii'anko botovuainunge nkaang miring-koo, ookara kapoo' nau-antaruriaing, ee'noko noru'antaruriainge napo' ookara kapoo' ninge naurampiru'ning.
JHN.14.27	“Tampara, otoriko. Tampara masikung, nkaang mooa koonto' masikung arompimaang. Avitoitoi noru'daria' ee'noko aroreriauka'. 
JHN.14.28	Dii'ke taaramering ninge aa'panko, ‘Ninge dii' si'dampiaing nka napo' toromaravaing dii'anko.’ Dii'ke ning piaamerimaung dei doturoturaripeu' ning Mma'anko nananko, tee-anko ning-koo dau basi-anko. 
JHN.14.29	Ninge enang naurampiring mme' nkoaravaruko masika'antamerii'naang nkoaravaina'mung. 
JHN.14.30	Dii' ninka ning baru' pankaroong minkumariauka'nung. Aming-koo, nna' Sietani' pomaang, tamung kansi'koo otoromaing biikaang pankaing. Nka tee nkaang pankaing deea'. Komaaru˜ o'noa' baramupeu'nung-koong. 
JHN.14.31	Teka pora paaramuko tara'moa' taaravampaing ookara kansi'nupoonge tasi'paavaina' ninge Mma' narung piaavamaung, ee'noko Mma' narung bakaang pia keperuu'mari siompamaung. Aia', daa'darira danto meriai.”
JHN.15.1	“Ning uaini masikung, ee'noko Mma' uaini tarenara. 
JHN.15.2	Teie ning-koong kaumpe' ookara tooto'umaung teing sinang bi'uriaing. Sinang bi'umaing kaumpe'nanka nerivumaung nii'ning napo' mmau' sinang bi'uu'naang. 
JHN.15.3	Dii' enang kiiroraa'dariri otoring nkaang kara naurampimaunge nerirurio'. 
JHN.15.4	Ning-koo otoriaing, ee'noko ning dii'koo o'noainge. Dii'ke sinang nkaveriarupeu' ning-koo otoriarura, kaumpe'ke sinang nkavuarupeu'na' koi'koo otoarura.
JHN.15.5	“Ning uaini ee'noko dii' kaumpe'nanka. Baa tee ning-koo otomaung ee'noko ning tee-koo o'nomaung mmau' sinang nkavuaing. Dii'ke kapoo' nkoveriarupeu' ning-eta taapo' otori. 
JHN.15.6	Naning tee ning-koo otoaung Kumponinge kaumpe'pina' dua'uaing, mara'oainoo'. Kaumpe' tee' oro'nanka oosiaarima nta'koo dua'numpo' paro'doma. 
JHN.15.7	Dii' ning-koo otori dei, nkaang kara dii'koo otoi dei kapoo' nia'meriko dii' piaroripeu'ning dii' oto'deruripeu'. 
JHN.15.8	Tee' ee'na' Mma'nung meenasi sira'paramana' dii'ke sinang mmau' nkaverio'. Ee'noko tee' nari' nkaning barevare-nupoong deentariri otoriaing. 
JHN.15.9	Ninge dii' piaarampimaang Mma'ke ning piaamumana'. Nkaang piaa-koo otoriaing. 
JHN.15.10	Nkaang boto siomperi dii' nkaang-koo piaa-koo otorimaatoaing. Tee' nari' Mma'nung boto siompansi bakaang-koo piaa-koo o'nomana'.
JHN.15.11	“Ninge tee' naurampimang nkaang doturotu dii'koo otoo'naang, ee'noko dii' aa'na' bakei dotue maanto'durii'naang. 
JHN.15.12	Nkaang boto aung, ‘Dii'ka pakureeri piaareeriaing tee' ninge piaarampimana'.’ 
JHN.15.13	Naning boo'pari dei ba'maikori' paari-antavuri pakuvurima, nii'nung aarumo otoa' piaa-koong temurii' puru'ui otoing. 
JHN.15.14	Ee'noko dii' ninge mmaikori', kapoo' ninge botorampiring nkoveriaing deeko'. 
JHN.15.15	Dii' ninge botovotonaa'nuka tantampiauka'nung enang-eta deto, ai' botovotonaa'nukai noru'aavaung kapoo' biikaning ovontunge nkoaamaing. Botovotonaa'nanka-ita mmaikori' tantampimaung kapoo' ookara naurampiru'nung-koo Mma'keta taaravantu'ning. 
JHN.15.16	Dii'ke ning miru'meria', ninge dii' miru'dampiru'nung ee'noko ninge barerampiru' berira sinang mmau' nkaverii'naang, temurii' sinang doong kante otomatoaing. Ee'noko Mma'ke aruriaing kapoo' nkaang miring-koo nia'eriaing. 
JHN.15.17	Aung ee'nara boto ninge naurampimang, ‘Dii'ka piaareeriaing.’”
JHN.15.18	“Kansi'nupoonge munte'daariko ee' noru'eriaing, ning tee' ee'na' tero munte'mau'nunge. 
JHN.15.19	Ee'noko dii' teing-kooning dei teinge navuraaripeu' biikaning-pina'. Ee'noko dii' ninge meeka'antarampirio' teing-pina' deeaing deentariru', ee'noko dii' teing-kooning deea'. Tee'koo ee'na'koo teinge dii' munte'daarimaung. 
JHN.15.20	Noru'eriaing kapoo' ninge naurampiring, aa'dampiring, ‘Naning botovotonaa' bakaang pankaing-koo dau basi deea'.’ Teinge ning too'demau'nung deemparako napo' dii' tee' too'dentaariainge. Ee'noko teinge nkaang kara taaravau'nung dei diikaang kara taaravaapeu'. 
JHN.15.21	Teinge tee naning botomuu'nung noru'aava', tee'koo tee' nkoraariaing dii' nkaning deentariko. 
JHN.15.22	Ninge morai'nange kara nauaranko bei'bei'maavaru'nung dei naninge biikaang aarumo orara tampuarupeu'. Nka tampa' sira'mario' bei'bei'maama biikaang orara aarumo baku'koo makosiaava'. 
JHN.15.23	Baa tee ning munte'mumaung Mma' munte'umaunge. 
JHN.15.24	Teinge oomaio' kapoo'nanka nkoanko'nung nii'nung naninge tero nkovuaruko'ning. Tee' nkoaravarui dei naninge biikaang aarumo orara tampuarupeu'. Nka nii'na' nkoaring-koo biikaang aarumo bakei orara masikung sira'pari otong, kapoo'nanka nkoanko'ning ooaara nee'daang ookakang munte'maaremaung-koo. 
JHN.15.25	Nka tee' nari' nkoaravaing biikaang boto-koong daari masika' tavo'aravaina', aa'pumaung,
JHN.15.25	‘Teinge tamung munte'mau'.’ 
JHN.15.26	“Tee Domang Kuaa'anta poaing. Tee ee'nara Tanuaang Meekung, kara masikung tanata, Mma'ketaing. Mma'ankoita ninge botoampaing, ee'noko teie ning-koo kara masikung sira'pumaatoaing. 
JHN.15.27	Ee'noko dii'ke tee' napo' ning-koo kara masikung minkuerimatoainge ni'ninka teroita o'noru'ninge.”
JHN.16.1	“Ninge tee' naurampiring dii' dua'dari'neeng-koo. 
JHN.16.2	Biikaning dootuu'navananka-ita bata'daariaing; ee', bakei, doong poaining-koo Kumponing dotu-anta tampaama dupisi'raariainge. 
JHN.16.3	Teinge ning ee'noko Mma' noru'maarearuta dii' tee' nkoraariaing. 
JHN.16.4	Aung tee ninge uro'ke naurampiring teing kapoo'nanka basiaravaining. Ee'noko tenang tee' oro' aarumo dii'koo teinge nkoaako, dii'ke tenang norunoru'eriaing tee aung kara ninge naurampimatomaung. Ninge tee tero naurampiaruu'nung aung kapoo'nanka ning dii' ninka o'noritaa'. 
JHN.16.5	Teka enang ning nanamang te' naning-anko botomuu'nung-anko. Nka dii'koo narung otoa' ning nia'mema aa'mupeu'nung, ‘Are'aape nanimang?’ 
JHN.16.6	Ee'noko ninge enang dii' naurampiring-koo dii' pee'dunsie maanto'during.
JHN.16.7	Ninge masika' naurampimang, Bakei koonto' tampa' masika' dii'koo, ning anketa tenkenampaing-koo. Ning tenkenamparuko deeko' tee Domang Kuaa'anta dii'anko poarupeu'. Ee'noko ning tenkenampaing deeko' naurampirina', tenkenamira Domang Kuaa'anta dii'anko botoampaing. 
JHN.16.8	Ee'noko teie porai'nange ookara nantoonanka-koo oko'bosi'ario' oraka' nkoarimanoo' tasi'antavuriaing aing aa'ning nauvurima: orara aarumo, tampara aarumo ee'noko aarumo simpe' nkona'. 
JHN.16.9	Teie nauvuriaing biikaang aarumo orara-koo oko'bosi'noo' tee teinge ning Tee Pako'pari'nii' masika'antamaavaruu'nung. 
JHN.16.10	Teie tampara aarumo nauvuriaing ning pari'antanunge, ning Mma'anko nananko oomeriauka'nung-koo.
JHN.16.11	Napo' nantoong simpe'uriaina' nauvuriainge tamung kansi'koo otoromaing biikaang pankaing tuutunang˜koo dua'aru'na' nauvurima.
JHN.16.12	“Ninge mmau' naurampipeu'ning oto'memung. Nka tee, tee kara baru' aa'na' ivekung, enang tampa' noru'eriarupeu'. 
JHN.16.13	Nka tee, Tanuaang Meekunge kara masikung tanatai porai'nange masikung kara ookara taara-antaruriaing. Baka karoauka'nunge, nka kapoo' taaravuaining naururiaing ee'noko kapoo' tavo'aravainanka minkuvuainge. 
JHN.16.14	Teie ning daangamuaing. Nkaang meenasi dii' naururiainge. 
JHN.16.15	Ookara kapoo' Mma' oto'evumaing ning nkaning. Tee'koo ee'na'koo tee' naurampimang Tanuaang Meekunge nkaang meenasi dii' naururiaing.”
JHN.16.16	“Ning oki'noo' batei tankinuko dama' oomeriauka'nung, ee'noko napo' dama'ke oki'noo' batei otorira oomeriaing.”
JHN.16.17	Nii'ke nii'ninge Jiisuu' bakaninge barevare-nupoonge nii'ka niania' nia'meerima aa'meeriko', “Aung kara miru'noo' aming? Ee' naumurima'nomaung, ‘Oki'noo' batei tankinuko dama'ke napo' oomeriauka'nung, ee'noko napo' oki'noo' batei tankinuko dama'ke oomeriaing.’ Ee'noko napo' aa'murimaung, ‘Ning Mma'anko nanampaing.’ 
JHN.16.18	Tee aung miru'noo' ‘oki'noo'’ aming? Nii'ke noru'ampia' aming tee' minkuvuinge.”
JHN.16.19	Ee'noko nii'ke nia'ampii'naang piamoriko Jiisuu'ke noru'ura aa'muru', “Ninge aa'pamaang, Oki'noo' tankinuko dii'ke oomeriauka'nung, ee'noko dama' napo' oki'noo' tankinuko dii'ke napo' oomeriaing. Aung tee' minkuansing tee dii'ka ee tana'deerimaang? 
JHN.16.20	Masika' naurampimang dii' birontariaing orarunsirarima, ee'noko tamung kansi'koo otoromaing doturotuariaing. Bane dii' orarunsirarira diikaang orarunsi doturotu-koo toroaravaing. 
JHN.16.21	Naning manikuma tooto' paravuainoo' noru'uma oraka' dee'ong, bakaang doong sisikeeravoaina'mung due'uko. Nka tee tooto' paravura teni sisikeera ampa'opeu', aa'na' doturotuaritaa' otopeu' tooto' ponto'aring-koo. 
JHN.16.22	Tee' nari' dii'koo nkoaravaing. Enang dii' orarunsirarimang ee'noko ninge dii' dama'ke oorampiaing, ee'noko diikaang tunsi doturotue maanto'uaing. Naninge te'nempuauka'nunge tee doturotu dii'keta.
JHN.16.23	“Ee'noko tenang doong basiaravainang ning kapoo'koo nia'meriauka'nung. Masikung naurampimang, dii' nkaning barevare-nupoong deentariko Mma'ke ookara kapoo' aruriaing nia'eriaining. 
JHN.16.24	Dii'ke mme' kapoo'koo nia'eria' nkaang miring-koo. Nia'erira komperiaing dii' dotue maanto'duriaina'.”
JHN.16.25	“Ninge aung minkunaananka dii' kara mirumiru'ke naurampimaung. Nka batei pomaang aunge ee' oro'ke karai karompauka'nang. Tenang ninge kara sira'pansi minkuampaing Mma'koo. 
JHN.16.26	Te'mung tavo'aravaina'mung nkaang miring-koo nia'eriaing. Ee'noko ninge ee' minkuampa' ninge Mma' nia'derompiaing, teeo Mma'ke baka piaarurimaung-koo; 
JHN.16.27	Dii'ke ning piaamerimaung ee'noko masika'antamerimaung ning Kumponing-ankoita mou'nung, tee'koo Mma'ke piaarurimaung. 
JHN.16.28	Masikung, ning Mma'ankoita mou' aa' kansi'koo, ee'noko ning enang kansi' sipamang, Mma'anko nanama.”
JHN.16.29	Ee'noko nii'ke bakaning barevare-nupoonge aa'pampiru', “Ee aung, da' enang bakei sira'pei minkuemaang. Kara mirumiru' minkuea' otong. 
JHN.16.30	Nii'ke enang da' noru'dampiring dake kapoo' ookara noru'ei otong, bane nii'ninge niania' nia'daavaruko noru'epeu'. Tee'koo ee'na'koo da' nii'ke masika'antarampimaang da' Kumponing-ankoita pou'nung.”
JHN.16.31	Jiisuu'ke maku'murima aa'muru', “Ekee, enang asi' masika'antameri! 
JHN.16.32	Nka tee bateinang due'umaang, dii' ookara aroreritaa' avitoitoi koo'dariainang, ee'noko ning ninka o'noaing. Nka bakei ning ninka o'noauka'nung, Mma' ni'ninka o'noremaung-koo. 
JHN.16.33	Ninge dii' naurampiring dii' mooa-po'nupoong deentarii'naang ning-koo otoritaa'. Kansi'koo otoritaa' pore'doriaing. Nka domang purintariaing, ninge ookara kansi'po' kuung deempansing-koo.”
JHN.17.1	Jiisuu'ke tee' minkuvurai'nange paning-aape ankamparara aa'puu', “Mma' ee, tee bateinang poing. Ning dauring meenasi ameaing napo' ninge dauringe meenasi arompaina'. 
JHN.17.2	Iirakuta ameu' nantoong ookara tanata-koong ninge domaang oparavauka'nung avoroma'naang ookara nantoong-koo dake ameu'ning-koo. 
JHN.17.3	Domaang oparavauka'nupoong aing: Da' Kumponing masikung noru'daamaing, nii'nung otoa', ee'noko teinge dake botomeu'na' noru'maamaing ning tee Pako'pari'nii'. 
JHN.17.4	Kansi'koo o'noitaa' dakaang meenasi siraka'antavansi o'noing. Dakaang nko-nko opansing nkoama'naang ameu'nung. 
JHN.17.5	Enang tee Mma', pora pankaing-antamei nerameaing tero kansi' otoaruko da' ninka o'noresi nerameu'na'. 
JHN.17.6	Teing-koo nantoong-koo dake tero kansi'keta ameu'ning-koo ookara-koo ninge da' tasi'antavarantu'nung. Teing dakaning deempariri otoroko, dake ning ameu'ning, ee'noko dakaang kara meumpau'. 
JHN.17.7	Ee'noko enang teinge noru'ai otong ookara kapoo' dake ameu'ning ee'noko da'ankoita pou'ning. 
JHN.17.8	Ninge tee kara naumeu'nung nauaranko tampa' taaravau', ee'noko siraka'pariri ning tasi'mau'nung ning tee da'ankoita mou'nung, ee'noko masika'antavaamaung dake ning botomeu'nung.
JHN.17.9	“Ninge teing pakuarama'naang eentaramang. Ookara kansi'nupoong paku-koo eentamarava', teing nantoong dake ameu'ning-koo naing-koo, dakaning deempariko. 
JHN.17.10	Ookara kapoo' nantoong oto'memumaing dakaning, ee'noko da' oto'derumaing ning nkaninge. Nantoonge teing ooaara daangamaavaing. 
JHN.17.11	Ning enang da'anko momaang. Ning kansi'koo oto'koong deea', teeo aing a' kansi'koo otoroko. Mma' meekung ee, dua'ari'neeng tareveriaing dakaang miring-koonge purinto'ke, teie ee'narai miring-koo dake ameu'nunge, teing narung deemparii'naang nee' narung-pina' o'noremana'. 
JHN.17.12	Ning teing ninka o'noritaa' ninge teing tarearansing dakaang miring-koonge purinto'ke, teie ee'narai miringe dake ameu'nunge. Ninge komparansio' naning otoa' paa'aru'nung, nka tee naning dua'nii' tee narung paa'aravaing; te'koo Daari Meekung-koong kara masika'paravaing. 
JHN.17.13	Ning enang da'anko momaang. Ee'noko ning kansi'koo o'noitaa' aing kapoo'ning minkuamaang teing nkaang doturotu okovurii'naang, biikaning tunsi teie doturotue maanto'urii'naang. 
JHN.17.14	Ninge dakaang kara avoronko kansi'nupoonge munte'aaru', teing kansi'nupoong deeaing deempariaruko ning pina' nari', ai' ning teie kansi'nupoong-koong deea'. 
JHN.17.15	Ninge da' nia'dampa' kansi'nupoong-eta tonta'erii'naang, teka ninge da' tana'damaang tampa' tareverii'naang naning orara-koo. 
JHN.17.16	Ning kansi'nupoong-koong deeaung-koo tee' nari' nkaning teing-kooning deea'. 
JHN.17.17	Ee'noko teie dakaang karai meekupoong deeng-antaveriaing. Dakaang kara tee masikung ootukunung. 
JHN.17.18	Ninge teing botoaransing kansi'nupoong-koo, dake ning botomeu'na' te'. 
JHN.17.19	Ee'noko teing noru'aransitaa' ninge ninka aromang teing napo' dakaning meekupoong masikeng deemparii'naang.
JHN.17.20	“Aing-koo naing-koo eenta nkoampa' ee'noko teing-koo nantoong-koo napo' ning masika'antamaavaining-koo aing biikaang kara taaravaama. 
JHN.17.21	Ning eentamaramaung aing ee'noko teing narung deemparii'naang. Mma' ee, narung deemparii'naang nee' ninka piamomaang tee' da' ning-koo otomana' ee'noko ning da'koo o'nomana'. Narung deemparii'naang piamomaang ookara kansi'nupoonge masika'antamaavaina' ning dake botomeu'nung. 
JHN.17.22	Tee ee'nara meenasi ameu'nung avorontu'nung narung deemparii'naang, da' ee'noko ning narung deemaresi o'noremana'. 
JHN.17.23	Ning teing-koo o'noko ee'noko da' ning-koo otoko teing narung deempariaing koonto'. Ee'noko tee' nari' ookara kansi'nupoonge noru'aapeu' dake ning botomeu'nung, dake piaaverimaung tee' nari' ning piaamemana'.
JHN.17.24	“Mma' ee, teing dake ning ameu'ning ni'ninka o'norii'naang piamomaang ning o'noainoo' nkaang meenasi ooaavaina' tee dake ameu'nung. Aming-koo, nna' dake ning piaameu'nung kansi' mme' nkoaravaruko. 
JHN.17.25	Mma' ee, da' domang koompari oto'. Tamung kansi'koo otoromainge da' noru'daava', ee'noko ninge da' noru'dansi o'nong, ee'noko ainge noru'ai otong dake ning botomeu'nung. 
JHN.17.26	Ninge da' nau-antavarantu', ee'noko tee' nari' nkoamaa'noaing piaa pankaing oto'evurii'naang piaa ning-koo oto'derumana', ee'noko ning teing-koo o'noo'naang.”
JHN.18.1	Jiisuu' eentavarama tee'purai'nange tenkenampiru' nii' ninka bakaning barevare-nupoong ninka, Kiidironi-nari oki'nari tankimpampiri. Te' ee'noo' mintoong otoko'noo'; tenau-koo meru'. 
JHN.18.2	Tenau tee mmau' doonge nii' bakaning barevare-nupoong Jiisuu'ninka minkumuriko'noo', Judasi nari', tee Jiisuu' sivuainung kare-nupoong-koo; 
JHN.18.3	Ee'noko Judasi noru'uitaa' te' pou' tavutavu'navitu ninka ee'noko Ju' biikaang piatooronuka˜ ninka, piristi'koong ovontunge ee'noko Boto Keperuu'navitue botoaaru'ning ninka. Teing kaava-po'nupoong, kosiana, daamu dovang ninka porou', puu.
JHN.18.4	Jiisuu'ke ookara kapoo' tee-koo nkoaravaining noru'uitaa' uro'kanoo' donkonura aa'puu', “Dii'ke baa besi'erimang?” 
JHN.18.5	Teinge maku'aama aa'pau', “Jiisuu', Nasareti'nung.”
JHN.18.5	Ee'noko Jiisuu'ke aa'puru', “Ning ee'nara.” Judasi, tee too'denung, tee teing ninka donkonuitaa'. 
JHN.18.6	Tenang Jiisuu'ke aa'puriko, “Ning ee'nara,” teing dama'du-aape dunka'arira kansi'koo dua'ariru'.
JHN.18.7	Jiisuu'ke napo' nia'urima aa'puru', “Dii'ke baa besi'erimang?” Ee'noko teinge aa'pau', “Jiisuu', Nasareti'nung.”
JHN.18.8	Ee'noko napo' Jiisuu'ke maku'urima aa'puru', “Ninge tero naurampiring ning tee ee'nara. Dii'ke ning besi'merima'nomaung deeko' nkaning siperereriko nanaavai.” 
JHN.18.9	Teie tee' minkuvuu', bakaang kara tero minkuvuu'nung masikung deemparaa'naang aa'puu'naare, “Mma' ee, ookara ameu'ning-koo narung paa'arava'.”
JHN.18.10	Aung aa' Saimoni' Piita bainatu oto'evuko'nung. Bakaang bainatu barampura piristi'koong pankaing bakaang botovotonaa' teka'puma dome' tamparome' ete'uu'. Bakaang miring Malakosi. 
JHN.18.11	Jiisuu'ke Saimoni' Piita aa'puu', “Tee dakaang bainatu te' bakanoo' kore'eai bakura-koo. Dake ee ning ee' noru'memaang, tee sisikeera Mma'ke bamuu'nung mantompampauka'nung?”
JHN.18.12	Tevitue tavutavu'navitue biikaang pankaing ninka ee'noko teing piatooronukai Jiisuu' moo'aara dai'au'. 
JHN.18.13	Ee'noko Aanasi Kaiapasi ba'doraa-anko tutung tavo'au'. Tee Kaiapasi tenang piristi'nuka biikaang pankaing deempari otoko'nung. 
JHN.18.14	Tee tee ee'nara Kaiapasi Ju'koong ovontung tero ee' nauvuru'nung, “Tampa'na' ee': Narung masikung booaing ookara-koo nantoong-koo.”
JHN.18.15	Saimoni' Piita ee'noko ning nee'ke Jiisuu' siompampetu'nung. Ee'noko Piristi' Pankainge tampa' noru'muio' ning tumaru' bakanava-koo Jiisuu' ninka dama'du-navaro-koo kuung. 
JHN.18.16	Ee'noko Piita dama'du donkonui otoko' karanaang-koo. Tee enang ning napo' toromarara simaru'. Ee'noko teni karanaang tarevuko'nani karavamira Piita tung-antavantu' pava-koo kuung. 
JHN.18.17	Enang tee, tenie manikumai karanaang tarevuko'nanie Piita aa'puu', “Da' dee'ma aunka' bakaning barevare-nupoong-koong.” Piitai maku'uma aa'puu', “A, ning deea'.”
JHN.18.18	Tenang ee'nang kamaarinang, tee'koo teing ovontung biikaang botovotonaa'nukai ee'noko piatooronukai nta' betu'aara tee nta' koroai donkonai otoroko' ankavoroma. Piita teing-anko nanurai'nange teing ninka donkonai te' otoroko' nta'koo ankavoma.
JHN.18.19	Teie Aanasie, uro'ke Piristi' Pankaing deemparako'nunge sinevuma Jiisuu' bakaning barevare-nupoong-koo nia'uu', ee'noko kapoo' nauvuriko'ning-koo. 
JHN.18.20	Jiisuu'ke maku'uma aa'puu', “Ninge doong kante sirapo'ke minkuamaung ookara nantoong-koo. Ookara nkaang kara nauaramaunge dootuu'doma-nairu-koo ee'noko dootuu'nava pankava-koo ookara Ju'nupoong oosiarimanoo'ke. Ninge kapoo' makensi'nung minkuampaung. 
JHN.18.21	Aming-koo dake ning niania' nia'memaang? Teing nantoong niania' nia'eriaing ning taaramaamaing. Teinge noru'ai otong kapoo' ninge minkuamaung.”
JHN.18.22	Jiisuu'ke tee' minkuvuio' teing piatooronuka-koong narunge tanko'puu' aa'puma, “Tee' kareauka' Piristi' Pankaing-ankoi.” 
JHN.18.23	Jiisuu'ke maku'uma aa'puu', “Ninge kapoo' oraka' minkuansing deeko' sira'peaing, nka ninge tampa' minkuanko aming-koo tanko'memaang?”
JHN.18.24	Teketa Aanasie Jiisuu' dai'ari otoko botovuu' Kaiapasi-anko, Piristi' Pankaing-anko.
JHN.18.25	Piita mme' donkonui otoko teke ankavoma nii'ninge aa'pau', “Da' aunka' bakaning barevare-nupoong-koonarung deea', ee?” Ee'noko Piita penkemparama aa'puu', “A, ning deea'.”
JHN.18.26	Ee'noko piristi'nuka biikaang pankaing bakaning-koong botovotonaa'koo narunge, tee Piitai dome' napu'uu'nung ba'maiko'ke karoma aa'puu', “Da' ee ninge teka mintoong-koo Jiisuu' ninka ooramparuing tantaramaang?”
JHN.18.27	Ee'noko napo' Piitai aa'puu', “Otoa'.” Ee'noko tenang namu'ke kokoree' koo'kuu'.
JHN.18.28	Teketa tero bakei maatanang, Jiisuu' Kaiapasi-nava-ita Ovo'ma' Pankaing Rooma'nung bakanava-koo tavo'au'. Teka teing Ju'nupoong koinaavaruu' biikaang toomo orari-antavaara Baari'koong Paroro nai-koo makosiaavarupeu'noo'koo. 
JHN.18.29	Ee'noko Pailati' siarara dama'dua kune'urira aa'puru', “Aming nkovuio' tuumpierimaang aung naning?” 
JHN.18.30	Ee'noko ee' maku'au', “Teie kapoo' orara nkovuaruko nii'ke da'anko tavo'ampiarupeu'.”
JHN.18.31	Pailati'ke napo' aa'puru', “Dii'ke dii'ka nkaverira paaraveriaing diikaang botoi naururimana'.” Ju'koong ovontunge maku'aama aa'pau', “Nii' taura'maria' naning tavampiko boo'koo.” 
JHN.18.32	Tee' nkoarako Jiisuu' bakaang kara intampaako tee boo'paravaing-koong masikung deemparu', ai' Ju'nupoonge tee aa'barata'koo˜ intampaama tavaariaung.
JHN.18.33	Pailati' kuung-aape tumparara tee-koo pava-koo Jiisuu' bokuvuma aa'puu', “Da' ee daurarong Ju'nupoong biikaang?” 
JHN.18.34	Jiisuu'ke maku'uma aa'puu', “Tee niania' dake daka matauei nia'memaang, ai' nii'ninge da' nauraio'?” 
JHN.18.35	Pailati'ke maku'uma aa'puu', “A, ning aa' Ju'nupoong-koong deea'. Dakaning nantoonge ee'ninge ee'noko piristi'koo ovontunukai da' ning-anko tavo'daing. Aming kapoo' dake nkoveinge?”
JHN.18.36	Jiisuu'ke aa'puu', “Nkaang muu' ninge tareamaung aung kansi'ketaing deea'. Tee kansi'ketaing dei nkaninge piatooronukai kare nkoaama pakumaapeu' Ju'koong ovontunge dai'maa'neeng-koo. Teka nkaang taretare oovunoo'ketaing.” 
JHN.18.37	Tee'puko Pailati'ke nia'uma aa'puu', “Da' ee daurarong ee?”
JHN.18.37	Jiisuu'ke maku'uma aa'puu', “Masika' minkueing, ning ee'nara daurarong. Ning ponto'marama kansi'koo mou'nung aung kapoo' narung nkoama'naang, kara masikung sira'pama'naang. Baa tee kara masikung siompumaung ning taaramumaung.” 
JHN.18.38	Pailati'ke aa'puu', “Aming ee'nara kara masikung?”
JHN.18.38	Pailati' napo' dama'du siarara Ju'koong ovontung otorou'noo' aa'puru', “Ninge kapoo' ooampa' aung beeka-koong. 
JHN.18.39	Diikaang aarumo ee' siong-antavui otong: ninge narung kiimatanuka-koong simpiri'antarerompiaing ookara mare' kante Taamang Baari'koong-koo. Enang dii' arekee' piarorimang, aung Ju'nupoong Biikaang Daurarong simpiri'antarerompii'naang?”
JHN.18.40	Aung aa' bokiaama maku'au'nung, aa'paama, “A, tee deea'. Nii' Barabas piamorimang.” Barabasi tee bakiaa' bauko nantoong tavurima.
JHN.19.1	Aung aa' tee, Pailati'ke botoario' Jiisuu' moo'aara mura'au'. 
JHN.19.2	Ee'noko tee mura'aarai'nange piatooronukai akapeu'aama mo'ming kunikunisi daurarong˜ bakaang baakopo-pina' nkoaara bore'koo kurumpau', ee'noko mononopa' isikung dauraronuka biikaang-pina' karompumaung, kurumpau'. 
JHN.19.3	Tee' nepu'aara tee-ankoi poroko' aa'paama, “Tampara masikung, Daurarong Ju'nupoong Biikaang!” Ee'noko tee' minkuaama tanko'paako'.
JHN.19.4	Ee'noko Pailati' napo' dama'du toroarara karika' aa'puru', “Ee aing, ninge tee a' dama'du tavo'ampaing dii'koo dutakanoo' dii' nau-koo kapoo' aung-koo ooampa' tee tuumpi-koo makosi.” 
JHN.19.5	Tee' minkuvuko Jiisuu' dama'du siaru' bore' kunikunisie baakopoari, ee'noko mononopa' isikung karompumaung kurumparitaa'. Enang tee, Pailati'ke aa'puru', “Ooveriaing, tee aung ee'nara.”
JHN.19.6	Teketa piristi'nuka-koo ovontunge ee'noko biikaang piatooronukai Jiisuu' ooaarai'nange bokiaama aa'pau', “Aa'barata'koo taakaveaing! Aa'barata'koo taakaveaing!” Pailati'ke aa'puru', “Dii'ke dii'ka nkaverira aa'barata'koo taakaveriaing. Ninge kapoo' ooampa' tuumpi-koo makosi.” 
JHN.19.7	Ee'noko Ju'koong ovontunge maku'aama aa'pau', “Nii' boto oto'memuring aung nau'ka boo'paravaing naumuri otoing, aung Kumponinge Bauring tamparamaung-koo.”
JHN.19.8	Teketa Pailati'ke tee taaravurai'nange bakei aa'na' avorou'. 
JHN.19.9	Ee'noko pava-koo kuung napo' tumparara Jiisuu' aa'puu', “Da' areketa pou'nung?” Ee'noko Jiisuu'ke maku'noo' nauvua'. 
JHN.19.10	Pailati'ke aa'puu', “Dake ning karamea' o'nong ee? Noru'ea' ee ninge makosi da' sirapo' si'koo ee'noko aa'barata'koo taaka-koo?”
JHN.19.11	Jiisuu'ke maku'uma aa'puu', “Da' makosi deea' kapoo' nko-koo ning-koo Kumponinge tutung makosi-antaruaruko deeko'. Tee'koo tee naning ning da'anko tavo'muinung kapoo' bakei aa'na' orara nkovuing.”
JHN.19.12	Pailati'ke tee taaravurai'nange bakei napo' aa'na' piavou' sirapo' sipuu'naang. Ee'noko Ju'koong ovontung aa'na' bokiaama aa'pau', “Dake sirapo' sipeaing deeko' ookarai noru'daapeu' da' dakaang pankaing Siisa' ba'maiko' deea', ai' baa tee daurarong baka tamparamaung Siisa' too'denung deempari otong.”
JHN.19.13	Ee'noko Pailati'ke tee kara taaravura siaru' Jiisuu' bokuvui, ee'noko ba'namparu' kara simpe'doma ba'nava'nang taataru-koo, te' ee'noo' Kapang Tapee'po'noo' tampaamanoo', nii'noo' Ju'nupoong urikupoong biikaang kara-koo Kabata tampaamanoo'.
JHN.19.14	Tenang ee'nang duaa' tavo'kuko te'mung-koo boona'mung Baari'koong˜ Paroro-koo. Pailati'ke Ju'koong ovontung aa'puru', “Diikaang aung daurarong.” 
JHN.19.15	Teinge kara maku'aama bokiaama aa'pau', “Taveaing! Taveaing! Taakaveaing aa'barata'koo!” Pailati'ke ee' nia'uru', “Dii' ee piarorimang tee ee'nara diikaang daurarong taakavama'naang aa'barata'koo?” Piristi'koong ovontunankai maku'aama aa'pau', “Nii' daurarong oto'memuria', dauraronuka biikaang pankaing, Siisa' narung oto'memuring.” 
JHN.19.16	Aung aa' tee'paako Pailati'ke kasivuarura taura'puru' aa'barata'koo taakavaava'naang.
JHN.19.16	Enang tee Pailati'ke taura'purio' nii'ning piatooronukai Jiisuu' oko siong-antavau'. 
JHN.19.17	Ee'noko Jiisuu'ke bakaang aa'barata' nkavui osi-eta tenkenuu' bera Makupi'noo' tampaamanoo' basiaru', Ju'nupoong biikaang kara-koo Kolokata' tampaamanoo'. 
JHN.19.18	Teka ee'noo'ka taakavau' aa'barata'koo. Ee'noko kenaankara nii'naanka napo' taakavaaretu' aa'barata'koo, nii'nara tampavine-aape, nii'nara mare'aanavine-aape, ee'noko Jiisuu' meu'. 
JHN.19.19	Pailati'ke taa'ni'anta daarivura aa'barata'koo niiri-antavuu' ee' minkunaare:
JHN.19.19	“JIISUU' NASARETI'NUNG, JU'NUPOONG BIIKAANG DAURARONG.”
JHN.19.20	Te' Jiisuu' taakavau'noo' osi-koo due' deemparako mmau' Ju'nupoonge tee taa'ni'anta sira'pario' deeruaako', aing aa'ning kara-koo daariari otoko: Ju'na', Rooma'na', ee'noko Kiriki'na'.
JHN.19.21	Ju'nupoong-koo piristi'koo ovontunukai Pailati' aa'pau', “Ee' daarieina', ‘Ju'nupoong Biikaang Daurarong,’ makosi deea'. Nii'na' daarieaing ee'pina', ‘Aung baka aa'paramaung: Ning Daurarong Ju'nupoong Biikaang.’” 
JHN.19.22	Nka Pailati'ke maku'urima aa'puru', “Kapoo' daariansing tee' nari' daariari otoaing.”
JHN.19.23	Teketa piatooronukai Jiisuu' aa'barata'koo taakavaarai'nange bakaang mononopa' nkavaama tankee'eu' karemarantu-koo, namarana' piatooro naruna'. Ee'noko tee mononopa' isikung nkavau' tenaa' ootukunaa' navaro-koo bavu'nii'naa', tua'noo' dapa'doma dopa. 
JHN.19.24	Teing piatooronuka aa'peeko', “Dere'ampiauka'nung, deikoo'meerima ooampiaing baie nkavupeu'.” Tee' ee'na' nkoarako Daari Meekung masika'paru' aa'pumaung-koo,
JHN.19.24	“Teing tankee'eu' nkaang baarong bii'ka, ee'noko deikoo'eu' nkaang mononopa'koo.” 
JHN.19.24	Ee'noko tee' ee'na' piatooronukai nkoau'.
JHN.19.25	Tenang tee Jiisuu' bauko-namainta ee'noko Maaria Kolopas ba'aang, ee'noko Meeri' Ma'dala-nani, teing ee'ning Jiisuu' bakaang aa'barata'koo due' donkonai otoroko'. 
JHN.19.26	Jiisuu'ke bauko ee'noko ning ba'maiko' due' donkonampesio' oomureta bauko aa'puu', “Ee nko', dauring tee.” 
JHN.19.27	Ee'noko napo' tee'purai'nange ning aa'muu', “Dauko teni.” Teketa teni bokuantu' niikanava-koo o'norii'naang.
JHN.19.28	Teketa Jiisuu'ke noru'uu' ookara kapoo' nkoaraa'naang makosi Kumponinge teroita tampuu'ning tee' dupearako. Ee'noko Daari Meekung dupe-anta-koo Jiisuu'ke aa'puu', “Ning nukaa'moing.” 
JHN.19.29	Teke tee kokotonaro' te' otoko' uaini kaaveerii'ke maanto'naro'. Teinge kapoo' tee-koo uaini-koo boovong-antavaara napo' bana'koo dai'antavaara intampau' Jiisuu' karankanoo'. 
JHN.19.30	Jiisuu'ke teru' mantompura aa'puu', “Bakearing.” Ee'noko bakaang bore' aru'arara domang si'nuu'.
JHN.19.31	Te'mung te'mung doona'mung miring Maamu-antana'mung, doong uaana'mung aa'na' meeka'mung-koo boona'mung deempario'. Ee'noko teinge Ju'koong pankenge ee' noru'au', “Teing aa'barata'koo taakavarining tee' nari' otoroko Doong Uaana'mung orariara'neeng.” Tee'paara Pailati'koo eentavariru' botoarako piatooronukai teing-koong taakavaaru'ning-koong kau' nenko'aava'naang, bera namu'ke booroio' sing-antavaarii'naang aa'barata'keta. 
JHN.19.32	Ee'noko piatooronuka berorai'nange tutuna'nung-koong kau' nenko'au', teketa tee-koong Jiisuu'koo amenka'koo taakavau'nung-koong. 
JHN.19.33	Teka Jiisuu'anko pororai'nange tero boo'pario' ooau', tee'koo kau' nenko'aavaruu' Jiisuu'koong. 
JHN.19.34	Teketa narunge piatooronuka-koonge daanko'ke Jiisuu' too'puu' mato'nang-koo, ee'noko namu'ke ereng ntong ninka dakoaru'. 
JHN.19.35	Masika' naurampimang, ninge ee'narai ooansio' tee' nkoau'. Nii'ke bakaninge noru'ampiri otong tee kapoo' minkuamaa'nomaung tee masikung, ee'noko ninge masikung minkuamaang noru'ansitaa' ninge tee' sira'pamaang dii'ke napo' masika'antaverii'naang. 
JHN.19.36	Tee kapoo' nkoaru'nung Daari Meekung masika'paraa'naang aa'puu'na',
JHN.19.36	“Tee-koong koo'nari' nenko'aavauka'nung.” 
JHN.19.37	Ee'noko nii'nung Daari Meekung-koong nanaare ee' otong,
JHN.19.37	“Nantoonge ooaavaing tee too'pau'nung.” 
JHN.19.38	Aung aa' tee dama'ke, Josepa' Arimatea'nunge Pailati' nia'uu' Jiisuu' bakaang mono nka-koo taura'puu'naang. Josepa' tee Jiisuu' bakaning-koong barevare-nupoong-koo narung deempari otoko'nung, teka makemparitaa' Ju'koong ovontung-koo avoroma. Ee'noko Pailati'ke taura' avuio' bera Jiisuu'koong mono sivura nkavuu'. 
JHN.19.39	Nikodemasi ninka nari' beretu'. Tee Nikodemasi tee ee'nara Jiisuu' tutung beero'uu'nung muunganang. Teie mmau' duuni tampa' nuuraa' meea-koong ee'noko alosi-koo kenotoario' kompui, daping mou-koong nara'pina' basi manki'noo', naning daurarong dako'koo makosinoo'. 
JHN.19.40	Tenaankai Jiisuu'nung mono nkavuretai'nange boo'nuka nopa'na' nopa'uretu' baaronge tee ninka tampa' nuuraa' ninka, tee' ee'na' nkoaariko'na' Ju'nupoonge dako'aarii'naang mono. 
JHN.19.41	Te' aa'barata'koo dupisi'au'noo' mintoong-nanau otoko', ee'noko tenau-koo meu' nerakung kuvi dako'doma otoko' naning mme' siparava'nareng. 
JHN.19.42	Te'mung Ju'nupoong biikaang Doong Uaana'mung-koo maamu-na'mung
JHN.20.1	Aung aa' tee, tero maatanang Saandei-na'mung mme' tane'puko, Meeri' Ma'dala-nani kuvi dako'doma nanuu', ee'noko tee ku'nung kapang-koong diiri'ario' karanaang-eta oovuu'. 
JHN.20.2	Ee'noko oovurai'nange teni kua'paru' nee'anko, Saimoni' Piita-anko ee'noko ning Jiisuu' ba'maiko'. Ee'noko naumurema aa'muretu', “Tee Ovoring kuvi-eta nkavaing. Ee'noko sipainoo' noru'ampia'.” 
JHN.20.3	Teketa tee enang nee'ke Piita naankai simaretai'nange kuvi dako'doma kua'maresi meretu'; 
JHN.20.4	Ee'noko aa'na' kua'mari Piita divu'amira kuvi-koo tutung tavo'maru'. 
JHN.20.5	Ee'noko kinkinamirai'nange ooantu' baaronanka. Nka kuvi dako'doma tumarava'. 
JHN.20.6	Ee'noko Saimoni' Piita porai'nange koonto' tee kuvi dako'doma tumparu', ee'noko baaronanka oovuu' te' tamung otoko. 
JHN.20.7	Ee'noko tenaa' baarong-nanaa' Jiisuu'koong bore' dai'au'nanaa', tenaa' oovunoo' otoko, nii'ning baaronanka ninka deea', baka kai'ari otoko. 
JHN.20.8	Teketa ning dama'ke tumaru', ee'noko ooamirai'nange deeko' Kumponinge boo'keta daa'uu'nung masika'antavantu'. 
JHN.20.9	Nka nee'koo mme' siraka'parava' tee kara Daari Meekung-koo otoing Jiisuu' boo'keta daa'aravaing-koong, bane noru'ampesi naumuru'noo'. 
JHN.20.10	Ee'noko teketa tee nee' osi toromaretu'.
JHN.20.11	Aung aa' tee, Meeri' kuvi dako'doma dama'du donkonui biromparako', ee'noko biromparama kinkinura ookuu' kuvi-koo kuung. 
JHN.20.12	Ee'noko teka kuvi-koo kuunga koosinunka kenaankara oovuretu' kakaarai duaanavaresi, te' ba'namparesio' Jiisuu'koong mono tero otou'noo', nii'nung bore'kanoo' ee'noko nii'nung kau'kanoo'. 
JHN.20.13	Koosinungkai˜ aa'puretu', “Ani ee, da' aming-koo birontaramang?” Ee'noko tenie maku'urema aa'puretu', “Tee aa' ning nkaang Ovoring nkavaara tokoo sipaio', ee'noko sipainoo' noru'ampa'.”
JHN.20.14	Ee'noko tenie tee' minkuvurai'nange torotoroarama Jiisuu' oovuu' te' donkonui otoko, nka tasi'pua' tenie tee Jiisuu'. 
JHN.20.15	Ee'noko Jiisuu'ke aa'puu', “Ani ee, da' aming-koo birontaramang? Dake baa besi'emaang?” Tenie mintoong tarenara-pina' noru'uma aa'puu', “Ee aung, dake nkaveing deeko' ning naumeaing sipeinoo', ninge mera nkavampaina'.”
JHN.20.16	Jiisuu'ke miring tampuma aa'puu' teni, “Meeri'.” Ee'noko koonto' tee-anko toroarama tero Ju'nupoong urikupoong biikaang karai karoma tenie aa'puu', “Rabonai.” Aung miru'noo' ee' oro', Nau-anta Ovoring.
JHN.20.17	Jiisuu'ke teni aa'puu', “Ana'antameauka', ai' ning mme' Mma'anko deto toromarava'. Bera mmaikori' ee'noko ntara'mainkaang-anko nanira naueriaing ning nanamang Mma'anko ee'noko diuma-anko, nkaang Kumponing-anko ee'noko diikaang Kumponing-anko.”
JHN.20.18	Ee'noko Meeri' Ma'dala-nanie nii' bakaning barevare-nupoong naumurima aa'muru', “Ninge ooansing Ovoring, ee'noko tee kara naurampiring naumui.”
JHN.20.19	Ee'noko te'mung ee'na'mung Saandei-na'mung muung-aapenang nava-koo nii' bakaning barevare-nupoong oosimariru'. Da'marira o'noru' Ju'koong ovontung-koo amorompima. Ee'noko tenang Jiisuu' pou'. Pora nii'koo meu' donkonuma aa'muru', “Tampara, ee aing! Mooa tee dii'koo otoaing!” 
JHN.20.20	Ee'noko tee' minkuvurai'nange bakaang bireng nau-antamuru' ee'noko manto'nang. Ee'noko nii' bakaning barevare-nupoong bakei aa'na' dotumariru' Ovoring ooampira. 
JHN.20.21	Ee'noko Jiisuu'ke napo' aa'muru', “Mooa-po'nupoong otoriaing. Mma'ke ning botomuu'na' ninge dii' botorampimang.” 
JHN.20.22	Tee' minkuvura domaange nii' uupumurira aa'muru', “Tanuaang Meekung nkaveriaing. 
JHN.20.23	Dii'ke nantoong biikaning oreng aarumo tonta'evurereriko tonta'ari otoaing, ee'noko dii'ke tonta'evurereriaruko tonta'arava' otoainge.”
JHN.20.24	Narung nii'koong Kivora-ita Kenaanka-koong Toomasi, nii'noo' Pauroong tampampiko'nung nii' ninka otoaruko Jiisuu' pou'. 
JHN.20.25	Ee'noko nii'ke nauampima aa'pampiru', “Nii'ke Ovoring ooampiring.” Toomasie maku'murima aa'muru', “Ninge niiri-koong taamu ooamparura bireng-koo, napo' tanka' dusi'amparura niirie tupu'uu'nung-koo taamu-koo, ee'noko nkaang bireng mato'nang-koo dusi'amparura deeko' ninge masika'antavampauka'nung.”
JHN.20.26	˜Beenang-taa doong tankinuio' napo' nii' ookara bakaning barevare-nupoong naro'marira o'noriko' pava-koo kuung, Toomasi nari'. Bane ku'nung pinka'ario' Jiisuu' nii'koo meu' donkonura aa'muru', “Mooa-po'nupoong otoriaing!” 
JHN.20.27	Ee'noko Jiisuu'ke Toomasi aa'puu', “Dakaang bireng a' dusi'eai, ee'noko nkaang bireng oomeai. Bireng tovoro'darara a' ning-koo manto'nang-koo dusi'eai. Noru' keekoo'koong bakerarara masika'anta oto'derui otoai.” 
JHN.20.28	Toomasie maku'uma aa'puu', “Keei, nkaang Ovoring ee'noko nkaang Kumponing Da'!” 
JHN.20.29	Jiisuu'ke aa'puu', “Da' ee ning oomera masika'antameng? Nka biraankenanka masikeng teing nantoong oomaava' masika'antamaavaining.”
JHN.20.30	Ee'noko tee, Jiisuu'ke nii'ning oovuning taa'ni'anta nkovuu' nii'ke bakaning barevare-nupoonge ooampirio' aung-koo buuku-koo daariarava'. 
JHN.20.31	Aing daariampirining otomaung dii'ke masika'antaverii'naang Jiisuu' tee Kumponinge Pako'pari'nii' nii' domang-anta-koo, Kumponing Bauring ee'nara. Ee'noko tee, tee' masika'antaverima dii' domaang-po'nupoong otorii'naang bakaang miring-koo.
JHN.21.1	Jiisuu' napo' taa'ni'poi sira'antavaru'na' nii' bakaning barevare-nupoong Kaaleli'naru'koo o'noriko tee' ee' nkoaru': 
JHN.21.2	Saimoni' Piita, Toomasi (Pauroong tampampiko'nung), Natanielo' (Kana-namono-nung, Kaaleli'nameng-koonoo'), nee' Siebedi-baurinketa, ee'noko nii'naanka kenaankara bakaning barevare-nupoong-koonaanka nii' nari' o'noriko. 
JHN.21.3	Saimoni' Piitai nii'ning aa'muru', “Ning kapa'koo nanang.” Nii'ke aa'pampiru', “Ee', tee aa' nii' morii'naang.” Teketa bakaasi-koo aa'emarira te'mung ee'na'mung ootukuna'mung muunganang kapa'kampima nau asi'nu barankampia'.
JHN.21.4	Duaa' mme' tavo'arako Jiisuu' donkonuu' teru'koo tapiru. Ee'noko nii'ke bakaning barevare-nupoonge ooampia' tee Jiisuu'pina'. 
JHN.21.5	Ee'noko teie aa'muru', “Ee aing nemaa', dii' ee barankiriaruing?”
JHN.21.5	Nii'ke aa'pampiru', “Ee', barankampia'.”
JHN.21.6	Ee'noko Jiisuu'ke aa'muru', “Napo' sionung dua'eriaing bakaasi-koo tampanaang-aapei nii'ning barankiriaina'.” Ee'noko tee'puio' nii'ke sionung napo' dua'ampiru' ntong-koo, ee'noko dua'ampira mmau' kapa'nara' dau'pampira intampampiaruu'. 
JHN.21.7	Ee'noko ning Jiisuu' ba'maiko'ke Piita aa'pantu', “Tee aung Ovoring.” Ee'noko Saimoni' Piita tee Ovoring taaravura bakaang mononopa'ke io' kiru'aru'nunge nopa'arara dinkitoo'aru' ntong-koo. 
JHN.21.8	Ee'noko nii' nii'ning bakaning barevare-nupoong piisi'koo duumumpiru' sionung kapa'nara'ke maanto'uio' taari'marira barampampiri; te' tavi' dau'pampiru'noo' baru' isipo' kansi'keta deea'noo', pa'noko' kivora daanga'pina'.
JHN.21.9	Teketa piisi'koo simarirai'nange ooampiru', tavi' ee'noko berete' nta'koo dau otoko. 
JHN.21.10	Jiisuu'ke nii' aa'muru', “Nii'ning tavi'koo tavo'eriaing teing-koo barampererining-koo.” 
JHN.21.11	Teketa Saimoni' Piita enang bakaasi-koo aa'earu', ee'noko sionung barampuu' piisi'aape tavi' pankainankai maanto'uio'. Teing tavi'ning narung daaku'keta pa'noko' kivora-ita beenaumo [153]. Nka bane tavi' mmau', nka sionung dere'arava'. 
JHN.21.12	Jiisuu'ke nii' aa'muru', “Porira mamompiai.” Ee'noko nii' maia'moru' ee' nia'koo “Da' baa?” noru'ampiritaa' tee tee Ovoring. 
JHN.21.13	Teka Jiisuu' porai'nange berete' nkavura amuru', tavi'ke tee' siong-antavui.
JHN.21.14	Te'mung ee'na'mung beenana' taa'ni'poi sira'antavaru'na'mung Jiisuu' baka nii'koo bakaning barevare-nupoong-koo boo'keta daa'ararai'nange.
JHN.21.15	Aung aa' tee, taamang bakemarirai'nange Jiisuu'ke Saimoni' Piita aa'puu', “Saimoni', Jooni bauring, dake ee ning piaamemang aing-koo dau basinoo'?” Teie maku'uma aa'puu', “Ee'. Dake noru'mei otong, ninge piaaramang.” Ee'noko Jiisuu'ke aa'puu', “Nkaning sipisipi'koong sie'nanka tanataveriaing.”
JHN.21.16	Ee'noko napo' kemu'kana' Jiisuu'ke aa'puu', “Saimoni', Jooni bauring, dake ee ning piaamemang?” Teie maku'uma aa'puu', “Ee', Ovoring, dake noru'ei otong ninge da' piaaramang.” Jiisuu'ke aa'puu', “Nkaning sipisipi'nanka tareveriaing.” 
JHN.21.17	Aung aa' beemu'pina' Jiisuu'ke aa'puu', “Saimoni', Jooni bauring, dake ee ning piaamemang?” Piita oraka' dee'ou' Jiisuu'ke beemu'pie niania' nia'uio', aa'puma, “Dake ee ning piaamemang?” Ee'noko Jiisuu' aa'puu', “Ovoring, da' ookara kapoo' noru'ei otong. Dake ning noru'mei o'nong da' ninge piaaransi o'nong.” Jiisuu'ke aa'puu', “Nkaning sipisipi'nanka tanataveriaing. 
JHN.21.18	Masika' nauramaang, da' nemaa'daritaa'nange tokonii' pinka'darama avitoitoi naniko' piaroko'na', ee'noko panka'darara dakaang bireng tovoro'daravaing, ee'noko nii'nunge bireng pinka'dura tokoo nkaruaing piaroauka'noo'.” 
JHN.21.19	Tee' aa'barata'koo Piita booaina' Jiisuu'ke minkuvuma nauvuu', Kumponing-anko meenasi tavo'uma. Ee'noko Jiisuu'ke aa'puu', “Ning siomeaing.”
JHN.21.20	Piita dama'du-aape toroarama ning Jiisuu' ba'maiko' oomuu', ning ee'nara taamang naiampima Jiisuu'koo darimaritaa' nia'ama aa'pantu'nung, “Da' baie kare-nupoong-koo sing-antaruu'naang?” 
JHN.21.21	Ee'noko Piitai ning oomurai'nange Jiisuu' aa'puu', “Ovoring, arekee' tee aung naning?” 
JHN.21.22	Jiisuu'ke maku'uma aa'puu', “Tee domampari otoaing bera ning napo' moainoo' miru'ampaing deeko' tee dakaang kapoo' deea'. Ning siomeaing dake.” 
JHN.21.23	Tee' minkuvuio' minkunaa beremparu' Jiisuu' bakaning barevare-nupoong-koo ning moompauka'nung. Nka Jiisuu'ke minkuvua' ning moompauka'nung. Teeo aa'puu', “Tee domampari otoaing bera ning moainoo' miru'ampaing deeko' tee dakaang kapoo' deea'.”
JHN.21.24	Ning tee ee'nara bakaning barevare-nupoong-koonge aing kapoo' minkuansing ee'noko daariansi. Ee'noko nii'ke noru'ampiri otong tee kapoo' ninge minkuansing tee masikung.
JHN.21.25	Ee'noko tee nii'ning oovuning kapoo' mmau' Jiisuu'ke nkovuu' a' otoaing. Ookara naruna' naruna' daari-koo ookara kansi' makotuarupeu' pa teing buuku kong-koo tee daariaapeu'ning.
ACT.1.1	Aung ee, Teopilasi',
ACT.1.1	Tutuna'nane'koo daarireroma tee ookara kapoo'nanka-koo minku-antarantu'nung Jiisuu'ke nkovuko'ning ee'noko nau-antavuriko'ning tutuntoma-ita bera deto paning-aape intamparu'noo'ke basi. 
ACT.1.2	Mme' intamparava' teie bakaning kara okovuri nka-koo miru'uru'ning boto avuru' Tanuaang Meekung-koo kuunge. 
ACT.1.3	Teing-koo mmau'namu'pie oro'paru' domamparu'na'koo taa'ni'antavari, mmau' kapoo'nanka tasi'anta ninka, noru' keekoo'ariaroo'naang. Ee'noko boo'paru'noo'keta karenaumo kivora doong tee' otoi Kumponing bakaang muu' nau-antavuru'. 
ACT.1.4	Ee'noko tenang teing ninka taamanaama otoroi teie orokovuru' Jerusalema'keta tenkenaavaroo'naang, teka nempaava'naang tampuu' tee avuavu' teing-koo Baumai maraka-antavuru'nung, ee' oro', “Aung tee tero naurampiru'nung aa'pama: 
ACT.1.5	Jooni Minkinarai tee ntong-koo minkirurima meeka'antaruriko', teka mmau' doong tankinuaruko dii' teing Tanuaang Meekung ninka meeka'antarariaining.”
ACT.1.6	Bera teinge tee naro' porora ee' nia'au', “Ovoring, dake ee enang donkompee'naang tee Isireeli tero donkompuu'na'?” 
ACT.1.7	Ee'noko teie aa'puru' teing, “Tee kapoo' dii'ke noru'koong deea'; tee bateinananka Mma'ke baka bakaang, bakaange iri'ke pinka'uru'nanka. 
ACT.1.8	Teka dii'ke tee iri' nkaveriaing tenang Tanuaang Meekung dii'koo dau poko, ee'noko dii' teing nkaning ning sira'meriaining anke Jerusalema'ke, ee'noko ookutunairu Judia' nameensi'koo ee'noko Sameria' ee'noko bera kansi' oparavainoo'ke basi.”
ACT.1.9	Ee'noko tee' minkuvura ooai otoko intamparu' tee Jiisuu', bera kamo'navu'ke nopa'ura paa'antavuu' teing-koo duta-ita. 
ACT.1.10	Ee'noko tenang paning-aape ankampariri otoroko, tee beko, ta'nina' kenaanka donkaanira mononopa' kakaarai nopa'nii'ka donkonuretu' te' teing-anko. 
ACT.1.11	Ee'noko aa'puretu', “Dii' donkaang Kaaleli'nupoong, aming-koo tee' donkoniri paning-aape ooveri otomang? Tee tee Jiisuu' deto intamparing paning-aape dii'ankoita tee, tee' nari' otoi poaing ooverio' paning-aape beina'.”
ACT.1.12	Teketa Olive'po'namii-eta toroariru' teing Jerusalema'aape. Due' te' Jerusalema' teketa. 
ACT.1.13	Ee'noko osi duparira deto daukava-koo koinau' te' otoroko'noo' aa'ning: Piita, Jooni, Jeemisi, Aanduru', Pilipi', Toomasi, Baatolomiu', Maatiu', Jeemisi tee Alopeasi bauring, Saimoni' Sieloti', ee'noko Judasi Jeemisi bauring. 
ACT.1.14	Aing teing nari' otoroi kunsi-koo bii'ka avariko'ning, napo' nari' teing manii', Meeri' Jiisuu' bauko ninka nari', ee'noko teing Jiisuu' baara'mainkaang.
ACT.1.15	Teketa nii'ning doong tankinuko teing Jiisuu' bakaning barevare-nupoong oosiarira Piita meu' donkonuu' teing-koo, deerunoo' narung daaku'keta kenai'ka-pina' otoroi. 
ACT.1.16	Ee'noko aa'puu', “Mmaikori' ee, tee Daari Meekunge minkuvuu'nung kara tee bakei dupenumpo' tee Tanuaang Meekunge urikamu' sira'puu'nung Deevita' karantavuma˜ mme' nkoaravaruko, aa'naare Judasi minkuari otong tee ee'nara Jiisuu' dai'au'ning barampuri pou'nung. 
ACT.1.17	Tee tee nii' ninka deerunii', Ovoringe nii' ninka nari' mintoomarii'naang miru'muru'nung.”
ACT.1.18	Tee aa' tee Judasie kansi'nameensi' moo'uu'nung teinge mooni'ninge bakaang oraka' nko-koo moo'au'ninge, ee'noko teke bore'ke uroi dua'arara tompoo'kura mintung taapo' bakoaru'. 
ACT.1.19	Ookara Jerusalema'nupoonge tee noru'au'nung tee, ee'noko tevora' kansi'navora' Akeldama tampau', miru'noo' Tookanavora'.
ACT.1.20	Ee'noko Piitai napo' karoma aa'puu', “Tee aung naning tee Daari Meekung-koong Kena-koo ee' minkuari otong,
ACT.1.20	‘Bakanavaro tee doonavaravaing ee'noko naning te' otoauka'.’ 
ACT.1.20	Ee'noko
ACT.1.20	‘Nii'nunge bakanoo' tareroma pari'antavuaing.’ 
ACT.1.21	Tee'koo, Daari Meekunge tee' minkuvuio' naning Judasi paari-antanung miring tampampiaing tee Ovoring Jiisuu' boo'keta daa'aru'na'koong kara sira'puaing nii' ninka nari'. Nii' Jiisuu' ninka nari' o'norimaing-pina' masika' oro' miru'ampiaing. 
ACT.1.22	Tee Jiisuu' ookara batei-koo nanuu'na' siompuko'nung Joonie minkivura meeka'antavuu'noo'keta bera nii'ankoita deto koinuu'noo'ke basi.” 
ACT.1.23	Ee'noko teinge kenaanka makosira tampaaretu' aa'noko Josepa', nii'noo' Basabas Jaastas ee'noko Mataias. 
ACT.1.24+ACT.1.25	Ee'noko kunsiarima aa'pau', “Ovoring ee, dake nantoong-koong domang noru'ei otomaunge naumeriaing arera narung anaanka-koo kenaankara-koo dake miru'ei otoing amurii' nko-nko nko-koo Judasi pari'antavuaing, oovuna' bere'arara bakanamenge oramenge boo'pari beu'nung.” 
ACT.1.26	Ee'noko tee' minkuaara siikiitaakii' nkoaako Mataias miring tavo'kuu'. Ee'noko teketa tee tee teing ninka nanai'keta narung kara okovuri nkanuka ninka nari' deeruau'.
ACT.2.1	Teketa tee doong parorona'mung Pentekos tampaako'na'mung tavo'kuu' ˜kenaanka-taa uiki Baari'koong˜ Paroro divu'kuio'. 
ACT.2.2	Te'mung ee'na'mung tee ookara naro'arira naro' otoroko ta'nina' aurong paning-eta pou' piong pankaing uutuarama karomana'. Ee'noko teie teva ookutunava maanto'uu' teing ee'ning ba'nanai otoko'nava. 
ACT.2.3	Ee'noko tee kapoo'nanka nta' meneng-pina' oro'nanka urumpariri teing-koo tankaamparira naruna' naruna' pante'ariru'. 
ACT.2.4	Ee'noko teing tenang Tanuaang Meekunge maanto'uru', ee'noko oovuning karai kara tutumpariru' Tanuaang Meekunge karantavuriko˜.
ACT.2.5	Tenang tee teke Jerusalema'ke nii'ning nantoong Ju'nupoong otoroko' Kumponing-koo mee'du'piariri otoroko'ning kansi'koo ookutunairu-eta paninga boonamenge otoromaing-eta. 
ACT.2.6	Ee'noko tee aung aurong paning-etaing taaravaara tee karinga naro' porora teke paapaa'ariko' teing Kumponing-koo mee'du'piariri porou'ning ookara karanankai teing biikaninge kareaio' taaravaara. 
ACT.2.7+ACT.2.8	Ee'noko ta'ninai karakararearima asikovuriko' aa'paama, “Aing ape' ookara ee' kareaamatomaing Kaaleli'nupoong, ee'noko arekee'koo nii'ke naruna' naruna' niikana' osina' kareaako taaravarampimang, aing kara aa'ninge: 
ACT.2.9+ACT.2.10	Paasia'na', Miidia'na', Iilama'na', Mesopotemia'na', Judia'na', Kapadosia'na', Poontusina', ee'noko Eesiana', Pirisia'na', Pampilia'na', Iisipi'na', ee'noko Liibia'na' te' Sairini-aapenoo'. Ee'noko Rooma'na' karompimaing damisimainku o'noring ookamurii'ka Ju'nupoong ee'noko nii' dama' Ju'nuka. 
ACT.2.11	Napo' nii' Kiriti' ee'noko Arebia-nupoong tovange nari', taaravarampimang niikana' kareaama sira'paako tee Kumponing bakaang nko-nko purinto'.” 
ACT.2.12	Ee'noko ookara asikovurira paapaa'ariko' bii'ka aa'peema, “Aung miru' aming ee' oro'?” 
ACT.2.13	Teka nii'ninge akapeu'aarima aa'paariko', “Aing uaini purinto'naru'ke maanto'antavaririning.”
ACT.2.14	Teka Piita teing ninka nanai'keta narung ninka nari' deto donkonaara deto karoma daankivurima aa'puru',
ACT.2.14	“Dii' Judia'nupoong ee'noko dii' ookara Jerusalema' otorimaing enang tasi'perii'naang io' barorontarira nkaang kara-koo. 
ACT.2.15	Ai' aing teing naikaara kanu'aria' tee' dii'ke noru'erimatomana' aung-koo mme' tane' ninka-koo. 
ACT.2.16	Teka aung tee kapoo' teie Jooelie teie Kumponing-etaing nakaronarai˜ urikamu' minkuvuu'nung aa'puu'noo'ka,
ACT.2.17	“Kumponinge aa'pumaang: Dama'ke doong asi'ning-koo ee' nkoaravaing: Ninge nkaang Tanuaang piampampaing ookutunung nantoong-koo, ee'noko diurukaa' aa'ning donkaang ee'noko maniku' tarampeeariaing˜ ee'noko diikaning nemaa'ke paning-etaning aampoonanka˜ ooaavaing ee'noko diikaning pankareu'ke noonenanka nooneaavai. 
ACT.2.18	Ee', ee'noko nkaning botovotonaa'nuka aa'ning maniku' ee'noko donkaang teing-koo doong-koo nkaang Tanuaang piampanko tarampeeariaing. 
ACT.2.19	Ee'noko ninge ta'nimpaarii'nanka oro'antavampaing a'dei'ke paning-koo, aa'noaing: duaa' mutaanampuai ee'noko kaara ereng-pina' oro'paravai; 
ACT.2.20	Ee'noko taa'ni'antananka a'doonge kansi'koo aa'ning oro'antavampai: ereng, nta' ee'noko ii kamo'pina' Ovoring bakana'mung due' poko doong panka'mung ampa'paa'na'mung. 
ACT.2.21	Ee'noko tenang ee' nkoaravaing: Baa tee Ovoring bakaang miring-koo eentavaravaing tee domamparavaing.’ 
ACT.2.22	“Dii' nantoong Isireeli-nupoong taaraveriaing aing karananka naurampii'naang otoining, tee Jiisuu' Nasareti'nung-koo. Dii'ke tee noru'eri otong tee nko-nko purinto'nanka ee'noko ta'nimpaarii'nanka ee'noko taa'ni'antananka Kumponinge dii'koo meu'ke nkovuining Jiisuu' bakaang birenge. Tee tee' nkovuu'nanka dii'ke noru'erii'naang tee Kumponinge botovuu'nung. 
ACT.2.23	Tero Kumponinge taura'pui miru'uu'na' dii'koo bireng-koo sipuko dii'ke oravitu ninka aa'barata'koo˜ taakaverio' boo'paru'nung. 
ACT.2.24	Teka Kumponinge deto daa'antavuu'nung unaa-antavuma boo'ke sisikeera ninka tanke'pui oto'keta, ai' teie pinka'koo koonto' makosi deea' bakei. 
ACT.2.25	Ai' temu'ka Deevita'ke Karistoo' miru'uma aa'puu'nung,
ACT.2.25	‘Ninge Ovoring ookara batei-koo ning-ankoa due'ka ooamaung. Tee ning-koo tampavine-koo otoko ning dua'maravauka'. 
ACT.2.26	Tee'koo nkaang domang dotumaramaung menenge kenamarama, baru'noo' nkaang mono dama'ke tampa' o'noaina' noru'marama. 
ACT.2.27	Ai' dake tee nkaang tanuaang darove'ea' tutueu oto'koo, nii'noo' ning dakaang naning meekung dera'koo taura'meauka'. 
ACT.2.28	Dake tee ning tasi'antameing tevung domang-anta bakanavung. Noru'ansi o'nong da' ninka nari' o'noresi doturotue maanto'antameaina'.’ 
ACT.2.29	“Ee aing mmarang, koonto' tasi'pario' naninge daang tampuauka'na' minkuama'naang tee-koo Deevita'koo. Tee ee'nung aa'nou'nung boo'pario' dako'au', ee'noko dako'au'noo' tee nii' ninka nari' otong e'mung doong-koo basinoo'ke. 
ACT.2.30	Teka Deevita' tee nakaronara˜ deemparitaa' Kumponing bakaang kara noru'uko'nung. Kumponinge mariarama Deevita' maraka-antavuu'nung bakanaving-koo narung oko-antavuu'naang te' bakanoo' ba'nanui tareroma; tee aa'nung tee Kumponinge tero Pako'pari'nii' nantoong domampurira tarevuriaing. 
ACT.2.31	Tee' ee'na' noru'uitaa' tee' minkvuu'nung tee Pako'pari'nii' daa'aravaing-koo, tee ee'nung tee darove'uaruu'nung tutueu oto'koo ee'noko bakaang mono dera'oaruu'. 
ACT.2.32	Tee ee'nung, Jiisuu', Kumponinge boo'keta daa'antavuu'nung ee'noko nii' teing tee-koong kara sira'nuka. 
ACT.2.33	Enang tee Kumponing-koo tampavine-koo tareroma ba'nanui otong. Bauma-ita tee Tanuaang Meekung maraka-antavuu'nung nkavura teie piampuing nii'koo enang oomererima taaramerererimaatomaing dii'ke. 
ACT.2.34	Ai' Deevita' tee paning-koo deto koinuaruu'nung, teka teie ee'nunge aa'puu'nung,
ACT.2.35	‘Teie Ovoringe nkaang Ovoring aa'puu'nung, “Ning-koo tampavine-koo ba'naniai teing dakaning kare-nupoong dakaning kau' patu'nuka deeng-antarerompainoo'ke basi.” ’ 
ACT.2.36	Dii' ookarai Isireeli-nupoonge tasi'peri noru'eriaing tee tee Kumponinge naro'ka aa'noing nari' Ovoring ee'noko tee Pako'pari'nii' deeng-antavuing, tee ee'nung Jiisuu' dii'ke aa'barata'koo taakaveru'nung.”
ACT.2.37	Enang tee teinge tee taaravaako teie domang too'puru'nung, ee'noko aa'paaru' teing Piita dovang kara okovuri nkanuka, “Ee aing nii'marang, nii' arekee' nkomarii'naang?” 
ACT.2.38	Ee'noko Piitai aa'puru' teing, “Bere'darira ee'noko ntong-koo minkirarira meeka'antarariai dii' ookara tee-koo Jiisuu' tee tero domamuri taremuriainoo'koo Pako'pari'nii' bakaang miring-koo Kumponinge oraka' nkonanka tonta'deruriaina' ee'noko dii'ke tee avuavu' tee Tanuaang Meekung nkaveriaing. 
ACT.2.39	Ai' aung tee ee'nung avuavu' dii'koo maraka-antavuu'nung ee'noko diurukaa' ee'noko ookara isipo'ke otoromaing. Ee'noko teing ookara teie Kumponinge niikaang Ovoringe tee-anko po'koo bokuvuriaining oko-antavurii'naang tampuu'.”
ACT.2.40	Teie Piitai tee aa'na' napo' siingoravurima tee' pinauvuritaa' daankivuru' ee' minkuvuma, “Domaang moo'dariai dii' teieta kiimata-ita aing emu'navarang koonto' deeainge nkavaavaing-eta.”
ACT.2.41	Ee'noko teing bakaang kara te'mung taaravaara, ntong-koo minkiarira meeka'antavarira, teing-koo tapo'ariru'ning naro'ka beenaumo kokorei'.
ACT.2.42	Ee'noko teing bii'ka avariru' aa'noo'naang: kara okovuri nkanuka biikaang nau-anta taaravaama, naro'ke navuariri, taamang nari' tankaampeema kunsiarimatoo'naang. 
ACT.2.43	Ee'noko nantoong ookara ookau'ning asikovorou', kapoo'nanka mmau' ta'nimpaarii'nanka ee'noko taa'ni'antananka teinge kara okovuri nkanukai nkoaako. 
ACT.2.44	Ookara baito-nupoong naro' navuariri kune'eeko' ookara biikaning kapoo' nari' kompaama. 
ACT.2.45	Ee'noko teinge biikaning kapoo'nanka kavonanka baaveaama tankaampau' teing-koo ookara-koo ata'ai otoroko'ning-koo. 
ACT.2.46	Ee'noko doong kante dootuu'nava pankava-koo nari' beroko' sisiu'peea', taamang nari' pisi'eema biikanairu-koo domang doturotu ninka avusiro'ariri. 
ACT.2.47	Kumponing daangampaako', ee'noko nantoonge tampa' noru'aariko'. Ee'noko ookara doong-koo Ovoringe dootuu'nupoong mmau'antavuriko' teing ninka domaang moo'ariko'ning ninka.
ACT.3.1	Nii'na'mung kamunoo' Piita ee'noko Jooni pava dootuu'nava pankava-koo beretu' kunsi-koong bateinang-koo, duaa' ave'arako. 
ACT.3.2	Ee'noko naning kau' doota ponto'aru'noo'keta te' otoko'. Tee ee'nung doong kante nkavai poroma sipaako'nung karanaang pava dootuu'nava pankava-koo, miring Tampa' Oro'navarong tampaako'navarong-koo, baka-eentavaramaatoo'naang dootuu'nava pankava-koo koinaako'ning-koo. 
ACT.3.3	Ee'nunge Piita naanka Jooni dootuu'nava pankava-koo bereko oovureta eentavuretu' kapoo' avuree'naang. 
ACT.3.4	Ee'noko Piita naankai Jooni naapu narung oovuresi Piitai aa'puu', “Nee' oomereai.” 
ACT.3.5	Ee'noko tee tenaanka-koo baroromparu' ee' noru'uma: Kapoo' amuree'naang anaankai. 
ACT.3.6	Teka Piitai aa'puu', “Aung ee, ning mooni' oto'memua', teka kapoo' ning oto'memuing aroma'naang. Jiisuu' Karistoo' bakaang miring-koo tee Nasareti'nung da' daa'darara naniai!” 
ACT.3.7	Ee'noko teie tampanaang-koo bireng-koo kompura deto i'ampuko namu'ke bakaang kau' ee'noko koposiina purimparu'. 
ACT.3.8	Bera tee deto dinkitoo'arara donkonui nanuu' ee'noko tumparu' dootuu'nava pankava-koo tenaanka ninka nari', nanuma ee'noko dinkitoo'arama Kumponing daangampuma. 
ACT.3.9	Kumponing daangampuma nanuko ookara nantoonge ooaara tee tasi'pau' tee ee'nara baka-eentavaramaung Tampa' Oro'navarong-koo ba'nanui dootuu'nava pankava-koo. 
ACT.3.10	Ee'noko tee teing aa'na' ta'nimpariru' asikovoroma tee-koo kapoo'koo tee-koo nkoaru'nung-koo.
ACT.3.11	Tenang tee kau' doota taarevora Piita naanka-koo Jooni bi'antavari beio' ookara nantoong teing-anko nari' aivitu-navaro-koo˜ miring Solomoni' bakanavaro-koo kua'parira dooroi tavuru'. 
ACT.3.12	Ee'noko tenang Piitai oovurira teing tee teka daankivuru' aa'puma,
ACT.3.12	“Dii' nantoong Isireeli-nupoong, aming-koo ta'ninirimang aung-koo, ee'noko nee' aming-koo tuutuu'anta narung oomererimaang? Ai' ee' noru'erima aung neekaang purinto'ke ee'noko aarumo meeka'pari oto'ke kau' taare-antavampesing? 
ACT.3.13	Teie Kumponinge niikakatauro Eebaraami' dovang, Aisake', ee'noko Jeekopi' biikaange tee Jiisuu' bakaang muu' tarenung meenasi avuio' aung tamparu'antavuing. Tee ee'nung Jiisuu' dii'ke Pailati'anko be'antaveru', ee'noko Pailati'ke unaa-anta-koo tampuio' piaroriaruu'. 
ACT.3.14	Tee Jiisuu' naning meekung ee'noko koonto' tee tompimperira naning tavu'nko piaroru' Pailati'ke sing-antarerurii'naang. 
ACT.3.15	Ee'noko dii'ke tee Domaang Okonara dupisi'eru', teka tee ee'nung Kumponinge domang-antavuu' boo'keta. Nee'naanka tee-koong kara sira'ka. 
ACT.3.16	Ee'noko teie bakaang miring purinto'ke masika'antavampirio' aung naning puring-antavuing ooverima tasi'perimatomaung. Ee'noko teie ee'nunge masika'antai Jiisuu'ketainge aung naning ookutuario' taare-antavuing dii'koo ookara-koo dutakanoo'ka.
ACT.3.17	“Emu' tee dii' mmarang, ninge noru'dampiring dii'ke tee noru'eria' tee' nkoveru'nung teing ninka diikaning ovontunanka ninka. 
ACT.3.18	Teka tee kapoo' Kumponinge tero sira'puu'nung bakaning nakaro-nupoong biikaang karange, tee ee'nung domamuriainoo'koo Pako'pari'nii'ke baike kune'uaing tee' nari' dupe-antavuieeng. 
ACT.3.19	Ee'noko enang tee Kumponing-koo bere'dariaing dii' teing diikaang oraka' nkonanka piu'deruriaina' ee'noko napo' unaa-anta Ovoring-eta komperiai batei makotuko. 
ACT.3.20	Tee' nari' bere'dariri otoriko botovuaing tee naning Pako'pari'nii' dii' domang-anta-koo miru'uu'nung, tee ee'nung Jiisuu'. 
ACT.3.21	Enang tee paning-koo otomatoo'naang bera tee batei Kumponinge ookara kapoo' neraka'antavuainoo'ke basi tee' maraka-antavuu'na' bakaning meekupoong nakaronuka biikaang karange uripo'keta. 
ACT.3.22	Aa'nung Moosesie tee minkuarama niikakatauro aa'puru',
ACT.3.22	‘Ovoring Kumponinge tee narung nakaronara donkong-antareruriaing dii'koo dama'navarang-koo meu'ke, tee' nari' ning donkong-antamuu'na', ee'noko dii'ke bakei taaraverimaatoaing teing kapoo' naururiaining. 
ACT.3.23	Ee'noko teing nantoong ookara naruna' naruna' tee ee'nung nakaronara taaravaavauka'ning bakaning nantoong-eta simpe'uriaing.’ 
ACT.3.24	“Ee'noko Moosesi narung deea', napo' ookara nakaro-nupoonge Samuela'keta doompeto Kumponinge karantavuriko'ninge˜ kara e'munung doong-koong sira'pau'. 
ACT.3.25	Ooveriko, Ovoring bakaang maramaraka tee dii' diikaang, aa'ning teing bakaning nakaro-nupoong biurukaa', ee'noko teing oko'bosi'nuka diikakatauro bii'dompenku. Ee'noko tee kara maramaraka Kumponinge Eebaraami'koo naroompuu'naare Jiisuu' miru'uitaa' ee' minkuvuu',
ACT.3.25	‘Da'dompenge ookara kansi'nupoong amutemurii' nantoong biraankevuriaing.’ 
ACT.3.26	Kumponinge Jiisuu', bakaang muu' tarenung, tutung dii'koo botovuu' dii' ookara naruna' naruna' diikaang oraka' nkonanka-ita bere'antarurira biraanke-antarurii'naang.”
ACT.4.1	Ee'noko tenang Jooni naankai Piita teing nantoong karavaareko teing piristi'nanka ee'noko pava dootuu'nava pankava orokovui tarenuka˜koong bore' ee'noko teing Noru' Pitunavitu˜ te' tenaanka-anko porou'. 
ACT.4.2	Porora teing aa'na' iiravorou' taaravaara tenaankai Jiisuu' daankivurema nantoong boo'keta daa'ariaing minkuvureko. 
ACT.4.3	Ee'noko aa'na' kamunoo'uio' teinge tenaanka dai'aareta kiimatanava'koo sipaaretu' bera dauna'mung-koo basinoo' otoree'naang. 
ACT.4.4	Teka mmau'ke tenaanka-koo tee kara taaravau'ninge masika'antavau'. Ee'noko deerunoo'koo teing nantoong bere'ariru'ning pa'noko' kokorei'koo˜ basi.
ACT.4.5	Teketa dauna'mung Ju'nupoong koompaara'navitu naro'ariru' aa'ning tarenuka, pankenanka ee'noko boto naunuka. 
ACT.4.6	Aanasi, tee ookara-koo dau basi piristi', ee'noko teing donkaang tee ninka Kaiapasi, Jooni ee'noko Aleksanda' narung puata'kooning nari' porou' te' Jerusalema'. 
ACT.4.7	Ee'noko tenang teinge tenaanka meu' ba'nang-antavaareta nia'aareko' aa'paarema, “Iri' ee'noko miring baa bakaange tee aung amurii' nkoveremang dee'ke?”
ACT.4.8	Teketa' tee Piita Tanuaang Meekunge maanto'ui aa'puru' teing, “Dii' tarenuka ee'noko nantoong-kooning pankenanka, taaramerereriai. 
ACT.4.9	Dii'ke e'mung nii'na' noru'erima tuutunamererimaatomaung deeko' kapoo' tampara nkoampetu'nung-koo aung-koo kau' doota-koo, ee'noko tee' taarevou'na' noru'koo piaroriko deeko' makosi. 
ACT.4.10	Naurarampiko tee aung tasi'periaing dii'ke ee'noko ookarai Isireeli-nupoonge tee Jiisuu' Nasareti'nung tee Domamuri Taremuriainoo'koo Tero Pako'pari'nii' bakaang miring ninka tee' nkoampesing. Tee ee'nung, dii'ke aa'barata'koo dupisi'eriko Kumponinge boo'keta daa'uu'nung, tee bakaang iri'ke aung naning dii'koo dutakanoo'ke tampa' otoi donkonui otong. 
ACT.4.11	Daari Meekunge tee naning Pako'pari'nii' miru'ui ee' minkuvuu'nung,
ACT.4.11	‘Are' ee'nare' kapanare' dii'ke pava kaninukai poore'erima dua'eru'nare' enang ookutunava-koo e'manianare' tumanare' deempario' tasi'periaing!’ 
ACT.4.12	Ee'noko nii'nung domaang moo'muripeu'nung otoa', Jiisuu' narung. Bakei, ookutunairu-koo paning-koo boonameng-koo nii'nung otoa' bakaang miring bokuampiko domamuripeu'nung.”
ACT.4.13	Enang tee teinge tenaanka Piita naanka ee'noko Jooni avororea' deravareko ooaareta ta'ninau'nung, tamunsi'naanka, tampa' barearearuu'naanka-pina' noru'aarema. Teketa tasi'paaretu' Jiisuu' ninka nari' otoreko'naanka. 
ACT.4.14	Teka tee naning taarevou'nung tenaanka-koo due' donkonuio' ooaama teinge kapoo' minku-koo makosiaavaruu' tenaanka too'deng-koo. 
ACT.4.15	Bera koompaara'navitue dama'du botoaareta bii'ka makenge minkuarima aa'pau', 
ACT.4.16	“Arekee' nkoarampii'naang nii'ke anaanka? Ai' ookara Jerusalema'nupoonge tee noru'ai otong ta'nimpaarii' pankaing nkovuresing, ee'noko nii'ke penkempampiarupeu'. 
ACT.4.17	Teka nantoong-koo avitoitoi beremparavaroo'naang deeko' potearampiaing anaanka napo' aung ninka miring ninka naning karavureauka'na'.” 
ACT.4.18	Teketa tee napo' bokuaareta poteaaretu' koonto' minkuvurearoo'naang ee'noko nau-antavaarearoo'naang Jiisuu' bakaang miring-koo.
ACT.4.19	Teka Piita ee'noko Jooni naankai maku'aarema teing aa'paaretu', “Arekee' tampa', dii' nantoong taara-koo ai' Kumponing? Kumponing-koo dutakanoo'ka maku'na' enang noru'eriai. 
ACT.4.20	Nee'ke nii'na' bere'koo makosi deea', teka tee' nari' taaravampema ooampetu'na' minku-koo makosi.” 
ACT.4.21	Teketa teinge tee sisikeera avaarepeu'na' papaaravau', ookarai nantoonge Kumponing daangampaako tee-koo nkoaru'nung-koo. Ee'noko aa'na' avoro'antavaareta sipaaretu'. 
ACT.4.22	Ai' tee aung naning ta'nina' taarevou'nung tee bakaning mare' karenaumo kivora divu'.
ACT.4.23	Teketa tee Piita ee'noko Jooni sipaaresio' bee'maikorori'anko bereta nauaaretu' kapoo' teinge piristi'nuka-koo ovontunge ee'noko nantoong-kooning pankenankai minkuau'ning. 
ACT.4.24	Ee'noko tenang teinge taaravaara tee teing deto aa'na' nari' kareau' Kumponing-anko aa'paama,
ACT.4.24	“Ovoring, da' Kumponing ookara kapoo' nkoveu'nung aa'nimpo', paning ee'noko kansi' ee'noko pirung. 
ACT.4.25	Dake Tanuaang Meekung ninka temu'nung niuma Deevita', dakaang muu' uripo' tarevuko'nung, karantavema aa'peu',
ACT.4.25	‘Aming-koo teing akovituri iira ninka daa'arimang? Aming-koo nantoong oraka' makotua'na' nko-koo maroarimaunge! 
ACT.4.26	Ookara dauraronanka kansi'koo otoromaing tavu'koo maamuariri otorong. Pankenuka naro'arira otorong tee Ovoring turang-koo ee'noko tee tero Pako'pari'uu'nung nantoong domampuri tarevuriainoo'koo.’ 
ACT.4.27	“Masika' minkueing, aa'noing Eeroti' ee'noko Poontiasi Pailati', Ju'nupoong ee'noko akovitu nari' tapo'ariring aung-koo osi pankaing-koo Jiisuu' turang-koo, tee dakaang muu' tare-koo dake pako'pari'eu'nung. 
ACT.4.28	Teing naro'ariring nko-koo ookara kapoo'nanka dake dakaang iri'ke ee'noko piai tero miru'eu'ning tavo'araa'naang. 
ACT.4.29	Enang tee mau'mau'maariko ooverira Ovoring iri' ameriaing dakaning botovotonaa'nuka dakaang kara amorompia' sira'pampiaina'. 
ACT.4.30	Ee'noko dakaang bireng tovoro'daravaing nantoong taare-anta-koo, ee'noko taa'ni'antananka ta'nimpaarii'nanka nko-antamemuriai tee dakaang botovotonaa'koo kuunge miring Jiisuu' tampampiko.”
ACT.4.31	Enang tee kunsi bakeariko te' ee'noo' teing oosiariru'noo' danu'arako ookara Tanuaang Meekunge maanto'uru', teketa Kumponing bakaang kara sira'paako' avoreaava'.
ACT.4.32	Enang tee tevitu ookutunavitu masika'anta-po'navitu domang nari' noru'arima nari' mantompariko'. Naninge ee' tampua': Kapoo' ning oto'memuining ninka nkaning, teka teing ookara kapoo' nari' oto'evoroko'. 
ACT.4.33	Ee'noko tee ninka iri' pankaing ninka teinge kara okovuri nkanukai Ovoring Jiisuu' boo'keta domamparu'na'koong kara ooau'na' sira'pau', ee'noko ookara biraanke-po'nupoong deempariru'. 
ACT.4.34	Naning kapoo'koo ata'oi' otoaruu' teing-koo meu'ke, ai' teinge ookarai aa'nong teing kansi'po'nupoong ee'noko pavapo'nupoonge kanteariri baaveaama moo'noo' nkavaama kara okovuri nkanuka-anko tavo'aako'. 
ACT.4.35	Ee'noko teing naruna' naruna' bii'ka tankaampeeko' ata'oinku-koo. 
ACT.4.36	Narung pakupaku nkovuko'nung tee Josepa', nii'na' “Banabasi” kara okovuri nkanukai tampau'na' (miru'noo': domang kuaa'anta bauko) Liivai' bakanarempo'koong, Saiparasi-namui'nung. 
ACT.4.37	Teie ee'nunge kansi'nameng baavevura mooni' kara okovuri nkanuka-anko tavo'uu' tankaampaava'naang.
ACT.5.1	Teka narung naning miring Ananaiasi teni ninka ba'aang Sapaira, teringe kansi'koo nii'noo' baavevuretu'. 
ACT.5.2	Ee'noko Ananaiasi, ba'aange noru'ui otoko, nii'ning pinka'ura ee'noko nii'ning kara okovuri nkanuka-anko tavo'uu' ookutunung moo' tampuma. 
ACT.5.3	Teka Piitai aa'puu', “Ananaiasi, aming-koo da' Sietani'ke domang maanto'koo taura'daring Tanuaang Meekung tosiee'naang mooni'koo nii'ning pinka'ei kansi' baaveveieeng-koong? 
ACT.5.4	Tenang mme' baavevea' tevora' tee da' narung okorui otoko'nung. Ee'noko baaveveieenoo'keta tee mooni' tee dakaang, daka piaropeu'na' nkovepeu'. Naninge eturuarupeu' a' tavo'koo. Ee'noko arekee'koo dakaang domange tee' matauei? Ai' dake tee naning tosiea', teka Kumponing tosieing.” 
ACT.5.5	Tenang Ananaiasie teing kara taaravura tee te' doonko boo' dua'aru'nung. Ee'noko teing nantoong taaravau'ning aa'na' avoreau'. 
ACT.5.6	Teketa nemaa' daa'arira mono nopa'aara nkavai berora dako'au'.
ACT.5.7	Dama'ke beenaumo aua-pina' tankinuko ba'aang te' tavo'kuu' noru'ua' kapoo' nkoaru'nung. 
ACT.5.8	Ee'noko Piitai aa'puu' teni, “Naumeai, dee'ke ee masika' kansi' aing-koo mooni' anke otoining-koo makosi baaveveresieeng?” Ee'noko tenie aa'puu', “Ee', teing-koo makosi.” 
ACT.5.9	Teka Piitai aa'puu' teni, “Dee'ke arekee'koo nari' mataueresing Tanuaang Meekung Ovoring bakaang paara-koo? Taaraveai da'ung dako'koo beroining-koong kumpikumpiring, enang toroarima karanaang basiarimang. Teinge ee'ninge napo' da' nkaraava'naang.” 
ACT.5.10	Teketa namu'ke teni te' doonko kau'kanoo' boo' dua'aru'. Ee'noko teinge nemaa'ke poroma boo'pario' ooaara oko-aape nkavai berora dako'au' ba'ung-koo nameng-aape. 
ACT.5.11	Ee'noko avo'avoro' pankaing tavo'kuu' teing-koo ookara-koo dootuu'nupoong-koo ee'noko napo' teing-koo tang taaravau'ning-koo.
ACT.5.12	Enang tee teinge kara okovuri nkanukai mmau' taa'ni'antananka ee'noko ta'nimpaarii'nanka nkoaako' nantoong-koo meu'ke, ee'noko teing ookutunavitu dootuu'nava pankava-koo Solomoni' bakanavaro aivitu˜navaro-koo teke nari' kune'eema otoroko'. 
ACT.5.13	Nii'ning teing-anko po'koo avoreaako', teka bane avoreaama nantoonge deto aa'na' nari' noru'aariko'. 
ACT.5.14	Ee'noko nii'ninge masika'antavaama dau-eta dau Ovoring-koo tampo'ariko', miatara, aa'noko donkaang ee'noko maniku'. 
ACT.5.15	Tee' nkoarima teinge siipa-po'nupoong taung sionairu-koo nkavaari poroma batanang-koo ee'noko tani' dovang-koo bempaariko' Piitai teke tankinuma tamung uu'aa' narunge deeko', daka'antavuriko taarevoroo'naang. 
ACT.5.16	Ee'noko napo' nantoonge osi oki'nareka'keta Jerusalema' koroai otoroining-eta siipa-po'nupoong po'antavaariko' ee'noko ma'nari orenge koriaariko'ning, ee'noko ookara nari' taarevoroko'.
ACT.5.17	Teka piristi' deto basi daa'aru'nung bakanavitu Noru' Pitunavitu ninka mamairoi maanto'uri. 
ACT.5.18	Ee'noko teing kara okovuri nkanuka dai'aarira kiimatanava-koo tamung sipaarimanoo' sipaaru'. 
ACT.5.19	Teka muunganang Ovoring bakaang koosinunge karanaang kiimatanava-koong daate'ura dama'du sing-antavuru' teing, ee'noko aa'puru', 
ACT.5.20	“Berira donkoniriaing te' pava dootuu'nava pankava-koo ee'noko nauereriaing nantoong ookara minkunaa aung amurii' nerakung otooto'koong.” 
ACT.5.21	Ee'noko tenang teinge tee' taaravaara tane'ke tero ora'ka pava dootuu'nava pankava-koo berora nau-antavaariko' teke.
ACT.5.21	Enang piristi' deto basi bakanoo' kara simpe'doma pou' teing ninka nari' otoroko'ning ninka, teketa koompaara'navitu bokuaaru', teing ookara bore'nuka Isireeli-nupoong tarenuka, ee'noko kiimatanava-koo botoaaru' kara okovuri nkanuka po'antavaarii'naang. 
ACT.5.22	Teka tenang piatooronanka˜ porora teka kiimatanava-koo ooaaria', ee'noko toroarira tee' minkuau' ooaariaruu'na'. 
ACT.5.23	Aa'pau', “Nii'ke kiimatanava tampa' pinka'ario' ooampiring, ee'noko tanatavaamaing karanaange donkonaio', teka tenang daate'ampirinang narung naning otoa' kuunge.” 
ACT.5.24	Enang tee teie teing piatooronuka dootuu'nava pankava tareaako'ning-koong bore'ke ee'noko piristi'koo pankenge taaravaara teing aing karananka teing papaaravariru' teing-koo. Paapaa'arima aa'paako', “Ai' pa arekee' nkoaraa'naang?” 
ACT.5.25	Ee'noko nii'nunge pora aa'puru', “Teing nantoong dii'ke kiimatanava-koo siperereru'ning pava dootuu'nava pankava-koo donkonai nau-antavaarimaang nantoong.” 
ACT.5.26	Teketa teing piatooronuka biikaang bore' siompai berora bokuaaru' teing, teka tokoona' nkoaaria' avoreai nantoonge kapange too'paari'neeng-koo.
ACT.5.27	Ee'noko teinge po'antavaarira koompaara'navitu-koo uro'kanoo' donkong-antavaaru'. Bera piristi' deto basie nia'urima aa'puu', 
ACT.5.28	“Nii'ke bakei koonto' poterarampirieeng dii' tee aung miring-koo nau-antarariaroo'naang. Teka dii'ke maanto'antavering aung Jerusalema'nameng teie diikaang naunaue, ee'noko dii'ke nii' tuumpi-koo kei'dorimang aung naning bakaang boo'koo.”
ACT.5.29	Teka Piitai ee'noko teing nii'ning kara okovuri nkanukai maku'aama aa'pau', “Nii' aa' tee Kumponing-koo narung-koo aroo'marii'naang, naning-koo deea'. 
ACT.5.30	Teie Kumponinge niikakatauro biikaange daa'antavuu'nung tee Jiisuu' dii'ke dupisi'eru'nung aa'barata'koo bi'erira. 
ACT.5.31	Kumponinge pankaing-antavuu'nung deto tee-koo tampavine-koo sipura nantoong biikaang Ovoring ee'noko Domang-anta deemparaa'naang teketa dii' Isireeli-nupoong pakururio' bere'dariko oraka' nkonanka tonta'derurii'naang. 
ACT.5.32	Ee'noko nii' teing kara sira'nuka aing-koo kapoo'nanka-koo tee ninka Tanuaang Meekung ninka nari', tee ee'nung Kumponinge avuru'nung teing siompaamaing.”
ACT.5.33	Tenang teinge ovoroo'nukai tee' taaravaara teing iirai puru'antavurio' teing dupisi'koo piavorou'nung. 
ACT.5.34	Teka teing-koo narung Boto Keperuu'navitu˜koong miring Kameliele otoko' ookarai nantoonge tampa' noru'aamaung. Bera tee teing-koo koompaara'navitu-koo meu'ke donkonura aa'puu', “Aing nantoong dama'du sing-antaverereriai io'.” 
ACT.5.35	Ee'noko teie aa'puru' teing ovooka'nuka, “Dii' Isireeli-nupoong, tampa' tarerariai aing-koo kapoo' orara nkoveri'neeng. 
ACT.5.36	Tero tee naning Tuudas donkonura baka daangamparako'nung pankaing tamparama, ee'noko karingai donkaange deerunoo' karenaumo daaku'ke siompaako'. Teka tee tavaako tee teing tee siompaako'ning avitoitoi purarenka'arira paa'ariru'. 
ACT.5.37	Tee-koo dama'ke Judasi Kaaleli'nung napo' donkonuu' tenang Siisa'ke nantoong deeruvuriko'nang, ee'noko teie nii'ning barampuru'. Ee'noko tee napo' tee' boo'paru' ee'noko teing ookara tee siompaako'ning purarenka'ariru'. 
ACT.5.38	Tee'koo ninge enang dii' aung kapoo' enang tavo'kuing-koo naurampimang, donta'dariri otoriaing aing-eta nantoong-eta, siperereriko bii'ka otoroai. Aing kapoo' ainge maroaama nkoaamatomaing naning-etaing deeko' teing dua'aravaining. 
ACT.5.39	Teka teing Kumponing-etaing deeko' dii'ke teing dua'anta-koo makosi deea'. Tee' nkorarima deeko' Kumponing ninka turani'nanka deentarii'naang.”
ACT.5.40	Bera tee bakaang kara tampa' taaravaara teing kara okovuri nkanuka kuung bokuaarira mura'aarima poteaaru' Jiisuu' bakaang miring-koo kapoo' minkuaavaroo'naang. 
ACT.5.41	Teketa tee koompaara'navitu-ankoita berou'nung dotuariritaa' Kumponinge taura'puru'nung-koo manki' nkavaava'naang bakaang miring-koo. 
ACT.5.42	Ee'noko doong kante pava dootuu'nava-koo ee'noko nantoong biikaning pavananka-koo nau-anta-koo sipariaruko' daankiaama Jiisuu' tee naning Kumponinge tero Pako'pari'uu'nung˜ nantoong domampuri tarevuriainoo'koo.
ACT.6.1	Tenang ee'nang tee batei-koo Ju'nupoong Jiisuu' siompaako'navitu karinga deempariru', teing-koo nariong Kiriki'na' kareaako'ning ee'noko nariong Iiburu-na', ee'noko teing Kiriki'na' kareaako'ninge teing Iiburu-na' kareaako'ning minkuminkuaariko' aa'paama, “Nii'kooning maniku' naaroonku tampa' pakuaariarukoo' doong kante kapoo' tankaampaama.” 
ACT.6.2	Ee'noko teinge nanai'keta kenaankai ookara Jiisuu' siompaako'ning naro' bokuaarira aa'paaru', “Nii'ke Kumponing bakaang kara daankiampimaung tamung si'koo makosi deea' taamang banto'arampima. 
ACT.6.3	Tee'koo dii'ke mmaikori'ke ˜kenaanka-taa nantoong dii'kooning nii'ning miru'ereriaing Tanuaang Meekunge ee'noko mataue maanto'nuka tasi'pereritaa', teing ee'ning aung-koo amurii' nko-nko-koo siparampiaining. 
ACT.6.4	Teka nii' tee kunsi-koo ee'noko Kumponing bakaang kara nau-anta-koo amariaing.” 
ACT.6.5	Ee'noko teie karai minkuau'nunge ookara karinga dotu-antavuru', bera teinge aing aa'ning tampaaru': Sitiveni, naning baito ee'noko Tanuaang Meekunge maanto', teketa Pilipi', ee'noko Porokorus, ee'noko Naikena, ee'noko Tiimon, ee'noko Paramenas, ee'noko Nikolas, tee naning dama' Ju', Antioko'nung. 
ACT.6.6	Teing aing ee'ning kara okovuri nkanuka-anko uro'kanoo' donkong-antavaariko teinge kunsiaaru' tanka' pante'aarira teing-koo.
ACT.6.7	Ee'noko tee' nari' Kumponing bakaang kara kato beremparu' ee'noko Jiisuu' siompaako'navitu aa'na' mmau'ariru' teke Jerusalema'ke, ee'noko mmau' piristi'nanka aroo'ariru' Jiisuu' baito-koo.
ACT.6.8	Ee'noko Sitivenie tee, Kumponing aa'na' masika'antavuitaa' ee'noko iri'ke maanto'ui taa'ni'antananka ee'noko ta'nimpaarii'nanka nkovuko' nantoong-koo meu'ke. 
ACT.6.9	Teka nii'ninge nantoonge daa'arira Sitiveni turampaako'. Teing Ju' nii'noo'nupoong biikaang pava dootuu'nava-koo dootuu'ariko'ning Kiimata-ita Simpiri'antanii'nanka Biikanava tampaako'nava-koo. Teing ee'ning Sairini-nupoong ee'noko Aleksandaria-nupoong ee'noko Silisia-nupoong ee'noko napo' Eesia-nupoong. 
ACT.6.10	Teka Tanuaang Meekunge kake'ii-antavui Sitiveni karantavuko˜ makosiaavaruko'. 
ACT.6.11	Teketa tenang teinge nii'ning nantoong makenge etuaaru'nung tosiarima aa'paava'naang, “Nii'ke taaravampirio' teie Kumponing oraka' minkuvuing, ee'noko Moosesi.” 
ACT.6.12	Ee'noko terionge tee tosi-koong minkuminkuru aa'na' berempau'nung meu'ke nantoong-koo, ee'noko biikaning pankenanka-koo ee'noko boto naunuka-koo bera aa'na' iiravorou'. Ee'noko teing Sitiveni-anko porora tee baransii'aara koompaara'navitu naro'ariru'noo' tavo'au'. 
ACT.6.13	Bera tee daang-koong karananka masikeng-pina' donkong-antavaaru' aa'pau'ning, “Aunge naninge uatepa ava pava dootuu'nava pankava meekava oraka' minkuvumaung ee'noko tee boto Moosesi-nung. 
ACT.6.14	Ai' nii'ke tee taaravampirio' minkuvuma aa'pumaung: Teie Jiisuu' Nasareti'nunge ava derovura toomonanka Moosesie amuru'nanka aampari'antavuai.” 
ACT.6.15	Ee'noko ookara koompaara'navitu teke ba'nampariru'ninge ooai otoko bakaang oing koosinung˜pina' oro'paru'.
ACT.7.1	Ee'noko piristi' deto basie aa'puu', “Tee' ee masika' minkuaamang?” 
ACT.7.2	Ee'noko Sitivenie aa'puu',
ACT.7.2	“Dii' mmataraang ee'noko mmarang, io' taarameriaing ning. Tee Kumponing meenasi-po'nung Eebaraami'koo niuma-koo oro'paru' Mesopotemia' otoko Aarani'aape mme' tenkenuaruko. 
ACT.7.3	Kumponinge aa'puu' tee,
ACT.7.3	‘Tenkeniaing anketa dakanoo'keta kansi'keta, dakanamuiaang-ankoita, ee'noko ninge naurampainameensi'koo beaing kansi'koo.’ 
ACT.7.4	“Teketa Kaldea-nupoong biikanameensi'keta tenkenura tee bera Aarani'namono-koo otoko'. Ee'noko teketa bauma boo'pario' dama'ke Kumponinge botovuu' teketa aa' ee'noo' ameensi'koo nii' enang o'norinoo' poo'naang. 
ACT.7.5	Teka ameensi'koo navaro oko-antavua', oki'noo' aa'noo' muku'noo' otoa'. Teka tamung maraka-antavuu'nung dama'ke teing ninka ba'dompenku ninka doompeto dama'ke tavo'kaavaining ninka nari' kompaava'naang bane bauring mme' otoaruko. 
ACT.7.6	Ee'noko Kumponinge ee'pina' nauvuu',
ACT.7.6	‘Daurukaa' teing dama'ke tavora-nupoong otoroaining oovuning biikanoo'ke, teke teing-koo dai'nisinuka deempariri otoromaatoaing oraka' nkoaariko karenaumo daaku' mare'koo. 
ACT.7.7	Teka ninge kiimatavarampaing teing tevitu da'dompenku tang moo'dopa-koo mintoong-antavaariainavitu. Ee'noko teketa tenkenaarai'nange ning anke ameensi'koo porora dootuu'maamatoaing.’ 
ACT.7.8	“Kumponinge tee'purai'nange teie napo' kara naroong-antaevuu' dopa' toto'naveu-koong. Ee'noko tee'koo Eebaraami' Aisake' bauma deemparara dopa' napu'uu' bakaning doong ˜beenang-taa basiarako. Ee'noko Aisake' tee Jeekopi' bauma deemparu' ee'noko Jeekopi' tee temaia' nanai'keta kenaanka muu'koo oko'bosi'namaia' biuma deemparu'.”
ACT.7.9	“Ee'noko temaia' oko'bosi-namaia' Josepa'koo mamairoarira baaveau' tee Iisipi'aape, teka Kumponing tee tee ninka nari' otoko'. 
ACT.7.10	Ee'noko tee unaa-antavuko' teing-eta bakaning arikananka-ita. Ee'noko Kumponinge Josepa' aa'na' matau deeng-antavuio' Peero'ke, teie Iisipi'nunge dauraronge˜, tampa' oovura ovo'ma' deeng-antavuu' Iisipi'nameensi'koo ee'noko bakanava'koo ookutunava-koo.
ACT.7.11	“Enang tee peera pankaing tavo'kuu' Iisipi'nameng-koo ee'noko Keenani-nameng-koo, ee'noko aa'na' tora'pau'. Ee'noko niumaraange taamang besi'aama ooaava'. 
ACT.7.12	Bera Jeekopi'ke taamang Iisipi'ka taaravura teie botovuru' teing niumaraang Iisipi' beero'aava'naang tutuna'namu'koo.
ACT.7.13	“Ee'noko kemu'kanamu' berou'nang-koo Josepa' baka sira'paru' batatakaampi-koo, ee'noko Josepa' baumaraang tenang Peero'ke noru'uru'. 
ACT.7.14	Ee'noko Josepa' botoaru' bauma Jeekopi' boku-koo tee-anko ee'noko ookara bakanamuiaang, nantoong-koong deerunoo' ˜kenaanka-taa kivora-ita pa'noko' [75]. 
ACT.7.15	Ee'noko Jeekopi' temaia' ninka, niikaang muu'nanka-koo oko'bosi'namaia' ninka, nari' danto Iisipi'aape berora teke otoroitaa' nari' boorou'. 
ACT.7.16	Ee'noko Siekama'aape nkavaarira te' kuvi dako'doma bempaaru' Eebaraami'ke moo'uu'noo' nii'ninge mooni'ke Aamoo baurukaa'koo teka Siekama'ka.”
ACT.7.17+ACT.7.18	“Teka tee maraka-anta Kumponinge Eebaraami' nauvuu'nung dupearavaing-koong batei due'uma nanuko nantoong tee deto berempariru' teke Iisipi'ke bera nii'nung daurarong tavo'kuu'noo'ke basi Iisipi'nameensi'koo, Josepa' noru'uaung. 
ACT.7.19	Teie niikanamuiaang aavavurima oraka' nkovurima niikakatauro etuvuriko' tootoia oko dua'aariko booroo'naang. 
ACT.7.20	Ee'noko tenang ee'nang Moosesi tee tooto' kirokai ponto'aru'. Ee'noko beekuri kaara-koo baumaraange pava-koo kuunga tareau'. 
ACT.7.21	Bera tenang baku'koo makotuaruio' taapo' sipau', ee'noko Peero' baurange nkavura bauring deempura tarevuko panka'paru'. 
ACT.7.22	Ee'noko Moosesi tee bare-antavaako' ookara mataunanka Iisipi'nupoong biikaning, ee'noko tee iirakuta deemparu' kara-koo ee'noko nko-nkonanka-koo.
ACT.7.23	“Tenang tee mare' karenaumo kivora deemparara ba'marang beero'koo piavoko', Isireeli baurukaa' tampaariko'ning. 
ACT.7.24	Ee'noko teie oovuu' narung ba'marang-koong narunge Iisipi'koonge oraka' nkovuko, ee'noko tee Iisipi'koong tavura tee si'antavuu'. 
ACT.7.25	Ee' noru'ui, ‘Ainge mmarange tasi'pai otong Kumponinge nkaang birenge moo'uriaina'.’ Teka teinge tasi'paava'. 
ACT.7.26	Ee'noko dauna'mung napo' Moosesie ba'marang-koonaanka taveereko oovuretu'. Ee'noko navu-anta-koo piavou' aa'puma, ‘Anaanka, dee' namainta. Aming-koo dee'ka oraka' nkoreeremaang?’ 
ACT.7.27	Teka teie narunge ba'maiko' oraka' nkovuko'nunge nimpa'uma aa'puu', ‘Da' baie tarenung ee'noko kara simpe'nara˜ nee'koo deeng-antaruing? 
ACT.7.28	Ai' dake ning dupisi'mee'naang piaromaang tee' narung Iisipi'koong ke'maaki' dupisi'eieena' nari'?’ 
ACT.7.29	Ee'noko tee Moosesi tenaarei naari-antavuio' Iisipi'keta tenkenui koo'aru' bera Midian-nameensi'nung deemparu', teke ee'noo'ke baurinketa kenaankara nkoaretu'.
ACT.7.30	“Teketa tee mare' karenaumo kivora tankinuio' narung koosinung˜ tee-anko pou' teka mee'bora' sirakamaa'koo Sainai-namii-ankoa, nta'koo urung-koo meu'ke tuu'doi'navari-koo. 
ACT.7.31	Tenang Moosesie oovura tee ta'ninuu' temurii'koo, ee'noko tenang due' poko tee oovuu'naang tee aurong Ovoring-etaing karou' aa'puma,
ACT.7.32	‘Ning tee Kumponing dakakatauro biikaang ee'noko tee Eebaraami' bakaang, ee'noko Aisake' ee'noko Jeekopi'.’ 
ACT.7.32	Ee'noko Moosesi dankuranku'aru' teke, oo-koo avorou'. 
ACT.7.33	Ee'noko Ovoringe aa'puu' tee,
ACT.7.33	‘Tee boonamante˜ basi'daravai kau'keta. Te' kansi' da' donkonii otoinoo' meepo'. 
ACT.7.34	Ninge tee bakei ooansing Iisipi'nupoonge nkaning nantoong oraka' nkoaariko, ee'noko tee biikaang bairooto ninka birong taaravansing, ee'noko ning depeto simaring teing moo'koo. Enang aroo'meko da' Iisipi'aape botorampaing.’ 
ACT.7.35	“Tee ee'nara Moosesi tero tompimpaama ee' minkuau'nung, ‘Da' baie tarenung ee'noko kara simpe'nara˜ deeng-antaruing?’ – tee ee'nara narung Kumponinge botovuu' tarenung ee'noko domang-anta deeng-antavura teie koosinunge pakuvuio', tee-ankoi oro'paru'nunge tuu'doi'navari-koo. 
ACT.7.36	Teie ee'narai tee' teing barampuru' taa'ni'anta ta'nimpaarii'nanka nkovuma Iisipi'ke ee'noko teke Pirung Urung-koo ee'noko teke mee'bora' sirakamaa'koo mare' karenaumo kivora-koo.
ACT.7.37	“Tee aung tee teie Moosesie aa'puru'nung teing Isireeli-nupoong,
ACT.7.37	‘Ovoring Kumponinge tee narung nakaronara donkong-antareruriaing dii'koo dama'navarang-koo meu'ke, tee' nari' ning donkong-antamuu'na'.’ 
ACT.7.38	Bakei masika' siraka'pari otong, tee Moosesi tee teke mee'bora' sirakamaa'koo tee kara pare' deempari otoko'nung teing nantoong Isireeli-nupoong ee'noko tee koosinung aa'ning-koo meu'ke tee ee'nara boto nkavuu'nung Kumponing bakaang kara domang-anta teka Sainai-namii-koo.
ACT.7.39+ACT.7.40	“Nka niumaraange tee taara-koo piavoroaruko' dimpa'aama. Biikaang domang Iisipi'aape bere'ariko' Eeroni aa'paama, ‘Narung kumponing ta'namemuriaing nii'ke siompampiaing, ai' tee aung Moosesi nii' Iisipi'keta baramuru'nung tee noru'ampia' are' beu'nunge.’ 
ACT.7.41	Tenang ee'nang teinge boromaka' kampianu paaravaitaa' ta'nampau'nang, ee'noko ako' boontunampariko' teu-koo, dotuarima biikaang nko-nko birenge nkoau'nung-koo. 
ACT.7.42	Teka Kumponinge teing-eta bere'arama teka sipuru' ako' dootuu'arii'naang aa'ning-koo: duaa', kaara ee'noko beento'nanka-koo, tee' ee'na' Kumponinge Daari Meekung-koo minkuvuu'na' nari' bakaning nakaro-nupoong karantavurima ee'pina',
ACT.7.42	‘Dii' Isireeli-nupoong, tero tee diikakatauro mee'bora' sirakamaa'koo otoroko'ning karenaumo kivora mare'koo, ee'noko teinge boromaka' dovang sipisipi'nanka tavaarima dootuu'koo boontunampaariko'. Tee' nkoarima ee masika' ning-koo dootuu'ariko'? Otoa'. 
ACT.7.43	Tee aa' teva oki'nava dooponava nkavai nanaako'nava ning Kumponing nkanava deea', daang-koonaanka kumponinka beekanava deeng-antavau'nung, tenaanka aa'noko Moloko' ee'noko tee beento' miring Reepani, tenaanka tamunsi'naanka daangampaaree'naang teka'paaretu'naanka. Ee'noko tee'koo diikakatauro-pina' nari' nkorariko dii' isipo' Babiloni'keta kato bata'dampiaing.’” 
ACT.7.44	“Teinge niikakatauroi teva dooponava Kumponing ninka karanava kunu'ai nanaako'nung teke mee'bora' sirakamaa'koo. Teva ee'nava Kumponinge Moosesi paaranang nau-antavuu'na' kaninii'nava. 
ACT.7.45	Napo' teinge dama'navarange niikakatauroi teie, teva dooponava kunu'aitaa' Josiua' ninka berou'nunge temeensi'koo akovitu pari'aarira tenang Kumponinge teing kare-nupoong bata'uriko uro'kanoo'ke nanuma. Bera teva teva dooponava pankaroong otou'nava bera Deevita' bakaang batei-koo basinoo'. 
ACT.7.46	Ee'noko teie Kumponinge Jeekopi' bakaange tee Deevita' aa'na' biraankevuko'nung, ee'noko tee'koo Kumponing bakanava' masikava' kanievuu'naang tana'uu' Deevita'ke. 
ACT.7.47	Teka Solomoni'ke deeko' dama'ke kanievuu'nung teva. 
ACT.7.48	Nka tee bane teva pankava kanievuio', Kumponing tee deto basi, nantoonge kaniaamaing-koo pavananka-koo pinka'ari otoaung. Tee' Kumponinge Daari Meekung-koo nakaronung karantavuma aa'puu'na',
ACT.7.49	‘Paning te' nkanoo' ba'namari ookara tareroma, ee'noko kansi' te' nkanoo' kau' patu'doma. Tee'koo dake ning pava aremurii' kanimemuaing? Nii'noo' are'ka nkanoo' uaaroma daa'memuu'naang? 
ACT.7.50	Ninge ee nkoampa' nkaange birenge aing ookara kapoo'nanka? Ovoringe tee'puu'.’ 
ACT.7.51	“Dii' bakei nantoong kontenuka, mutaananuka noru'koo ee'noko tasi'koo. Doong kante dii'ke Tanuaang Meekung bei'bei'erimaung diikakatauro nkoariko'na' nari' nkorarima. 
ACT.7.52	Baa arera Kumponing-etaing nakaro-nupoong-koo diikakatauroi oraka' nkoaavaruu'nung? Aa'noma teing tee Naning Koonto' poainoo' uro'ke sira'paako'ning tavaariko', tee ee'nara dii'ke kare-nupoong-anko sierira nari' dupisi'eru'; 
ACT.7.53	Dii'ke ee'ninge boto koosinunge po'antavuio' nkaverira siomperiarukoo'.”
ACT.7.54	Enang tee Sitivenie teing kara nau-antavurio' taaravaara tee aa'na' iiravoroma si'da' kakirinkuariko'. 
ACT.7.55	Teka tee Tanuaang Meekunge maanto'ui Sitiveni deto paning-aape ankamparama oovuu' tee meenasi Kumponing bakaang, ee'noko Jiisuu' Kumponing-koo tampavine-koo donkonuio' oovuu'. 
ACT.7.56	Ee'noko aa'puu' teie, “Ee aing, ninge ooansi o'nong paning daate'ario' ee'noko Tee Naning-naumpo' Paning-etaing donkonuio' a'dei'ke Kumponing-koo tampavine-koo.”
ACT.7.57	Teka teing punkang pinka'arima aa'na' bokiaama tee-koo na'moong kokoroariru'. 
ACT.7.58	Teketa osi pankamono-ita dama'du baransi'aara teka kapange too'pau' tee. Ee'noko teinge bakaang kara oraka' masika' taaravau'ninge biikaang mononopa'nanka kiru'arira narung nemaka-koo kau'kanoo' miring Soolo-koo sipau' kapange tampa' too'paava'naang tee.
ACT.7.59	Ee'noko tenang too'paako tee Sitiveni tee kunsiarama aa'puu', “Ovoring Jiisuu', nkaang tanuaang nkaveai.” 
ACT.7.60	Ee'noko kinkinura aa'na' bokuma aa'puu', “Ovoring, aing aung orara nko-nko-koo tonta'antaveriaing.” Ee'noko tee' minkuvura tenang boo'paru'.
ACT.8.1	Ee'noko Sooloi tee tampa' noru'uu' tee' Sitiveni boo'paru'na'. Ee'noko te'mung-eta deto aa'na' oraka' nkoaaru'nung teing dootuu'nupoong teka Jerusalema'ka, ee'noko teing teketa purarenka'eu' avitoitoi aa'ning-koo Judia' ee'noko Sameria'nameensi'koo, nka teing kara okovuri nkanuka tenkenaava'. 
ACT.8.2	Teka nii'ninge Kumponing-koo mee'du'piariri otoroko'ninge dako'au' tee Sitiveni aa'na' birompaama. 
ACT.8.3	Teka teie Sooloi tee tooreerevuriko' teing dootuu'nupoong pava kantevui tumparama bera donkaang ee'noko manii' barampurima kiimatanava-koo sipuriko'.
ACT.8.4	Enang tee teing purarenka'ariru'ning avitoitoi nanaama Kumponing bakaang kara daankiau'. 
ACT.8.5	Pilipi' tee Sameria' osi pankaing-koo beu' ee'noko teing-koo daankiarama aa'puu', “Jiisuu' tee naning Kumponinge tero Pako'pari'uu'nung˜ nantoong domampuri tarevuriainoo'koo.” 
ACT.8.6	Ee'noko tenang karingai tee taaravaara ee'noko ooaama taa'ni'antananka teie nkovuko'ning domang-eta barorompariko' Pilipi'ke minkuvuko'ning-koo. 
ACT.8.7	Ai' nantoong mmau' ma'narie orenge koriaariko'ning unaavoroko' tenang ma'nari uiarima taapo' teing-eta bakoariko, ee'noko nantoong karinga dootananka ee'noko kaikuu'nanka unaavoroko'. 
ACT.8.8	Bera tee temono-nupoong aa'na' dotuariko'nung.
ACT.8.9	Teka teke osi pankamono-koo tee naning miring Saimoni' aa'na' biivimparama otoko'nung ma'nari biikaang iri'ke ta'nimpaarii' nkovuma. 
ACT.8.10	Pankaroong bakaang bankinie aavavuriko bera teinge Sameria'nupoonge asikovurima siompaako'; 
ACT.8.11	Ee'noko teinge ookarai temono-koo otoroko'ninge ee'noko biikaning ovontunankai tee narung barorompaako' aa'paama, “Aung naning nii'nara Kumponing piikonara deto basi.” 
ACT.8.12	Teka tenang Pilipi'ke doorenang tampara daankivuu' Kumponing bakaang muu'koong ee'noko tee muu' tarevuaing Kumponinge tero Pako'pari'uu'nung tee miring Jiisuu'. Teinge tee taaravaara ookara, donkaang ee'noko manii' masika'antavaara ntong-koo minkiarira meeka'antavariru'. 
ACT.8.13	Tee Saimoni' ee'nara bere'arara nari' masika'antavau', ee'noko dama'ke ntong-koo minkiarara meeka'antavarara Pilipi' ninka nari' nanureko', bera taa'ni'antananka ee'noko nko-nko ta'nimpaarii'nanka oovuma asikovuko'.
ACT.8.14	Enang tee kara okovuri nkanukai Jerusalema'keta ee' taaravau', “Sameria'nupoonge Kumponing bakaang kara taaravaing.” Ee'noko teinge Piita naanka Jooni te' botoaaretu'. 
ACT.8.15	Bera te' poreta kunsiaaretu' temono-nupoonge Tanuaang Meekung nkavaava'naang. 
ACT.8.16	Ai' teing ookara tee Tanuaang Meekunge mme' korivuria', tamung ntong-koo minkiarira meeka'antavariru'ning Jiisuu' Ovoring bakaang miring-koo. 
ACT.8.17	Bera tenang teing-koo tenaankai beekaang bireng pante'aaresio' Tanuaang Meekung nkavau'.
ACT.8.18	Enang Saimoni'ke tee tenaankai kara-okovuresi-nkarai bireng pante'aareko Tanuaang Meekung nkavaako oovura, temurii' iri' mooni'ke moo'koo piavou'. 
ACT.8.19	Ee'noko bera aa'puu', “Ning amereai tee temurii' iri', ee'noko baa naning ninge nkaang tanka' pante'ampaing Tanuaang Meekung nkavuaing.” 
ACT.8.20	Teka Piitai aa'puu' tee, “Tee ninka dakaang mooni' ninka da' nari' paa'daravaing ee' noru'emaatomaung-koo Kumponing bakaang avuavu' mooni'ke pa moo'koo makosi. 
ACT.8.21	Da' dakaang deea' aung ee' oro' kapoo' nko-koo, ai' da' dakaang domang tee koomparava' Kumponing-ankoi. 
ACT.8.22	Kiimata-koo aroreitaa' deeko' bere'daravai da' teieta aung-eta dakaang onou orara-ita, ee'noko kunsiraravai Ovoring-koo dakaning oreng tonta'deruaina' baka makosivura deeko'. 
ACT.8.23	Ai' da' tee ninge mamairoi maanto' ooramaang ee'noko oraka'nkoi dai'dui otong.” 
ACT.8.24	Ee'noko Saimoni'ke maku'uma aa'puu', “Dee' kunsirareaing Ovoring-koo teing kapoo'nanka minkuveresining ning-koo basiaravauka'na'.”
ACT.8.25	Ee'noko tenaankai Jiisuu' mintoomparako oovureko'na' sira'puresi nauaaretu' teing Sameria'navuntu'koo otorou'ning, ee'noko Ovoring bakaang kara daankivuretu'. Teketa Jerusalema'aape toroaretu' daankivurema tee doorenang tampara osinanka mmau'koo Sameria'nameensi'kooning-koo.
ACT.8.26	Teka narunge koosinunge˜ Ovoring bakaange Pilipi' aa'puu', “Danto beaing tevung-koo taunavung Jerusalema'keta Kasa-aape be'navung-koo.” Tevung ee'navung teke mee'bora'ke nanu'navung. 
ACT.8.27	Ee'noko tee i'amparara nanuma narung Itiopia'koong oovuu', naning pankaing, do'ma'nii', teni Kandesi, Itiopia'nupoong biikanani ovorinaang bakaang mooni' tarenara; 
ACT.8.28	Ee'nara Jerusalema'aape pou' dootuu'araa'naang ee'noko toroarako' teketa' bakaang kaarisi-koo ba'nanui deeruvuma nanuko' Daari Meekung teie temu'nung nakaronarai Aisaia'ke daarivuu'nung. 
ACT.8.29	Ee'noko Tanuaang Meekunge Pilipi' aa'puu', “Deto bera kaarisi-ankoi due'ke nari' naniai.” 
ACT.8.30	Teketa Pilipi' kua'paru' tee-anko ee'noko teie tee temu'nung nakaronung Aisaia'ke daarivuu'nung deeruvuko taaravuu'. Ee'noko tee Itiopia'koong nia'uma aa'puu', “Dake ee tee kapoo' deeruematomaung tasi'pemaang?”
ACT.8.31	Ee'noko teie aa'puu', “Arekee' ninge tasi'pampeu' naninge pakumuaruko?” Ee'noko Pilipi' bokuvuu' deto koinura tee-anko ba'nanuu'naang. 
ACT.8.32	Tee kara Daari Meekung-koo deeruvuko'naare anaare:
ACT.8.32	“Kumponing bakaang bautara dupisi'aava'naang nkoaako karang kamaankuauka'nung tee' nari' sipisipi'nu amakoarapeu'na' nantoonge tavu'doma barampai beroko.
ACT.8.33	“Teinge poore'aama kara koonto'na' simpe'evaavauka'. Teing nantoong bakanavarang-kooning bakei aa'nupoong: tee bakaang domaang teie, kansi'keta koonto' tonta'aavaing.” 
ACT.8.34	Ee'noko teie Itiopia'nunge Pilipi' aa'puu', “Ee aung, teie nakaronarai baa tee' minkuvuu'? Baka minkuaru' ai' nii'nung tee' minkuvuu'?” 
ACT.8.35	Tenang ee'nang Pilipi' karoma tenaare Daari Meekung-koong deeruvuu'naare-ita tutumpuma tampara doorenang Jiisuu' Karistoo'koong nauvuu'. 
ACT.8.36	Ee'noko teketa nanurema taunge ntong-po'noo' basiaretu'. Ee'noko teie Itiopia'koonge aa'puu', “Ooveko ntong aung. Aminge avo'mupeu' ning enang ntong-koo minkimarara meeka'anta-koo?” 
ACT.8.37	Pilipi'ke aa'puu', “Tee aa' kapoo' otoa', dakaang domang-eta koonto' masika'antaveing deeko'.” Ee'noko teie maku'uma aa'puu', “Masika'antavansi o'nong tee Jiisuu' tee naning nii' domamuri taremuriainoo'koo tero Pako'pari'nii', Kumponing Bauring.”
ACT.8.38	Ee'noko tee ee'nara botoaru' tee bakaang kaarisi te' datearaa'naang, ee'noko tenaanka ookaanka Pilipi' ee'noko tee Itiopia'koong doonko ntong-koo siareta Pilipi'ke teka ntong-koo minkivura meeka'antavuu'. 
ACT.8.39	Ee'noko tenang ntong-eta deto taapo' poreko Tanuaang Meekunge Ovoring bakaange Pilipi' namu'ke deto batusi'uu', ee'noko teie Itiopia'koonge napo' kemu'kana' oovuaruu' teka. Teketa dotuarama danto nanuu' bakanoo'aape. 
ACT.8.40	Teketa Pilipi' Asotasi-navuntu'koo oro'paru', ee'noko teke tankinuma ookara osi-koo tee doorenang tampara daankivuma nanuu' bera Sisaria' basiaru'.
ACT.9.1	Tenang ee'nang tee Soolo domange sipuko'nang teing Ovoring bakanariong tavu'koo. 
ACT.9.2	Ee'noko tee ee'nara piristi' deto basi-anko pora nia'kuu' nii'ning karavotoning˜ daarievuu'naang, bera teing kompui pava dootuu'nanka-koo Damaskasie otoining-koo nanuma aa'noo'naang: donkaang ee'noko manii' Karistoo' siompaako'ning oovurira deeko' dai'urira Jerusalema' be'antavurii'naang. 
ACT.9.3	Bera tee teketa nanuma Damaskas-navuntu'koo due'arako ta'ning-antana' paning-eta arakai siisioi korovui too'puu'nung. 
ACT.9.4	Ee'noko te' doonko kansi'koo dua'arara aurong taaravuu' aa'puko, “Da' Soolo, Soolo, ning aming-koo dake manki'antamemaung?” 
ACT.9.5	Ee'noko teie aa'puu', “Da' baa Ovoring?” Ee'noko aa'puu', “Ning ee'nara Jiisuu' dake manki'antamemaung. Nkaang kara dimpa'ema daka baikeraramaung irinto' deemparako.” 
ACT.9.6	Ee'noko Sooloi aa'na' ta'ninui dankuranku'arama aa'puu', “Ninge aming nkoama'naang, Ovoring?” Ee'noko teie Ovoringe aa'puu', “Enang donkonira te' Damaskas beaing, ee'noko teka nauraavaing kapoo' dake nkoveaing.” 
ACT.9.7	Teing nantoong tee ninka nari' nanaako'ning teing teke kareaava' donkonai otorou'nung, aurong taaravaama, teka naning ooaava'. 
ACT.9.8	Teketa kansi'keta deto i'amparara Soolo duta bantoma makotuaruu' kapoo' oo-koo. Ee'noko tee bireng-koo kompai ootavau' Damaskas-aape. 
ACT.9.9	Bera beenang doong kaputu'ari otoi taamang ee'noko ntong-koo naikua'.
ACT.9.10	Enang tee teke naning narung Ovoring bakanavitu-koong otoko'nung miring Ananaiasi. Ovoringe tee tee-koo oro'parara karavuma aa'puu', “Ananaiasi ee.” Ee'noko teie aa'puu', “Ovoring ee, ning aung.” 
ACT.9.11	Ee'noko Ovoringe nauvuma aa'puu', “Naniaing taunavunge miring Koonto'navunge, bera Judasi bakanava-koo nia'kiaing naning oo-koo miring Soolo, Taasus-nung. Tee kunsiaramang teke. 
ACT.9.12	Ee'noko kunsiarama nii'naung˜koo bere'arara naning miring Ananaiasi pora bireng pante'uko oovuing duta bantang-anta-koo.” 
ACT.9.13	Teka Ananaiasie maku'uma aa'puu', “Ovoring, ning tee nantoonge mmau'ke naumaako taaravamaung tee. Nantoong dakaning aa'na' oraka' nkovurimaung Jerusalema'ka. 
ACT.9.14	Ee'noko tee aung taura' oto'evung piristi'nanka-koo ovontunge avau'nung dai'koo teing nantoong anke dakaang miring-koo baitoarimaing.” 
ACT.9.15	Teka Ovoringe aa'puu' tee, “Beai, ai' tee tee naning ninge tero miru'antu'nung nkaang miring nkavui nanuma daankivuu'naang ookara nantoong-koo, aa'ning-koo Ju'deeaing, dauraronanka, ee'noko teing Isireeli-nupoong. 
ACT.9.16	Ee'noko dama'ke tee ninge nau-antavampaing tee aa'na' baike kune'uaina' nkaang miring kompuitaa'.”
ACT.9.17	Tee' minkuvuio' Ananaiasi siarara pava-koo koinuu'. Bera tee-koo bireng pante'uma aa'puu', “Mmaiko', Soolo, teie Ovoring Jiisuu'ke da'koo oro'parieenge taunge da' poieenavung-koo ning botomuing da' napo' ookira Tanuaang Meekunge maanto'duu'naang.” 
ACT.9.18	Ee'noko tenang tee'puko ta'nina' kapoo' tenteng-pina' oro' Soolo bakaang duta-ita dua'arako napo' ookuu'. Ee'noko tenang teketa i'amparara ntong-koo minkiaio' meeka'antavaru'. 
ACT.9.19	Ee'noko taamanura purimparu'.
ACT.9.19	Teketa nii'ning doonge Karistoo' bakanavitu ninka otorou' teke Damaskasie. 
ACT.9.20	Ee'noko pava dootuu'nanka-koo namu'ke daankinang tutumparu' Jiisuu' ee' sira'puma, “Tee tee Kumponing Bauring.” 
ACT.9.21	Ee'noko teing ookara tee taaravau'ning ta'ninaama aa'pau', “Aung ee tee naning Jerusalema'ke teing aung Jiisuu' miring tampaama baitoaamaing tooreerevurimaung deea'? Ee'noko tee' nari' napo' temurii' aarumo nko-koo a' poi dai'urima piristi'nanka biikaang ovontung-anko tavo'koo.” 
ACT.9.22	Teka Soolo aa'na' masika' deto irikumparako' ee'noko Ju'koong ovontung Damaskasie otoroko'ning apoo'uriko' siraka'antavuma Jiisuu' tee ee'nara Kumponinge nantoong domampuri tarevuriainoo'koo tero Pako'pari'uu'nung˜.
ACT.9.23	Bera mmau' doong divu'uio' Ju'koong ovontunge mumunsiau' dupisi'aava'naang tee. 
ACT.9.24	Teka tee biikaang mumunsinang tavaava'naang nempaako'nung osi karanaang aa'ning-koo doong ee'noko muung, taaravuu'. 
ACT.9.25	Teka ba'maikori'ke muunga mmari'antavaama burunge doonko osi-koong parang-koo dama'due sing-antavau' ka'baraa'koo otoko.
ACT.9.26	Ee'noko tenang Jerusalema' pora teing Karistoo' bakanavitu navu-koo paaravarako', teka teing avoreaako' tee-koo Karistoo' bakanavitu-koong-pina' masika'antavaavaruma. 
ACT.9.27	Teka Banabasie bokuvura kara okovuri nkanuka-anko be'antavura siraka'antavuu' teing-koo teie Ovoringe taunga karavuko oovuu'na' ee'noko tee' tee Damaskasie avoroa' Jiisuu' bakaang miring ninka daankiaru'na'. 
ACT.9.28	Bera tee teing ninka data-antaveera teke Jerusalema'ke aa'na' iri'oi Ovoring bakaang miring-koo daankinang nkovuko'nung. 
ACT.9.29	Napo' aa'na' nari' karavurima deepaiko'eeko' teing Ju'nupoong Kiriki'na' kareaako'ning Jiisuu' masika'antavaavaruma, ee'noko teinge dupisi'aava'naang besi'aako'. 
ACT.9.30	Ee'noko tenang teinge nari' baito-nupoonge tasi'paara Sisaria'navuntu'aape be'antavau'. Teketa napo' kato bakanoo' Taasus-aape botoau'.
ACT.9.31	Enang tee Soolo bere'aru'noo'keta dootuu'nupoong Judia'ke ee'noko Kaaleli'ke ee'noko Sameria'ke otoroko'ning mooa-koo otoroi purimpariru'nung, ee'noko Ovoring-koo mee'du'piariri otoroko Tanuaang Meekunge domang kuaa'antavurio' berempariru'.
ACT.9.32	Teketa tenang Piitai beero'urima avitoitoi nanuko'nang, tee' nanuma Liida-namono-koo pou' Ovoring kake'iiariri siompaamaing-anko. 
ACT.9.33	Tee' nanuma naning doota miring Inias kune'uu' mare' ˜beenaumo-taa-koo pankaroong bempari nari' otoko'nung. 
ACT.9.34	Ee'noko Piitai aa'puu' tee, “Inias, teie Jiisuu'ke, Kumponinge tero Pako'pari'nii'ke da' taare-antaruing. Deto donkonira dakaang tani' kai'eai.” Ee'noko namu'ke deto i'amparu' tee. 
ACT.9.35	Bera Liida-nupoonge ee'noko Saaron-nupoonge ooaara tee Ovoring-aape bere'ariru' teing.
ACT.9.36	Teketa napo' nani manikuma Jiisuu' siompuko'nani miring Tabita, nii'noo' Dookasi otoko'. Teni teni tampani, papovuru'nanka pakuvuriko'nani. 
ACT.9.37	Tenang tee batei-koo teni siipavora boo'paru'. Ee'noko duu'paara daunavaro-koo bempau'. 
ACT.9.38	Te' Liida Joopa'keta due' deemparako, ee'noko Piita teke otoko taaravaara teinge Liida-nupoonge Jiisuu' siompaako'ninge kenaanka naninka botoaaretu' Piita bokuvuree'naang aa'paama, “Aung ee, namu'ke poai nii'anko.” 
ACT.9.39	Teketa tee Piita tenaanka ninka nari' porou'nung. Tenang tavo'arako tee teinge daunavaro-koo be'antavau' te' ookara naaroonku donkonai birompariko'noo'. Ee'noko nau-antavau' teing amutemurii' baarong Dookasie pate'uko'nanka tenang teni teing ninka otoi.
ACT.9.40	Teka Piitai teing ookara dama'du botovurira kinkinura kunsiaru'. Bera mono-aape bere'arara aa'puu', “Tabita, i'antaravai.” Ee'noko teni duta bantoma Piita oovura deto ba'nanuu'. 
ACT.9.41	Bera Piitai bakaang birenge kompura deto i'ampuu'. Ee'noko ookara baito-nupoong teing ninka naaroonkunanka ninka nari' bokuvurira teni domampo' avuru'. 
ACT.9.42	Ee'noko ookarai Joopa'navuntu'nupoonge taaravaara karingai Ovoring masika'antavau'. 
ACT.9.43	Bera Piita tee teke Joopa'ke mmau' doong otou'nung nii'nara Saimoni' bakanava'koo, kau' karenaumo-koong dopa' takera'uma baavevuko'nung bakanava-koo.
ACT.10.1	Teke Sisaria'namono-koo tee narung naning otoko' miring Koniliasi, narung daaku' piatooro˜ tanatavuriko'nung, Itali-nameensi'nupoong tampaariko'ning. 
ACT.10.2	Koniliasi tee naning dootuu'koo tampara, Kumponing-koo amaiaa'oi mee'du'piari otoko' bakanava-kooning ninka nari'. Ee'noko Ju'nupoong ata'oi'nuka mmau' mooni' avurima pakuvuriko'. Tee ee'nung kunsi bauko Kumponing-koo.
ACT.10.3	Nii'na'mung kamunoo'aapevuko Kumponinge nii'naung˜koo bere'antavuio' koosinung sira'pari poio' oovuu' Kumponing bakaang. Pora aa'puu' tee, “Koniliasi ee.” 
ACT.10.4	Ee'noko teie tee oovui avoro'ke korivuma aa'puu', “Arekee', Ovoring?” Ee'noko teie aa'puu', “Dakaang kunsi ee'noko dakaang avuavu' Kumponing-anko tavo'kuio' tasi'deruing. 
ACT.10.5	Enang nantoong Joopa'aape botoveriai ee'noko narung Saimoni' nii'noo' miring Piita bokuaavai teka. 
ACT.10.6	Nii'nung Saimoni' ninka nari' otoreng, dopa' kau'karenaumo-koong takera'umaung ninka. Bakaang pava pirung due'ke otong.” 
ACT.10.7	Tenang tee koosinung tee kara nauvuu'nung tenkenuko teie kenaanka bakanaanka bautarara bokuvuretu' ee'noko narung piatooronuka-koong Kumponing-koo mee'du'piari otoko'nung teke nempariri otoroko'ning-koong. 
ACT.10.8	Ee'noko ookara kapoo'nanka nauvurira Joopa'aape botovuru' teing.
ACT.10.9	Teketa dauna'mung duaaki'nang teing nanaama te' due' basiariko osi pankamono-koo Piita daunavaro-koo pava-koo koinuu' teke kunsiaraa'naang. 
ACT.10.10+ACT.10.11	Ee'noko teke aa'na' peeravora kapoo' nai-koo piavoko'. Teke nii'ning iapavariko tee nii'naung-koo bere'arara paning daate'ario' oovuu', bera kapoo' baarong pankaing-pina' sivere'ari depeto kansi'koo siaru' karenaumo kunku'doi'koo bi'ari. 
ACT.10.12	Tenaa'koo kuunge amutemurii' kau' karenaumonanka, boru'nanka ee'noko barennanka auvi'au-kooning otoroko. 
ACT.10.13	Teketa aurong ee' taaravuu', “Piita, deto donkonira tavera maa'eai.” 
ACT.10.14	Teka Piitai aa'puu', “A, Ovoring, ninge temu'keta koonto' aing kapoo' ee' oro' maa'ampaung, ai' aing teing ku'mi'po'ning orokoari otong nii'koo Ju'nupoong-koo.” 
ACT.10.15	Ee'noko aurong napo' karou' kemu'kana' aa'puma, “Aming kapoo' Kumponinge kiiroraa'antavuing dake kapoo' ku'mi'po'nung tampema poore'eauka'.” 
ACT.10.16	Asi'na'moo beemu'pina' nkoario' tee baarong napo' da'deng paning-aape deto nkavuu'.
ACT.10.17	Enang tee Piitai nii'naung-koo bere'arara kapoo' oovuu'nung-koong miru'noo' besi'uma norunoru'uko teing nantoong Koniliasie botovurio' porou'ning teke nia'kaakotaa' Saimoni' bakanava'koo karanaang-koo due' donkonai otoroko'. 
ACT.10.18	Ee'noko bokiaama aa'pau', “Tee ee Saimoni', nii'noo' miring Piita, anke otomang?” 
ACT.10.19	Piitai tee mme' tee nii'naung-koo bere'ararara oovuu'nung-koong miru' nooruupivuko Tanuaang Meekunge aa'puu', “Ee aung, nantoong beenaumoi da' besi'daamang. 
ACT.10.20	Donkonira doonko sirarara teing ninka nari' beriai tokoona' noru'ea', ai' teing teing ninge botoaransining.” 
ACT.10.21	Ee'noko Piita doonko siaru' teing-anko ee'noko aa'puu', “Ning ee'nara aung dii'ke besi'merimatomaung. Aming kapoo'koo porininge?” 
ACT.10.22	Ee'noko teinge aa'pau', “Koniliasi, tee daaku' piatooro tanatavurimaung, tee naning koonto' ee'noko Kumponing-koo aa'na' amaiaa'oi otomaung ee'noko tee ookarai Ju'nupoonge tampara tampaamaung, narunge meekunge koosinunge botovuio' da'anko botoaring da' bakanava-koo bee'naang ee'noko taaravuu'naang kapoo' dake minkuveaining.” 
ACT.10.23	Tee' taaravura tee teie kuung bokuvurira na'mung muung teke aasiau'.
ACT.10.23	Teketa dauna'mung tee daa'arara teing ninka nari' berou', ee'noko nii'ning baito-nupoong Joopa'keta nari' siompau'. 
ACT.10.24	Ee'noko keina'mung Sisaria' basiariru', Koniliasie nempuri otoko ookara ba'marang ee'noko ba'maikori' naro' naro'urira. 
ACT.10.25	Tenang Piita tumparako Koniliasie kune'ura kau'kanoo'ke miinge keemparara pankaing-antavuu' tee. 
ACT.10.26	Teka Piitai deto i'ampuma aa'puu', “Donkoniai, ning tee naning, da'pina' oro'.” 
ACT.10.27	Ee'noko nari' karorema kuung basiarema nantoong karika' oovuru' teke naro'ariri otoroko.
ACT.10.28	Ee'noko aa'puru' teie teing, “Dii'ke tee noru'eri otong Ju'nupoong niikaang botoi taura'muria' nii' oovunavitu ninka nari' navu-koo nii'noo' beero'koo, teka Kumponinge tero naumuieeng ninge baa naning tamunsi'nung nii'noo' ku'mi'po'nung tampamparoo'naang. 
ACT.10.29	Tee'koo ning-koo botoraririo' ning tee aung moing kupi'moa'. Enang nia'damaang ninge da': Aming-koo ning-koo botorarieenge?”
ACT.10.30	Ee'noko Koniliasie aa'puu', “Karenang doong tankinuieening-koo duaa' enang-pina' basiarako batei kamunoo'nang-koong kunsi siompansi kunsimarako anke nkanava-koo ta'nina' naning narung ning-koo uro'kanoo' donkonuu' mononopa' sisisiisi kurumpari. 
ACT.10.31	Teie aa'muu'nung, ‘Koniliasi, Kumponinge dakaang kunsi taarareruing ee'noko dakaang avuavu'nanka ata'oinku-koo nkovemaung noru'deruieenge. 
ACT.10.32	Tee'koo aa'damaang: Joopa'aape Saimoni'anko, nii'noo' miring Piita tampaakoo', botoraravai. Nii'nung Saimoni' bakanava-koo otomatoing pirung-koo due', tee dopa'nanka kau'karenaumo-koong takera'umaung.’ 
ACT.10.33	Tee'koo da'anko iri'narung botomaru', ee'noko tampa' tampamang da' aa' poing-koo. Tee'koo nii' ookara anke naro'mariring Kumponing-koo uro'kanoo' teing kapoo' Ovoringe botoruining naumeriko taaravampii'naang.”
ACT.10.34+ACT.10.35	Ee'noko Piitai daankinang tutumpuma aa'puu', “Masika' enang tampa' tasi'pansi otong Kumponinge tee nantoong tankaampuriaung, teka nantoong paninga boonameng-koo-nupoong Kumponing mee'du'piai koonto' otoromainge tee Kumponing dotu-antavaamaung. 
ACT.10.36	Aung tee kara Kumponinge Isireeli ba'dompenku-anko botovuu', tee doorenang tampara ee' minkuvui otoing: Jiisuu' tee naning Kumponinge tero Pako'pari'uu'nung nii' ookara domamuri taremuriainoo'koo, ee'noko tee'koo Jiisuu' ookara-koo naro'ka Ovoring deempari otong, ee'noko tee-koo kuunge mooa-koo o'noriaing. 
ACT.10.37	Dii'ke tee noru'eri otong tee minkunaa beremparu'nung ootukunairu-koo Judia'ke Kaaleli'keta tutumparara tenang Jooni Minkinarai daankivuko'noo'keta dama'ke. 
ACT.10.38	Tenaare anaare: Kumponinge Jiisuu' Nasareti'nung Tanuaang Meekung ninka iri'antavuma pako'pari'uu'. Teketa nantoong tampa' nkovurima avitoitoi nanuko' teing Sietani'ke korivuriko'ning unaa-antavurima, ai' tee tee Kumponing ninka nari' otoreko'nung. 
ACT.10.39	Nka nii' teing, ookara kapoo'nanka sira'nuka teie nkovuko'ning teke Ju'nupoong biikanoo'ke, nka baru'noo' Jerusalema'ke, ee'noko teinge teka dupisi'au'na' koi'koo bi'aara. 
ACT.10.40	Teka Kumponinge beenang doong tankinuio' tee bou'noo'keta daa'ura sira'puu'. 
ACT.10.41	Ookara nantoong-koo tee oro'parava', teka Kumponinge nii' bakaning sira' nkonuka miru'muritaa' nii'ankoi oro'antavuu' ee'noko nari' taamang tovang ntong naiampiko' boo'keta daa'arara. 
ACT.10.42	Ee'noko teie nii'ke ooampiru'na' nau-antavarampii'naang botomuru' ookara nantoong daankiarampima tee Jiisuu' tee Kumponinge pako'pari'uu'nung boo'nuka ee'noko domantoo'nuka simpe'koo. 
ACT.10.43	Ookara urikupoong nakaro-nupoong Kumponing-etainge ee' nari' sira'pau'nung:
ACT.10.43	‘Ookara nantoong tee masika'antavaavaining tonta'anta kompaavaing tee bakaang miring-koo kuunge.’” 
ACT.10.44	Tenang Piita tee' minkuari otoko Tanuaang Meekung tee teing-koo ookara-koo tee kara taaravau'ning-koo pou'. 
ACT.10.45	Ee'noko teing Ju'nupoong Karistoo' masika'antavaako'ning nari' Piita ninka porou'ning bakei ta'ninau'nung, aming-koo, nna' Tanuaang Meekung teing-koo piampario' bane Ju'deeainge. 
ACT.10.46	Ai' teinge tee oovuning karai kareaama Kumponing daangampaako taaravaaru'. Teketa Piitai siraka'antavuma aa'puu', 
ACT.10.47	“Baie orokovuripeu' aing ntong-koo minkie meeka'anta-koo? Ai' aing teing Tanuaang Meekung nkavaining nii'pina' nari'.” 
ACT.10.48	Ee'noko teie botovuru'nung ntong-koo minkiarira meeka'antavarii'naang Jiisuu' Karistoo' bakaang miring-koo. Teketa teinge Piita dateau' nii'ning doong nari' otoroo'naang tampaama.
ACT.11.1	Enang tee Ju'deeainge Kumponing bakaang kara nkavaio' taaravau'nung kara okovuri nkanukai ee'noko ookara baitoariko'ninge Judia'nupoonge. 
ACT.11.2	Tee'koo Piita Jerusalema'aape toroario' teinge dopa' toto'koo purimpariko'navitue tuutunampau', aa'paama, 
ACT.11.3	“Da' aming-koo teing ninka dopa' napu'ariaing ninka pava-koo bera nari' taamanirieeng?” 
ACT.11.4	Teka Piitai ookara kapoo' okora'keta nkoaru'na' nauvurima siraka'antavuu'. 
ACT.11.5	Aa'puu', “Ning teke Joopa'navuntu'koo kunsimarama o'noi nii'naung-koo bere'marara kapoo' pankaing baarong-pina' sivere'ari paning-eta depeto siarako karenaumo kunku'doi'koo bi'ari noone-pina' ooantu'. Ee'noko tee ning-anko siaru'. 
ACT.11.6	Bera tee-koo ookama kau' karenaumonanka ooarantu', nii'ning iirankesi'nanka, ee'noko boru'nanka ee'noko barennanka auvi'au-kooning. 
ACT.11.7	Ee'noko ninge aurong taaravantu' aa'muko, ‘Piita, donkonira tavera maa'eai.’ 
ACT.11.8	Teka ninge aa'pantu', ‘A, Ovoring, temu'keta koonto' aing kapoo' ee' oro'ke ning karang komuaruu'nung, ai' aing teing ku'mi'po'ning, orokoari otong nii'koo Ju'nupoong-koo.’ 
ACT.11.9	Ee'noko teie auronge napo' kemu'kana' paning-eta karoma maku'muma aa'puu', ‘Aming kapoo' Kumponinge kiiroraa'antavuing dake ku'mi'po'nung tampema poore'eauka'.’ 
ACT.11.10	Bera tee beemu'pina' nkoario' napo' paning-aape ookutunung deto barampuu'.
ACT.11.11	Ee'noko napo' tenang tee batei-koo beenaumo nantoong Sisaria'keta ning-anko botoaaru'ning porou' te' teva-koo nii' o'noriko'noo'. 
ACT.11.12	Ee'noko Tanuaang Meekunge ning teing ninka nari' merii'naang botomuu' tokoona' noru'marava'. Ee'noko aing nii'maikorori' ˜narung-taa ni'ninka nari' nanampiru' bera te' tee naning ning bokumuu'nung bakanava-koo tumariru'. 
ACT.11.13	Ee'noko teie naumuru' tee' koosinung bakanava-koo pora tee-anko donkonuio' oovuu'na' aa'puma, ‘Joopa'aape botoraravai Saimoni', tee Piita tampaamaung boku-koo. 
ACT.11.14	Teie ee'narai siraka'antaruu'naang tee doorenang da' ee'noko dakanava-kooning nari' domantariaina'koong.’
ACT.11.15	“Teketa ninge kara tutumpanko tee Tanuaang Meekung tee teing-koo siaru' tee' nii'koo tutuntomai nkoaru'na' nari'. 
ACT.11.16	Ee'noko ninge norunoru'antu' tee kara Ovoring bakaang ee' minkuvuu'nung, ‘Jooni Minkinarai tee masika' tamung ntong-koo minkirurima meeka'antaruriko', teka dii' teing Tanuaang Meekung ninka meeka'antarariaining.’ 
ACT.11.17	Kumponinge tee, nii'ke Ovoring Jiisuu' niikaang domang-anta tero Pako'pari'nii' masika'antavampirio' tee bakaang Tanuaang Meekung nii' amuru'na' aing avurio' tasi'pamira ning arekee'koo ninka mosii'marapeu' Kumponing bakaang pia toto'pansitaa'?” 
ACT.11.18	Tenang teinge tee taaravaara teing dooroomparira Kumponing pankaing-antavau' aa'paama, “Ju'deeaing doma turero'puringe Kumponinge bere'arira domamparii'naang.”
ACT.11.19	Tenang tee Sitiveni tavaara manki' avu'antavaario' Karistoo' bakanavitu-koo nii'ning avitoitoi mmariau' akovitu otoromanairue bera aa'ning-koo basiariru' Ponisia-nameensi', Saiparasi-namui' ee'noko Antioko'navuntu'. Nka Kumponing bakaang kara Ju'deeaing-koo sira'paava' bii'ka Ju'nupoong naing naueeko'. 
ACT.11.20	Teka teing-koo nii'ning Saiparasi ee'noko Sairini-nupoong-koo teketa mmariaama Antioko' berora teke sira'pau' tee kara Ovoring Jiisuu'koong oovuning-koo Kiriki'navitu-koo. 
ACT.11.21	Ovoringe teing aa'na' pakuvuriko'. Ee'noko karingai nantoonge masika'antavaarima Ovoring-aape bere'ariko'.
ACT.11.22	Teketa teinge dootuu'nupoonge Jerusalema' otoroko'ninge taaravaara Banabasi Antioko'aape botoau'. 
ACT.11.23	Bera Banabasi te' basiarara Kumponing bakaang piaa teing-koo oovura dotuaru', ee'noko tautauvuru' teing ookara tee' nari' kake'iiariri otoromaatoo'naang, Ovoring-koo pinka'ariri, avutevu'aria'. 
ACT.11.24	Ai' tee tee naning tampara, Tanuaang Meekunge ee'noko baitoi maanto'ke. Ee'noko teketa pankavitu bere'arira tapo'ariru' Ovoring-koo.
ACT.11.25	Tee'koo Banabasi napo' Taasus-aape beu' Soolo besi'uma. 
ACT.11.26	Ee'noko oovura Antioko'aape toroaretu'. Ee'noko namare'koo ookutunamare'koo teing mmau' dootuu'nupoong teke otoroko'ning nau-antavaarema nari' otorou'. Bera teka ee'noo'ka Antioko'navuntu'koo tutuna' teing Karistoo' siompaako'ning Kiristiani' tampaaru'.
ACT.11.27	Enang tee tee batei-koo nii'ning nakaro-nupoong Kumponing bakaning Jerusalema'keta depeto porou' Antioko'aape. 
ACT.11.28	Ee'noko narung teing-koong miring Akabas deto donkonura peera pankaing ookutunung kansi'koo dama'ke tavo'aravaing sira'puu' Tanuaang Meekunge nauvuio'. Tee aung tee tavo'aru'nung dama'ke tenang ovo'ma' miring Kalaudias otoko'nang. 
ACT.11.29	Ee'noko teinge Karistoo' sionukai tee' taaravaara teing bii'maikorori' Judia'nupoong pakuaarii'naang ee' matauau': ookarai mooni' bii'ka makosina' naro' oosiaavai teing paku-koo. 
ACT.11.30	Bera oosiaara Banabasi ee'noko Soolo botoaaresio' Jerusalema' Karistoo'koonavitu-koo urantanuka-anko tavo'uretu'.
ACT.12.1	Tenang tee batei-koo tee daurarong˜ Eeroti' botoario' nii'ning dootuu'nupoong-kooning dai'aaru' oraka' nkoaarii'naang. 
ACT.12.2	Bera aa'nou' Jeemisi tee Jooni bataata, Eeroti' botoario' bainatue dupisi'au'. Ee'noko teing ovontung Ju'nupoong Jiisuu' turampaako'ninge tampa' noru'au'; 
ACT.12.3	Teketa Eeroti'ke teing dotuariko oovura napo' Piita dai'koo botoaru'. Aung tee tenang Baari'koong˜ Paroro, taamang berete' iisiropa-koong nkoaako'nang. 
ACT.12.4	Ee'noko tenang teie moo'ura tee kiimatanava-koo sipuu' piatooronuka-koo kareviturie karenaumona' paarieema tanatavaava'naang kiimatanava-koo. Teketa Baari'koong Paroro bakearako nantoong-anko be'antavuu'naang noru'uko'. 
ACT.12.5	Tee'koo Piita tee kiimatanava-koo teka tareaako', teka teinge dootuu'nupoonge kunsi ivekung nkoevau' Kumponing-koo.
ACT.12.6	Teketa te'mung ee'na'mung muunga teie Eeroti'ke nantoong-anko tavo'uu'naang tampuko'na'mung Piita tee aatui otoko piatoorora-koo˜ kenaankara-koo meu'ke kevintai sieenai dai'ari. Ee'noko nii'ning tareariko'ning kiimatanava-koo karanaange donkonai tanatavariko. 
ACT.12.7	Bera tee ta'nina' Ovoring bakaang koosinung teke oro'paru' ee'noko arakai arakavuu' tevaro. Ee'noko Piita teka mato'nang-koo tanko'puma tantevura aa'puu', “Iri'narung daa'daravai.” Ee'noko teing sieenaning doonko dua'aretu' bireng-eta. 
ACT.12.8	Ee'noko koosinunge napo' aa'puu' tee, “Baarong tokorarara boonamante˜ si'daravai.” Ee'noko tee' nkoario' koosinunge Piita aa'puu', “Mononopa' kuruntarara siomeai ning.” 
ACT.12.9	Ee'noko danto siaru' siompui tee. Teie tee masika'antavua' tee kapoo' koosinunge nkovuu'nung, tang nii'naung-koo bere'ari noone-koo nanuu'nung-pina' noru'uma. 
ACT.12.10	Teketa tee tenaanka tutuna'nung ee'noko kenaanka-nung tanata nkora divu'aareta aini-koong ku'nung otoinoo' basiaretu' osi pankamono-aape be'doma. Ee'noko tee tee ku'nung baka daate'ario' tenaanka siaretu' danto dama'du. Bera navunge danto bereta koosinunge teka namu'ke sipuu' tee.
ACT.12.11	Ee'noko Piita-koo tenang onou poko aa'puu', “Emu' koonto' tasi'pansing aung tee Ovoringe bakaang koosinung botovuing ning domamuu'naang Eeroti' bakaang bireng-eta ee'noko bakaning oraka' nkonanka ning-koo basi-antavuko Ju'nupoonge ooaava'naang nempariko'ning.” 
ACT.12.12	Tenang tee tasi'parara Piita Meeri' bakanava-koo beu', teni tee Jooni Maaka' bauko, te' ee'noo' nantoong karinga oosiarira kunsiariko'noo'. 
ACT.12.13	Ee'noko tenang teie karanaang-koong ku'nung kopikopi'uko nani nerai'na' bautara miring Rooda'ke taaravura oo-koo pou'. 
ACT.12.14	Bera Piita-koong aurong tasi'pura dotuarama karanaang daate'ua' kuung-aape kua'pari bera nauvurima aa'puu', “Piita karanaang-koo dama'due donkonui otong.” 
ACT.12.15	Nka teinge aa'pau' teni, “Da' aa' pa kanu'daring.” Teka teni deravarako teinge aa'pau', “Tee aa' bakaang tanuaang pa.” 
ACT.12.16	Teka Piitai tee' nari' kopikopi'uko'. Ee'noko tenang teinge daate'aama Piita ooaara tee ta'ninau'nung. 
ACT.12.17	Bera dooroomparii'naang birenge orokovurira teie siraka'antavuu' Ovoringe kiimatanava'keta po'antavuu'na'. Ee'noko aa'puu' Piitai, “Aung Jeemisi bakanamiring naueriai ee'noko teing nii'ning nii'maikorori'.” Teketa tenang tenkenura oovunamono-koo beu'.
ACT.12.18	Tenang tane'puio' tee teing piatooronuka oki'noo' biru'aria' Piita paa'aru'nung-koo. 
ACT.12.19	Ee'noko tenang Eeroti'ke besi'uma oovuarura teing tare-nupoong tuutunampurirai'nange tavaarima dupisi'aarii'naang botoaru'. Teketa Eeroti' Judia'keta Sisaria'aape doonko bera teke otou'.
ACT.12.20	Tenang Eeroti' teke Sisaria'ke otoko Taia'nupoong ee'noko Saidoni'nupoong naro' naro'arira nii'ning nantoong Eeroti' pinau-antavaava'naang botoaaru', ai' teie Eeroti'ke tee teing aing kemonora osi pankeng aa'na' munte'uri otoko'nung. Ee'noko teing mooa-antanuka porora tutung narung tee Eeroti' bakanava tanatavuko'nung miring Blastus tampa' karavaama mooa-koo eentavariru', ai' teing teing biikaang taamang tee daurarong bakanoo'keta nkavaako'ning.
ACT.12.21	Bera tee teketa te'mung doong miru'uu'na'mung makotuu'nang Eeroti' nepu'ari daurarong bakanoo' ba'nani'doma ba'nanura boo'antana' daankiaru' teing-koo nantoong-koo. 
ACT.12.22	Ee'noko teinge bokiaama aa'paako', “Narung ee'nara kumponing bakaang-pina' auromparamaang, naning-pina' deea'.” 
ACT.12.23	Teketa namu'ke Kumponing bakaang koosinunge˜ teka tavuu' tee, bakaang daangang Kumponing-aape pare'uaruio'. Ee'noko domang ninka otoko kiki'ke puampaako boo'paru'.
ACT.12.24	Ee'noko teketa tee Kumponing bakaang kara nepu'na' deto aa'na' dupura beremparu'. 
ACT.12.25	Ee'noko tenang tee batei-koo Banabas naanka Soolo Jerusalema'keta toroaretu' mooni' tavo'uretu'noo'keta, tee Jooni Maaka' bokuvuresi.
ACT.13.1	Enang tee teke Antioko'ke dootuu'nupoong-koo nii'ning nakaronuka ee'noko nau-antanuka otoroko'nung, aa'noko Banabasi, Simioni' nii'noo' Mutaanu' tampaako', Lusias Sairini-nung, Maneien, tee ovo'ma' Eeroti' ninka nari' panka'paretu'nung, ee'noko Soolo. 
ACT.13.2	Tenang teinge Ovoring daangampaako ee'noko bakaang piaa besi'ai unkumoariko Tanuaang Meekunge aa'puru', “Banabasi naanka ee'noko Soolo taapo' tonta'memuriai tee nko-nko ninge botoampetu'nung nko-koo.” 
ACT.13.3	Teketa unkumoarima kunsiarikotaa' teinge tanka' pante'aareta botoaaretu' tenaanka.
ACT.13.4	Tee'koo Tanuaang Meekunge botovuresio' tenaankai Jooni Maaka' bokuvuretu' teie pakuvuree'naang. Teketa Selusia-navuntu'koo pirung-aape danto berora Saiparasi-namui'aape aarerie˜ berou'; 
ACT.13.5	Tenang Salamisi, Saiparasi-koonavuntu'koo basiarira tenaankai Kumponing bakaang kara daankivuretu' pava dootuu'nanka Ju'nupoong biikaning-koo.
ACT.13.6	Tenang teinge temui' ookutunamui' opai daankiaarima nanaara Paaposi-navuntu'koo basiarira teka teinge naning narung nankai'nung kune'au', Ju'nupoong-koong daang Kumponing-etaing nakaronara tamparako'nung miring Baajiisuu'. 
ACT.13.7	Temui'koong ovo'ma' ninka nari' otoreko'nung miring Sesias Paulus, tee naning onou-po'nung. Tee ee'nara botoaru'nung Banabasi naanka-koo Soolo Kumponing bakaang kara taara-koo piavoma. 
ACT.13.8	Teka teie nankai'narai, miring Baajiisuu'ke, nii'noo' Elimasi Kiriki'na'koo, teie turampuretu' Banabasi naanka Soolo, teie ovo'ma'ke Jiisuu' masika'antavu'neeng-koo.
ACT.13.9	Teka teie, Sooloi, nii'noo' Paula' tampaako', Tanuaang Meekunge maanto'ui aa'na' naapu narung oovuma aa'puu', 
ACT.13.10	“Da' aung Sietani' bauring, da' tee karenung ookara kapoo' koonto'nanka-koo, tosinankai ee'noko oraka' nkonankai maanto'. 
ACT.13.11	Ee aung, Ovoring bakaang kara mare'koo bakeraravaruko da' tee Ovoringe enang taruko kaputu'darara ookiaroo'naang nii'ning batei-koo; duaa'koo ookiauka'nunge.” Teketa tenang namu'ke kamo'ke dako'ura mutaanampuu'. Ee'noko nantoong tee bireng-koo kompai siong-antavai nanaavaining besi'urima nanuu'. 
ACT.13.12	Tenang teie ovo'ma'ke tee kapoo' nkoaru'nung oovura ta'nimparara masika'antavuu'. Asikovuu' Ovoring bakaang nau-anta-koo.
ACT.13.13	Teketa tee Paula' dovang aarerie tenkenau'nung Paaposi-eta teketa Peeka-navuntu'koo basiariru' Pampilia'nameensi'koonoo'. Ee'noko Jooni Maaka'ke teka sipureta Jerusalema'aape toroaru'. 
ACT.13.14	Teka tenaanka daanto tankinureta Antioko'navuntu'koo basiaretu', Pisiria-nameensi'koonoo' te'. Ee'noko Doong Uaana'mung tenaanka Ju' biikaang pava dootuu'nava-koo bereta ba'namparetu'. 
ACT.13.15	Teketa teinge dootuu'nava-koo pankenge Daari Meekung-koo bere'aara Moosesi-nung boto-koo ee'noko urikupoong Kumponing-etaing nakaronuka biikaang dariraari-koo deeruaara tenaanka-koo botoarema aa'pau', “Dee' nii'marang-koonaanka, dee'ke tautau nantoong domang kuaa'anta-koong oto'deruresing deeko' minkuereai.”
ACT.13.16	Teketa Paula' deto donkonura bireng toonuma aa'puu', “Dii' nantoong Isireeli-nupoong ee'noko dii' Ju'deeaing Kumponing nari' aroo'erimaing taarameriai. 
ACT.13.17	Tee ee'nara Kumponing aing nantoong Isireeli-nupoong biikaange niikakatauro bakaning miru'urira biurukaa' naro'ka pankaing-antavuru' tenang teke Iisipi'ke damisimainku otoroko'nang, ee'noko bakaang iri' oro'antavui teketa' tonta'uru'. 
ACT.13.18	Ee'noko mare' karenaumo kivora-koo tarevuri nanuko' teke mee'bora' sirakamaa'koo. 
ACT.13.19	Ee'noko tenang ˜kenaanka-taa muu' tavurima opurira Keenani-nameensi'koo teie teing barevuri oko-antavuru' tee temeensi' tankaampurira. 
ACT.13.20	Aung tee karenaumo daaku'keta naruaape mare'koo kuunge nkoaru'nung. Ee'noko teketa simpe' nkonanka˜ donkong-antaevuriko' bera Samuela'koo basinoo', tee ee'nara Kumponing-etaing nakaronara.
ACT.13.21	“Teketa teing daurarong-koo eentavariko Kumponinge Soolo daurarong deeng-antaevuru' karenaumo kivora mare'koo, tee Kiisi bauring, Bensimani bakanamuiaang-koong. 
ACT.13.22	Ee'noko teketa tee tonta'ura Deevita' napo' biikaang daurarong deeng-antavuu'. Tee-koo ee'nara-koo Kumponinge kara sira'puma Daari Meekung-koo otoina' aa'puu',
ACT.13.22	‘Aung ee'nara Deevita', Jeese' bauring, enang ooansing tee naning nkaang domang ninka nari' onouaramaung. Tee ee'nara ookara nkaang pia siompui nkovuaing.’ 
ACT.13.23	“Aung ee'nara Deevita' baurukaa'keta Kumponinge po'antavuu' Isireeli-nupoong-koo tee Domang-anta, Jiisuu', maraka-antavuu'na'. 
ACT.13.24	Jiisuu' mme' poaruko Joonie bere'arira ntong-koo minkiarira meeka'antavarii'naang daankivuriko' ookara nantoong Isireeli-nupoong. 
ACT.13.25	Ee'noko tenang Joonie bakaang nko-nko bakevuma aa'puu', ‘Dii'ke ning baa-pina' noru'merimang? Ning aa' tee Domang-anta nemperimaung deea', teka ning-koo dama'ke pomaang tee, ning aa'na' apoo'mui doonge-taara˜ deempari. Tee ee'nara poko bakei tampa' taaraveriai.’”
ACT.13.26	Tee' nari' Paula'ke daankiarama aa'puru', “Mmarang ee, Eebaraami' baurukaa'kooning, ee'noko dii' Ju'deeaing Kumponing nari' aroo'erimaing aa'dampimang: Nii'koo ee'ning-koo doorenang tee-koong domamuriaing-koong botoario' pou'nung. 
ACT.13.27	Teing nantoonge Jerusalema'nupoonge ee'noko biikaning pankenankai tasi'paavaruu' tee Jiisuu', teka tee boo'koong kiimata tampau'noo'koo teinge tee dupe-antavau'nung tee kara urikupoong Kumponing-etaing nakaronukai daariau'nung ee'nara deeruampimaung ookara nko-nko-ita uaana'munanka-koo. 
ACT.13.28	Teka tee bane okora' boo'anta-koo makosina' ooaavarura teinge Pailati' nia'au'nung tee botoarako dupisi'aava'naang. 
ACT.13.29	Ee'noko tenang dupe-antavaara tee ookara Daari Meekunge tee-koo minkuvui otoining teinge depeto siau'nung teieta koi'keta ee'noko kuvi dako'doma dako'au'. 
ACT.13.30	Teka teie Kumponinge boo'keta daa'uu'. 
ACT.13.31	Ee'noko mmau' doong-koo oro'paru' teing-koo tee ninka porou'ning-koo Kaaleli'keta te' Jerusalema'. Teing ee'ning enang batei-koo bakaning sira' nkonuka deempariri otorong nantoong-koo.
ACT.13.32	“Ee'noko nii'ke tee doorenang tampara po'antarerorompimaang aung anaare: Tee ee'nara Kumponinge maraka-antavuu'nung teing-koo urikupoong niumaraang-koo enang tee Kumponinge dupe-antamemuring nii'koo biurukaa'koo Jiisuu' domang-antavura. 
ACT.13.33	Tee' nari' Daari Meekung-koo daariari otoina' teke kevuranavu-koo Kena-koo Tee Pako'pari'nii' tero miru'uma aa'pumanavu-koo:
ACT.13.33	‘Da' tee Nnuring. E'mung tee ninge daa'dansing.’ 
ACT.13.34	Ee'noko boo'keta domang-antavuu'noo'koo tee' ee'na' napo' dera' aapearavauka'na'koo ee' daariari otong,
ACT.13.34	‘Teing biraankenanka meekeng Deevita' maraka-antavantu'ning masika' dii' arompiaing.’ 
ACT.13.35	Napo' nii'navu-koo minkuvuma aa'puu':
ACT.13.35	‘Dake taura'peauka'nung tee dakaang naning meekung dera'koo.’ 
ACT.13.36	“Nii'ke tasi'pampiri otong Deevita' baka tee' minkuarava', ai' Deevita' tee Kumponinge miru'uu'na' bakanavarang-koo nkoarara tee boo'pario' tee baumaraang ninka nari' dako'au' ee'noko teke dera'ou'. 
ACT.13.37	Teka tee Jiisuu' Kumponinge daa'antavuu'nung tee dera'oa'.
ACT.13.38	“Tee'koo dii'ke mmarange noru'eriaing tee aung ee'nara narung-koo dii'ke orara aarumo-ita tonta'anta nkaveria'naang daankirampimaang. 
ACT.13.39	Ee'noko teie narunge ookara kante masika'antavaavaining tonta'antavuri otorong ookara kapoo'nanka-ita dii' Moosesi-nung botoi tonta'antaruriarupeu'ning-eta. 
ACT.13.40	Tarerariai kapoo' Kumponinge teing urikupoong nakaro-nupoong karantavuriko minkuau'ning dii'koo po'neenga, aa'pau'ning,
ACT.13.41	“Ooveriko dii' benkemerimaing, ta'niniri karakararerarima dooriaining, ai' ninge tee diikaning doong-koo kapoo' masikung nkoampaing, tee kapoo' dii'ke tee koonto' masika'antaveriauka'nung bane naninge pukevui naururiko deeko'.’” 
ACT.13.42	Teketa Paula'ke daankinang bakevuko ookara dootuu'nava-ita siarima nii'ninge aa'na' nia'au' teing aing kapoo'nanka napo' nii'na'mung Doong Uaana'mung dankivurii'naang. 
ACT.13.43	Teketa tee dootuu'nava-koo minkunaavariru'noo'keta siarira mmau' nantoong Ju'nupoonge ee'noko teing Ju'deeaing nari' dootuu'ariko'ninge siompaaretu'nung Paula' naanka Banabasi. Ee'noko tenaankai Kumponing bakaang piaa-koo pinka'ariri otoroo'naang tautauaarema nauaaretu'nung.
ACT.13.44	Teketa daunung-koo Doong Uaana'mung dapi' ookara temono osi pankamono-kooning naro'ariru'nung taara-koo tee kara Ovoring bakaang. 
ACT.13.45	Teka teinge Ju'nupoong-koo pankenge nantoong karinga ooaarira mamairoi maanto'urira papuraanka'au' tee kara Paula'ke minkuvuu'nung poore'aama.
ACT.13.46	Ee'noko Paula' naankai Banabasi aa'na' nari' minkuvurema aa'puretu', “Kara Kumponing bakaang makosi dii' tutung nau-koo, teka dii'ke dimpa'ering-koo ee'noko domaang oparavauka'nung-koo makosina' deea'na' simpe'dariring-koo, nee' makosi teing-anko Ju'deeaing-anko toromarema mereaing. 
ACT.13.47	Ai' Ovoringe tee Daari Meekung-koo kuunge Karistoo' minkuvuma aa'memuru'nung,
ACT.13.47	‘Da' tee ninge donkong-antaransing araka deentari otoo'naang Ju'deeaing-koo dake domang-anta tavo'ee'naang tokooning-koo isipo'ning-koo aung-koo kansi'koo.’” 
ACT.13.48	Ee'noko tenang teinge Ju'deeainge tee aung kara taaravaara teing dotuarira pankaing-antavau' tee Kumponing bakaang kara, ee'noko teing makosining Kumponinge tero miru'uru'ning domaang o'paa' nka-koo teinge masika'antavau'. 
ACT.13.49	Ee'noko Ovoring bakaang kara teketa beremparu' ookutunairu-koo temeensi'kooning-koo. 
ACT.13.50	Teketa teinge Ju'nupoong-koo pankenge tee osi pankamono-koo ovontung donkaang ee'noko maniku' Kumponing-koo mee'du'piariri otoroko'ning onou orari-antavaaru' maroita Paula' naanka Banabasi oraka' nkoaaree'naang, ee'noko tee' nkoaarema bata'aaretu' biikanairu-eta. 
ACT.13.51	Ee'noko tenaanka da'mong tankavaretu' kau'keta teing nau-anta-koo biikaang oraka'nko teing-koo toroaraa'naang. Teketa Aikoniami'navuntu'aape beretu'. 
ACT.13.52	Ee'noko Jiisuu' sionuka doturotu ninka Tanuaang Meekunge maanto'uru'.
ACT.14.1	Teke Aikoniami'navuntu'koo tenaanka pava dootuu'nava-koo napo' tumparetu' Ju'nupoong biikanava-koo, ee'noko teke tee' nari' aa'na' daankiaresio' nantoong karingai masika'antavau' ookavitura-kooninge aa'ning Ju'nupoong teing Ju'deeaing nari' dootuu'ariko'ning. 
ACT.14.2	Teka teke nii'ning Ju'nupoong-kooning Karistoo' masika'antavaavaruko'ninge siingoravaarima akoing noru' orari-antavaaru' teing baito-nupoong munte'koo. 
ACT.14.3	Teka tee'koo tenaanka pankaroong otoretu' teke dera-antavuresi tee minkunaa Ovoring bakaang piaa-koong, ee'noko Ovoringe tee minkunaa masikee-anta-koo taa'ni'antananka ee'noko ta'nimpaarii'nanka nkovuree'naang avuretu'. 
ACT.14.4	Ee'noko nantoong temono osi pankamono-kooning meu' tankaampariru', aa'nou' nii'ning Ju'nupoong ninka deempariru' ee'noko nii'ning kara-okovuresi-nkara ninka deempariru'. 
ACT.14.5+ACT.14.6	Teketa tenang aa'nou' Ju'nupoong ee'noko teing Ju'deeaing nari', biikaning ovontung ninka, tenaanka oraka' nkoaarema kapange too'paarema dupisi'koo mau'aareko taaravareta koo'aretu' nii'ning osinairu-koo aa'ning-koo Liisira' ee'noko Deebi, Laikonia'nameensi'kooning osi pankeng-koo. 
ACT.14.7	Ee'noko tenairu-koo daankivuretu' tee doorenang tampara.
ACT.14.8	Teke Liisira'ke naning narung ba'nanui otoko'nung kau' doota, ponto'aru'noo'keta nanuaruko'nung. 
ACT.14.9	Teie Paula' karoko taaravuu', ee'noko Paula'ke naapu narung oovuma tasi'pura masika'antavui taarevoaing-pina' noru'arako aa'na' karoma aa'puu', “Deto koontari donkoniai.” 
ACT.14.10	Ee'noko deto dinkitoo'arara donkonura nanuu'.
ACT.14.11	Ee'noko tenang nantoong karingai ooaara tee kapoo' Paula'ke nkovuu'nung teing deto bokiaama biikana' Laikonia'na' kareaama aa'pau', “Tenaanka niikanaanka kumponinka tee e'mung siaresing naning-pina' oro'paresi.” 
ACT.14.12	Ee'noko teinge Banabasi Sius tampau', ee'noko Paula', kara bauko deemparako Eemis tampau'. 
ACT.14.13	Ee'noko teie Sius-koong piristi'ke, bakaang boontunava te' osi pankamono-koo be'doma otoko' aa'nunge iioo' tuumpura boromaka'nanka-koo pampurira karanaang bi'uru' osi pankamono-koo tuntoma, ee'noko nantoong ninka boontunamparii'naang piavoroko'.
ACT.14.14	Ee'noko tenang kara-okovuresi-nkarai Banabasi naankai Paula' oovureta tenaankai beekaning mononopa'nanka kurumparetu'ning dere'uretu' orokoarema. Ee'noko teing nantoong karinga-aape kua'paretu' bokurema aa'purema, 
ACT.14.15	“Ee aing, aung aming-koo ee' nkoverimang? Nee' tenaanka naninka dii'pina' nari' oro'ka, dii'koo doorenang tampara po'antavampesinaanka dii' bere'darii'naang teing-eta aing-eta kapoo' tamunsi'ning-eta Kumponing domantoo'aape, tee ee'nara paning ee'noko kansi' nkovuu' ee'noko pirung ookara kapoo' kuung otoromaing ninka nari'. 
ACT.14.16	Tero urikavarang-koo teie tee taura'puru'nung ookutuning amutemurii' nantoong avitoitoi piavoroaina' siompaava'naang. 
ACT.14.17	Teka tee bane tee' nkorurira teie koonto' si'duria' taa'ni'antavari, ai' teie tee tampa' nkorurimaung apo' dovang arurima paning-eta, bateinananka ookara kapoo'nanka tampa' sinampumaing arurikoo' diikaang domang unaa-antarurima taamang tovange ee'noko doturotu.” 
ACT.14.18	Tee' nauaareta teie aunge karai kakau bere'antavaaretu' teing nantoong tenaanka-koo boontu-koo piavoroko'ning.
ACT.14.19	Teka teing Ju'nupoong turampaareko'ninge Antioko'keta ee'noko Aikoniami'keta porora nantoong noru' bere'antavaario' teinge Paula' kapange too'pau' ee'noko osi-koo dama'du barampaara dua'au' boo'paru'nung-pina' noru'aama. 
ACT.14.20	Teka tenang Karistoo' sionuka tee koroai tee-anko poroio' tee deto donkonura osi pankamono-koo napo' tumparu', ee'noko dauna'mung Banabasi ninka nari' Deebi-aape beretu'.
ACT.14.21	Teketa tenang tenaankai doorenang tampara daankivurema teke Deebi-navuntu'koo nantoong karinga Karistoo' sionuka deeng-antavaaretu'nung. 
ACT.14.22	Teketa tenaanka Liisira' ee'noko Aikoniami' ee'noko Antioko'aape toroareta puring-antavaaretu' teing Karistoo' sionuka biikaang masika'anta-koo, tautauaarema tee' nari' masika'antavariri otoroo'naang ee'noko aa'paarema, “Bakei teing kapoo' manki' mmau'nanka kune'ampima Kumponing bakaang muu'koo tung-koo makotumpii'naang.” 
ACT.14.23	Ee'noko tenaankai dootuu'nupoong-kooning urantanuka miru'aaretu' osi kante-koo, ee'noko kunsiarima unkumoariri Ovoring-koo sipaareko' masika'antavaako'nung-koo.
ACT.14.24	Teketa tenaanka Pisidia-nameensi'ke tankinureta Pampilia'nameensi'koo basiaretu'. 
ACT.14.25	Ee'noko tenang Peeka-namono-koo kara sira'pureta, Atalia-navuntu'aape danto beretu'. 
ACT.14.26	Ee'noko teketa beekaang nko-nko opureta Antioko'namono-aape aarerie toroaretu', te' ee'noo' tutung Karistoo' bakanavitue Kumponing-koo sipaaretu'noo' pakuvuree'naang tee nko-nko nkovureko.
ACT.14.27	Ee'noko tenang te' basiareta tenaankai ookara dootuu'nupoong naro' oosiaaretu' ee'noko siraka'antavuretu' ookara kapoo' Kumponinge nkovuu'ning tenaanka ninka, ee'noko napo' tee' Kumponinge taung nkovuu'na' teinge Ju'deeainge nari' masika'antavaava'naang. 
ACT.14.28	Ee'noko tenaanka teke pankaroong otoretu' Jiisuu' sionuka ninka.
ACT.15.1	Teka nii'ning nantoong Judia'keta depeto Antioko'navuntu' porou' baito-nupoong nau-antavaarima aa'paama, “Dii' dopa' napu'dariarura deeko', Moosesie tampuu'na', dii' teing domang-anta komperiauka'ning.” 
ACT.15.2	Ee'noko Paula' naankai Banabasi taaravureta aa'na' turampaareta tata'eeko'. Teketa Paula' ee'noko Banabasi nii'ning ninka nari' miru'aaretu' Jerusalema'aape deto beroo'naang kara okovuri nkanuka-anko ee'noko dootuu'koo urantanuka-anko aung kapoo' tata'eu'nung-koo nia'kaava'naang. 
ACT.15.3	Temono-koong dootuu'nupoonge tee' nanu'koo botoaario' Ponisia ee'noko Sameria'nameensi'ka-kooninge deto dooreaari tankinau' Ju'deeaing bere'ariru'nung-koong doorenang, ee'noko teinge tee' dooreaama aa'na' doturotu-antavaaru' teing bii'maikorori' baito-nupoong.
ACT.15.4	Tenang teing Jerusalema' basiariko onkeonke'aaru' temono-koo dootuu'nupoonge ee'noko teing-koo urantanukai ee'noko teing kara okovuri nkanukai. Ee'noko teinge nauaaru' ookara Kumponinge nkovuu'nanka teing ninka. 
ACT.15.5	Teketa nii'ning Karistoo' masika'antavaako'ning Boto Keperuu'navitu-kooning˜ daa'arira aa'pau', “Teing Ju'deeaing dopa' toto'parira deeko' makosiaapeu' domaang otoi oto' nka-koo, ee'noko Moosesi-nung boto siong-koo botoarampiai.”
ACT.15.6	Teketa tee teing kara okovuri nkanuka ee'noko Karistoo'koonavitu-koo urantanuka naro'ariru' tee aung minkuaava'naang. 
ACT.15.7	Ee'noko teketa aa'na' tata'eekotaa' Piitai donkonura aa'puru' teing, “Ee aing mmaikori', dii'ke noru'eri otong tero tee Kumponinge ning dii'koo meu'ka miru'muu'nung daankiama'naang tee doorenang tampara Ju'deeaing-koo taaravaara masika'antavaava'naang. 
ACT.15.8	Ee'noko teie Kumponinge ookara biikaang domang noru'ui otoinge Ju'deeaing onkeonke'urimana' sira'paru'nung Tanuaang Meekung avurima tee' nari' nii' amuru'na'. 
ACT.15.9	Ee'noko noru' tankatankaang nii'koo meu'ke otoa' aa'noko nii' ee'noko teing, teka nii'pina' kiiroraa'uru'nung biikaang domang masika'antavaako. 
ACT.15.10	Enang tee' noru'erima dii'ke aming-koo Kumponing paaraverimaang Moosesi-nung boto-koo manki' poru'antavererima teing Karistoo' sionuka? Tee ee'nara boto niikakatauroi ee'noko nii'ke naro'ka nka-koo makosi deeaung. 
ACT.15.11	Teka nii'ke ee' masika'antavampiri otong nii' niikaang Ovoring Jiisuu' bakaang piaae boo'keta moo'muriainge tee' teing-pina' nari'.”
ACT.15.12	Piitai tee' minkuvuio' ookara naro'ariru'ning kapuuariru', teketa Banabasi naanka Paula' barorompaaretu' minkuvureko taa'ni'antananka ee'noko ta'nimpaarii'nanka Kumponinge Ju'deeaing-koo meu'ke tenaanka ninka nkovuu'ning-koo.
ACT.15.13	Ee'noko tenaanka kara bakeareko Jeemisie karoma aa'puu', “Ee aing, taarameriaing ning. 
ACT.15.14	Saimoni'ke tee naururu'nung dii' tee' Kumponinge teing Ju'deeaing beero'uru'na' teing-koo nii'ning tonta'urira bakaning deempurii'naang. 
ACT.15.15	Ee'noko teke urikupoong nakaro-nupoong Kumponing-etaing biikaang kara nari' makotuu', ee' daariari otoina':
ACT.15.16	‘Ovoringe aa'pumaang, dama'ke tee toromarara ninge napo' kaniampaing teva bare-nava Deevita' dootuu'arako'nava pesi'aru'nava. 
ACT.15.17	Pesi'aru'noo'keta napo' kaniamirai'nange deto donkompampaing teinge nii'ninge nantoonge Ovoring tasi'maara poroaina' Ju'deeaing ookarai nkaning tamparansi otoininge. 
ACT.15.18	Ovoringe tee'puu', teie kansi' pupu'aru'noo'keta ookara kapoo'nanka nkovuriaina' noru'ui otomaunge.’” 
ACT.15.19	“Tee'koo ninge ee' simpe'amaang, tee aa' nii'ke pore'antavarampiauka'nung teing Ju'deeaing Kumponing-aape bere'ariaining. 
ACT.15.20	Teka daariampima nauarampiaing aing aa'ning nkoaavaroo'naang, taamang naiaavauka' kumponing tositosinanka-koo darimpaama ku'mi'antavaamaung, kaukauro nkoaavauka', bio' tutung tavaama ereng dakoaavaung maa'aavauka', ee'noko ereng naiaavauka', Ju'nupoong dii'koo maarevoro'neeng. 
ACT.15.21	Ai' urikavarang-eta nantoong otoromaung Moosesi-nung boto deeruaama aing kapoo'nanka daankiaamaing osi kante pava dootuu'nanka-koo Doong Uaana'mung kante.”
ACT.15.22	Ee'noko tenang teinge kara okovuri nkanukai, dootuu'koo urantanukai, ee'noko teing ookara dootuu'nupoonge tamparavaara, aing aa'ning teing-kooning miru'aaru' Paula' naanka ninka Banabasi Antioko'aape nari' nanu'koo: Judasi, nii'noo' Basabas tampaako', ee'noko Sailas, tenaanka teing-koo dootuu'nupoong-koo miring-po'naanka. 
ACT.15.23	Karavoto˜ ee' daarinii' nkavai be'koo botoaaru':
ACT.15.23	“Dii' teing Ju'deeaing Karistoo'koo baito-nupoong aa'ning-kooning-Antioko', Siiria ee'noko Silisia-nupoong-dii'koo tampara tampampimaang nii'ke dii'maikorori'ke aa'ninge: kara okovuri nkanukai ee'noko Karistoo'koonavitu-koo urantanukai.
ACT.15.24	Nii'ankoita nii'ning berora kararaarima pore'antaraariko taaravampiring onou-koo oto' dataveria' otomana' nkoraarima, aa'daarima dii' dopa' toto'darira ee'noko Moosesi-nung boto siomperima Ju'pina' otoriaing. Teka nii'ke nauarampiaruko tee' minkuraarimaung. 
ACT.15.25	Tee'koo nii' naro'marira nari' noru'mariru'nung nii'naanka miru'arampira botoarampii'naang dii'anko anaanka ninka nii'ke piaavarampimanaanka ninka aa'noko Banabasi ee'noko Paula'; 
ACT.15.26	Aa'naanka niikaang Ovoring Jiisuu' tee Pako'pari'nii' tasi'puresi avororea' siompuremanaankai, nantoonge mau'aareko. 
ACT.15.27	Nii'ke anaanka Judasi naanka Sailas botoarampiring bee'ka napo' karai nauraarii'naang kapoo' aunge karavotoi naurarampiring.
ACT.15.28	Tenang Tanuaang Meekung ninka nari' o'nori ee' tampa'na' noru'mariring: Nii'ke kara manki' dii'koo dau pante'ampiauka'nung, teka aing naing aarumo naurarampii'naang dii'ke siong-koo makosi: 
ACT.15.29	Taamang kumponing tositosinanka-koo darinii' ee'noko ereng naieriauka', bio' tutung tavaama ereng dakoaavaung maa'eriauka', kaukauro nkoveriauka'. Aing-eta tonta'dariri otoriaing deeko' tee' tee tampa'.
ACT.15.29	Makosi otoriko.”
ACT.15.30	Teketa tee botoaario' teing Antioko'navuntu'aape doonko berou', ee'noko te' basiarira tee Karistoo'navitu naro' oosiaarira teka tee karavoto avaaru'. 
ACT.15.31	Ee'noko tenang teinge deeruaara dotuariru' teing tee-koong karai domang kuaa'antavurio'. 
ACT.15.32	Ee'noko Judasi naankai Sailas nakaronaankai mmau' kara nauaarema daankiaretu' puring-antavaarema teing baito-nupoong. 
ACT.15.33	Teketa nii'ning batei teke otorora teinge baito-nupoong mooa ninka botoaaretu'ning-anko nanuree'naang tampaarema si'noora'aaretu'. 
ACT.15.34	Teka Sailas teke napo' oto'koo piavoko Judasi baka toroaru'. 
ACT.15.35	Ee'noko Paula' naanka Banabasi nari' teke otorou' Antioko'navuntu'koo. Tenaanka nii'ning mmau' ninka nari' Ovoring bakaang kara nau-antavarima daankiaariko'.
ACT.15.36	Ee'noko nii'ning doong tankinuko Paula'ke Banabasi aa'puu', “Poai, toromareta neekaning baito-nupoong beero'arampeai ookara osinanka-koo Ovoring bakaang kara daankiampetu'ning-koo ooarampema otoroina'.” 
ACT.15.37	Ee'noko Banabasie Jooni Maaka' tenaanka ninka nari' bokuvuresi nanu'koo piavou'. 
ACT.15.38	Teka Paula'ke ee' noru'uu', “Aung bokuampearui dei tampa', ai' temu' Pampilia'ka nee' si'mureta pakumurearuu' pore'moreko.” 
ACT.15.39	Teketa tata'eereta siivenke'eeretu'; Banabasie Maaka' bokuvura Saiparasi-namui'koo aarerie beretu', 
ACT.15.40	ee'noko Paula'ke Sailas bokuvura tenkenuretu' teinge baito-nupoonge Ovoring-koo sipaaresio' teie pakuvuree'naang. 
ACT.15.41	Ee'noko tenaanka nanu' tutumparema Siiria-nameensi' ee'noko Silisia-nameensi'ke tankinuretu' dootuu'nupoong puring-antavaarema osi kante-koo.
ACT.16.1	Ee'noko tenaanka Deebi-navuntu' beero'uresi bereta Liisira'navuntu'koo basiaretu'. Teke naning narung Karistoo' siompuko'nung otoko' miring Timoti, nani Ju'koonani bauring Karistoo' masika'antavuko'nani, teka bauma Kiriki'koong. 
ACT.16.2	Teinge baito-nupoong Liisira' ee'noko Aikoniami'nupoonge tampara tampaako' tee. 
ACT.16.3	Teka Paula' Timoti ninka nari' nanu'koo piavora bokuvuu', teketa' dopa' napu'uu' Ju'nupoong osi beero'aariaining-kooning piavoroaru'neeng-koo, ai' ookarai noru'ai otoing tee bauma Kiriki'nung.
ACT.16.4	Teketa tee tenang teing osi pankenge nanaama tee kara botonang kara okovuri nkanuka ee'noko Karistoo'koonavitu-koo urantanuka Jerusalema'keta botoariru'na' nauaarima nanaako' teinge siompaava'naang. 
ACT.16.5	Tee'koo dootuu'nupoong osi kante-koo purimpariru' biikaang baito-koo, ee'noko doong kante mmau'ariko'.
ACT.16.6	Ee'noko Eesia-nameensi'kooninge aa'ninge Pirisia'navaro ee'noko Kalesia-navaroi tamung danto tankinau' Tanuaang Meekunge orokovurio' kara sira'koo temeensi'koo. 
ACT.16.7	Ee'noko tenang Miisia'navaro-koo basiarira Bitinia-nameensi'aape doonko be'koo maroariko teka Tanuaang Meekunge orokovuru' te' be'koo. 
ACT.16.8	Tee'koo Miisia'keta danto Toroasi-navuntu'aape tankinaara ee'noko ning Luuke' teka kune'mau'. 
ACT.16.9	Ee'noko teke muunga Kumponinge Paula' nii'naung-koo˜ bere'antavuio' kapoo' noone-pina' oovuu' naninge Masedonia'nameensi'nunge donkonura eentavarama aa'puko, “A' Masedonia' pora pakumeriai.” 
ACT.16.10	Ee'noko tenang tee' oovura namu'ke taung besi'ampiru' Masedonia'nameensi'aape kato be'koong, aa'pampima, “Kumponinge bokumuring tee doorenang tampara teing-koo daankiampii'naang.”
ACT.16.11	Tee tee teketa Toroasi-eta aareri-koo koinampira koonto' Samoteresia-namui'aape kato meru', teketa napo' dauna'mung Niapolis-navuntu'aape kato meru'. 
ACT.16.12	Ee'noko teketa Pilipai-aape meru'. Pilipai tee osi pankaing Rooma'nupoong okovoroi otoroko'ning-koo Masedonia'nameensi'koo. Temono-koo ee'namono-koo nii'ning doong o'noru'. 
ACT.16.13	Ee'noko Doong Uaana'mung nii' temono-ita simarira dama'du meru' ntong siong, te' ee'noo' Ju'nupoong kunsiaripeu'noo'pina' oro'noo' noru'ampiri. Ee'noko teke nari' ba'namariri maniku' karavarampiko' teke oosiariru'ning.
ACT.16.14	Nani nii' taaramuru'nani bakaang miring Liidia, osi Taiataira-nani. Teni baarong karompumaung baavevuko'nani; teninoo' Kumponing-koo dootuu'arako'nani. Ovoringe ee'narai domang daate'uio' tampa' baroromparu'nani tee-koo kara-koo Paula'ke minkuvuu'nung-koo. 
ACT.16.15	Ee'noko tenang ntong-koo minkie meeka'antavarara teni bakanava-koo nari' otoroko'ning ninka tenie nii' aa'na' bokumuru' aa'puma, “Dii'ke ning Ovoring masika'antavansinani noru'merira deeko' nkanoo' pava-koo porira otoriaing.” Ee'noko tenie deravari be'antamuru' bakanava-koo.
ACT.16.16	Nii'na'mung tee napo' kunsiroma-aape meriko naninge manikumai kune'muru'. Teninoo' naning nii'ning-koo botovotonaa' otoko'nani ee'noko ma'naang orarai tarampee˜antavuko kapoo' nkoaravaining sira'puko', ee'noko tee' sira'puko teinge tareaako'ninge moo' pankaing nkavaako'. 
ACT.16.17	Tenie Paula' siompui nanuma bokuma nii' aa'muriko', “Aing nantoong Kumponing Deto Basi bakaning botovotonaa'nuka dii' boo'keta moo'duriaina' nauraarimaing.” 
ACT.16.18	Ee'noko mmau' doonge tee' nkoarako' teni. Teka tee-koo Paula' iirau'arara bere'arara tee ma'naang aa'puu', “Ninge Jiisuu' nii' domang-anta-koo tero Pako'pari'nii' bakaang miring-koo da' botoramaang ani-eta bakoraravai!” Ee'noko tenang tee-koo batei-koo bakoaru'.
ACT.16.19	Teketa tenang bakaninge tareaako'ninge mooni' baranavung taung otoaruio' ooaara teinge Paula' naanka Sailas moo'aareta barampaaretu' kara simpe'doma-aape teing-koo pankenanka-koo dutakanoo'. 
ACT.16.20	Ee'noko tenang te' tavo'aareta aa'paaru' teing kara simpe'nuka˜, “Anaanka tenaanka Ju'koonaanka. Pore'antamaarima iirang-antamaarikoo' nii' amono-nupoong. 
ACT.16.21	Anaankai nii'ning aarumo siong-koo naumaarimaang tee nii' Rooma'nupoong niikaang boto toto'pupeu'ning.” 
ACT.16.22	Nantoong karingai nari' pakueema tuumpiaareko tuutunang˜ taaranukai piatooronuka botoaario' mononopa' dere'aama kiru'aaretu' tenaanka-ita, teketa bana'ke mura'aaretu'. 
ACT.16.23	Ee'noko tenang mmau'namu'pie mura'aarema tora'antavaareta teketa pava kiimatanava-koo sipaaretu'. Ee'noko teketa tee kiimatanava tanata nauaama aa'pau', “Anaanka tampa' tarevereaing.” 
ACT.16.24	Tee' minkuaama botoaio' teie kuung-navaro-koo sipuretu' tenaanka ee'noko teka koi'ke kau' ee'noko bireng naro'ke pau'uresi pinka'uretu'.
ACT.16.25	Teketa muunga meu'namang Paula' ee'noko Sailas kunsiarema kenavareko' Kumponing-koo ee'noko nii'ninge kiimata-nii'nukai taaravaareko'. 
ACT.16.26	Ee'noko tee' kenavaresi otoko ta'nina' u'mi' pankaing pou', pora tee pava ookutunava okora'keta nari' dankampuu'. Tee' nkoarako ookara karanaang daate'aru' namu'ke, ee'noko ookara kapoo'nanka nantoong dai'aaru'ning dapa'ariru'. 
ACT.16.27	Ee'noko tenang teie kiimatanava tanatai tantearara kiimatanava-koong karanaananka daate'ario' oovura bakaang bainatu barampura baka tavaraa'naang nkoarako' aa'puma, “Ai, teing teing kiimatanuka mmariaining!” 
ACT.16.28	Teka Paula'ke aa'na' karoma aa'puu', “Ei, Baikeraravauka'! Nii' aing anke o'norimaang ookara.” 
ACT.16.29	Ee'noko tee kiimatanava tanata araka nkavai poroo'naang botoarara kuung kua'paru', ee'noko avoro'ke dankuranku'arama bera miinge keemparu' uro'kanoo' Paula' naanka-anko Sailas. 
ACT.16.30	Ee'noko sing-antavureta aa'puu', “Anaanka ee, ning arekee' nkomarako Kumponinge boo'keta moo'muaing?” 
ACT.16.31	Ee'noko tenaankai aa'puretu', “Da', ee'noko dakanava-kooning tee' nari', Ovoring Jiisuu' masika'antaveriko domaang moo'duriaing.” 
ACT.16.32	Ee'noko tenaankai Ovoring bakaang kara nauvuretu' ookara bakanava-kooning ninka nari'. 
ACT.16.33	Ee'noko teie tenang ee'nang muunga bokuvureta pentananka duu'puretu', ee'noko tee namu'ke ookara bakaning nari' ntong-koo minkiarira meeka'antavariru'. 
ACT.16.34	Teketa tee teie bakanava-koo deto bokuvureta taamang avuretu', ee'noko tee bakanava-kooning ninka nari' dotuariru' Kumponing masika'antavau'noo'koo.
ACT.16.35	Teketa tane'puio' teinge tuutunang taaranukai˜ piatooronuka botoaarima aa'pau', “Tenaanka siperereriko nanureai.” 
ACT.16.36	Ee'noko teie kiimatanava tanatai tee kara Paula'koo basi-antavuu' aa'puma, “Tuutunang taaranukai dee' tenkeniree'naang botoaario' porora naumaing, enang poreta nanireaing mooa ninka.” 
ACT.16.37	Teka Paula'ke aa'puru' teing piatooronuka, “Nee' aa' tee teinge sirapo'ka mura'maaresieeng tutung nia'maarea', ai' nee' tenaanka Rooma'koonaanka. Tee' nkomaareta kiimatanava-koo dua'maaresieeng. Enang ee napo' makenge bata'maaree'naang? Tee' makotua'. Teinge bii'ka porora sing-antamaareaing.” 
ACT.16.38	Tenang piatooronukai tee aung kara teing tuutunang taaranuka nauaario' teinge tenaanka Rooma'koonaanka noru'aareta avoreau' teie dauraronge Siisa'ke tavuri'neeng-koo, Rooma'nupoong-koonaanka tamung mura'aaretu'nung taaravura. 
ACT.16.39	Ee'noko teinge porora tenaanka-anko oraka' nkoariru'noo'koo sira'pariru'. Teketa tenang sing-antavaaretu' tenaanka ee'noko temono-ita tenkenuree'naang nauaaretu'. 
ACT.16.40	Tee tee enang kiimatanava-ita tenkenuretu' tenaanka, bereta Liidia beero'uretu'. Ee'noko teing baito-nupoong ooaaretu'noo'keta domang kuaa'antavaareta teketa tenkenuretu'.
ACT.17.1	Teketa tee Paula' naanka Sailas Ampipolis ee'noko Apolonia'navuntu'kai tankinureta Tesalonaika'namono-koo poretu' te' ee'noo' Ju'nupoong biikanava pava dootuu'nava otoko'noo'. 
ACT.17.2	Ee'noko Paula' teva-koo tumparara daankiaru' temu'keta nkoarako'na' aarumo siompui; 
ACT.17.3	Ee'noko beenang doong nko-nko-ita uaaning-koo teke tata'eeko' teing ninka tee Daari Meekung-koong kara-koo, Paula'ke siraka'antavuma ee'noko tasi'antavurima teing-koo tee nii' domamuri taremuriainoo'koo tero Pako'pari'nii' tee Daari Meekunge tampuu'na' baike kune'ura napo' boo'keta daa'aravaing-koong. Ee'noko aa'puko', “Aung ee'nara Jiisuu' ninge sira'pamaung dii'koo tee naning tero Pako'pari'nii' nemperimaung.” 
ACT.17.4	Ee'noko nii'ninge Ju'nupoonge taaravaara masika'antavaara tee Paula' naanka Sailas siompaaretu', ee'noko napo' mmau' Ju'deeaing Kumponing-koo mee'du'piari otoroko'ning ee'noko nii'ning maniku' mmau' nari', ovontunavo.
ACT.17.5	Teka Ju'nupoong-koo pankeng mamairoarira nii'ning taarapiikanuka nkavaarira, karika' tapo'aarira tee osi pankaing naampai maanto'antavau', ee'noko Jeesoni bakanava pava putu'au' teinge Paula' naanka nantoong-anko sing-antavaree'naang piavoroma. 
ACT.17.6	Ee'noko tenang tenaanka ooaarearura teinge tee Jeesoni ee'noko nii'ning baito-nupoong baranta'aari berou' temono tarenuka-anko bokiaama aa'paama, “Aing kansi' ookutunairu apee bere'antavaamaing a' napo' amono-koo poroi. 
ACT.17.7	Ee'noko anka aunge Jeesonie onkeonke'uri. Ee'noko ainge ookarai niikaang daurarong˜ pankaing, tee Siisa', bakaang boto toto'pai kapoo' nkoaamang aa'paama, ‘Nii'nung daurarong otong, miring Jiisuu'.’” 
ACT.17.8	Ee'noko temono osi pankamono-kooninge ovooka'nuka ninka oraka' noru'au' tee' taaravaara. 
ACT.17.9	Ee'noko aa'paaru', “Mooni' tutung siperiko deeko' kiimata-ita tenkeng-antararampii'naang ee'noko tee temurii' kapoo' nkoverimaung napo' nkoveriaruko deeko' aung mooni' dama' napo' tororerorompiaing.” Teketa mooni' dua'aio' teinge sing-antavaaru'.
ACT.17.10	Ee'noko teinge baito-nupoonge te'mung ee'na'mung Paula' naanka Sailas tenkeng-antavaaretu' Beeria'namono-aape, ee'noko Beeria' basiareta Ju'nupoong biikanava pava dootuu'nava-koo kuung beretu'. 
ACT.17.11	Teing aing Ju'nupoong teke otoroko'ning biikaang noru' aa'na' daate'nii'nanka teing-koo Tesalonaika'ke otoroko'ning-koo, ai' teinge beekaang kara aa'na' tampa' taaravaako' ee'noko doong kante Daari Meekung-koo minkuaako'ning-koo bii'ka deeruaako' masikanaare oo-koo piavoroma. 
ACT.17.12	Tee'koo teing-koo mmau'ke masika'antavau', ee'noko teing Ju'deeaing-koo ovontung nari' aa'ning maniku' ee'noko donkaang. 
ACT.17.13	Teketa Ju'nupoonge Tesalonaika' otoroko'ninge taaravau' Paula'ke Kumponing bakaang kara daankivuko Beeria'navuntu'koo, tee' taaravaara te' napo' porou' irikung-antavuriko turang daa'antavaava'naang nantoong karinga-koo meu'ke. 
ACT.17.14	Ee'noko teing baito-nupoonge deempariko'ninge namu'ke Paula' tenkeng-antavau' pirung-aape navunge danto, teka Sailas naanka Timoti teke temono-koo otoretu'. 
ACT.17.15	Teinge Paula' tanatavai nari' nanaako'ninge Aateni-namono-koo basi-antavau', ee'noko Paula' botoaru' Sailas naanka-anko Timoti, nauaareko namu'ke poree'naang tee-anko. Teketa Paula' te' otoko teing tenkenau'.
ACT.17.16	Aung aa' tee Paula' teke Aatenie tenaanka Sailas naanka Timoti nempuresi otoitaa' kumponing tositosinanka-koong baka-oonanka mmau' teka temono-koo oovurira domang aa'na' karinsi'ou'. 
ACT.17.17	Teketa pava dootuu'nava-koo Ju'nupoong biikanava-koo tumparara teke karai tata'eeko' Ju'nupoong ninka ee'noko teing Ju'deeaing Ju'nupoong ninka nari' dootuu'ariko'ning, napo' baaveroma bema doong kante tee' nari' tata'eeko' te' poroko'ning ninka. 
ACT.17.18	Nii'ninge napo' norukasi'nankai kune'aama tata'eeko' aa'ninge Epikurian-navitu ee'noko Sitoiki'navitu. Teing-koo nii'ninge aa'paako', “Aunge kara baukoi aming minkuvumaang?” Nii'ninge napo' aa'paako', “Nna' aung kumponinanka akovora'kooning biikaang kara daankivumaung-pina' oro'paramang.” Aung tee Jiisuu' ee'nara daankivuko tee', napo' boo'keta daa'aru'nung-koo. 
ACT.17.19	Ee'noko teinge moo'aara tee biikanoo' kaka'dekeroma be'antavau' miring Areopakasi, aa'paama, “Naumeriai tee kapoo' nerakamurii' dake nantoong nau-antaverimaung. 
ACT.17.20	Ai' dake kapoo' tee damisimaing nii' taara-antamering, tee'koo nii' miru'noo' noru'koo piamorimang tee-koo kapoo'koo.”
ACT.17.21	Enang tee teing ookara Aateni-nupoong ee'noko damisimainku teke otoroko'ning kapoo' nii'nung nko-koo piavoroaruu' teka doorenananka taara-koo ee'noko nau-koo piavorou'. 
ACT.17.22	Tee'koo Paula' Areopakasi-koo meu' donkonura aa'puu',
ACT.17.22	“Dii' nantoong Aateni-nupoong, ninge dii' avutevu'dariri aa'na' pareka nkonuka oorampimatoing. 
ACT.17.23	Ai' ninge tankinama tee meekanairu ooankotaa' nii'noo' boonturoma ooansing taa'ni'anta ee'pina' daariari otoko, ‘Aung Kumponing tee noru'ampiaung bakaang.’ Teka tee naning dii'ke parekaverimaung noru'eria' tee aung ninge naurampimang dii'. 
ACT.17.24	Tee Kumponing ookutunung kansi' nkovuu'nung ee'noko ookara kapoo'nanka kansi'koo otoromaing tee ee'nara Ovoring paning-koong ee'noko kansi'koonge, teka teke boontunava naninge kanivumanoo'ke otoaung. 
ACT.17.25	Kapoo'koo apuka'paravaunge. Naninge bakaang birenge pakuvuarupeu', ai' teie ee'narai baka ookara nantoong domang ee'noko domaang avurimaunge ee'noko ookara kapoo'nanka. 
ACT.17.26	Ee'noko teie tee nii' ookara nantoonanka narung-eta nkomuru' ookutunairu-koo kansi'koo o'norii'naang. 
ACT.17.27	Batei miru'memuru' o'noriainaroong, napo' o'noriainairu bono'memuru' te' o'nori Kumponing besi'ampiaina' aa'pampima, ‘Ai' pa taampampima pe'numpampii'naang.’ Teka tee tee isipo'ke otoa' nii'koo naruna' naruna', ai' nii' teing tee-koo o'nori domamariri nanampimaang naning-naummuri. 
ACT.17.28	Tee' dii'ka diikaninge kena toronukai kena toroaama minkuaamana' aa'paamana', ‘Nii' teing baurukaa' masikeng.’
ACT.17.29	“Nii' teing Kumponing baurukaa' deemariri ee' noru'ampiauka': Tee Kumponing tee Kooro dovang-koo siliva' ee'noko kapang teka'nii' nantoonge tamung nuuruupiaama matauna' teka'paamaung. 
ACT.17.30	Urikamu' nantoong noru' otoroaruko'nang Kumponinge tamung oovuriko', teka enang tee Kumponinge ookara nantoong ookutunairu-kooning baka narung Kumponing masikung-anko bere'arii'naang botoaring tompimpuri'neeng-koo dama'ke. 
ACT.17.31	Ai' teie ookara nantoong kansi'nupoong simpe'uriaina'mung tero pinka'antavuu'nung. Narunge naninge teie Pako'pari'uu'nunge˜ ookara biikaang aarumo tasi'puitaa' koonto'na' simpe'uriaing, ee'noko nii' ookara tee' nkoaraa'naang tasi'antamuru' tee ee'nara Pako'pari'nii' boo'keta daa'antavura.”
ACT.17.32	Teketa tee nii'ninge tee napo' boo'keta daa'anta taaravaara benkenau', teka nii'ninge aa'pau', “Nii' napo' taara-koo piamorimang tee kara naumering.” 
ACT.17.33	Teketa Paula' tenkenuu' teing-ankoita. 
ACT.17.34	Teka nii'ning nantoong tee ninka tapo'arira masika'antavau'. Teing-koo nii'nung Daionisias teke kaka'deke-koo narung pankaing ee'noko nani manikuma miring Damaris ee'noko napo' nii'ning nari' tenaanka ninka.
ACT.18.1	Teketa Aateni-namono sipura Akaia'nameensi'koo pare'arama Paula' Koorin-namono-aape beu'. 
ACT.18.2	Teka narung Ju'nupoong-koong kune'uu' miring Akuila, ba'aang ninka Pirisila ninka, teenoo' Poontusi-nameensi'koong, dama'ke Itali-nameensi'keta pou'nung tenang teie Kalodiasie daurarong˜ pankainge Ju'nupoong Rooma'namono-ita tenkenaava'naang tampurio'. Ee'noko Paula'ke tering ee'naring oovuree'naang beu'. 
ACT.18.3	Tering tering kaandesi tua'urema baavevureko' moo'aama barenanka kanisiiaako'. Ee'noko Paula' tering-pina' nari' nko-nko nkovuko'nung deemparako kaandesi tua' tering ninka nari' pakuvurema otorou'. 
ACT.18.4	Ee'noko pava dootuu'nava Ju'nupoong biikanava-koo Doong Uaana'mung kante bema teke teing ninka tata'eeko' ee'noko teka nii'ning Ju'nupoong ee'noko Ju'deeaing aroo'antavuru'.
ACT.18.5	Tenang Sailas naanka Timoti Masedonia'nameensi'keta poresio' Paula' daankinang narung-koo avaru' sira'puma Ju'nupoong-koo tee Pako'pari'nii' domampuri tarevuriainoo'koo nempaako'nung tee ee'nara Jiisuu'. 
ACT.18.6	Ee'noko tenang teinge nii'ning Ju'nupoonge turampaama oraka' minkuaako tee bakaang mononopa'keta da'mong tankavuma aa'puru' teing, “Enang aa' dii'ka arisirariaing. Kumponinge maromuu'noo' nkanoo' dupeansing. Enang-eta tee ning Ju'deeaing-anko mee'naang.” 
ACT.18.7	Ee'noko dootuu'nava-ita tenkenura naning bakanava-koo beu' miring Sisias Taastas, Kumponing-koo dootuu'arako'nung. Bakanava pavanava dootuu'nava-ita due'ke otoko'. 
ACT.18.8	Ee'noko Karisipasie teing Ju'nupoong biikanava pava dootuu'nava-koo pankainge Ovoring masika'antavuu' bakanava-nupoong nari' tee ninka. Ee'noko mmau'ke Koorin-nupoonge Paula' taaravaara masika'antavaara ntong-koo minkiarira meeka'antavariru'.
ACT.18.9	Ee'noko nii'na'mung muunga Ovoringe Paula'koo oro'parara aa'puu', 
ACT.18.10	“Aroreauka', sira'peai dooroontarava', ai' ning tee da' ninka nari' o'nong. Naninge da' taruauka'nung da' baikeruu'naang, ai' ning nantoong mmau' oto'memung anke amono osi pankamono-koo nkaning deempariaining.” 
ACT.18.11	Ee'noko teke tee Paula' namare'keta nautaakaara otou' teing-koo meu'ke tee Ovoring bakaang kara nau-antavurima.
ACT.18.12	Teketa tenang teie ovo'ma' miring Kaalio' te' Akaia'nameensi' tarevuko'nang Ju'nupoonge nari' tapo'eera Paula' turampaama barampaara tuutunang-koo uro'kanoo' donkong-antavau' aa'paama, 
ACT.18.13	“Aunge naninge tee nantoong Kumponing-koo daang dootuu'arii'naang aavavurimaatoing botoi orokovui otoina' nko-antavurima.”
ACT.18.14	Teka tenang Paula' karoo'naang nkoarako Kaalio'ke aa'puru' teing Ju'nupoong, “Ee aing Ju', aung kapoo' tuumpierimaung orara nko-nko deeko' nii'noo' naning aa'na' orari-anta-koong deeko' tee ninge aroo'dampiaing dii' taara-koo. 
ACT.18.15	Teka aung kapoo' tee kara-koo miru'nanka-koo ee'noko mirinanka-koo tata' ee'noko dii'ka diikaang boto-koo, ninge simpe'koo piamoa'. Dii'ka simpe'eriaing.” 
ACT.18.16	Ee'noko tee' minkuvura teie bata'uru' teing teketa kara simpe'doma-ita. 
ACT.18.17	Ee'noko teketa teinge Siosienis kompau', ee'nara Ju'nupoong biikanava pava dootuu'nava-koo pankaing, ee'noko mura'au' teka kara simpe'doma uro'kanoo'ka. Teka Kaalio' aung-koo kapoo'koo tara'oaruu'.
ACT.18.18	Teketa dama'ke Paula' mmau' doong teke otou', ee'noko teketa' ning ee'noko teing nii'ning baito-nupoong si'noora'murira Siiria-nameensi'aape toroaraa'naang danto tenkenuu' Pirisila daring Akuila nari'. Bera Siensiria-namono-koo basiaru'. Paula' tee temu' kapoo' nko-koo marakavaru'nung Kumponing-koo, ee'noko Ju' biikana' siompui tenang-eta deto dapo toto'parava' otoko'. Bera enang dupe-antavura dapo apuka'pari napu'arara aareri-koo koinaara kato berou' Eesia-nameensi'aape. 
ACT.18.19	Ee'noko Epeses-namono-koo basiarara Ju'nupoong biikanava pava dootuu'nava-aape nanura Ju'nupoong ninka tata'eeko'. 
ACT.18.20	Teinge pankaroong otoo'naang nia'aio' tee kupi'ou'. 
ACT.18.21	Teka si'noora'urima aa'puu', “Ning tee dii'anko toromaravaing napo', Kumponing-nung pia deeko'.” Teketa Akuila daring Pirisila nari' sipurima aareri-koo koinura tenkenuu' Epeses-namono-ita.
ACT.18.22	Tenang tee Sisaria'namono-koo siarara deto Jerusalema' bera teka dootuu'nupoong karavuri doonko tankinuu' bakanoo' Antioko'. 
ACT.18.23	Ee'noko teke nii'ning doong otora tenkenuu' osinanka beero'urima Kalesia ee'noko Pirisia'nameensi'kooning ookara Jiisuu' siompaako'ning puring-antavurima.
ACT.18.24	Paula' Kalesia-nameensi'ke tee' koroarako tee naning Ju'nung miring Apolos, Aleksandaria-namono-koong tee Epeses beu'nung maneena' minku bauko, ee'noko Daari Meekung-koong kara tampa' tasi'pui otoko'nunge. 
ACT.18.25	Teenoo' tee naning Ovoring bakanavung-koo nii'noo' basinoo' tampa' barearu'nung, ee'noko domang-eta karoma koonto'na' to'biiari Jiisuu' nau-antavuriko' ee'noko meeka'anta-koo Joonie Minkinara meeka'antavuriko'nameng nameng noru'ui.
ACT.18.26	Avoroa' kara tutumpuu' teke Ju'nupoong biikanava pava dootuu'nava-koo, teka tenang Pirisila daringe Akuila taaravureta teringe bokuvureta aa'na' deto kankenkankeng-antavuretu' Kumponing bakanavung. 
ACT.18.27	Ee'noko tenang Akaia'nameensi'aape pare'araa'naang piavoio' teinge ba'maikori'ke baito-nupoonge puring-antavau' ee'noko Karistoo' sionuka-navitu-anko karavoto˜ daariau' tee tampa' onkeonke'aava'naang. Tenang tee te' tavo'arara teie aa'na' pakuvuru' teing Kumponinge piaavuriko masika'antavau'ning. 
ACT.18.28	Ai' teie tee karika'koo meu'ka tata'eema apoo'uri Ju'nupoong sira'pui nauvurima aa'puko', “Daari Meekunge tee ee' sira'pui otong tee Pako'pari'nii' domanturi tareruriainoo'koo nemperimaung tee ee'nara Jiisuu'.”
ACT.19.1	Tenang Apolos teke Koorin-navuntu' Akaia'nameensi'koonoo' otoko Paula' Kalesia-nameensi' sipura kansi'ke iu'po'nairue nanuu' bera Epeses-namono-koo tavo'aru'. Teka nii'ning Karistoo' sionuka kune'uru'. 
ACT.19.2	Ee'noko teie aa'puru' teing, “Dii'ke ee Tanuaang Meekung nkaveru'nung tenang dii'ke masika'antaverira tee?” Ee'noko teinge aa'pau', “A, nii'ke bakei taaravampia' tee Tanuaang Meekung otoing deeko'.” 
ACT.19.3	Ee'noko teie aa'puru' teing, “Dii' aminamurii'ke meeka'antarariru'nung?” Teinge aa'pau', “Jooni Minkinara bakanamurii'ke meeka'antamariru'nung.”
ACT.19.4	Ee'noko Paula'ke aa'puru' teing, “Joonie tee nantoong oraka' nko-ita bere'ariko ntong-koo minkivurima meeka'antavuriko'nung nauvurima tee naning dama' poaing masika'antavaava'naang, ee'noko aa'dampimang, tee masika'antavaava'naang nauvuru'nung tee Jiisuu'.” 
ACT.19.5	Tee' taaravaara teing tenang tee' meeka'antavariru' Ovoring Jiisuu' bakaang miring-koo. 
ACT.19.6	Ee'noko tenang Paula'ke bakaang bireng pante'urio' teing tee Tanuaang Meekunge maanto'uru', ee'noko nii'na' karai kareau', napo' tarampeeariru'. 
ACT.19.7	Teinoo' nantoong nanai'keta kenaanka-pina' ookara.
ACT.19.8	Teketa beekuri kaara-koo Doong Uaana'mung kante tee pava dootuu'nava Ju'nupoong biikanava-koo kuung tumparama kara sira'puko' avoroa'. Teing ninka tata'eema nii'ning aroo'antavuriko' Kumponing bakaang muu'koo tasi'pai tung-koo. 
ACT.19.9	Teka tenang nii'ning kontevoroma, masika'anta-koo kupi'oroma, nantoong-koo oosiariru'ning-koo dutakanoo'ke tee taung Karistoo'navung oraka' minkuaako'. Ee'noko Paula' teing-eta keta'paru' Karistoo' sionuka nari' tee ninka. Ee'noko doong kante tata'eeko' teke bare-antanava miring Tairanus-nava-koo. 
ACT.19.10	Tee aung tee kemare'ka-koo tee' nkoaru'nung. Tee'koo ookutunairue Eesia-nameensi'kooninge Ovoring bakaang kara taaravau', Ju'nupoong ee'noko teing Ju'deeaing.
ACT.19.11	Ee'noko Kumponinge Paula'koo amutemurii' kapoo' ta'ninta'ning oro'antavuu'. 
ACT.19.12	Ee'noko tee'koo Paula' bakaning ankisipi'nanka ee'noko baaronanka maroita nkavai nanaako' siipa-po'nupoong-anko, ee'noko siipai tenang sipuriko' teing, ee'noko ma'nari orananka bakoariko'.
ACT.19.13	Tenang tee Ju'koo nii'ning nankai'nupoong avitoitoi osinankai nanaako' ma'nari orananka bata'koo, ee'noko nii'ning teing-koo Jiisuu'nung miring-koo nantoong-eta ma'nari bata'koo piavoroko' aa'paava'naang, “Nii'ke Jiisuu'nung miring-koo, tee ee'nara Paula'ke daankivumaung, aa'dampimang: Da' ma'naang tenkeniai.” 
ACT.19.14	Teing nankai'nupoong-koo namaia'ke ˜kenaanka-taae tee' ee'na' nko-koo paaravaako'. Temaia' narung pankaing piristi' baurukaa' miring Siiva, Ju'nupoong-koong. 
ACT.19.15	Teka tee' paaravaako teie ma'naang orarai temaia' maku'urima aa'puru', “Ninge Jiisuu' noru'ansi o'nong ee'noko Paula' noru'ansi o'nong, teka dii' baata?” 
ACT.19.16	Ee'noko tee naning ee'nara ma'naang orara-po'nung teing-koo dau to'di'arara ookara apoo'uri murasiavurio' teva-ita simpeng mmariau' erenge sisi'arima.
ACT.19.17	Ee'noko ookarai Epeses-nupoonge noru'au' ookaviturai aa'noko Ju'nupoonge ee'noko Ju'deeainge. Tee' taaravaara avoro' kuung kai'aru' teing-koo, ee'noko Jiisuu'nung miring daangampau'. 
ACT.19.18	Ee'noko teing-koo mmau' baito-nupoong otoroko' marunu makempai. Ee'noko teinge nankai' nkonuka-koo nkoaru'na' taaravaara sira'pariru' teing kapoo' oraka' nkoaako'ning. 
ACT.19.19	Ee'noko biikaning buukunanka teing marunu daariari otoko'ning oosiaara, bane moo' pankainge, nta'ke tai-antavau' ookarai ooaio'. Tee-koo moo' deeruaama naro'ka naruaape kokorei' (50,000) nantoong na'mung doong moo'koo makosi deeruau'. 
ACT.19.20	Aing ookara kapoo' doore-antavaio' Ovoring bakaang kara purimpari beremparu' urikung onou puru'ui.
ACT.19.21	Enang tee teketa aung ee' oro' kapoo' nkoaru'noo'keta, Paula' bakaang tanuaange pia-antavuu' Masedonia'nameensi' ee'noko Akaia'nameensi' danto beero'uritaa' Jerusalema'aape bee'naang. Aa'puu', “Jerusalema' merai'nange teketa napo' Rooma' beero'koo aa'na' piamoi otong.” 
ACT.19.22	Ee'noko kenaankara bakaning-koo pakupakunanka-koo Masedonia'aape botovuretu', Timoti naanka Erasitas. Tee ee'nara Paula' teke Eesia'ke nii'ning napo' doong otou'.
ACT.19.23	Tee batei-koo tee turang pankaing tavo'aru' Karistoo' bakanavung too'dempaama. 
ACT.19.24	Aa'nou': Epeses-nupoonge teni manikuma kumponing dootuu'aako'nani miring Atimasi, ee'noko naning narung miring Demitereasie siliva'koong kapoo'nanka ta'nampuko' bakaning ninka oki'nareka' baka-oonanka Atemasi dootuu'aako'nava-pina' nari' oro'nanka teni nari' kuunge otoko. Ee'noko nantoonge teni-koo dootuu'arimatoo'naang moo'aako moo' mmau' nkavaako' teinge kake'iiariri ta'nampaako'ninge. 
ACT.19.25	Tee'koo Demitereasie ee'noko nii'ning nari' nko-nko nkoaako'ning naro' bokuvurira aa'puru', “Ee aing, dii'ke noru'eri otong nii'ke tee aung-koo amurii'koo nko-nko-koo moo' mmau' nkavampimaung. 
ACT.19.26	Ooverimang dii'ke noru'eri otong teie aunge Paula'ke tee aroo'antavurima bere'antavurimang mmau' nantoong aa'puma, ‘Kumponinanka teing birenge nkoaarimaing teing kumponinanka deea'.’ Tee' minkuvumaung, Epeses-namono-koo naro'ke deea', teka ookutunairu-koo Eesia-nameensi'kooning-koo. 
ACT.19.27	Ee'noko tee oraka' bakei, ai' niikaang nko-nko poore'aako bakearaa'naang ee'noko napo' tee dootuu'nava teni ovorinaang kumponing Atemasi bakanava tamunsi'nava deemparaa'naang ee'noko teni bakaang meenasi-eta dua'araa'naang pa, teni ee'nani ookara Eesia-nupoong ee'noko ookara kansi'nupoonge dootuu'aamai.”
ACT.19.28	Ee'noko Demitereasie tee'puio' taaravaara aa'na' masika' iiravoroma bokiaama aa'pau', “Atemasi teni Epeses-nani ovorinaang.” 
ACT.19.29	Tee'koo ookara nantoong temono osi pankamono-kooning purumpurunaving karakararearima naampa ninka ookara naro'doma-aape kua'pariru' Kaiasi naanka Aristakas barantaakiaaresi tenaanka Masedonia'nameensi'koonaanka Paula' ninka nari' nanaako'naanka. 
ACT.19.30	Paula' tee teing nantoong karinga kara-koo piavou', teka teinge Karistoo' siompaako'ninge orokoau' tee karingai tavaa'neeng-koo. 
ACT.19.31	Ee'noko napo' nii'ninge Eesia-nameensi'koo pankenankai ba'maikori'ke botoarima karai kompai poteau' te' ookara naro'doma be'koo kariarako.
ACT.19.32	Enang tee te' naro'arira paapaa'arima bokiaako' avutevu'ai minkuaama nii'ninge nii'na', nii'ninge nii'na'. Daping ookarai noru'aava' aming-koo te' naro' oosiariru'nunge. 
ACT.19.33	Nii'nung naning teke otoko' miring Aleksanda', ee'noko Ju'nupoonge tee karinga-koo uro'kanoo' donkong-antavau'. Karingai ooaara ee' noru'au', “Aunge pa tampa' noru'ui otong okora'noo'.” Tenang tee bakaang bireng toonuu' dooroong-antavurira siraka'antavurii'naang teing. 
ACT.19.34	Teka teinge tee Ju'nupoong-koong tasi'paarai'nange, Atemasi daang tampaako'ning-koong, pankaroong kenaanka aua-pina' bokiaama aa'paako', “Atemasi teni Epeses-nani ovorinaang.”
ACT.19.35	Tee' nari' nkoariri otoroko' bera tee osi tarenung pora dooroong-antavurira aa'puru' teing, “Dii' nantoong Epeses-nupoong taarameriai. Baie naninge noru'ua' nii' Epeses-nupoong teni ovorinaang Atemasi bakanava dootuu'nava pankava tareampimaing ee'noko tere' kapanare' teni Atemasi bakanare' paning-eta dua'aru'nare' tareampikoo'. 
ACT.19.36	Aing kapoo' daang tang-koo makosi deea' tasi'peri ka'duurariaing, kapoo' nkoveriauka' dama'ke orarunsiraripeu'nung-pina' oro'. 
ACT.19.37	Ai' anaanka naninka tenaanka dii'ke po'antaverererinaanka a' kapoo' meekung bakiaa'urea' ee'noko teni ovorinaang niikanani oraka' minkuvurea'. 
ACT.19.38	Tee Demitereasi ee'noko teing baka-oo teka'nuka tee ninka nari' poroining naning narung tuumpi-koo piavoroaing dei tee tuutunang˜ nkoroma daate'ari otong ee'noko kara simpe'nuka˜ pankeng otorong, teke tuumpieeaing teing ninka. 
ACT.19.39	Kapoo' nii'ning minku-koo piarori otoing deeko' koompaara'navitu nauereriaing. Teinge makosina' kaka'dekearima tampaavaina' nkoaravaing. 
ACT.19.40	Ai' nii' oraka' nkomarimang purumpurunaving bi'mariri tavu'koo tuumpimaaripeu'na'. Rooma'koo pankenge tee' tuumpimaariko dei tampa' maku'arampiarupeu'.” 
ACT.19.41	Ee'noko tenang tee' minkuvurira teie bake-antavuru' teing te' naro'ariru'ning.
ACT.20.1	Teketa tee naampa bakearako Paula' Karistoo'navitu-koo botoaru', ee'noko puring-antavurira si'noora'urira Epeses-navuntu'keta tenkenuu' Masedonia'aape. 
ACT.20.2	Masedonia'nameensi'koo Karistoo' sionuka aa'na' puring-antavurira Akaia'nameensi'koo basiaru'. 
ACT.20.3	Ee'noko teke beekuri kaara otou' napo' nii'ning Karistoo' sionuka puring-antavurima. Teketa Siiria-nameensi'koo aarerie kato bee'naang mau'arama Ju'nupoonge mumunsiaako taaravura Masedonia'nameensi'ke doonko toro-koo piavou' aampari'uma. 
ACT.20.4	Nii'ning nantoong tee ninka nari' berou' aing aa'ning: Soopata Piirusi bauring, Beeria'nung; Aristakas naanka Sekandas, Tesalonaika'namono-koonaanka; ee'noko Kaiasi, Deebi-navuntu'koong; ee'noko Timoti; ee'noko Tikikas naanka tee Toropimas, Eesia-nameensi'koonaanka. 
ACT.20.5	Pilipai-navuntu'koo basiarira ning Luuke' kune'mau'. Teketa Paula' ni'ninka o'noreko teing nii'ning Toroasi-namono-aape aarerie kato berora teke nii' nemaaru'. 
ACT.20.6	Teketa Baari'koong˜ Paroro bakaang batei tankinuko aarerie meretu' Pilipai-navuntu'keta, ee'noko pa'noko' doonge nanampikotaa' Toroasia kune'arampetu' teing, teke ee'noo'ke ˜ke'munta-taa doong o'noru'.
ACT.20.7	Teketa Doong Uaana'mung tankinuio' muunga naro'mariru' taamang meekung pisi'meerima nai-koo. Mme' naiampia' Paula' tee dauna'mung tenkenuu'naang piavoi kara isipo' basi minkuvuu' bera meu'namang basiaru'. 
ACT.20.8	Arakananka mmau' daunavaro-koo nii' naro'mariru'noo'ke. 
ACT.20.9	Ee'noko narung nemaka miring Iutakasi burung-koo ba'nanui otokotaa' doonko teke aasi'koo dua'uu' Paula' pankaroong karoko. Ee'noko aasi'ke puru'antavuio' dua'aru' beevarori-navaro-ita ee'noko boo' a'doonge daa'au'. 
ACT.20.10	Ee'noko Paula' doonko siarara tee-koo dau kinkinura boko'ura aa'puu', “Noru' manki'doriauka' aung-koo, aung enang domamparing.” 
ACT.20.11	Ee'noko tenang Paula' deto koinura taamang meekung pisi'eera naiaara teing ninka minkuariko bera tane'puru', ee'noko tenang tenkenuu'. 
ACT.20.12	Ee'noko aa'na' domang kuaa'oroi teinge tee nemaka bakanoo' be'antavau' domantoo'.
ACT.20.13	Teketa tee Paula' kau'ke Aasos-aape nanu'koo piavoko nii' aarerie urompiri meru'. 
ACT.20.14	Ee'noko teie teka kune'murira nari' aarerie Mitilini-namono-aape meru'. 
ACT.20.15	Dauna'mung aareri-koo aa'emarira Kaios-namui'ke deto tankinampira danto nari' nanampiru' bera te'munga dauna'mung napo' Semos-namui'koo duumemariru'˜. Teketa napo' te'munga dauna'mung Torokilian-navuntu'koo aatumpiru'noo'keta tankinampira Melita'navuntu'koo basimariru'. 
ACT.20.16	Paula' tee Epeses-navuntu' divu'koo piavou' tee' Eesia-nameensi'koo baru' pankaroong otoaroo'naang, ai' tee tee iri'narumparama Jerusalema' be'koo makotuko deeko' Pentekos-na'mung nari' nkoaava'naang. 
ACT.20.17	Tee'koo Paula' Melita'keta Epeses-aape botoaru' dootuu'koo urantanuka porora Paula' kune'aava'naang teka Melita'ka.
ACT.20.18	Ee'noko tenang teing poroio' teie aa'puru', “Dii'ke dii'ka noru'meri o'nong ning dii'koo meu'ke o'noko'na' ookara batei-koo tutuna'na'mung-eta aa' Eesia-nameensi' basimaru'na'mung-eta. 
ACT.20.19	Ovoring tampa' siompamaung boonko o'noitaa', kontevoroma paa'ariaining-koo biromarama, ee'noko aroo'maritaa' parapaara kune'ankoo'. 
ACT.20.20	Ju'nupoonge oraka' nkomaako teie kontemoa' dii'koo sira'pamaung kara sinang tampara nkavumaing nau-antarampima, sirakura', nii'noo' diikaning pava kanteama. 
ACT.20.21	Ookavitura-koo Ju'nupoong ee'noko Ju'deeaing daankiama teing Kumponing-aape bere'arira Ovoring Jiisuu' baitoaava'naang tee domamuri taremuriainoo'koo tero Pako'pari'nii'. 
ACT.20.22	Ee'noko enang ee aing Jerusalema'aape memaang Tanuaang Meekunge aa'na' botomuio', nka noru'ampa' aming kapoo' ning-koo tavo'kuainge teka. 
ACT.20.23	A'noo' tee osi kante beero'anko Tanuaang Meekunge naumumaung nantoonge ning kiimatamaava'naang ee'noko baike kune'ampaina'. 
ACT.20.24	Teka domamari o'noaina' baru' aa'na' noru'marava', Ovoring Jiisuu' bakaang nko-nko nkoama deeko' dupe-antavama'naang botomuu'na' tee tampara doorenang Kumponing bakaang piaa-koong daankiama.
ACT.20.25	“Ee'noko enang tee dii'ke ninge tee Kumponing bakaang muu'koong kara koromarama daankirampimainge napo' oing oomeriauka'nung noru'ansi o'nong. 
ACT.20.26	Tee'koo ninge ee' naurampimang dii', ning tee tuumpi o'noa' dii'koo narung Kumponing bakaang muu'koo tumparavauka'nung deeko'. Dii'ka arisirariaing. 
ACT.20.27	Ai' ning tee kontemoaung dii'koo sira'pama tee ookara Kumponing bakaang pia. 
ACT.20.28	Tanatarariai dii'ka ee'noko ookara Kumponing bakanamanto Tanuaang Meekunge tare-koo botorurining. Pakuereriai teing dootuu'nupoong Karistoo' bakaning, baka bakaang erenge moo'uru'ning. 
ACT.20.29	Ai' ninge noru'ansi o'nong ninge si'dampiko tee oreng nau-antanuka nkaunanka avorokesi'nanka-pina' dii'koo meu' poroaing opaarii'naang temanto. 
ACT.20.30	Ee'noko napo' tevitu-eta dii'ke tarevererimanavitu-eta nii'ning nantoong donkonaavainge kara mare'ai minkuaavaining teing Jiisuu' bakaning barevarenuka barampaarii'naang. 
ACT.20.31	Tee'koo tanatarariaing dii', ai' ning tee noru'meri otong beenaumo mare'koo muung ee'noko doong uatepa tautaurampiru'nung ta'du ninka, dii'koo nii'ning dua'ariaina' noru'ansi biromarama.
ACT.20.32	“Ee'noko enang tee ninge Kumponing bakaang bireng-koo si'dampimaang bakaang kara piaae tarerurii'naang, tee ee'nara deto dii' panka'anta-koo makosi, ee'noko tee barenku domang-anta tee dii' oko-antaruriaing ookara Karistoo' bakaning deempuru'ning ninka nari'. 
ACT.20.33	Naning bakaning mooni' dovang baarong kevi'ampa'. 
ACT.20.34	Dii'ke dii'ka noru'meri o'nong aing nkaning birenge taremaramaung, ee'noko teing nii'ning o'norimaing nari' pakuaramaunge. 
ACT.20.35	Ookara kapoo' ninge nkoanko'ning teing ninge dii' barerampiru'ning dii'ke tee' nari' kake'iirarira teing aruaru'nuka pakuererii'naang tee Ovoring Jiisuu' bakaang kara ee' minkuvuu'naare noru'eri, ‘Naning avu'nko biraankearavaing puru'uitaa' tee naning nkavuaing.’”
ACT.20.36	Ee'noko tenang tee' minkuvura tee doonko kinkinura teing ninka nari' kunsiariru'. 
ACT.20.37	Ee'noko teinge ookarai biromparima Paula' boko'aama si'noora'au' orarunsiarima baru' ee' minkuvuu'na'koo, “Dii'ke napo' oing oomeriauka'nung.” 
ACT.20.38	Ee'noko teinge berora aareri-koo koing-antavaara sipau'.
ACT.21.1	Tenang teing ninka si'noora'meerira pirunge danto tenkenampira Koosi-namui'aape tankinampiru', ee'noko dauna'mung Roodes-namui'aape, teketa napo' kato Patara'navuntu'aape. 
ACT.21.2	Ee'noko teka nii'nareng aareri-nareng ooampiru' Ponisia-navaro Siiria-koonoo'aape pare'araa'naang otoko, ee'noko tereng-koo koinampira nari' meru'. 
ACT.21.3	Tenang Saiparasi-namui' oro'parako mare'aanameng-koo otoi Siiria-nameensi'aape tankinampiru', ee'noko Taia'navuntu'koo daanto duumemariru' kavonanka be'antavuko'noo' terenge. 
ACT.21.4	Ee'noko teka Jiisuu' bakaning barevarenuka daa'arampira teke o'noru' ˜ke'munta-taa doong. Ee'noko Tanuaang Meekunge Paula' kiimatavaavaina' nauvurio' teinge Paula' poteau' Jerusalema' be'koo. 
ACT.21.5	Ee'noko tenang niikaning doong teke oto'kooning tankinuio' nii' teketa' teing ninka nari' danto tenkenampiru'. Teing ookara bii'ankaampi ninka ee'noko biurukaa' aareri-koo si'maarii'naang porou' osi pankamono-koo dama'dua, ee'noko piisi'koo teke kinkinampira kunsimarira teke naruna' naruna' si'noora'meeru'. 
ACT.21.6	Teketa nii' aareri-koo koinampiko teing osi-aape toroariru'. 
ACT.21.7	Aareri-koo koinampira Taia'keta bera Tolemes basimariru' ee'noko nii'ke te'nupoong baito-nupoong ooarampira tampara tampampima teke na'mung doong o'noru' teing ninka. 
ACT.21.8	Teketa dauna'mung tenkenampira Sisaria'navuntu'koo duumemariru', ee'noko teka tee Pilipi',
ACT.21.9	Ee'noko, tee ee'nara Pilipi' baurukaa' maniku' karenaumo nampeesiariaing oto'evuko' Kumponing-etaning tarampeeariko'ning.
ACT.21.10	Tenang nii' teke nii'ning doong o'noriko narung nakaronara Kumponing-etaing Judia'nameensi'keta daampeto pou' miring Akabas. 
ACT.21.11	Ee'noko tenang nii'anko poma Paula' bakaang tokonii' nkavura kau' dovang bireng dai'arama aa'puu', “Tanuaang Meekunge ee' minkuvumaang: Tee' nari' Ju'nupoonge teka Jerusalema'ka dai'aavaing naning narung aung ee'nara tokonii' okovenung, ee'noko teing-koo Ju'deeaing-koo bireng-koo sipaavaing.”
ACT.21.12	Ee'noko tenang nii'ke Paula' ninka nari' nanampiko'ninge tee' taaravampira teing teke otoroko'ning nari' orokoampiru' tee Paula' daanto Jerusalema' bearoo'naang. 
ACT.21.13	Teketa Paula'ke maku'urima aa'puu', “Aming-koo dii' birontarima ning domang orari-antamerimaang? Ai' ning tee maamumari o'nong kiimata narung-koo deea', teka boo'koo tee' nari' Ovoring Jiisuu' bakaang miring-koo teke Jerusalema'ke.” 
ACT.21.14	Ee'noko tenang nii' taaramuriaruio' nii'ke tamung doonko sipampiru' aa'pampira, “Makosi, Ovoring bakaang pia nkoaravaing.”
ACT.21.15	Ee'noko teketa nii' maamumarira daanto Jerusalema'aape meru'. 
ACT.21.16	Ee'noko nii'ning Jiisuu' siompaako'ning Sisaria'keta nii' ninka nari' meru' Neeson bakanava-koo tavo'maarii'naang tee Saiparasi-namui'koonung, tutuna'ning Jiisuu' sionuka ninka nari' otoko'nung, tee ninka nari' o'norii'naang teke Jerusalema'ke.
ACT.21.17	Teinge baito-nupoonge Jerusalema' otoroko'ninge oomaarira dotuarima onkeonke'maaru'. 
ACT.21.18	Teketa dauna'mung Paula' nii' ninka nari' meru' Jeemisi-anko, ee'noko ookara Karistoo'navitu-koo urantanuka te' porou'. 
ACT.21.19	Ee'noko teing-koo tampara tampura Paula'ke pukevui minku-antavuru' teing kapoo'nanka Kumponinge nkovuu'ning taapo'nairu-koo Ju'deeaing-koo Paula' nanuma daankiarako.
ACT.21.20	Ee'noko tenang teinge urantanukai Paula' bakaang minkunaa taaravaara teinge Kumponing pankaing-antavau'. Ee'noko teinge aa'pau' tee, “Oovemaang nii'maiko' arekee'ning nantoong kokorei' otorong Ju'nupoong-koo meu'ke teing baito-nupoong, nka Moosesi-nung boto-ita keta'koo kontenuka. 
ACT.21.21	Teinge ee'ninge da' daang taararau' dake Ju'nupoong Ju'deeaing ninka nari' otoromaing Moosesi bakaang boto si'koo naueriko biurukaa'koong dopa' napu'aariaroo'naang nauerima ee'noko toomo siompaavaroo'naang tampeko. 
ACT.21.22	Enang arekee' nko-koo makosi da' tokontaa'neenga? Ai' teinge tee da' poinoo' taaravaava'naang. 
ACT.21.23	Tee aa' kapoo' nii'ke naurampimatomaung nkoveaing. Nii'koo teing nantoong karenaumo otoromaang bii'ka meeka'pariri oto'koo marakavariru'ning. Bake-koo due'urimang Moosesi-nung toomo siompai kiiroraa'anta ee'noko boontunang tovang nkoaamanoo'keta. 
ACT.21.24	Bokuerira teing ninka nari' nkorariai kiiroraa'antararima ee'noko tee boontunang-koong kau' karenaumo dake naro'ka moo'evuriai. Tee' pakueriko dapo apuka'pariri napu'arima taa'ni'antavariai tee biikaang maraka-anta tee dupeaing. Ee'noko tee' nkorarako ookarai da' noru'daavaing kapoo' da'koo minkuaamaung tee masikung deea', teka dake daka-koo siompei otong tee boto Moosesi-nung. 
ACT.21.25	Teka teing Ju'deeaing-koo baito-nupoong teing, nii'ke karavoto daarievorompiru'ning kaka'dekemarira matauampiru'na' taamang kumponing tositosinanka-koo darinii' ee'noko ereng naiaavaroo'naang, bio' tutung tavaama ereng dakoaavaung-koong maa'aavaroo'naang, ee'noko kaukauro nkoaavaroo'naang.”
ACT.21.26	Ee'noko teing urantanuka biikaang kara tampa' taaravura Paula'ke teing nantoong karenaumo bokuvurira dauna'mung kiiroraa'antavaru' teing ninka nari'. Ee'noko pava dootuu'nava pankava-koo tumparu' piristi'nanka nauvurii'naang ˜kenaanka-taa doong tankinuko kiiroraa'ariaing, naruna' naruna' kante boontuarira teing.
ACT.21.27	Teing-koo ˜kenaanka-taa doong-koo asi'na'mung oparaa'naang otoko teinge Ju'nupoonge Eesia-nameensi'keta porou'ninge Paula' pava dootuu'nava pankava-koo ooaara nantoong karinga irikung-antavaarira tee moo'au'. 
ACT.21.28	Bokiaama aa'pau', “Dii' aintaang nii'maikorori' Isireeli-nupoonge pakumereriai. Aung tee naning ookara nantoong osi ookutunairu-koo nau-antavurimaung aing aa'ning turang-antavurima niikaning nantoong ee'noko Moosesi-nung boto ee'noko ava dootuu'nava pankava. Baru'noo' Ju'deeaing ava dootuu'nava pankava-koo tung-antavuriee ava meekava orari-antavuma.” 
ACT.21.29	Aunoo' tee teinge tee Toropimas Ju'deeaing-koong Epeses-nung ooaara tee ninka otoreko teka temono-koo osi pankamono-koo daang ee' noru'au', “Tee aunge Paula'ke dootuu'nava pankava-koo meekava-koo tung-antavuieeng.”
ACT.21.30	Tenang ookara nantoong osi pankaing-koo-nupoong donkonaara nari' kua'parira teinge Paula' moo'aara barantaakiau' dootuu'nava pankava-ita taapo', ee'noko karanaang namu'ke ku'numpau'.
ACT.21.31	Ee'noko tenang teinge dupisi'aava'naang nkoaako tee piatooronuka-koong bore' nauau' ookara Jerusalema'nupoong avitoitoi taatoiavariko˜. 
ACT.21.32	Ee'noko teie namu'ke bakaning piatooronuka biikaning daaku'na' tarenuka ninka bokuvurira kua'pariru' doonko teing-aape. Ee'noko tenang teinge tee piatooronuka-koong bore' ooaara teing ninka bakaning piatooronuka ninka nari' Paula' tavu' bakeau'. 
ACT.21.33	Ee'noko tenang teie tavu'nupoong-koong bore'ke pora Paula' moo'ura botoaru' dai'aava'naang sieenai kevintai. Ee'noko teie tana'urima aa'puu', “Aung baa? Aming nkovuinge?” 
ACT.21.34	Teinge nantoonge karingai tee bokiaama avitoitoi minkuaako'. Ee'noko tenang naampavaako teie kapoo' masikung nkoaru'nung tasi'puarura tee botoaru' tee piatooronuka biikanava'koo be'anta-koo. 
ACT.21.35+ACT.21.36	Ee'noko tenang paatang-koo basiarira tee koonto' piaatooronukai intampaara siroonge nkavau' purumpurunavinge aa'na' pore'antavaariko, teinge miatarai siompaari nanaama aa'paako, “Taveriai, taveriai!”
ACT.21.37	Tenang tee Paula' deto pava-koo aa'e-antavaava'naang due'uko te' piatooronuka biikanoo' teie Kiriki'na' karoma aa'puu' tee piatooronuka biikaang bore', “Ninge ee kapoo' naurampeu' da'?” Ee'noko teie ta'ninura aa'puu', “Oi, da' ee Kiriki'nung kara noru'ei otong? 
ACT.21.38	Da' ee tee Iisipi'nupoong-koong deea' tee temu' Rooma'keta siivenke' tutumpuma nantoong karenaumo kokorei' tooreerenuka mee'bora' sirakamaa'koo be'antavuru'nung?” 
ACT.21.39	Paula'ke maku'uma aa'puu', “Ning aa' Ju'nung. Nkaang osi tee pankaing, miring Taasus, Silisia-koonoo'. Teka ninge tana'damaang da' taura'meko aing nantoong karavarama'naang.” 
ACT.21.40	Ee'noko tenang teie taura'puio' Paula' paatang-koo donkonura birenge ka'duu-antavurio' nantoong dooroompariru'. Ee'noko dooroomparirio' Ju' biikaang karai, Iiburuna', karoma aa'puu',
ACT.22.1	“Dii' mmataraang ee'noko mmarang Ju'nupoong, taarameriaing nkaang kara penkemarama minkuama'naang otoing dii'koo.” 
ACT.22.2	Ee'noko tenang teinge biikana' karoko taaravaara aa'na' dooroompariru' teing.
ACT.22.3	Ee'noko aa'puu', “Ning tee Ju'nung, Taasusie ponto'maru'nung Silisia-koonoo'ke, teka anke Jerusalema'ke Kameliele-ankoi baremaru', niikakatauro-itaing boto to'biiari otoina' nari';
ACT.22.4	Dii' e'mung otorina' nari' Kumponing iri'moi siompama aa'noko' avung-koo Jiisuu' sionavung-koo ning o'noinavung-koo otoroko'ning manki'antavarama nii'ning dupisi'antavarantu'. Nantoong aa'ning donkaang ee'noko maniku' dai'arama kiimata-koo siparanko'. 
ACT.22.5	Teie piristi' pankainge ee'noko ookarai Ju'nupoong-kooning pankenanka-koo koompaara'navitue masikee-antamaapeu'. Teing-eta ee'ning-eta ninge karavoto˜ taura'kooning nkavantu' nii'marang Ju'nupoong-anko Damaskas otoroko'ning-anko be'koong. Ee'noko Damaskas-aape nanantu' teing Jiisuu' sionavung-koo otoroko'ning baramparamira a' Jerusalema' kiimata-koo siparama'naang.”
ACT.22.6	“Ee'noko nanama Damaskas due'anko tenang duaaki'nang araka pankainge paning-eta too'muu' ning. 
ACT.22.7	Ee'noko ning te' doonko kansi'koo dua'maru' ee'noko aurong taaravantu' aa'muko ning, ‘Soolo ee, Soolo, dake aming-koo ning manki'antamemaung?’ 
ACT.22.8	Ee'noko maku'ama aa'pantu', ‘Da' baa Ovoring?’ Ee'noko teie aa'muu' ning, ‘Ning Jiisuu', Nasareti'nung, tee ee'nara dake manki'antamemaung.’
ACT.22.9	“Enang teing nantoonge ni'ninka nanampiko'ninge araka ooau', ee'noko aurong taaravau', teka miru'noo' nkavaavaruu' tee-koong kara ning karamuko'nung-koong. 
ACT.22.10	Ee'noko ninge aa'pantu', ‘Ninge aming nkoama'naang Ovoring?’ Ee'noko Ovoringe aa'muu' ning, ‘Deto donkonira Damaskas tuntaravaing ee'noko teka nauraava'naang da' teing kapoo' dake nko-koo miru'nii'ning.’
ACT.22.11	“Ee'noko tenang ning oo-koo makotumparuko arakai kaputu'antamuio' ning birenge komai nanu'antamau' teinge nari' nanampiko'ninge bera Damaskas basi-antamau'. 
ACT.22.12	Temono-koo naning narung miring Ananaiasi otoko', tee ee'nara Kumponing-koo mee'du'piari otoko'nung Moosesi-nung botoi minkuvui otoina' ee'noko ookarai Ju'nupoonge aa'na' tampara tampaako' tee. 
ACT.22.13	Tee ee'nara ning-anko pora due' donkonura aa'muu', ‘Mmaiko', Soolo, duta banteai enang.’ Ee'noko tenang tee-koo batei-koo ning bantomira tee ooantu'.
ACT.22.14	“Ee'noko teie aa'muu', ‘Teie Kumponing niikakatauro biikaange da' miru'duu'nung bakaang pia tasi'pee'naang ee'noko tee naning koonto' Jiisuu' dakaang dutai oovee'naang ee'noko bakaang kara taaravee'naang bakaang karang-eta. 
ACT.22.15	Ai' da' tee bakaang kara sira' ookara nantoong-koo teing kapoo' taaraveiaining-koo ee'noko ooveiaining-koo. 
ACT.22.16	Aia' deto nentarava' donkonira ntong-koo minkie meeka'antararavai, ee'noko dakaang oraka' nkonanka kuiaravai bakaang miring tampeko.’ Ee'noko tee'puio' tee' meeka'antamarara Jerusalema'aape toromaru'.”
ACT.22.17	“Ee'noko Jerusalema'aape toromarara avaka'koo dootuu'nava pankava-koo kunsimarama nii'naung-koo˜ bere'maru'. 
ACT.22.18	Ee'noko Ovoringe aa'muko ooantu', ‘Iri'narung daa'darara Jerusalema'keta tenkeniai, ai' aing amono-nupoonge tee taararaavaroo'naang dake ning sira'meko anke.’
ACT.22.19	“Ee'noko ninge aa'pantu', ‘A, tee aa' tampa' noru'mai otong, ai' ninge teing pakuarama aa'noko'nung ookara pava dootuu'nanka-koo dai'arama tavaranko' teing-eta siivenke'arima da' Jiisuu' masika'antaraako'ning. 
ACT.22.20	Ee'noko te'mung tee Sitiveni da' sira'duko'nung dupisi'au'na'mung ning teke due'ke donkonansi mononopa'nanka tee tavau'ning biikaning tareansi tampa' tampanko'.’ 
ACT.22.21	Teka Ovoringe aa'muu', ‘Ninge aa' botoramaang, tenkeniai isipo'aape Ju'deeaing-anko.’”
ACT.22.22	Teinge karingai barorompau' tee Paula'ke te' basinoo' kara minkuvuko, teka karoma Ju'deeaing-anko beainaare-koo basivuko deto bokiaama aa'pau', “Kansi'koo domampari otoauka'!” 
ACT.22.23	Ee'noko tee' peusi'kaama misimisiarima da'mong ee' deto bai'au' Paula'aape. 
ACT.22.24	Ee'noko tee' nkoariko tee piatooronuka biikaang bore' botoaru' piatooronuka biikanava'koo po'antavaarai'nange mura'aama okora' besi'aava'naang tee kapoo' tee turampaama bokiaako'nung. 
ACT.22.25	Teka tenang mo'ming-koo bi'aara mura'aava'naang beeto'aako Paula'ke nauvuu' tee narung daaku' piatooronuka tanata teke donkonui otoko'nung, aa'puu', “Ning tee Rooma'nung, ee'noko niikaang botoi taura'duriaung Rooma'nupoong tamung mura'koo kapoo' orara mme' ooveria'.”
ACT.22.26	Tenang teie piatooronuka daaku' tanatanarai tee' taaravura tee piatooronuka biikaang bore'anko bera aa'puu' tee, “Aung naning dake arekee' nkovee'naang, ai' aung tee Rooma'nupoong-koong.” 
ACT.22.27	Tee'koo teie piatooronuka biikaang bore'ke pora aa'puu' tee Paula', “Naumeai, da' ee tee Rooma'nupoong-koong?” Ee'noko teie aa'puu', “Ee'.” 
ACT.22.28	Ee'noko teie piatooronuka biikaang bore'ke maku'uma aa'puu', “Ninge mmau' mooni'ke moo'antu' tee' naning Rooma'nung deemaraa'naang.” Paula'ke aa'puu', “Nka ninge moo'ampa', ning Rooma'nung paramau'noo'keta.” 
ACT.22.29	Teketa tee teing mura'aama okora' besi'aava'naang mau'aako'ning namu'ke dunka'pariru' tee-ankoita. Ee'noko tee piatooronuka-koong bore' avorou' tee Paula' Rooma'nung tasi'pura ee'noko boto toto'pui dai'uu'na' tasi'parara.
ACT.22.30	Teketa dauna'mung teie bore'ke Ju'nupoonge tuumpiau'noo'koo okora' masipo' noru'koo piavora, Paula' sing-antavura botoaru' teing piristi'koo ovontung ee'noko ookara koompaara'navitu kune'eea'naang. Ee'noko teie Paula' doonko be'antavura teing-koo uro'kanoo' donkong-antavuu'.
ACT.23.1	Ee'noko Paula'ke dutai naapu narung oovurira teing koompaara'navitu aa'puru', “Ee mmarang Ju'nupoong, Kumponing-koo dutakanoo'ke aa'dampimang, ninge bakaang boto maroita toto'pansi o'noaung e'mung-koo basinoo'.” 
ACT.23.2	Ee'noko teie piristi'nanka-koo pankainge Ananaiasie karang-koo tanko'paava'naang botovuru' teing tee-koo due' donkonai otoroko'ning. 
ACT.23.3	Ee'noko Paula'ke aa'puu' tee, “Nna' da' Kumponinge tanko'duainge, kuung-takaa'. Dake ape' ning boto ninka paaramee'naang te' ba'nantaring ee'noko tee boto sipei ning tanko'koo botoraramang ee?” 
ACT.23.4	Ee'noko teinge teke due'ke donkonai otoroko'ninge aa'pau', “Dake ee tee oraka' minku-koo makosi Kumponing bakaang piristi' pankaing?” 
ACT.23.5	Ee'noko Paula'ke aa'puu', “Ee mmarang, ninge noru'ampa' tee Kumponing bakaang piristi' pankaing deeko'. Masika' Daari Meekunge ee' minkuvui otong,
ACT.23.5	‘Dii'ke oraka' minkueriauka' tee nantoong diikaning tare-nupoong-koong narung.’” 
ACT.23.6	Teka tenang Paula'ke tasi'purira teing-koo nii'navitu Noru' Pitunavitu ee'noko nii'navitu Boto Keperuu'navitu˜ tee koompaara'navitu-koo bokuma aa'puu', “Ee mmarang, ning tee Boto Keperuu'navitu-koong ee'noko mma' Boto Keperuu'navitu-koonge. Ning tee tuutunang-koo˜ o'nomang dama'ke boo'keta domamariaing masika'antavamaung-koo.” 
ACT.23.7	Ee'noko tenang teie tee' minkuvuko teke siivenke'eu' teing Boto Keperuu'navitu˜ ee'noko Noru' Pitunavitu˜ ee'noko tee oosinaura' teke tankaamparu'. 
ACT.23.8	Noru' Pitunavitue aa'ning penkempaamanoo'koo tee': boo'keta daa', koosinunanka, tanuaang; teka Boto Keperuu'navitue aing ookeng masikeng tampaakoo'.
ACT.23.9	Teketa karakarare pankaing nkoaru' ee'noko nii'ning Boto Keperuu'navitu-kooning boto naunuka donkonaara deravariru' aa'paama, “Nii'ke kapoo' orara ooampia' aung-koo. Ai' pa tanuaange nii'noo' koosinunge nauvumaung deeko' turampampi'neenga.” 
ACT.23.10	Ee'noko tenang tee turanturang tavu' aapearako tee piatooronuka-koong bore' avorou' tee Paula' bitutuaa'neeng-koo teinge, ee'noko piatooronuka-koo botoaru' doonko siarira tee Paula' pari'aarira mmari'antavaara biikanava-koo be'antavaava'naang. 
ACT.23.11	Te'mung ee'na'mung muunga Ovoring tee-anko due' donkonura aa'puu', “Noru' purintaravai, ai' dake tee ning sira'memana' anke Jerusalema'ke tee' nari' tampa' sira'mee'naang teke Rooma'ke.”
ACT.23.12	Teketa tane'puko nii'ning Ju'nupoong mumunsiarira pinkapinka'eu' sinearima taamanaavaroo'naang bera Paula' dupisi'aavainoo'ke basi. 
ACT.23.13	Donkaang karekai'pi divu'ke tee aung mumunsinang nkoau'. 
ACT.23.14	Ee'noko teketa teing aa'ning-anko berou': piristi'nanka-koo ovontung ee'noko Ju'nupoong-kooning pankenanka-anko. Berora aa'pau', “Nii' teing koonto' nii'ka pinkapinka'meerira sinemaririning taamanampiaroo'naang bera Paula' dupisi'ampiainoo'ke basi. 
ACT.23.15	Dii'ke koompaara'navitu ninka nau-antaveriaing tee piatooronuka-koong bore' tee Paula' dii'anko depeto sing-antavuaina' tuumpiaamanoo'koo tampa' tasi'perii'naang tamperima. Ee'noko nii' teing maamumariri o'noriaing tavu'koo tee taapo'ka dii'anko due'aravaruko.”
ACT.23.16	Enang tee Paula' baampuru'nunge taaravura tee maamunoora' bera piatooronuka biikanava'ke koinura nauvuu' tee Paula'. 
ACT.23.17	Ee'noko Paula'ke narung piatooronuka daaku' tanatanara bokuvura aa'puu', “Aung nemaka piatooronuka-koong bore'anko be'antaveai. Kapoo' nauvuu'naang aunge tee.” 
ACT.23.18	Ee'noko teie tee be'antavura piatooronuka biikaang bore'anko aa'puu', “Teie Paula'ke kiimata-koo otoinge bokumura naumuing aung nemaka da'anko tavo'ama'naang kapoo' da' naurua'naang.”
ACT.23.19	Ee'noko teie piatooronuka-koong bore'ke bireng-koo kompura taapo' be'antavura tana'uu' tee, aa'puma, “Tee aming kapoo' dake naumee'naang ning?” 
ACT.23.20	Ee'noko teie aa'puu', “Teinge Ju'nupoong-koo pankenankai kara naroompaing da' nia'daako Paula' teing-anko doonko koompaara'navitu-anko be'antavee'naang tane' aavavaama tee-koo keperuu'ai tasi'paava'naang tampaama. 
ACT.23.21	Teka teing aroo'eriauka' tee', ai' donkaang karekai'pi divu' maamuariri otoroo'naang baku'ariri tee dupisi'koo. Teing bii'ka sinearirining taamanaavaroo'naang bera tee Paula' dupisi'aavainoo'ke basi. Ee'noko enang teing teing maamuariri otorong tee taura' da'keta nempaitaa'.” 
ACT.23.22	Teketa teie piatooronuka-koong bore'ke tee nemaka tenkeng-antavuu' teketa orokovuma aa'puu', “Naning naueauka' tee' ning naumeina'.”
ACT.23.23	Tenang teie kenaanka piatooronuka daaku'na' tanatavaareko'naanka bokuvureta aa'puretu', “Maamu-antaverereriaing kenaanka daaku' piatooronuka ee'noko naruaape-ita kenai'ka [70] oosie nanu'nuka ee'noko kenaanka daaku' daanko'po'nupoong, ee'noko tenang aasi'koo dua'nang doinang muunga Sisaria'navuntu'aape beriai. 
ACT.23.24	Ee'noko Paula' ba'nanuaining oosining maamu-antaveriai, ee'noko tampa' basi-antaveriai tee-anko ovo'ma'anko Piiliks-anko.”
ACT.23.25	Ee'noko karavoto ee'pina' daarivuu', 
ACT.23.26	“Ninge Kalaudias Lisiasie da' pankaing ovo'ma' Piiliks onkeonke'damaang. 
ACT.23.27	Aung naning tee Ju'nupoonge moo'aara teinge tavaava'naang nkoaako ninge nkaning ninka piatooronuka ninka merira tenkeng-antavampira domampampirieeng, ee' noru'ampira aung tee naning Rooma'nung. 
ACT.23.28	Ee'noko tuumpiau'noo'koo noru'koo piamora ninge doonko koompaara'navitu-koo be'antavantu'. 
ACT.23.29	Ee'noko biikaang boto-koo tuutunampaako ooantu', teka tuumpiau'ning-koo kapoo' boo'anta-aapenung ee'noko kiimata-aapenung ooampa'. 
ACT.23.30	Ee'noko ning tee Ju'nupoonge tee naning dupsi'aava'naang mumunsiaako narunge makenge naumuing. Tee'koo ninge namu'ke da'anko botoansing. Ee'noko napo' teing tuumpiaamaing da'anko botoaransinge da'koo uro'kanoo'ke sira'paava'naang teing kapoo' tuumpiaamaing. Enang bakearing.”
ACT.23.31	Teketa tee teinge piatooronukai tee boto siompai Paula' bokuaara berou' muunganang Antipatiris-aape. 
ACT.23.32	Ee'noko teing piatooronuka kau'ke nanaako'ning teketa' dauna'mung toroariru' biikanava-aape, oosie nanu'nuka ninka nari' nanaako tee Paula'. 
ACT.23.33	Ee'noko tenang teing Sisaria' basiarira tee karavoto˜ avau' tee ovo'ma'. Ee'noko Paula' tee-anko tavo'au'. 
ACT.23.34	Tenang teie tee karavoto deeruvura teie tana'uu' tee Paula', aa'puu', “Da' aremeensi'koong?” 
ACT.23.35	Ee'noko tenang Paula' Silisia-nung noru'ura teie aa'puu', “Da' ninge tareamanoo'koong deentarako ninge taararerompaing dakaang kara maku'na' tenang teing tuumpiraamaing poroainang.” Ee'noko botoaru' tee Daurarong˜ Eeroti' bakanava-koo otoko Paula' tanatavaava'naang.
ACT.24.1	Ee'noko pa'noko' doong tankinuko tee piristi'nanka-koo pankaing Ananaiasi daampeto pou' nii'ning koompaara'navitu-koo pankenanka ninka ee'noko naning narung nari' tuutunang˜koo kara-tavo' miring Teetalas. Ee'noko teinge tavo'au' tee-anko ovo'ma'anko tee biikaang kara Paula' tuumpiau'naare. 
ACT.24.2	Teketa ovo'ma'ke Paula' bokuvuko Teetalasie kara tuumpi tutumpuma aa'puu', “Ee da' pankaing, Piiliks, da' otoko nii' tampa' mooa-koo o'norimaung ee'noko nii' Ju'nupoong pakumerima aarumo tampeng tavo'antavemaunge; 
ACT.24.3	Osi ookara-koo avutevu'mariri nii'ke aroo'ampimaung ookara tampa' nari' tampampima. 
ACT.24.4	Teka iirau'antarampi'neeng-koo tampa' tange bakeama enang aa'damaang ninge, tampa' noru'meri io' baroromeriaing nii' oki'noo'. 
ACT.24.5	Nii'ke tee aung naning taarapiika ooampimaung, turang-anta-nko ooampimaung ookara Ju'nupoong-koo ookutunairu-koo otoroining-koo, ee'noko napo' narunge biumaree' tevitu-koo nerakavitu tee Nasareti'nung siompaamanavitu-koo. 
ACT.24.6	Ee'noko napo' nii' Kumponing-ankoi dootuu'nava pankava-koo dootuu'mariko orari-anta-koo paaramuru', teka tee' nkoarako nii'ke dai'ampiru'; 
ACT.24.7	Nii'ke niikaang boto siompampiri paaravampii'naang tampampiko teie Lisiasie, teing kivora daaku' piatooronuka tanatai, aa'na' iri'oi niikaang bireng-eta pari'murira aa'muru', ‘Dii' tuumpi nkonuka ovo'ma'anko berira tuumpireeriaing.’ 
ACT.24.8	Teka daka dake tana'era noru'eaing tee ookara kapoo'nanka nii'ke tee tuumpiampirining masikeng.” 
ACT.24.9	Ee'noko teinge Ju'nupoonge ookara kapoo'nanka Teetalasie tuumpivuko'ning-koo masikee-antavaako'.
ACT.24.10	Ee'noko tenang teie ovo'ma'ke kara-koo botovuu'nang tee Paula'ke maku'uma aa'puu', “Ning dotumari penkemaraa'naang teing-koo kara tuumpimau'ning-koo da' tasi'dansi mmau' mare'koo da' kara-simpe' deentari otomaung-koo. 
ACT.24.11	Dake nia'eriko masikee-antamaavaing, baru' doong kivora-ita ke'munta divu'uaruko ning Jerusalema'aape deto dootuu'koo meu'. 
ACT.24.12	Ee'noko ainge ning oomaava' tata'meeriko dootuu'nava pankava-koo. Napo' oomaava' tavutavu' tutumpanko dootuu'navananka oki'nareka'koo ee'noko osi pankamono-koo. 
ACT.24.13	Teing napo' masika'pariarupeu' da' nauraama teing kapoo' enang ning tuumpimaamaatomaing-koo.
ACT.24.14	“Teka tee aung ning enang da'koo sira'maraa'naang: Ning tee Kumponing-koo dootuu'maramaung niikakatauro biikaang-koo tevung nerakavung daang-koonavung tampaamanavung siompansi, masika'antavansi teing ookutuning kapoo' Moosesi-nung botoi minkuvui otomaing ee'noko Kumponing-etaning nakaro-nupoonge tero daariau'ning, 
ACT.24.15	ee'noko Kumponinge maraka-anta dupearavainoo' nempansitaa' tee' nari' aing nkoarimana' boo'keta daa' noru'ampiri ookeng-koo aa'noko teing koonto'nuka ee'noko teing koonto'nuka deeaing. 
ACT.24.16	Tee'koo ning paaramaramaung domang kiiroraa'mari o'noo'naang Kumponing-ankoi ee'noko nantoong-ankoi.
ACT.24.17	“Enang tee nii'ning mare' tankinuio' toromaru' nkanavitu-anko avuavu' mooni' ata'oinku'koo tavo'ama ee'noko boontunamaraa'naang. 
ACT.24.18	Tee' nkomarako teinge ning oomau' kiiroraa'marama pava dootuu'nava pankava-koo kuunge, nantoong karinga ee'noko naampa dovang otoaruko, teka Ju'nupoong naing Eesia'keta porou'ning teke otoroko. 
ACT.24.19	Teing ee'ning a' da'anko porora ning tuumpi-koo makosinuka kapoo' ning tuumpi-koo makosi oto'evoroi deeko'. 
ACT.24.20	Nii'noo' ainge koompaara'navitu bii'ka tuumpimaavai kapoo' orara taaravau'nung deeko' nkaang kara simpe'aama teka Jerusalema'ka. 
ACT.24.21	Teka tee kapoo' nii'nung otoa', aung narung tuumpimaamaatomaung otong tee tenang uro'kanoo'ke teing-koo donkonansi bokuma aa'pantu'nung, ‘Ninge tee napo' boo'keta daa' narung masika'antavamaung-koo dii'ke e'mung tuumpimerimaang.’”
ACT.24.22	Teka teie Piiliksie, bane tevung nerakavung taung siraka'pui tampa' tasi'puko'nunge, teka toto'pura aa'puu', “Tenang Lisias tee piatooronuka-koong bore' daampeto poainang ninge simpe'ampaing aung kara da'koong.” 
ACT.24.23	Teketa tenang tee piatooronuka daaku' tarenara botovuu' teie tee Paula' tee ninka tareaio' otoo'naang teka baru' kiimata-pina' deea'. Ee'noko ba'maikori'ke beero'koo orokoaava' piavoaining-koo pakuaama.
ACT.24.24	Teketa nii'ning doong tankinuko Piiliks ba'aang ninka Ju'koonani miring Darusila ninka poreta botoaru' Paula' po'antavaava'naang ee'noko taaravuu' minkuvuko Jiisuu' tero Pako'pari'nii' masika'anta-koonavung. 
ACT.24.25	Ee'noko tenang Paula'ke to'biiari aing aa'ning-koo minkuvuko: koonto' nkona', baka tarena', ee'noko doong asi'na'mung tuutunang nkoaravaing-koo, Piiliksie avorora aa'puu', “Io' beaing anketa. Nii'nang batei ooamira bokurampaing napo'.” 
ACT.24.26	Napo' ee' noru'uko', “Ning pa mooni' amuu'naang Paula'ke dama'ke napo' bokuanko.” Tee'koo mmau' namu'pie bokuvuma minkuareko'. 
ACT.24.27	Teka kemare'ka tankinuko Poosias Peestasie Piiliks pari'antavuu', teka Piiliks tenkenuma Ju'nupoong dotu-anta-koo Paula' teke kiimatanava-koo pinka'ari otoko sipuu'.
ACT.25.1	Enang tee Peestasi ovo'ma' deemparara beenang doong tankinuko Jerusalema'aape daanto beu' Sisaria'keta. 
ACT.25.2	Ee'noko teka tavo'arako piristi'nanka-koo ovontunge ee'noko Ju'nupoong-koo pankenankai Paula' tuumpiaako'ning nauau'. 
ACT.25.3	Ee'noko aa'na' etuau' tee eentavarima tee botoarako Paula' Jerusalema'aape tavo'aa-va'naang, taunga tavaava'naang maroau'na' noru'ai. 
ACT.25.4	Peestasie maku'urima aa'puu', “Paula' tee Sisaria'ke tareai otomaung ee'noko ning tee due'ka mee'naang noru'maramang. 
ACT.25.5	Tee'koo dii'koo nii'ning pankenanka ni'ninka nari' danto meriaing. Kapoo' oraka' nkovuu'ning otoko tee-koo deeko' teka dii'ke tuumpieriai.”
ACT.25.6	Teketa Jerusalema'keta kivora doong divu'uaruko Peestasi danto Sisaria'aape beu'. Ee'noko dauna'mung kara simpe'doma ba'nanura Paula' po'antavaava'naang botoaru'. 
ACT.25.7	Ee'noko tenang Paula' kuung poio' teing Ju'nupoong Jerusalema'keta danto berou'ning tee koroai donkonaara kapoo' mmau'nanka ivekeng-koo tuumpiaara masika'antanoo' otoroaruu'. 
ACT.25.8	Teketa Paula'ke penkemparama aa'puu', “Ninge kapoo' teing aing ee' oro' toto'pui otoing nkoampa': Ju'nupoong biikaang boto, dootuu'nava pankava ee'noko tee Rooma'nung daurarong˜ Siisa'.” 
ACT.25.9	Teka Peestasie Ju'nupoong dotu-anta-koo aa'puu' tee Paula', “Da' ee Jerusalema'aape daanto be'koo aroo'dari otong teka paararaavaina' teing aing kapoo' ning-koo dutakanoo'ka tuumpiraining-koo?”
ACT.25.10	Teka Paula'ke aa'puu', “Ning aa' Siisa' bakanoo' kara simpe'doma donkonansi o'nong, aa' ee'noo' ning tuutunang-koo makosinoo', ai' ning Ju'nupoong-koo kapoo' orara nkoampa', tee' dake tampa' noru'ei otong. 
ACT.25.11	Ning kapoo' orarananka-nko deeko' ee'noko kapoo' ning boo'koo makosi nkoantu'nung deeko' ning boo'keta mmari'koo paaramaravarupeu', teka teing kapoo' ning tuumpimaamaing boturopananka deempari otoko naning otoa' teing-anko sing-antamupeu'nung, ai' ning tee Siisa'koo aroo'mari o'nong teie paaramuaing.”
ACT.25.12	Teketa Peestasie bakaning tuutunang-koo˜ norukasi'nanka ninka minkuarira aa'puu' tee Paula', “Siisa'koo aroo'daring tampeio' aa'damaang: Makosi, tee-anko Siisa'anko naniaing.”
ACT.25.13	Enang tee, nii'ning doong divu'uio' tee Akiripa', daurarong˜, teni ninka baara'ma'naang Beenis ninka, Sisaria' tavo'kuretu' Peestasi onkeonke'uree'naang. 
ACT.25.14	Ee'noko teke mmau' doong otorora Peestasie Paula' bakanai' tee daurarong nauvuma aa'puu', “Anke naning narung otomang Piiliksie kiimatanava-koo otoko sipura tenkenuu'nung. 
ACT.25.15	Ee'noko tenang ning Jerusalema' o'noko teing piristi'nanka-koo ovontunge ee'noko pankenankai Ju'koo-nupoonge tee dooremaama nia'mau' tee kara taaraevomira dupisi'koo makosi tampama'naang. 
ACT.25.16	Teketa ninge aa'parantu' teing, ‘Nii' Rooma'nupoong tee' nkomariaung naning nii'ninge dupisi'koo sing-antavampii'naang tutung tuumpiaamaing ninka oing ooveearuko, napo' doona penkemparavaing-koong oovuaruko.’
ACT.25.17	“Tenang teing ninge nauaransio' a' oosiariru'nang ning nemarava' dauna'mung kara simpe'doma ba'nanamira botomaru' tee naning po'antavaava'naang. 
ACT.25.18	Teketa tenang teinge tuumpiaako'ninge donkonaara teinge kapoo'koo oreng-pina' ninge tero noru'antu'ning-koo tuumpiaava'. 
ACT.25.19	Teka nii'ning kapoo' oovuning-koo turampaako' daang masika'antavaamaing-koo, ee'noko naning narung-koo Jiisuu'koo boo'paru'nung-koo teka Paula'ke domamparu'nung tampukoo'. 
ACT.25.20	Ning amurii' kapoo' baakeeneama simpe'koo paa'marara ninge nia'antu' aa'pama, ‘Da' ee Jerusalema'aape nanipeu' ee'noko teka dii' Ju' diikaning koompaara'navitue simpe'daavai dakanai'koo?’ 
ACT.25.21	Teka tenang Paula' Siisa'ke simpe'uu'naang tamparako ning botomaru' pinka'ai tanatavaava'naang bera Siisa'anko botoampainoo'ke basi.”
ACT.25.22	Ee'noko Akiripa'ke Peestasi aa'puu', “Ninge ninka taara-koo piamomaang tee aung naning.” Ee'noko Peestasie aa'puu', “Makosi, tane' taaraveaing tee.”
ACT.25.23	Teketa dauna'mung tee Akiripa' ee'noko baara'ma'naang Beenis, dauraronanka biikaninge nepunepu'ke aa'na' nepu'aresi poreta tumparetu' te' tuutunang nkoroma ee'noko teing kivora daaku' piatooronuka tanatanuka nari' porou' ee'noko teing nantoong tevuntu'koo bore'nuka. Teketa tee Paula' Peestasie botovurio' asi'na'moo po'antavau'. 
ACT.25.24	Ee'noko teketa Peestasie aa'puu', “Da' Daurarong Akiripa' ee'noko dii' ookara a' nii' ninka nari' porining, ooveriai aung naning Ju'nupoonge ning eentamaamaung ookeng-koo aa'noko Jerusalema'ka ee'noko anka, otoaroo'naang tampaamaung peusi'kaama. 
ACT.25.25	Teka ninge kapoo' tee boo'anta-koo makosi ooampa'. Ee'noko ee'nara baka Siisa'ke simpe'uu'naang tampario' ninge Siisa'anko botoama'naang matauantu'. 
ACT.25.26	Teka ninge kapoo' taa'ni'antavama daariampaing oto'memua' tee nkaang ovoring nauama tee-koo. Tee'koo ninge a' dii'anko, ee'noko baru'noo' da'anko daurarong Akiripa'anko donkong-antavansing anketa paaravampira kapoo' oreng ooampiaining daariama'naang. 
ACT.25.27	Ai' ninge ee' ooamaang, ninge naning kiimatanung tamung boturopa botoamparupeu' tuumpiaamaing-koong siraka'anta otoaruko.”
ACT.26.1	Akiripa'ke aa'puu' nauvuma tee Paula', “Ninge enang taura'dang da' daka minkuraraa'naang.” Ee'noko tenang Paula' tanka' toonuma penkeng-koong kara sira'paru' aa'puma,
ACT.26.2	“Ning e'mung biraankemaring nkaang kara sira'koo da'ankoi penkemarama Daurarong˜ Akiripa'ankoi teing kapoo' ookarai Ju'nupoonge tuumpimaamaing-koo, 
ACT.26.3	ee' noru'amira da' tee ookara aarumonanka ee'noko turananka Ju'nupoong biikaning noru'ei otomaung dau basinoo'. Tee'koo ninge nia'damaang tampa' dooroontari ning taaramee'naang.
ACT.26.4	“Nkaang aarumo tee temu'keta nemaa'noo'keta o'noi o'nou'na' ookara Ju'nupoonge noru'mai o'nong teing-koo nkaning nantoong-koo meu'ke teke Jerusalema'ke. 
ACT.26.5	Teinge tee temu'keta noru'mai o'nong, sira'maapeu' piavorora deeko', tee ning tee Boto-koo Keperuu'navitu-koong aarumo koonto' siompansi o'noko'nung, niikaang dootuu'koo aa'na' monkeena'navitu. 
ACT.26.6	Enang tee ning aung a' donkonansing tuutunange paara-koo tee biraanke, boo'keta daa' tavo'kuaing nempamaung-koo, Kumponinge niumaraang-koo maraka-antavuu'nung. 
ACT.26.7	Tee nii'namurii' biraanke deea' nii'ke ookarai Ju'nupoonge nempampimaung muung ee'noko doong karimarima Kumponing dootuu'ampima. Teka tee, ee daurarong, tee ee'nara biraanke sira'pansio' ee'ninge tuumpimaamaung Ju'nupoonge. 
ACT.26.8	Aming-koo dii' Judia'nupoong Kumponinge boo'nuka daa'anta masika'anta-koo makosiria'?
ACT.26.9	“A'noo' ninge tee ninka koonto'na' ee'pina' noru'anko': Aung miring Jiisuu' Nasareti'nung onou amutemurii'ke turampamaa'noaing. 
ACT.26.10	Ee'noko tee tee' nkoanko' Jerusalema'ke, aa'noko' meekupoong Jiisuu' sionuka kiimatanava-koo ku'numparanko' taura' tee piristi'nanka-koo pankenankai amau'nung ninka, ee'noko tee narung deea', nii'ninge teing meekupoong dupisi'koo mau'aariko' teing irikumparanko. 
ACT.26.11	Ee'noko napo' ninge mmau'namu'pie kiimatavaranko' teka pava dootuu'nanka-koo ookara-koo Karistoo' penkempaavaina' paara-antavarama. Ee'noko bakei aa'na' iirang-antamarama manki'antavaranko' teing, bane osi pankeng oovuning biikaning-koo.”
ACT.26.12	“Nii'na'mung tee' nari' nkomarama Damaskas-aape nanantu' piristi'nanka-koo pankenge taura' amaara botomaio'. 
ACT.26.13	Ee'noko ee daurarong, duaaki'nang taunge nanama araka paning-etaing ooantu' aa'na' sisisiisi duaa' divu'ui. Ning ee'noko teing nari' nanampiko'ning koromuri arakavaru'. 
ACT.26.14	Ee'noko tenang nii' ookara kansi'koo doonko dua'marira ninge aurong taaravantu' Iiburuna' karoma aa'muko, ‘Soolo, Soolo, dake aming-koo ning manki'antamemaang? Nkaang kara dimpa'ema daka baikeraramaung irinto' deemparako.’
ACT.26.15	“Ee'noko ninge aa'pantu', ‘Da' baa Ovoring?’ Ee'noko Ovoringe aa'puu', ‘Ning tee Jiisuu', tee dake manki'antamemaung. 
ACT.26.16	Teka donkoniaing deto, ning tee da'koo oro'marinoo' aung kapoo' otoko: Da' miru'damaang botorampaina' nkovema sira'pee'naang enang oomeina' ee'noko dama'ke kapoo' napo' da'koo oro'marara naurampaina'. 
ACT.26.17	Mmari'antarampaing nantoonge aa'ninge turantaako dakanavitu Ju'nupoonge ee'noko Ju'deeainge, tevitu ee'navitu da' botoramaatomanoo'navitu. 
ACT.26.18	Duta bante-antaveriko mutaanang-eta araka-koo bere'aria'naang ee'noko Sietani'keta Kumponing-koo bere'ariai biikaning oraka' nkonanka tonta'aravaina', ee'noko barenku-koo-navaro oto'evoroai teing ninka ning-koo baitoarira meekupoong deempariru'ning ninka.’”
ACT.26.19+ACT.26.20	“Tee tee', ee Daurarong Akiripa', kontemoa' nko-koo tee' paning-eta oro'parara naumuu'na'koo ninge sira'pansi nau-antavarantu' Damaskasie, teketa' Jerusalema'ke ee'noko teketa ookutunairu-koo Judia'navaro-koo ee'noko napo' Ju'deeaing-koo orara aarumo sipaara Kumponing-aape bere'arii'naang, ee'noko tampa' nkoarima bere'nii'nuka makosina' taa'ni'antavariri otoroo'naang. 
ACT.26.21	Okora'noo' tee'koo Ju'nupoonge komaara pava dootuu'nava pankava-koo dupisi'maava'naang nkomau'. 
ACT.26.22	Teka Kumponinge pakumuio' e'mung-koo basinoo' ning daankimaramaung bera e'mung a' donkonansi kapoo' ooantu'na' sira'pamaang ookara nantoong-koo ovontung-eta bera toire'koo basinoo'. Tee' Moosesi dovang teing Kumponing-etaning nakaro-nupoong urikupoonge nkoaravaing tampaama naumaaru'na' nari' minkuamaung, nii'na' deea'. 
ACT.26.23	Aa'noko Kumponinge nii' domang-anta-koo Pako'pari'nii'ke baike tora'puaing-koong ee'noko tee tutuna'nung boo'keta daa'aravaing-koong, ee'noko tee' nkoarama baka araka sira'paraa'naang ookavitura-koo aa'noko Ju'nupoong-koo ee'noko Ju'deeaing-koo.”
ACT.26.24	Ee'noko tenang teie tee' penkemparama minkuvuko Peestasie bokuma aa'puu', “Paula', da' kanu'daring. Dakaang barevare pankainge kanu'antaruing.” 
ACT.26.25	Teka Paula'ke aa'puu',
ACT.26.25	“Ning kanu'marava', da' pankaing Peestasi, teka ning koonto' to'biimari masika' karomang. 
ACT.26.26	Aunge dauraronge noru'ui otong, masikee-antamupeu' aing-koo kapoo'koo, ee'noko tee-ankoi tamung danto minkuampeu' teie noru'uio', ai' ninge masika' noru'ansi o'nong kapoo' aing-koo nii'naare bakaang punkaa'koo nerakanaare deea', ai' ookarai noru'ai otong kapoo' nkoaru'na'. 
ACT.26.27	Arekee' da' daurarong Akiripa', dake ee Kumponing-etaning nakaro-nupoong urikupoong masika'antaveri otong? Ee', noru'ansi o'nong, dake masika'antaveri otong.”
ACT.26.28	Ee'noko Akiripa'ke aa'puu' maku'uma, “Anaarei apukanaarei ee Karistoo'aape bere'antamee'naang?”
ACT.26.29	Ee'noko Paula'ke aa'puu', “Kumponing-koo kunsimaramang da' narung paku-koo deea' teka aing ookara tee' nari' e'mung taaramaamatomaing dii' ning-pina' oro'darii'naang aing sieena io' doonko otoko.”
ACT.26.30	Teketa tenang daurarong deto donkonuko aa'nou' ovo'ma' donkonuu' ee'noko teni Beenis donkonuu' ee'noko ookara nantoong teke ba'naniau'ning teing ninka nari' donkonau'. 
ACT.26.31	Ee'noko tenang teketa tenkenaara bii'ka kareaama aa'paako', “Aung naning kapoo' tee dupisi'koong ee'noko kiimatanava-koo pinka'koong makosi nkovuaung.” 
ACT.26.32	Ee'noko Akiripa'ke Peestasi aa'puu', “Aung naning unaa-antaveripeu'nung Siisa'ke taaravuu'naang aroo'aravaruu'nung dei.”
ACT.27.1	Teketa tee nii' Itali-aape aarerie be'koo tamaaru' Paula' ee'noko nii'ning kiimata-nupoong nari'. Ee'noko tee naning miring Julias teing tanata-koo botoau', tee Siisa' bakaning mau'moni'navitu-koo narung daaku' piatooronuka tarenara. 
ACT.27.2	Ee'noko danto aareri-koo A'damitiang biikanareng-koo koinampira tenkenampiru', Eesia-nameensi' kantevui siompuai-nareng-koo. Aristakas nii' ninka nari' meru', Tesalonaika'nara, Masedonia'nameensi'koong. 
ACT.27.3	Teketa dauna'mung Saidoni'navuntu' daanto duumemariru', ee'noko Juliasie Paula' tampa' nkovuma ba'maikori' beero'koo taura'puu' teinge pakuaava'naang. 
ACT.27.4	Ee'noko teketa danto tenkenampima Saiparasi-namui'koo nee'mariri meru' boo'ai tamuriko. 
ACT.27.5	Ee'noko tenang pirung pako'ampiri merima Silisia ee'noko Pampilia' aa'namensi'kai kato tankinampira Maira-navuntu'koo tavo'mariru' Lisia-nameensi'koonoo'.
ACT.27.6	Teka teie piatooronuka daaku' tarenarai narung aareri oovuu' Aleksandaria' biikanareng Itali-aape beko, ee'noko tereng-koo koo'muru'. 
ACT.27.7	Teketa makenge terenge nanampiko mmau' doong divu'kuio' karimarikotaa' Naidas-navuntu' due'mariru'. Ee'noko pionge doonko Eesia siong-koo koonto' bono'murio' ee' deto Kiriti'namui'koo pako'marira nee'mariri meru' Saamoni-koo siuru˜ koroampiri. 
ACT.27.8	Aa'na' pore'mori Kiriti'namui'koo miirimariri merikotaa' nii'noo' miring Tampoo' Kunkumenoo' tampaamanoo' basimariru', Lasea'keta osi pankamono-ita due'.
ACT.27.9	Tee' pore'morima mmau' batei tamung tanking-antavampiru' aa'noko Ju'nupoong unkumoarimanang ee'noko pirunge nanu'koo tampanang. Ee'noko nanu' arika'pario' pirung oraru'kumanang meu'pampira Paula'ke nauvurima aa'puru', 
ACT.27.10	“Ee aing, ninge ee'pina' ooamaang: Nari' nanampiaing deeko' tee baike kune'ampii'naang, ee'noko kapoo' baru' paa'araa'naang otoining aing aa'ning: kavo narung deea' teka areng aareri-nareng ee'noko niikaang domaang nari'.” 
ACT.27.11	Teka teie piatooronuka narung daaku' tarenarai tee tereng okovenung ee'noko tee nanu'anta-nko beekaang kara aa'na' barorompuko', Paula' baru' deea'. 
ACT.27.12	Ee'noko teketa te' kunkumenoo' baku'koo makotuaruio' piong kamaari ninkaing batei-koo, teing-koo mmau' nantoong teketa tenkeng-koo piavorou' ee' noru'aama, Piiniks-navuntu'koo pa tampa' tavo'kampipeu'. Te' ee'noo' napo' Kiriti'koonoo' kunkumenoo' baku'koo tampoo' kamaari bakanang.
ACT.27.13	Ee'noko tenang tee piong ee'depeto tampa' poko aa'pau', “Enang Piiniks tampa' tavo'marii'naang.” Ee'noko teinge aanka' doompeto barampaarai'nange Kiriti' miiringe danto meru' piisi' due'ke. 
ACT.27.14	Teketa tee piong bari'uu' ee'doompeto piong ivekung pomana', pora'ka daue doompeto pora tamuru'. 
ACT.27.15	Ee'noko tenang tee aareri tee' kompuio' piong-aapei be'koo makotuaruio' tamung danto bere'ampirio' bii'muru'. 
ACT.27.16	Ee'noko oki'namui'koo mui'namui' miring Kauda'namui'koo nee'mariri meru', ee'noko teke karimarima tee bakaasi deto kakau barampampirai'nange kuunga aareri-koo pinka'ampiri dai'ampiru'. 
ACT.27.17	Teketa tereng aareri-nareng nanampi-ko'nareng koomponge pankenge boonavete puring-antavampima dai'ampiru'. Ee'noko Aperika'koo due' daunaa'noo' pionge koing-antamuri'neeng-koo avoreaama tene' piontee'nane' miiruni-koonane' depeto siau'. Teketa mo'ming-koo bi'aara doonko pirung-koo dua'antavaio' tene'ke tee aareri teka date'date-antavuu'. Ee'noko tee' nari' o'noriko tamung bii'muriko'. 
ACT.27.18	Ee'noko dauna'mung pionge avitoitoi bai'muriko teinge tee piontee'koong botunarong oko dua'koo depeto sing-antavau'. 
ACT.27.19	Bera piong beenamparu'na'mung nii'ke ookarai birenge kompampiri doonko kosi'ampiru' ookara kapoo'nanka terong botunarong-koo bi'ari otoko'ning ninka nari'. 
ACT.27.20	Ee'noko mmau' doong-koo duaa' dovang beento' oki'noo' oro'pariaruko', ee'noko aung piong aa'na' pankaing masikung oro'parako domamariauka'nung-pina' noru'mariru'nung.
ACT.27.21	Ee'noko teing tee taamang nai-koo mmau' doonge datavaavaruio' Paula'ke uro'kanoo' pora teing-koo aa'puu', “Ee aing, tee' naurampiru'na' taaramerira Kiriti'keta moriaruu'nung dei tampa', aung baike kune'ampiarupeu' ee'noko aing kapoo'nanka kera'pampiarupeu'. 
ACT.27.22	Enang tee naurampimang ninge, domang kuaa'doriaing aa'noaina': dii'koo narung minkiaravauka', teka aung aareri narung naka'aravai. 
ACT.27.23	Ai' e'mung tee muunga ning-anko tee koosinung˜ Kumponing-nung donkonuing tee ning moo'muio' mintoompevomaung bakaang. 
ACT.27.24	Ee'noko teie aa'mui, ‘Aroreauka', Paula'. Da' tee bakei Rooma' tampa' basirarara Siisa'koo uro'kanoo' donkoniaing. Ee'noko ooveko aing teing da' ninka nari' nanirimaatomaing Kumponinge da' ninka nari' domamparii'naang tampuru'ning.’ 
ACT.27.25	Tee'koo domang kuaa'doriaing, ee aing, ai' ninge tee Kumponing masika'antavansi otong tee' nari' naumuina' masika' nkoaraa'naang. 
ACT.27.26	Teka nii' teing nii'namui'koo piisi'koo koing-antamuriaining.”
ACT.27.27	Teketa piong kivora-ita karenamparu'na'mung tavo'kuko tee' tamung danto pirung Eeriria-aape-naru'koo bii'antamuriko meu'namang aareri-koo-nupoonge ee' noru'au': Nii' pa kansi'koo due'marimang. 
ACT.27.28	Teketa paaranampaama ee' doonko daanga'noo' kenaanka kivora daanga' paaravau'. Teketa napo' danto'daanto paarananpaama kivora-ita pa'noko' daanga' paaravau'. 
ACT.27.29	Ee'noko avoreaara kapang-koo koinampi'neeng-koo karenaumo aanka' sing-ntavau' taa'o˜namarang-eta doonko. Ee'noko da'deng tane'puu'naang piavoroi nempaako'. 
ACT.27.30	Ee'noko teketa aareri-koo-nupoong mmariaava'naang kariarima tee bakaasi doonko sing-antavaako' pirung-koo, daang aanka' sing-antavaama koo'be˜ita doonko. 
ACT.27.31	Teketa Paula'ke tee daaku' tarenara ee'noko teing piatooronuka aa'puru', “Aing aareri-koo kuung otoroaruko deeko' dii' teing domantariaroo'naang.” 
ACT.27.32	Teketa teinge piatooronukai tee bakaasi-koong mo'ming napu'aara danto sipau'.
ACT.27.33	Teketa tane'puma nanuko Paula'ke teing taamanaava'naang aa'na' botovurima aa'puu', “E'mung te'mung kivora-ita ˜karenang doong taa-na'mung teing-koo doong dii' taamang nai dataveria' ee'noko avoro' narung-koo otorikoo'. 
ACT.27.34	Tee'koo ninge taamanirii'naang botorampimang dii' puring-antaruriaina'. Taaraveriai, dii'koo bore'keta dapo-koo navi' paa'aravaroo'naang.”
ACT.27.35	Ee'noko tee' minkuvura teie berete' nkavura tampa' tampura Kumponing-koo, teing-koo dutakanoo'ke teke pisi'ura nai tutumpuu'. 
ACT.27.36	Tenang teing ookara tee' nkovura domang kuaa'antavurio' nii'ning taamang-koo naiau'. 
ACT.27.37	Nii' ookara nantoong aareri-koo o'noriko'ning naro'ka kenaanka daaku'keta naruaape-ita kenai'ka bera ˜narung-taa [276]. 
ACT.27.38	Ee'noko aa'nou' uite' nai-koo makosining naiampira poomuru', ee'noko naiampima sipampiru'ning ookara bakurapo' dua'aaru' pirung-koo aareri kuaa'oo'naang.
ACT.27.39	Enang tee tane'puio' teinge tevora' kansi' tasi'paava', teka teinge nii'noo' ooaako' kunkumenoo' piisi'po'noo' ee'noko te' ee'noo' piisi'koo tee aareri koing-anta-koo maroaako' makosi deeko'. 
ACT.27.40	Ee'noko teinge teing aanka'nanka-koong mo'ming pirung-koo dua'aara aanka'nanka teka nari' sipaaru'. Tee' nkoaama tenang ee'nang teing bentang aareri koong-antaning dapa'aareta bi'aresi otoreko'noo'keta doonko sing-antavaaretu' beekanoo' pirung-koo. Teketa tene' piontee'nane' uro'kanoo'nane' deto siampau', teketa piisi'aape daanto be'antavau'. 
ACT.27.41	Teketa' daunaa'noo' paaku'antavaara piisi'koo koing-antavau'. Teketa koo'benoo' piisi'koo keemparara ka'nunuaruu' ee'noko taa'o-namarang boo'ai teka naka'uu'. 
ACT.27.42	Teketa teinge piatooronukai teing kiimata-nupoong tavu'koo maroaariko' naampearira koo'ari'neeng-koo. 
ACT.27.43	Teka teie piatooronuka daaku' tarenarai tee Paula' domang-anta-koo piavora orokovuru' tee' maroaako'na' nko-koo. Ee'noko teie naampe-koo makosinuka botovuru' tutung doonko koo'arira naampearii'naang piisi'aape. 
ACT.27.44	Ee'noko asi'ninge bentananka ee'noko aareri pute'aru'nairu kompai naampe-koo botovuru'. Aung tee tee' ee'na' domamariru'na' kansi'aape morira.
ACT.28.1	Teketa tee' domamariru'noo'keta nii'ke noru'ampiru' temui' mui'namui' miring Maalta-namui'. 
ACT.28.2	Ee'noko temui'nupoonge nantoonge aa'na' bakei navumaaru', onkeonke'maarima aa'nou' nta' betu'memaaru' tenang ee'nang apo'uma kamaari nkoarako. 
ACT.28.3	Paula'ke tee koi'nanka oosivuma nta'koo betu'uko tenang tee boru' doparopa-po'nung nta'ke uipaarii'oko teketa bakoarara Paula'koo bireng-koo kakiaru'. 
ACT.28.4	Tenang teinge nantoonge temui'nupoonge ooaara teu boru'nu bireng-koo bi'ari otoko teinge aa'paako' bii'ka kareaama, “Aung naning pa dupisi'nko deemparako bane aareri-eta domampari, teka teie kumponinge mero'nkoi domang-koo taura'pua'.” 
ACT.28.5	Teketa Paula'ke tee boru' nta'koo tanka'ni'pura baike kune'ua'. 
ACT.28.6	Teketa teinge tee nempaako'nung doremparara nii'noo' boo' dua'arako ooaava'naang. Teka pankaroong nemparikotaa' tee-koo kapoo' basiaravaruio' teinge norunoru' paariarira aa'pau', “Aung tee kumponinanka-koo narung.”
ACT.28.7	Narung ovo'ma' pankaing temui'koong miring Publias teke kansi' oto'evuko'nung simariru'noo'ke due'ke. Teie ee'narai bokumurira onkeonke'murira beenang doong-koo o'nori tampa' nkomuriko' nii' damisimainku. 
ACT.28.8	Tenang ee'nang Publias bauma siipavoko uipaarii' ninka kuviri'oma, ee'noko Paula'ke bera beero'uma bireng pante'ura kunsivuio' taarevou'. 
ACT.28.9	Ee'noko tenang ee'nang tee tee' taarevoio' taaravaara temui'koo-nupoong ookara siipa-po'nupoong tee-anko porora taarevorou'. 
ACT.28.10	Teinge tee nii' avuavu'nanka mmau' amaaru'.
ACT.28.11	Teketa' tee beekuri kaara tankinuko teketa tenkenampiru' aarerie teke kamaari bakaang batei-koo temui'koo otou'nareng-koo koinampira. Ee'noko temui'nupoonge ookara kapoo'nanka nanu'koo apuka'mariru'ning te' aareri-koo kuung si'memaaru'. Tereng aareri-nareng Aleksandaria' biikanareng miring Pauroonka Kumponinka tampaako'nareng, uro'kanoo'ke bore' kenaanka teka'nii'nareng. 
ACT.28.12	Teketa Siirakius basimarira teke beenang doong o'noru'. 
ACT.28.13	Ee'noko teketa tenkenampira tee dovinge dama'du-aape bii'muri'neeng-koo kororairai' nanampikotaa' doonko Reekium basimariru'. Teke na'mung doong o'norio' doving toroarama ee' depeto poio' tenkenampira ke'munta-na'mung namu'ke Puteoli basimarira aareri teka sipampiru'. 
ACT.28.14	Ee'noko teka nii'ke nii'ning Karistoo'koo baito-nupoong kune'arampirio' teing tasi'maarira bokumaaru' teke teing ninka nari' o'norii'naang ˜ke'munta-taa doong-koo. Ee'noko temono-ita daanto kau'ke nanampiru' bera Rooma'aapenairu-koo basimariru'.
ACT.28.15	Ee'noko teinge Karistoo'koo baito-nupoonge nii' moru'noo' taaravaara Rooma'keta porora narung osi-koo basiariru' nii' kune'maarii'naang, Aapia Bakanoo' Baaveroma tampaako'noo'. Ee'noko teing-koo nii'narionge pava beevaari baave-kooning otoko'noo'ka osia kune'maaru'. Paula' teing oovurira Kumponing-koo tampara tampuma domang purimparu'.
ACT.28.16	Ee'noko tenang Rooma' tavo'marira Paula' baka oovunava-koo oto' piavoio' taura'pau' teka narunge piatooronuka-koonge tanatavui otoo'naang.
ACT.28.17	Ee'noko beenang doong tankinuko Paula'ke ookara Ju'nupoong pankenanka teke otoroko'ning naro' bokuvuru'. Ee'noko tenang oosiaririo' Paula'ke aa'puru' teing, “Ee dii' mmarang, Ju'nupoong, ninge tee bane kapoo' nkoampa' niikaning nantoong orari-anta-koo ee'noko niikakatauro biikaning toomonanka, teka ning tamung dai'maara Jerusalema'ka Rooma'nupoong-anko tavo'mau'. 
ACT.28.18	Ee'noko teinge Rooma'nupoonge nkaang kara simpe'aara tee ning kiimata-ita unaa-antamaava'naang piavorou', kapoo' tenai'koo nkanai'koo ning boo'anta-koo makosi ooaavarura. 
ACT.28.19	Teketa tenang Ju'nupoong tee'koo piavoroaruio' ninge nii'na' noru'amparura Siisa' narung-koo aroo' sipantu' simpe'muu'naang. Nkaning Ju'kooning pankeng tuumpi-koo moa'. 
ACT.28.20	Tee'koo ning tuumpimau'noo'koo ninge dii' oorampira dii' kararampima naurampii'naang botomaring. Okora'noo' ning sieenai dai'mari o'noing tee aung kapoo': Tee Pako'pari'nii' Isireeli-nupoonge Nempaamaung ninge masika'antavamaung-koo.”
ACT.28.21	Ee'noko teinge aa'pau' tee, “Nii'ke karavoto Judia'keta nkavampia' da'koo minkunaa, ee'noko nii'nung nii'marang-koong otoa' nii'koo a' pora nii' naumurima oraka' minkuruu'nung da'. 
ACT.28.22	Teka nii' dake minkueko taara-koo piamorimang dake noru'ei otoina', ai' nii'ke tee ookanairu-koo tamung oraka' nari' minkuaako taaravampimaung tevung nerakavung dake siompemanavung.”
ACT.28.23	Tenang teinge doong nii'na'mung miru'evaara otoko'nava-koo karinga porou'. Ee'noko teie enang tevung nerakavung kankenkankeng-antavuru' teing, tane'keta bera kamunoo'ke basi. Ee' nauvuru', nantoong Kumponing-namuu'kooning arekee' oro'nuka teie daankivuru' teing-eta kara aa'noko Moosesie boto sipuma daarivuu'ning ee'noko teinge nii'ninge nakaro-nupoonge tenang-eta deto daariaako'ning, teing tasi'antavurii'naang tee Jiisuu' tee Kumponinge temu'keta Pako'pari'nii' bakaang muu' tare-koo. 
ACT.28.24	Ee'noko nii'ninge Jiisuu' tasi'pau' bakaang kara taaravaara, teka nii'ninge masika'antavaava'.
ACT.28.25	Teketa siivenke'eema tenkenaava'naang nkoariko Paula'ke asi'naare minkuvuma aa'puu', “Tanuaang Meekung tee masika'paru'nung teing-koo diumaraang-koo Aisaia' karantavuko˜ daarivuma aa'puu'noo'ka,
ACT.28.26	‘Aing Ju'nupoong bera aa'periai, Dii'ke tee bakei bane nkaang kara taaraverikotaa', teka onoue komperiauka'nung; ee'noko bane taa'ni'anta ooverikotaa', teka tasi'periauka'nung. 
ACT.28.27	Tee' naueriaing, ai' aing nantoong teing maroita domang poruruorou'˜ ee'noko biikaang punkaa' kapamporou'nankai maroita taaravaa'neeng-koo, ee'noko biikaang duta mutuuariru'nankai aa'no'neeng-koo: dutai tasi'paara, punkaa'ke taaravaara, domange onou kompaara ning-anko bere'ariko taare-antavarami'neeng-koo.’ 
ACT.28.28	“Enang tee, tee' daarivuu'noo'koo dii'ke noru'eriaing Kumponinge tee domang-anta bakaang Ju'deeaing-anko bee'naang tampuu'. Teinge taaravaavaing tee.” 
ACT.28.29	Ee'noko Paula'ke tee' minkuvuio' teing Ju'nupoong bii'ka deepaiko'eema tenkenau'.
ACT.28.30	Ee'noko tee Paula' teva'koo kemare'ka ookutuning otou' dai'aritaa' baka moo'uma teva. Nantoong tee-anko poroko'ning onkeonke'uriko'. 
ACT.28.31	Ee'noko makempua' teing-koo daankivuko' tee Kumponing bakaang muu' ee'noko kapoo'ke avo'uaruko nau-antavuriko' Jiisuu' tee Ovoring tero Pako'pari'nii' ookara nantoong domamuriainoo'koo.
ACT.28.31	Basi te'.
ROM.1.1	Aung karavoto˜ ninge Paula'ke daariamang. Ning ee'nara Jiisuu' Karistoo' bakaang botovotonaa' Kumponinge kara-okomui-nka deemaraa'naang bokumuu'nung. Teie simpe'mui bamuu' bakaang doorenang tampara tavo'koo. 
ROM.1.2	Tero urikamu' Kumponinge miru'uu' tee aung doorenang tampara teing nakaronuka˜ urikupoong biikaang Daari Meekung-koo kuunge. 
ROM.1.3	Tee doorenang tampara tee tee ee'nara Bauring-koonung; 
ROM.1.4	Mono bakanamenge parapara-koo tee Deevita'ke bakanavinge ponto'aru'nung tang-koo makosi, nka boo'keta daa'aru'na'koo tee ee'nara naning meekung masikung ee'noko Kumponing Bauring aa'na' purinto' sira'pari otong. Tee niikaang Ovoring Jiisuu' Karistoo'. 
ROM.1.5	Tee-koo e'manansi kara-okomui-nka deemaru' nantoong amutemurii' meung-antavarama'naang tee masika'antavaava'naang tee. 
ROM.1.6	Dii' Rooma'nupoong teinge teing ninka nari' otoring, Jiisuu' Karistoo'ke bokururu'ning. 
ROM.1.7	Tee'koo aung karavoto dii'anko daariamang, dii' nii'ning Rooma'nupoong-kooning Kumponinge piaaruri bakaning meekupoong deentarii'naang bokururu'ning ookara-anko. Biraanke ee'noko mooa dii'koo otoaing Kumponing Niuma-itaing ee'noko teieta Ovoring Jiisuu' Karistoo'.
ROM.1.8	Tutung tee nkaang Kumponing-koo tampa' tang minkuama'naang dii' tee-koo baitorarimaung-koo Jiisuu' Karistoo'ke pakumurio'. Ookara kansi'ke taaravaamaung. 
ROM.1.9	Kumponing ee'nara ninge mintoompevomaung nkaang domang ootukununge Bauring bakaang doorenang tampara doorearama teie ee'narai masika'antamuko aa'dampimang: Ninge dii' tantampimaung nkaang kunsi-koo ookara-koo. 
ROM.1.10	Mmau'namu'pie kunsimaramaung Kumponing tana'ama taura'muu'naang bakaang piai tampa' tokoona' nanama beero'dampii'naang. 
ROM.1.11	Aa'na' oo-koo piamoi otong dii' nii'ning avuavu' Tanuaang Meekung-etaing pare'dampii'naang puring-antaruriaining. 
ROM.1.12	Aa'noaing: nii' tee Kumponing nari' masika'antavampimaing nari' kune'meerira oomeeri domang kuaa'antameeriai. 
ROM.1.13	Aung dii'ke noru'erii'naang piamomaang dii'ke mmaikori'ke: Mau'maramaung dii'anko be'koo tampa' dii' ninka ning mintoomarako sinang tampa' bi'uaina' tee' nari' teing nii'ning Ju'deeaing-kooning nauaranko nkoaramana', nka e'mung doong-koo basinoo'koo dii' beero'koo avo'mari o'nong. 
ROM.1.14	Ning botomuu' ookamurii' nantoong nauarama'naang, osikaiaang ee'noko biikoori, norukasi'nuka ee'noko amakoori, ookara. 
ROM.1.15	Tee'koo aa'na' piamoi otong daankiama'naang tee tampara doorenang dii' ookara Rooma'nupoong-koo.
ROM.1.16	Ning maia'moa' tee doorenang tampara sira'koo. Ai' tee tee Kumponing bakaang purinto' domang-anta-koo makosi ookara nantoong masika'antavaavaining, tutuntoma Ju'nupoong ee'noko napo' teing Ju'deeaing. 
ROM.1.17	Doorenang tamparai tee sirapo'antavuing tee' Kumponinge nantoong nari-antavuriaina' tee ninka nari'. Ee'pina': Jiisuu' masika'antavaako, tee-koo masika'anta-koo narung-koo koonto'nuka tampuriai. Tee' Daari Meekung-koo aa'pumana',
ROM.1.17	“Naning tee bakaang masika'anta-koo Kumponing ninka nari' nariari otoaing tee domamparavaing.” 
ROM.1.18	Kumponing bakaang iira tee paning-etaing siraka'pari otong teing-koo Kumponing piavoroaing ee'noko oraka' nkoarimaing-koo, teing kara masikung avo'aamaing-koo oraka' nkoaama. 
ROM.1.19	Ookara kapoo' noru'koo makosi Kumponing-koong sira'pari otong teing oreng-koo. Kumponinge baka siraka'antavuu'nung teing-koo. 
ROM.1.20	Kansi' pupu'aru'noo'keta bakaang iri' o'paa' ee'noko bakaang aarumo deto basi bane oro'paravainge, otoremaung. Noru'aapeu' kapoo'nanka nkovuu'ning ooaama. Tee tee enang maku'na' oto'evoroa' tuutunang˜koo. 
ROM.1.21	Noru'noo' tee temu' noru'aako' Kumponing, teka pankaing-antavaavaruko' ee'noko tampara tampaavaruko' tee-koo makosina'. Teka biikaang noru' toosi-paa' deemparara minkuminku tutumpaako' daang-koonanka. Bera biikaang domang kanu'koo baraa'aru' koonto' mutaanang. 
ROM.1.22	Norukasi'nuka tamparima baru' kanu'nanka deeng-antavariko'. 
ROM.1.23	Paariaako' Kumponing boo'paa' bakaang meenasi teinge baka-oonanka booromaing-pina' oro'nankai aa'ning-koo: nantoong, bareng, ee'noko kau' karenaumonanka-koo. 
ROM.1.24	Tee'koo Kumponinge sipurira
ROM.1.25	Paariaama Kumponing bakaang kara masikung tositosie teing kapoo'nanka Kumponinge nkovuru'ning dootuu'aakoo' meekeng-pina' tareaarima, tee ee'nara teing nkovuru'nung divu'aitaa'nange, tee biraanke-po'nung doong kante otomaung. Ee', bakei!
ROM.1.26	Tee'koo Kumponinge tamung doong-koo sipuru' aarumo orara maimaia' karaa'koo. Teing-koo maniku' nampeesi baari'au' bii'ka maniku' naing oto'ke. 
ROM.1.27	Napo' donkaang tee' nari', maniku' ninka nampeesi sipai bii'ka donkaang naing bakiaa'eeko' maimaia'na'. Tee'nko aarumo orara-koo tee kiimata makosina' tora'paamaung bii'ka-koo. 
ROM.1.28	Teketa' Kumponing noru'koo kasiaavaruko Kumponinge tamung doonko sipuru' biikaang noru' orara-koo oto'koo, aarumo toosi-paa' ninka. 
ROM.1.29	Bakei amutemurii'ke maanto'uru', oraka'nkoi, orara aarumoi, oko'okoi, ee'noko oraka' noru'ke. Mamairoi maanto'ke ee'noko tavu'nkoi, turang, tositosi, too'deng; 
ROM.1.30+ROM.1.31	Teing temurii' tee ukuusi baukonuka, miring orari-antananka, Kumponing-eta kare-nupoong, bauvaupaa' nkonanka, bii'ka kirokai-nuka, baka daanganuka, daang mataunuka, biumaraang-koo meuntepa'nuka, onouropanuka, maraka-anta toto'nuka, piaaropanukai, ee'noko ama'ama'nuka. 
ROM.1.32	Kumponing bakaang miru' ee' oro': Teing tee' nkoariaining tee booroaining. Ee'noko bane tee tee miru' noru'ai nka tee teinge nkoaamaung, ee'noko bakei kei'oromaung nii'ning oo-koo tee' nari' napo' nkoariko.
ROM.2.1	Ee' masika', dii'koo narunge tee aa'pupeu': Teing bakei oreng dake ning naumemaing. Teka io' noru'eai mmaiko': Da' tee' nari' oro'ke, teing-pina'. Teing dake aa'perima: Teing oreng, kiimatavariaining, tee' minkuema tee, da' nari' teing ninka minkuraramang da' tee' nari' nkoraramaung-koo. 
ROM.2.2	Dake aa'pepeu': Nii'ke tee noru'ampiri otong tee Kumponing-nung kiimata makosina' tavo'aravaing teing-koo nantoong-koo temurii' kapoo' nkoaamaing-koo. 
ROM.2.3	Nka ninge ee'pina' nauramaang mmaiko': Nka dake teing naing tuumpierimaang dakanoo' noru'darava' tee' nari' nkoraramanoo'? Dake ee' noru'emaung ee: “Ninge baari'ampaing Kumponing bakaang kiimata.”? 
ROM.2.4	Teie aa'na' piaaruma da' pankaroong kiimatarua', boimpui nentumang bere'daraa'naang dakaang oraka' nko-ita, ee'noko noru'ea' otong ee? 
ROM.2.5	Tee dakaang domang ivekung bere'daravaunge mmau' deeng-antavemaung tee iirananka Kumponing-etananka, ee'noko tee oro'paravaing asirana'mung bakaang kiimata koonto'nanka sira'puaina'mung. 
ROM.2.6	Teie tee moo' avuriaing ookara nantoong biikaang nko-nkoi siompui otoina'. 
ROM.2.7	Teing nantoong tampa' nari' nkoaamaing ee'noko besi'aakoo' tee meenasi Kumponing-etaing, pankaing-anta, ee'noko domaang boo'paa', teie teing domaang tampa' nari' oto' avuriaing. 
ROM.2.8	Teka teing turang nkoaamaing ee'noko kara masikung siompaavarukoo' ee'noko orara aarumo siompaakoo' teing tee Kumponinge aa'na' iiravoitaa' tavuriaing. 
ROM.2.9	Kune'aavaing teinge tee pore'anta orarunsi ninka ookara nantoong oraka' nkoarimainge, tutuntoma Ju'nupoong ee'noko napo' dama'ke Ju'deeaing tee' nari'. 
ROM.2.10+ROM.2.11	Ee'noko tee meenasi, miring pankaing ee'noko mooa kompaavaing teinge tampa' nkoarimainge tutuntoma Ju'nupoong ee'noko napo' Ju'deeaing, Kumponinge nari' basinoo'ka noru'urimaung-koo.
ROM.2.12	Teing nantoong oraka' nkoarimaing Moosesi-nung botoi kuung deempuriaruko kera'anta kune'aavaing, bane tee noru'aava' nkoaamaunge. Ee'noko teing teie botoi kuung deempurio' oraka' nkoarimaing tee teie botoi simpe'uriaining. 
ROM.2.13	Naninge tee, tee boto taaravupeu' nka tee siompuarura Kumponing-ankoi koonto' deemparavarupeu'. Teing mutero'aamaing naing koonto'nuka tampuriaing. 
ROM.2.14	Nii'ning Ju'deeaing Moosesi-nung boto oto'evoroaing, nka tee bii'ka matauai tampa' nkoaako tee, noru'ampipeu' teinge tasi'pai otong tampara aarumo bane Moosesi-nung boto noru'aavainge. 
ROM.2.15	Tee matau biikaang tampa' ooampira noru'ampipeu' kapoo'nanka botoi minkuvui otoining teing-koo biikaang domang-koo daariari otong. Ee'noko biikaang domange nari' masika' onouaakoo'. Tasi'pari otong biikaang noru'ke nii'ning namu'na' tuumpivurikoo' ee'noko napo' namu'na' pakuvurikoo'. 
ROM.2.16	Tee'koo, teie doorenang tamparai minkuvui otoina' ninge sira'pamaunge, tee' nari' nkoaravaing te'mung asi'na'mung Kumponinge Jiisuu' Karistoo'koo kuunge koong-antavuriaing biikaang aarumo makensi'ning noru'uitaa'.
ROM.2.17	Enang tee da' Ju'nupoong-koong tantarama Moosesi-nung botoi pakuruio' da' Kumponing bakaang naning tantarama daangantaramaung deeko', 
ROM.2.18	ee'noko tee boto-koo barerararai'nange Kumponing-nung pia noru'ei otoing deeko', 
ROM.2.19	ee'noko simpe'epeu' kapoo' orara ee'noko tampara, ee'noko da' naning mutuu siong-anta deeko', ee'noko araka teing-koo mutaanang-kooning-koo, 
ROM.2.20	napo' nau-antai amakoori-koo, ee'noko kake'ii-anta toire'koo deeko', ee'noko kompei otomaung noru' masikung kinkompario' tee boto-koo kuung deeko', 
ROM.2.21	da' nantoong nau-antaverimaung daka ee nau-antararava' otong? Da' bakiaa'koo daankirarama poteverimaung, arekee', bakiaa'kiaunge? 
ROM.2.22	Nampeesi orari-koo poteverikoo'. Arekee', daka nampeesi orarieaunge? Kumponing tositosinanka maremaarenanka tamperikoo'. Arekee', maareroa' teing-koo pakuraramaung ee? 
ROM.2.23	Bakei daangantaramaung tee boto tampa' noru'ei otoing tantarama. Arekee', Kumponing-nung miring dua'antaveaung ee tee boto toto'pema? 
ROM.2.24	Daari Meekunge tee' nari' minkuvui otong, aa'pumaung,
ROM.2.24	“Dii' Ju'nupoong oraka' otoriko tee'koo Ju'deeainge Kumponing oraka' minkuaamaung.” 
ROM.2.25	Dopa' toto' tee Kumponing-nung taa'ni'anta masikung tampa' taaraveri dei tee boto. Teka toto'periaing deeko' tee boto tee, diikaang dopa' toto' tee-pina' tamunsi'nung deempari otoaing. 
ROM.2.26	Teka nii'nung naning Ju'deeaung dopa' toto' nkavuaruinunge tee boto tampa' siompui dei siraka'pari otong tee makosi, otopeu' tee-pina' naning dopa' toto' nkavuing-pina', bane dopa' toto' nkavuarupeu'nunge. 
ROM.2.27	Tee ee'nara naning, dopa' toto' nkavuaunge boto tampa' tarevui dei, teie tee da' boo'koo makosi tantupeu', da' ee'nara boto toto'pemaung, bane boto daarinii' ee'noko dopa' toto' kompei otomaunge. 
ROM.2.28	Nka naning tamung dama'dunung oo'ooe Ju'koong Ju' masikung deea', ee'noko dopa' toto' masikung tee mono-aapenameng-koong aarumo deea'. 
ROM.2.29	Naning Ju' masikung tee, bakaang domang Ju'pina' otomaung, Tanuaang Meekunge dopa' toto'nii', tamung boto paara-koong deea'. Baa tee naning temurii' aampari' nkavuaing bakaang domang-koo tee, teie daangang nkavuaing Kumponing-eta, nantoong-aapeita deea'.
ROM.3.1	Aming nkoaravai naning Ju'koong deemparako? Dopa' toto'ke arekee', pakuvuai? 
ROM.3.2	Ee', moo' pankaing amutemurii' otong. Tutuntoma ee': Ju'nupoong-koo Kumponinge kinkompuu' bakaang karakara. 
ROM.3.3	Kinkompuio' nii'ninge masika'antavaava' tee kara. Enang arekee', teinge masika'antavai meumpaavaruko Kumponinge koonto' masika' bampuu'na' nkovuai? Ai' tee' napo' teing-pina' nari' meuntepa'aravai? 
ROM.3.4	A, tee' deea', bakei! Kumponing tee masika'pari otoaing, bane nantoong ookara tosiariko. Daari Meekunge ee' minkuvui otoina',
ROM.3.4	“Dakaang kara masikung deemparaa'naang tenang da' kareko, ee'noko tuutunantaako boong deempee'naang.” 
ROM.3.5	Nii'ninge bii'ka matauarima tee, daang ee' minkuaamaung, “Nii'ka meuntepa'marimaung-koo Kumponing-koo oraka' otoa', ai' nii' oreng oomaarima nantoonge Kumponing bire'ario' aa'na' tampara ooaako teie nii' kiimata-koo makosi deea'.” 
ROM.3.6	A, tee aa' tee' deea', bakei! Ookara nantoong Kumponinge kansi'nupoong simpe'uriaing kiimatavurima.
ROM.3.7	Nii'noo' naninge aa'mupeu', “Io' noru'eai: Nkaang tosiro'ke Kumponing pankaing-antavumaung tasi'anta-koo Kumponing bakei masikung. Tee'koo ning boo'koo miru'muauka'. 
ROM.3.8	Aming-koo potemerimaunge oraka' nko-koo? Tee tee tee' nkomariko kapoo' tampara basiarapeu'.” Nka tee teing nantoong temurii' kara minkuaamaing teing boo'koo miru'nii'nuka te' minkunii'na'. Nii' Karistoo'navitu kara tee' oro' minkuampiaing. Tamung nii'ninge tee' tuumpimaarimaung.
ROM.3.9	Enang arekee', nii' ee Ju'nupoong Ju'deeaing-koo deu basinuka? Bakei koonto' makotua'. Ninge tee, tero naurampiring nii' Ju'nupoong ee'noko Ju'deeaing ookara nari' o'noring oraka'nkoi naro'ka kuung deemuri otong. 
ROM.3.10	Tee' daariari otoina' Daari Meekung-koo,
ROM.3.10	“Naning tampara otoa', narung duukung otoa' bakei.
ROM.3.11	Narung noru'po'nung otoa' Kumponing besi'umaung.
ROM.3.12	Ookara dama'du-aape bere'ariring, oroo'ke nari' beroing. Narung naninge tampa' nkovua'. Narung duukung otoa' bakei. 
ROM.3.13	Kara orara biikaang karang-eta tavo'aramaung davoru-koong ka'mi' kuvi dako'doma-eta tavo'aramana'. Biikaang meneng tositosi-nko. Biikaang kara boru'ketaing dopa-pina' beruu'keta tavo'arakoo'. 
ROM.3.14	“Biikaang karang barakosi'ke maanto' naari-anta ninka. 
ROM.3.15	Teing dupisi' namu'ke nkonanka.
ROM.3.16	‘Taung tooreere navung siompaamaing nantoong oraka' dee'antavaarima.
ROM.3.17	‘Ee'noko mooa-koonavung taung noru'aava'. 
ROM.3.18	“Kumponing noru'aavarukoo', avoreaava'.” 
ROM.3.19	Tee'koo Kumponinge baru'noo' kiimatavuriaing Ju'nupoong deempariko ai' teing teing makosinuka Kumponing bakaang boto meung-koo, teka meumpaava' teinge, oreng aarumo oraka'nko nkoaama. Nii'nung teing-koo aa'maio'aravauka'nung. Ee'noko teing naing deea', ookara kansi'nupoong tee kareaavauka'nung tuumpivuriko Kumponinge. 
ROM.3.20	Naning otoa' Kumponing bakaang boto siompuma koonto' tamparavaing, ai' boto tee nantoong ookara oreng tasi'anta-koo miru'nii'.
ROM.3.21	Nka tee enang nii'navung sira'paring nantoong koonto'nuka deemparipeu'navung Kumponing-ankoi, botoi deea'. Tevung tevung tero teie botoi ee'noko nakaro-nupoonge nari' minkuau'navung. 
ROM.3.22	Ee'noko tee tevung enang sira'parinavung ee' oro'navung: Teing Jiisuu' Karistoo' masika'antavaamaing Kumponinge koonto'nuka tampuriaing, ookara tee' nari'. Tankatankaang otoa'. 
ROM.3.23	Aming-koo, ookara nari' oraka' nkoarima kaari'arikoo' Kumponing bakaang meenasi kong-koo. 
ROM.3.24	Nka tee enang nii' ookara naro'ka koonto'nuka tammurining tamung bauta'murima, Jiisuu' Karistoo'ke niikaang kiimata nkavura moo'murio' bakaang erenge. 
ROM.3.25	Kumponinge Jiisuu' botovuu' tee' nko-koo ookara-koo dutakanoo'ke tee masika' antavampiko tee ninka naroong-antamurii'naang, ee'noko napo' nau-antamurii'naang tee Kumponing tee aarumo koonto'koo okora', ai' tero-nupoonge oraka'nko nkoaako tee mii'kui tamung doonko oovuriko' kiimatavuria' Karistoo'ke mero' kompuaing noru'uitaa'. 
ROM.3.26	Ee'noko nii'ke enanupoonge tasi'pampii'naang piavoing Kumponing tee aarumo koonto'koo okora' ee'noko nantoong koonto'nuka deeng-anta teing nantoong Jiisuu' masika'antavaavaining.
ROM.3.27	Enang ee nii' daangamaripeu'? Makotua'. Aming-koo makotua'? Tee aa' tamung masika'antavampiko koonto'nuka tammuru', tampara nko-nko-koo deea'. 
ROM.3.28	Nii'ke tee aa'pampimaung: Kumponinge naning koonto' tampuma tee bakaang masika'anta oovura tee' tampuaing, bane Moosesi bakaang boto noru'ua'. 
ROM.3.29	Kumponing ee Ju'nupoong naing biikaang, ee'noko Ju'deeaing ninka nari' deea', ee? A, ookara biikaang, ai' tee tee Kumponing narung masikung. 
ROM.3.30	Ee'noko tee narung masikung deemparitaa' navunge taunavunge ookamurira koonto'nuka tampuriaing teing domampuripeu'nung-pina' masika'antavaako dopa' toto'nii'nuka ee'noko toto'pariaing nari'. 
ROM.3.31	Enang ee masika'anta-koo minkuampima boto dua'ampimang? Otoa'. Boto tee aroo'ampiri minkuampiring.
ROM.4.1	Io' Kumponinge Eebaraami' bire'uu'na' noru'eriaing, ai' tee mono-nameng-koo tutuntomaa nii' Ju'nupoong niuma. 
ROM.4.2	Arekee', bakaang nko-nko tampara-koo Kumponinge naning koonto' tampuu'nunge? Tee'koo deeko' tee daangamparapeu'nung. Nka tee' deea'. Kumponing-koo uro'kanoo'ke daangamparavarupeu'. 
ROM.4.3	Ai' Daari Meekunge tee ee' minkuvui otong,
ROM.4.3	“Eebaraami'ke Kumponing masika'antavuko Kumponinge tamung naning koonto' tampuu'.” 
ROM.4.4	Naning tee nko-nkoarakotaa' bakaang moo' nkavuaing. Tamung bauta'pina' tang-koo makosi deea', tee bakaang nko-nkoi moo'. 
ROM.4.5	Nka naning tee Eebaraami'pina' bakaang nko-nko tamung doonko noru'ui Kumponing bakaang piaa masika'antavupeu'nung aa'puma: Teie oreng koonto'nuka deeng-antavurimaung bakaang duta-koo, Kumponinge tee ee'nara naning koonto' tampuaing bakaang masika'anta-koo. 
ROM.4.6	Tee-pina' napo' Deevita'ke minkuvuu'na'pina' naning bakaang doturoto-koo Kumponinge koonto' tampuainung boto siona' otoko. Aa'puu',
ROM.4.7	“Biraankeariaining teing biikaang boto-toto' tonta'evuriaining ee'noko teing biikaang oraka'nko tamung doonko daka'pevuriaining.
ROM.4.8	“Biraankearavaing tee naning bakaang orara nko-nko-koo Kumponinge tampuauka'nung.” 
ROM.4.9	Tee baa Deevita'ke biraankenung tampuu'? Ai' nii' Ju'nupoong dopa' toto'marimaing tee' minkumuru'nunge, teing Ju'deeaing ee naro'ka deea'? Otoa', ookara naro'ka. Tero naurampiru' Eebaraami'koo Kumponinge koonto' tampuu'nung bampuu'na' masika'antavuko. 
ROM.4.10	Arenang koonto' tampuu', ai' dopa' toto'pario' ai' mme' toto'paravaruko? Dopa' toto'pario' deea'. Mme' toto'paravaruko Kumponinge koonto' tampuu'nung. 
ROM.4.11	Ee'noko tee dama'ke Kumponinge nauvuio' dopa' toto'paru' taa'ni'anta-koo. Teie taa'ni'antai aa'pumaung: Aung naning Kumponinge koonto' tampuu'nung teie masika'antavuko toto'paravaunge. Tee tee, Eebaraami' nantoonge biuma deemparu'nung dopa' toto'pariainge masika'antavaako Kumponinge koonto'nuka tampurimainge. 
ROM.4.12	Ee'noko napo' tee' nari' biuma teinge nantoong dopa' toto'paririninge. Nka tamung boturopa toto'paririning deea', nka teing naing Kumponinge koonto'nuka tampuru'ning Eebaraami'pina' Kumponinge bampuru'na' masika'antavaako, tero dopa' toto' nkavua' masika'antavuko'na'.
ROM.4.13	Kumponinge barevuru' Eebaraami' bakanavitu ninka depeto ookara kansi' okovoroo'naang. Kumponinge barevua' Eebaraami' botonang siompuu'nung-koo, teka Kumponing masika'antavuko naning koonto' tampura barevuu'. 
ROM.4.14	Nii'ke ee' minkuampiri dei: Moosesi bakaang boto siompaamaing naing oko-antavuriaing tee barenku daamaripeu'. Tee' ee' minkunii': Masika'antai tee kapoo' basi-antavuarupeu' ee'noko Kumponinge bakaang maraka-anta tee daang-koong. 
ROM.4.15	Teka teing boto-koo noru' sipaamaing teing tevung boto sionavung kaari'aama Kumponing bakaang iira narung ooaavaing, ai' naning otoa' tee boto keperuu'ui tampa' tarevupeu'nung.
ROM.4.16	Kumponinge tee, tee biraanke nii'keta paa'aravaroo'naang piavora tee biraanke bauta' deeng-antavuu' nii'ke nka-koo masika'antavampima. Tee'koo Eebaraami' bakanarempo'kai ookenge kompaavaing tee barenku, teing tee boto siompaamaing naing deea', nka teing nii'ning napo' barenku masika'antavaamaing ninka nari' Eebaraami'pina', tee nii' ookara niuma. 
ROM.4.17	Kumponinge Eebaraami' nauvuu'na', Daari Meekung-koo ee' daariari otong,
ROM.4.17	“Da' tee ninge enang amutemuu' muu'ke biuma deeng-antaransing.” 
ROM.4.17	Aung kara koonto' Kumponing-koo uro'kanoo'ka taaravuu', bakaang-koo Ovoring-koo masika'antavuko'nung-koo tee boo'nuka domang-anta ee'noko kapoo'nanka otoroaing karai tavo'anta. 
ROM.4.18	Kumponinge nauvuu' Eebaraami', teie narung bauring donkaani avuu'naang tampuu' ba'dompenku mmau' deeng-antavuriaing ee'noko pankavitu deempariaing. Ee'noko Eebaraami'ke masika'antavuu' Kumponing, bane tee aung kara makotuaung-pina' oro' nauvuko. 
ROM.4.19	Barenku masika'antavui kara dua'ua', bane mono pankara noru'arama boo'koo makosi, bane tee bakaning mare' daaku'koo due'ari otoing ee'noko bane ba'aang Seera' bisiirai. 
ROM.4.20	Nii'nung noru' konte-pina' oro' tavo'arava' Kumponing-nung barevare-koo, teka aa'na' purimpari masika'antavuko' Kumponing daangampuma. 
ROM.4.21	Koonto' tasi'pari noru'uko' kapoo' Kumponinge barevumaung tee makosi nkovuaing. 
ROM.4.22	Tee'koo ee'na'koo Kumponinge koonto' tampuu'. 
ROM.4.23	Teka tee kara Kumponinge koonto' tampuu'nung Eebaraami' baka nau-anta-koo daariarava', teka nii'koo napo'. 
ROM.4.24	Kumponinge napo' nii' koonto'nuka tammuriainge masika'antavampiko tee napo' domang-antavuu'nung boo'keta Jiisuu' Karistoo', niikaang Ovoring. 
ROM.4.25	Tee ee'nara Kumponinge taura'puio' boo'paru' niikaang boto-toto'koong kiimata nka-koo, ee'noko Kumponinge napo' daa'uu', tee' masika'antavampiko Kumponinge nii' konto'nuka deeng-antamurii'naang.
ROM.5.1	Tee barenku masika'antavampirio' Kumponinge koonto'nuka tammurimaung. Tee'koo Jiisuu' Karistoo'ke pakumurio' enang mooa-koo o'noring Kumponing ninka. 
ROM.5.2	Jiisuu'ke tee Kumponinge tampa' oomurimanoo' basi-antamuru' ee'noko dotumarimaung nempampiritaa' Kumponing-nung meenasi kong-koo. 
ROM.5.3	Baru'noo' tee dotumarimaung sisikeeramorima ee' noru'ampima: Sisikeerai tee iveka'antamurimaung orara puru'koo. 
ROM.5.4	Ee'noko iveka'mariko makosi-antamurimaung. Makosi-antamuriko masika'antavampimaung kapoo' tampuu'na' nkoaravaing. 
ROM.5.5	Ee'noko masika'antavampima munte'moriarupeu' nempampima, ai' teie Tanuaang Meekunge, Kumponinge amuru'nunge Kumponing-nung piaa nii'koo koo'uu' niikaang domang-koo.
ROM.5.6	Tenang nii' aruaru'mori o'noriko, Karistoo' batei baumai miru'uu'nung-koo boo'paru' Kumponing noru'aavaing-koo. 
ROM.5.7	Nantoong baru' booroaung nii'ning pari'anta-koo, bane tampeng-koo. A'noo' naninge dee'ma aroo'upeu' naning tampara-koo boo'koo aa'na' piaavoma deeko'. 
ROM.5.8	Nka Karistoo' bakei nii' nantoong oreng o'noriko boo'paru'nung-koo Kumponinge bakaang piaa aa'na' deto basi naumurimaung. 
ROM.5.9	Enang aa' tee nii' bakaang erenge naroong-antamurining deemariko enang makosi moo'muriaing koonto' kiimata-ita. 
ROM.5.10	Tenang napo' nii' kare-nupoong o'noriko napo' bauring boora navu-antamuru' Kumponing ninka. Enang tee nii' navunavuro'nuka deemariko makosi nii' koonto' domamuriaining bakaang domaange. 
ROM.5.11	Ee'noko tee narung deea'. Napo' nii' dotumarimaung Kumponing-koo niikaang Ovoring Jiisuu' Karistoo'ke pakumurio', teie ee'narai osikoimuru'nunge.
ROM.5.12	Enang noru'eriaing tee aung taa'ni'anta. Narung naning oraka' nkoario' bakaang oraka'nkoi nantoong karika' orari-antavuru' ee'noko teie orari-antai tee boo' basi-antavuu' nantoong kansi'koo-nupoong-koo. Ee'noko tee teie boo'ke ootukunung kuung deempuru' ookara oraka' nkoaririo'. 
ROM.5.13	Nii'ke noru'ampiri otong Aadama bakaang oraka'nkoi tavo'antavuu' tee. Teka tee'koo nantoong oraru'kiaako' Aadama bakaang batei-eta bera Moosesi bakaang batei-koo basi. Kumponinge tee boo'koo tampuriaruko' boto toto'paako, ai' bakaang boto mme' avuria' teing. 
ROM.5.14	Tenang biikaang mono booroma biikaang oraka' nko-koo booroaruko', teeo Aadama bakaang-koo booroko'. Teinge toto'paava' tee boto Kumponinge Aadama avuu'nung tee sinang orokonii' maa'koong. Aadama tee uu'aa'pina' tee Domang-anta Tavo'aravaing-koong.
ROM.5.15	Nka tee, nari' oro'ka deea' Aadama bakaang oraka'nko ee'noko Kumponing bakaang piaae nantoong tampa'nko. Narung bakaang oraka'nkoi boo' tavo'antavuu' nantoong mmau'koo, nka aunge narunge Jiisuu' Karistoo'ke baru' puru'uitaa' tonta'anta bauta'pina' deto basi tavo'antavuu' mmau' nantoong-koo teie Kumponing bakaang piaae. 
ROM.5.16	Kumponing bakaang bauta' tee, narung bakaang oraka' nko-nko-koong sinang-pina' deea'. Namu'ke boto toto'pui Aadamai boo'koong kiimata pare'uu' nii'koo ookara-koo. Teka Kumponing bakaang bauta' tee, niikaning oraka' nkonanka mmau' pau'ariko amuru'nung, makosi-antamurima nii' Kumponing ninka nari' naroomariri o'noriii'naang domamariritaa'. 
ROM.5.17	Narung naning oraka' nkoarara ookara nantoong boo'parimaung. Teka enang napo' nii'nung narung-koo tee-koo Jiisuu' Karistoo'koo Kumponinge deto basinoo' tampa' nkomurimaung niikaang oraka' nkonanka tamung tonta'memurima. Ee'noko tee'koo nii' koonto'nuka tammurimaung. Ee'noko teing tee bauta' nkavaavaining Kumponing-nung teing ee'ning ovontumpariri otoroaing ee'nara ninka narung ninka Jiisuu' Karistoo' ninka.
ROM.5.18	Tee tee ee' otong: Ookara nantoong kiimatavariaing oraka'nko nkovuu'nung-koo, napo' tee' nari' Kumponinge nantoong koonto'nuka tampuriaing ee'noko domampariai nii'nung narunge tampara aarumo nkovuu'nung-koo. 
ROM.5.19	Ee'noko tee'koo napo' nantoong karika' orara aarumo nkonuka deempariru' teie naninge Kumponing siompuarura, ee'noko napo' tee' nari' nantoong karika' tampara aarumo nkonuka deempariaing Jiisuu' Karistoo'ke Kumponing tampa' siompuu'nung-koo. 
ROM.5.20	Kumponinge boto avuru' biikaang orara aarumo pankaing tasi'paava'naang. Ee'noko orara aarumo aa'na' sira'pario' ooampima tee' nari' Kumponing bakaang piaa deto basi napo' sira'pario' ooampipeu'. Ookara oraka'nko tonta'memurimaung teie. 
ROM.5.21	Tutung tee oraka'nkoi kuung deempuri otoko' ookara nantoong, ee'noko boo'nameng-aape sipuru'nung, teka enang Kumponing bakaang piaae taremurimang aarumo koonto'koo kuung deemuri, bera domaang oparavaung-koo tavo'muriaing tee-koo Jiisuu' Karistoo' niikaang Ovoring-koo kuunge.
ROM.6.1	Nka ee' noru'ampiauka', “Orara nkoampimatoaing Kumponing bakaang piaa pankainge piaamuriaina'.” 
ROM.6.2	Bakei makosi deea'! Ai' nii' teing Jiisuu'koo kuunge moompirining deemariritaa' orara nko-koo piamoria', ai' arekee' napo' toromarii'naang? 
ROM.6.3	Ee' noru'eriaing: Nii' teing Jiisuu' Karistoo'koo o'nori ntong-koo minkie meeka'antamariru' ning bakaang boo'koo kuung minkinisinuka. 
ROM.6.4	Tenang ntong-koo minkimarira meeka'antamariru' tee miru'noo' tee-pina' nii' nari' moompiru' ee'noko napo' nari' dako'maaru' Karistoo' ninka. Tee tee' nkoaru' tee, Niumai domang-antavuu' bakaang iirakutai. Nii' teka nari' domamuru' nantoong nerakupoong o'norii'naang aampari'marira niikaang aarumo-koo.
ROM.6.5	Teka nii' Karistoo' ninka narung deeng-antamarima nari' moompiru'ning deemariritaa' tee' nari' Karistoo' ninka boo'keta nerakung otooto'koo o'noriaing. 
ROM.6.6	Nii'ke noru'ampiri otong niikaang urikung aarumo tee ninka nari' dupisi'au' aa'barata'koo˜ tee niikaang orara aarumonanka teke bakearaa'naang ee'noko enang tee orara aarumo-koo bi'mariri o'noriauka'nung napo'. 
ROM.6.7	Davorue tee orara aarumo napo' nkovuarupeu'. 
ROM.6.8	Teka nii' Karistoo' ninka nari' moompiru'ning deeko' nii'ke masika'antavampiri otong nii' teing tee ninka nari' domamariaining. 
ROM.6.9	Nii'ke tee noru'ampiri otong Karistoo' tee domamparu'nung boo'noo'keta ee'noko napo' booauka'nunge; enang tee boo'ke kuung deempua'. 
ROM.6.10	Tee boo' tee boo'paru'nung tee niikaang oraka' nko-koong iri' bake-anta-koo, boo'paru' totora'pui. Teka tee enanung otooto' tee Kumponing-koo domampari otong. 
ROM.6.11	Dii' tee' nari' noru'dariainge: Oraka' nko-koo dooru'ning ee'noko napo' domantaririning Kumponing-koo Jiisuu' Karistoo' ninka.
ROM.6.12	Tee'koo taura'dariauka' orara aarumoi kuung deeng-anta-koo diikaang mono. Teie orara aarumoi baranturi'neenga mono bakaang karakaraa'ke. 
ROM.6.13	Diikaang mono-koo nii'nairu taura'periauka' orara aarumo bakaang pia-siong deemparama orara nko-koo, teka dii'ka arariaing Kumponing-koo teing-pina' nantoong boo'keta domang-antanii'nuka-pina', ee'noko dii'koo ookanairu Kumponing bakanairu deeng-antaveri otoriai aarumo koonto' siong-koo. 
ROM.6.14	Oraka'nkoi kuung deenturiauka' dii' boto-koo kuung otoriaung-koo Kumponinge piaa-koo kuung otoriko.
ROM.6.15	Nka tee boto-koo kuung o'noria' oraka'nko nkoampiauka' aa'pampima, “Nii' aa' boto-koo kuung o'noria', nii' Kumponing bakaang piaa-koo kuung o'nori oraka' nari' nkoampiaing.” Tee' minku-koo bakei makosi deea'. 
ROM.6.16	Dii'ke ee noru'eria' baa dii'ke meumperimaung tee diikaang ovoring, ee'noko dii' teing bakaning botovotonaa'nuka, aa'noko oraka'nko meumperiaing deeko' boo' kune'eriaing, ee'noko Kumponing meumperiaing deeko' tampara domaang kune'eriainge. 
ROM.6.17	Tenang tutung tee dai'dariri otoriko' orara aarumoi date'durio', teka enang tampara tampamang Kumponing-koo dii'ke tampa' meumperimaung-koo tee Ovoring bakaang kara nauraario' masika'antaverimaung. 
ROM.6.18	Teka enang Kumponinge unaa-antarurira orara aarumo ninka dai'dariri otoriko'noo'keta tampara aarumoi dai'dariri oto'nuka deeng-antaruring. 
ROM.6.19	Aing aarumo kementavario' minkuansing naninka botovotonaa'ka-pina' dii'koo tampa' siraka'paraa'naang. Nka ee' minkuamaang: Tee' taura'dariru'na' aa'na' ku'mi'koo ee'noko orara-koo tee' nari' napo' aa'na' iri'dori taura'dariaing te'aape koonto'aape ee'noko kiiroraa'aape.
ROM.6.20	Tenang dii' orara aarumo-koo dai'dariri tee tara'doria' otoriko' koonto'nameng-koo. 
ROM.6.21	Nka aremurii' kapoo' dii'koo tavo'arako'nung teieta orara aarumo-ita enang maia'dorimaung-eta'? Tee aa' kapoo' boo' tavo'kumaing. 
ROM.6.22	Nka enang tee Kumponinge unaa-antaruring orara aarumo-ita bakaning botovotonaa'nuka deentarii'naang. Enang deto du'duriaining meeka'dariri domaang oparavaung nkaveriaina'. 
ROM.6.23	Orara aarumoi tee moo' avu'koong, tee boo'. Ee'noko Kumponinge tee bauta'muriaing teie domaang oparavaunge Jiisuu' Karistoo'koo kuunge, niikaang Ovoring.
ROM.7.1	Dii'ke mmaikori'ke boto-koo norukasi'nukai noru'eri otong teie botoi tee naning kuung deempui otomaung tenang tee naning domampari otoko. 
ROM.7.2	Tee-pina' nani manikuma nampeesinii' botoi naro' tapo'uresi otoremana' ba'ung ninka tenang ba'ung domamparitaa'. Teka tenang ba'ung booko dei teni unaavopeu' teieta boto teni dai'ui otomaung-eta ba'ung-koo. 
ROM.7.3	Tee'koo teni manikuma nii'nung ninka otoresi dei tenang ba'ung booaruko teni tee nampeesi orari tang-koo makosi. Teka ba'ung booko dei, siraraavi' otoi boto-ita, nii'nung ninka nampeesiarepeu', tenie nampeesi orarivua'.
ROM.7.4	Tee' ee'na' nari' dii' tee' otoring mmaikori'. Boo'koo teie nari' dooru' tee' botoi minkuvui otoina'koo ai' dii' teing Karistoo'koo mono-koonamenuka. Enang tee dii' tee bakaning deentariri otoring tee boo'keta domamparu'nung nii'ke sinang Kumponing bakaang bi'antaevompiaina'. 
ROM.7.5	Tero tee, orara aarumoi dai'muritaa' Kumponing-nung boto toto'koo pia-antamuriko' ee'noko tee'koo kapoo' oraka' nkonanka mmau' nkoampiko', teing kapoo' nii' boo'anta-koo makosinanka. 
ROM.7.6	Teka enang nii' unaamori o'noring boto-ita moompira tee-koo kapoo'koo nii' dai'muri otoko'nung-koo. Tee'koo enang Kumponing mintoompevompiri o'noring urikung botoi Moosesie daarivuu'nunge deea' teka tee-koo nerakung otooto'koo Tanuaang Meekung-etaing-koo.
ROM.7.7	Enang are'pampipeu' nii'ke? Tee boto ee orara?
ROM.7.8	Teka teie botoi tee orokomuio' orara aarumoi doona oovura tee boto-koo ning karaa'antamuko', nka orara aarumo tee baka boto otoaruko dei purimparavarupeu'. 
ROM.7.9	Ning tero domang kuaa'moi o'noko' mme' boto noru'ampa', teka tee boto noru'amira ee'namu' orara aarumo domamparako ning moontu'. 
ROM.7.10	Teie ee'narai narunge botoi ning domang-antamuu'naang noru'anko'nunge ning boo'antamuu'. 
ROM.7.11	Orara aarumoi doona oovura tee boto-koo tosimuko' ee'noko teie botoi tamuu'. 
ROM.7.12	Tee'koo ookara Moosesi-nung boto tee meekung, ee'noko tenaare tamuu'naare tenaarei meekanaarei koompari tampa' oto'naare.
ROM.7.13	Nka arekee', botoi tamparai tamuu'nung tampamang, ee? A, tee aa' orara aarumo okora'ario' botoi tamparai ning tamuu'nung tampamang. Teie botoi tamparai tee naumumaung masika' oraka' nkomaramaung. Enang napo' orara aarumoi tamuu'nung tasi'pamira masika' noru'ampeu' tee orara aarumo tee bakei orara masikung. 
ROM.7.14	Nii'ke noru'ampiri otong boto tee kapoo' tanuaanavete-koong, teka ning mono boo'koong, orara aarumoi dai'nii'. 
ROM.7.15	Nkaang nko-nko tampa' noru'ampaunge, tee kapoo' tampara nko-koo piamomaung tee nkoampaung, teka tee kapoo' orara tampamaung nkoankoo'. 
ROM.7.16	Teka tenang ninge nkoama tee kapoo' piamoaung tee boto tampara tampamaung-pina' otong. 
ROM.7.17	Tee' nari' tasi'pamaung ninge masikunge tee nkoampa', teka tee orara aarumo ning-koo otoko ninge tee' nkoamaung. 
ROM.7.18	Ninge noru'ansi otong kapoo' tampara ning-koo otoa' ninka. Kapoo' tampara maroamira nkoamparupeu'. 
ROM.7.19	Tee kapoo' tampara ninge nko-koo piamomaung tee ninge nkoampa', teka tee kapoo' orara ninge nko-koo piamoaung napo' tee ee'nara nkoankoo'. 
ROM.7.20	Enang tee ninge kapoo' ning piamoaung nkoama tasi'pamaung okora'noo' tee orara aarumo ning-koo ima'ari otong, ning masikung deea'.
ROM.7.21	Tee tee orara aarumo-koong iri' tee' nari' oro'paramaung. Tampa' nko-koo piamoko orara aarumoi diku'mui otokoo'. 
ROM.7.22	Pankaruntoonge Kumponing-nung boto karaa'amaung. 
ROM.7.23	Teka nkaang mono-koo oomaramaung nii'nung kapoo' karenung otong tee ninka nkaang onou ninka. Teie dai'mui otomaung orara aarumoi ning-koo mono-koo otomaunge. 
ROM.7.24	Tee tee tee' pina' nari' o'noi o'noaing noru'anko', aa'noko, ninka tee ninge Kumponing bakaang boto tamung onoue siompama ee'noko mono-namenge orara aarumo siompamaa'noaing. Bakei piaaru' ning. Baie diki'muainge teieta' aung mono boo'koong-eta? Tee'panko'na'; 
ROM.7.25	Nka enang tampara tampamang Kumponing-koo, Jiisuu' Karistoo' niikaang Ovoringe boo'parama diki'memuio'.
ROM.8.1	Tee'koo enang Kumponinge boo'koo miru'muria' nii' Karistoo'koo o'norining. 
ROM.8.2	Aming-koo, nna' Jiisuu' Karistoo' ninka o'noriko Tanuaang Meekung-koong iri'ke unaa-antamuring teieta orara aarumo bakaang iri'keta ee'noko boo'keta. 
ROM.8.3	Botoi tee nii' domang-anta-koo makotua' mono aruaru'oma boto toto'pumaung-koo. Teka Kumponinge deeko' nii'nung taung nkomemuru' nii' moo'murii'naang. Tee Bauring narung masikung botovuu' tee-pina' niikaang mono-pina' oro'pario', nka tee nii'pina' orara aarumo-po'nung deea'. Porai'nang tee orara aarumo-koong iri' pesi'uu' bakaang mono booma nii'koo parekavarama. 
ROM.8.4	Tee boo'pario' enang nii' makosi tampa' oto'koo teie botoi botomurimana' nko-koo Tanuaang Meekunge taremurio', ee'noko siompampiauka' tee urikung aarumo orara.
ROM.8.5	Teing nantoong mono bakanameng siompaamaing tee biikaang noru' mono bakanameng-koo pinka'arimaung. Teka teing nantoong Tanuaang Meekung bakanameng siompaamaing tee biikaang noru' Tanuaang Meekung bakanameng-koo pinka'arimaung. 
ROM.8.6	Teing nantoong biikaang noru' mono bakanameng-koo pinka'ariaining tee booroaining. Teka teing nantoong biikaang noru' Tanuaang Meekung bakanameng-koo pinka'ariaining tee domampariaing ee'noko mooa-koo otoroaing. 
ROM.8.7	Tee noru' mono bakanamenge otomaung tee Kumponing-koo too'denung, Kumponing-nung boto-koo kupi'omaung, bakei makotua' nii'na' nko-koo. 
ROM.8.8	Teing mono bakanamenge otoromainge tee Kumponing dotu-antavaavarupeu'. 
ROM.8.9	Teka dii' tee mono bakanameng-koo otoria', teka Tanuaang Meekung bakanameng-kooning, tee ee'nara Tanuaang Meekung Kumponing bakaang dii'koo otoing deeko'. Baa naning Tanuaang Meekung Karistoo'nung oto'evuaung tee, tee bakaang naning deea'. 
ROM.8.10	Teka Karistoo' dii'koo otoko deeko' tee, bane mono boo'paravaing orara aarumo-koo, teka tee diikaang tanuaang domamparavaing Kumponinge koonto'nuka tanturu'nung-koo. 
ROM.8.11	Jiisuu' boo'keta daa'uu'nung bakaang Tanuaang dii'koo otoing deeko' teie ee'narai Jiisuu' Karistoo' boo'keta daa'uu'nunge diikaang mono boo'koong domampuaing ee'nara bakaang Tanuaang dii'koo otoinge.
ROM.8.12	Mmaikori' ee, bakei navo'ka kapoo' nii'ke Kumponing bari'evompiaing otong bakaang pia siompampira, mono bakaang pia siompampia'. 
ROM.8.13	Mono bakaang pia siomperiaing deeko' tee dii' dooriaing. Teka Tanuaang Meekung bakaang pia siomperima mono-koong aarumo toto'peri domantariaing. 
ROM.8.14	Teing nantoong Kumponing bakaang Tanuaang Meekunge siong-antavurimaing teing Kumponing baurukaa'. 
ROM.8.15	Tee Tanuaang Kumponinge aruru'nung dii' avoro'ke kai'anta-koong deea' dai'nisinuka-pina'. Nka aampari'ario' Kumponing baurukaa' deenturimaung, ee'noko tee ee'nara Tanuaang Meekung bakaang iri'ke amanampia' Kumponing bokuampimaung ee'pina': Mma' ee, Mma'. 
ROM.8.16	Tee'koo Kumponing bakaang Tanuaang niikaang tanuaang ninka narung deemarima nii' sira'marimaung nii' teing Kumponing baurukaa'. 
ROM.8.17	Ee'noko nii' Kumponinge baurukaa' deemariko barenku oko-antamuriai Jiisuu' Karistoo' ninka, a'noo' tee nari' baike kompampira tee ninka deeko' bakaang biraanke nari' kompampia'naang.
ROM.8.18	Ninge tee ee' noru'amaang: Tee kapoo'nanka baikenanka enanung batei-koo kompampimaatomaung tee kapoo' deea' tee-koo biraanke dama'ke nkavampiaing-koo. 
ROM.8.19	Ookara kapoo'nanka Kumponinge nkovuru'ning tee nemparimaung Kumponinge baurukaa' biraankevurima sira'antavuriaina'mung-koo. 
ROM.8.20	Tero ookara kapoo'nanka nkovuru'ning barakosi'uru' tamunsi'nanka deemparii'naang, bii'ka biikaang noru'koo deea', tee Kumponing bakaang noru'koo, kuung otoroi nempaava'naang bera te'mung makotuai Kumponing baurukaa'ke meenasi nkavaavaina'mung. 
ROM.8.21	Te'mung tee ookara kapoo'nanka Kumponinge nkovuru'ning teieta kiimata dera' bakaang-eta unaa-antavurira meenasi basi-antavuaing baurukaa'koo basi-antavuaina' nari'. 
ROM.8.22	Nii'ke noru'ampiri otong ookara kapoo'nanka kansi'kooninge aa'na' sisikeera tora'paamaung baike amutemurii' kune'aama e'mung doong-koo basinoo'koo. 
ROM.8.23	Ee'noko teing nkovuru'ninge nainge deea'. Bane tutuna'navaro Tanuaang Meekung-koo komariri o'noring, nii'ke tee' nari' tee sisikeera tora'pampimaung nemarima baurukaa'pina' oro'antamurii'naang, niikaang mono moo'murima boo'nameng-eta. 
ROM.8.24	Tee' nari' nkoaravaing-koo masika'antavampiko Kumponinge moo'muru', kapoo' tero oro'paru'nung-koo narung-koo deea', tee kapoo' mme' oro'paravaung-koo. 
ROM.8.25	Teka masika'anta otoko kapoo' ooampiaung-koo tee nemariri o'noriaing dooroonge. 
ROM.8.26	Tanuaang Meekunge pakumurimaung niikaang aruaru'koo. Ai' nii'ke tee tampa' noru'ampia' kunsi bakaang taung koonto'navung. Teka tanuaang Meekunge baka eentamemurimaung nii' paku-koo pankaruntoong-eta baiarama karai sira'koo makotua'. 
ROM.8.27	Ee'noko Kumponinge ookara biikaang domang keperuu'urimaunge tee noru'ui otong tee onou Tanuaang Meekung bakaang, Kumponing-pina' nari' noru'aramaung-koo eentavevurima ookara bakaning meekupoong.
ROM.8.28	Ee'noko nii'ke noru'ampiri otong teing ookara kapoo'nanka tavo'arimaing nii' tampa' nko-koong nii' Kumponing piaavampimaing ee'noko baremuri bokumuru'ning. 
ROM.8.29	Tero urikamu' Kumponinge tasi'puru' bakaning. Teing tasi'puru'ning miru'uru' bauring-pina' nari' oro'pariri otoroo'naang. Ee'noko bauring tee tutuna'nung kura'nari'koo kuunga. 
ROM.8.30	Ee'noko teing miru'uru'ning tee bokuvuru'. Teing bokuvuru'ning tee koonto'nuka tampuru', ee'noko teing koonto'nuka tampuru'ning tee nerampuru'nung.
ROM.8.31	Tee tee, enang are'pampipeu'? Kumponing niikaang pakupaku deemparako nii'koo karenung baa? Otoa'. 
ROM.8.32	Teie bauring orokovuaruu'nunge nii'koo baike kune'uu'naang, ookara kapoo' ee orokovupeu' bauring ninka nari' avu'koo? Makotua'. 
ROM.8.33	Baie tuumpivuripeu' Kumponing bakaning miru'nii'nuka? Otoa'. Kumponinge ee'narai koonto'nuka tampuru'nung. 
ROM.8.34	Baie boo'koo-nupoong miru'muriaing? Otoa'. Jiisuu' Karistoo' nii'koo boo'paru', ee'noko masika' Kumponinge boo'keta daa'uio' tampavine-koo Kumponing-koo otong nii' eentamemurima. 
ROM.8.35	Baie te'nemuripeu'nung teieta piaa Karistoo' bakaang? Turanturang makotua', orarunsi makotua', tuumpinang, peera, simpenoi', avo'avoro' ee'noko tavu', bakei ookara makosiaava'. 
ROM.8.36	Ee' daariari otoina' nii'koo masika' otong,
ROM.8.36	“Dakaang miring-koo nii' teing tamaarimaing ookara doong-koo, maa'maa' tavu'kooning-pina' noru'maarima.” 
ROM.8.37	Nka tee, bane aing ookara kapoo' kune'ampiainge nii'ke tee bakei aa'na' puru'ampiaing Karistoo' ninka nii' piaamuru'nung ninka. 
ROM.8.38	Ninge tee tasi'pansi otong kapoo' otoa' nii' tankaamuripeu'nung Kumponing bakaang piaa-eta Jiisuu' Karistoo' niikaang Ovoring-koo oro'paru'nung-eta, bane aing aa'ning tavo'kuai: boo', domang-anta, koosinunanka, ovontunanka, enang otoroining, kapoo' dama' tavo'aravaining, iri'nanka, detonoo', boonkonoo'; 
ROM.8.39	Ee'noko nii'nung kapoo' makosi otoa' napo' Kumponinge nkovuru'ning-koo.
ROM.9.1	Enang kara minkuampainung masikung, Karistoo'koo kuung o'noi, nkaang onoue pankaruntoong-eta masika'antamumaunge Tanuaang Meekunge kuung deemuio'. 
ROM.9.2	Tee kara ee'pina': Ning bakei aa'na' orarunsimaramaung, nkaang domang-koo uatepa oraka' dee'moma'nomaung ee'koo: Isireeli-nupoong domamparia' otoromaung-koo. 
ROM.9.3	Barakosi'marama Karistoo'keta tonta'marapeu'nung-pina' noru'maramaung teing mmarang ni'ninka narung ereng moo'ariaina' makosi deeko'. 
ROM.9.4	Teing Kumponing bakaning miru'uru'ning, baurukaa' deempuru'ning ee'noko bakaang meenasi avuru'ning. Teing amutemu'ke kara tampa' naroompevuru'ning ee'noko avuru' tee boto ee'noko tee dootuu' masikung; 
ROM.9.5	Teinge nkavau' tee Kumponing bakaang maramaraka, biikaang muu' oko'bosi-nupoong biurukaa' deemparira. Ee'noko tee Domang-anta, Karistoo' tee biikanamuiaang-koonge, ee'nara Kumponing, ookara-koo dau basi deempari daangang-po'nung o'paa'na'. Ee', masikung.
ROM.9.6	Kumponing bakaang maraka-anta teing-eta Isireeli-nupoong toto'pari otoing minkuampa' nii'ning Isireeli-nupoong moo'aria' otoroining-koo, ai' baru' ookara Isireeli-nupoong Kumponinge miru'nii'nuka naing deea'. 
ROM.9.7	Ooveriai: Eebaraami' baurukaa' ookara miru'aria'. Teing naing Kumponinge tampuru'ning deeko', Daari Meekung-koo aa'puu'na',
ROM.9.7	“Aisake' narung-eta doonko miru'nii'nuka tamparampaing.” 
ROM.9.8	Miru'noo' ee': Tamung monoi para-koo Kumponing baurukaa' tampariarupeu', teka tee' nari' Kumponinge tampuu'na'koo miru'uma deeko' baurukaa' tamparipeu'. 
ROM.9.9	Ai' Kumponinge marakavarama Eebaraami' Eekaa' ninka beuring bata'uma ee' tampuu',
ROM.9.9	“Enanung batei-pina' daunamare'koo tee ning toromaravaing ee'noko Seera' ee'nani tee enang bauring-po'nani deemparavaing.” 
ROM.9.9	Teketa' tee narung-koo miru'uu'na' bera Aisake' ponto'aru'. 
ROM.9.10	Ee'noko napo' dama'ke Kumponinge nii'ning naing miru'urimana' sira'puu' tenang Rebeka' kempo'kui otoko pauroonka nkavuresitaa' tee ninka ba'ung niikaaka Aisake' ninka. 
ROM.9.11+ROM.9.12	Bane tee ke'de-koo otoresi ponto'area', kapoo' orara ee'noko tampara-pina' oro' nkovurea', Kumponinge teni-koo ee' tampuu',
ROM.9.11+ROM.9.12	“Bataata baara'ma'nung-koo boong otoaing.” 
ROM.9.13	Nii'noo' napo' ee' daariari otong Kumponinge temainta minkuvuretu'na',
ROM.9.13	“Jeekopi' tee ninge piaavansi otong, ee'noko Iiso munte'ansi otong.” 
ROM.9.13	Tee' nkoaru' Kumponinge nantoong miru'urimana' tasi'anta-koo; nko-nkoi deea', bokue narunge.
ROM.9.14	Enang ee ee' noru'ampii'naang: Kumponing koonto' deea' ookamainta nari' nkovurearuu'nung-koo? Bakei makotua'. 
ROM.9.15	Moosesi nauvuma ee' minkuvuu',
ROM.9.15	“Ninge tee naning tampa' nkoampaing deeko' tampa' nkoampaing, ee'noko tee naning piaavampaing deeko' piaavampainge.” 
ROM.9.16	Enang tee Kumponing bakaang miru' ee' oro'pari otong: Naning bakaang piai deea', bakaang nko-nkoi deea', teka Kumponing bakaang piaa-koo narung-koo deeko' makosi. 
ROM.9.17	Nii'noo'ka napo' Daari Meekunge Moosesie daarivuu'nung-koo Kumponinge tee daurarong˜ Peero' turampuarura ee' nauvuu',
ROM.9.17	“Ninge tee da' donkong-antaransinung da'koo nkaang iri' oro'paraa'naang ning nkaang miring noru'aavaina' ookara kansi'koo.” 
ROM.9.18	Tee' minkuvuio' aa'pamaang: Naning tee Kumponinge baka piaavuaing deeko' piaavuaing. Ee'noko napo' baa naning piaavuaru-peu'nung deeko' konte-antavuma sipuaing makosi.
ROM.9.19	Dii'koo narunge Peero'pina' noru'darama ee' tana'mepeu' dee'ma: Kumponinge aming-koo turang nkovumaang piavomana' nari' nkomarako? Baie dimpa'upeu' bakaang miru'? 
ROM.9.20	Nka baie da' Kumponing maku'epeu'nung kansi'keta? Utaue ee tee naning ta'nampumaung karavuma aa'pupeu': Dake ning aming-koo ee' ta'namemaang? 
ROM.9.21	Arekee'? Tee naning ee utau ta'nampumaung makosi deea' bakaang mataue utau ta'nang-koo? Nau-koo kansi'nu-koo aa'nopeu': Nameng-eta neranii'nareng ta'nampupeu' ee'noko nii'nameng-eta tamunsi'nareng ta'nampupeu'.
ROM.9.22	Kumponinge bakaang iira sira'anta-koo piavoi otong ee'noko tenang ookara nantoonge ooaavaing bakaang purinto'. Teing nantoong orara moo' nka-koo miru'nii'nuka teroita maamuariri otoromaung orari-anta-koo, teka enang Kumponinge makenge nempuri otong orari-antavuria'. 
ROM.9.23	Aming-koo, nna' bakaang meenasi pankaing tasi'anta-koo piavoi otong teing-koo nantoong bakaang piaa nka-koo miru'uru'ning-koo, teroita maamu-antavuru'ning bakaang meenasi nari' kong-koo. 
ROM.9.24	Tee-pina' nii' bokumuru'ning, Ju'nupoong naing-eta deea', ee'noko Ju'deeaing-kooning nari' ookara-ita. 
ROM.9.25	Tee-pina' Kumponinge minkuvuko Osea'ke daarivuu'na' Daari Meekung-koo,
ROM.9.25	“Nantoong nkaning deeaing tee nkaning tamparampaing. Ee'noko teni ninge piaavampa'nani teni ninge piaavampaing.” 
ROM.9.25	Ee'noko
ROM.9.26	“Teka ninge aa'pantu'noo'ka, ‘Teing nkaning nantoong deeaing,’ teke tee nantoong dama'ke Kumponing domantoo' baurukaa' deemparira miring kompaavaing.” 
ROM.9.27	Napo' Aisaia'ke ee' minkuvuu' Isireeli-nupoong-koo,
ROM.9.27	“Ooveriai, Isireeli-nupoong biurukaa'koong deeru tee piisi' pirung-koo makosi, nka tee teing-koo mmau' kera'pariko oki'ning naing otoroi domampariaing. 
ROM.9.28	Bakei iri'narumpui Ovoringe nkovuaing kansi'koo tee kapoo' nkovuu'naang tampuu'nung.” 
ROM.9.29	Tee' nari' Aisaia'ke minkuvuu'na' temu'navarang-koo ee'pina',
ROM.9.29	“Ovoringe paning-koonge niurukaa'koo duukung sipuarui dei nii' tee teing-pina' osi Sodom ee'noko Komora' nkomaripeu' nta'ke opuru'ning-pina'.” 
ROM.9.30	Tee-koong miru'noo' ee' oro': Teing Isireeli-nupoong deeainge koonto'nuka deemparii'naang paaravariaruko'ninge miring koonto'nuka tampuriainavung pe'numpaara tampa' okovorou' masika'anta ninka. 
ROM.9.31	Teka Isireeli-nupoong bane koonto'nuka deemparii'naang paaravariko' botoi tampui otoina', kaari'ariru'. 
ROM.9.32	Aming-koo kaari'ariru'? Nna' Kumponing-koong duta-koo koonto' oto' tee kapoo' bamuru'nung-pina' masika'antavaava' besi'aama, aa'paama, “Moosesi-nung boto tampa' tareampiko deeko' makosi;” 
ROM.9.33	Tee'koo tupampariru' tere'koo Kumponinge tero minkuvuu'na' Daari Meekung-koo, ee'pina',
ROM.9.33	“Ooveriaing, ninge bempampaing tere' manto-nare' dii'koo meu' Saioni-namono-koo, nantoong tere'koo tupamparira tee pu'ariaing. Nka tee naning tee masika'antavuaing tee sirakura' oko-antavampaing tee biraanke.” 
ROM.10.1	Mmaikori' ee, pankaruntoonge ning aa'na' piamoi Kumponing-koo kunsimaramaung nkaning nantoong Isireeli-nupoong domamparii'naang. 
ROM.10.2	Ooansi sira'pampeu' teing biikaang aarumo avarimana' Kumponing-koo, nka tee avariaina' makosinoo' siraka'paria'. 
ROM.10.3	Noru'aava' tee taung Kumponinge nantoong koong-antavurimanavung. Bii'ka matauarima kaari'aamaung Kumponing bakanavung siong-koo kupi'oroma, Karistoo'koo kuunge. 
ROM.10.4	Karistoo' tee Moosesi-nung boto o'anta-koong. Tee'koo teing ookara nantoong Karistoo' masika'antavaavaining teing koonto'nuka tampuriaing.
ROM.10.5	Moosesie boto siong-koo ee' daarivuu',
ROM.10.5	“Tee naning aung boto siompuaing tee domamparavaing.” 
ROM.10.6	Nka tee nii'noo'ka ee' minkuvuu' masika'antanavung-koo,
ROM.10.6	“Dii'ka ee' minkueriauka': Baa paning-aape koinuainge tee Kumponinge Teroita Pako'pari'nii' nii' domamuri taremuriainoo'koong depeto boku-koo teie pakumurii'naang? 
ROM.10.7	Napo' ee' minkueriauka': Baa doonko kansi'koo kuung tumparavai napo' tee Pako'pari'nii' boo'keta daa'antavuu'naang? 
ROM.10.8	Ai' tee Kumponing bakaang kara tee teroita dii'anko due' otong, diikaang be'duu'koo ee'noko domang-koo otong.” 
ROM.10.8	Emu' tee tee kara teie minkuvuu'nung tee tampara doorenang daankiampimaung dii'ke masika'anta-koong. 
ROM.10.9	Tee dii'ke karang-eta sira'periaing deeko' aa'perima, “Jiisuu' tee Ovoring,” ee'noko masika'antaveriaing diikaang domang-eta tee Kumponinge domang-antavuu' nung bou'noo'keta, tee'koo enang dii' domantariaing. 
ROM.10.10	Tee naning masika'antavuko bakaang domang-eta tee koonto' naning tampuaing; ee'noko sira'puaing bakaang karange tee tee moo'aravaing. 
ROM.10.11	Nii'noo'ke Daari Meekunge ee' minkuvui otong,
ROM.10.11	“Naning tee masika'antavuaing tee Kumponinge sirakura' oko-antavuaing tee biraanke.” 
ROM.10.12	Enang tee norunoru' tankatankaang-koong otoa' meu'ke teing-koo Ju'nupoong ee'noko Ju'deeaing, ai' Ovoring tee Ovoring ookara biikaang, ee'noko avurimaung bakaang biraanke teing nantoong tee-koo kunsiarimaing. 
ROM.10.13	Napo' Daari Meekunge minkuvumana' ee'ke,
ROM.10.13	“Ookara nantoong Bakaang miring tampaama kunsiariaining teing domampariaing.” 
ROM.10.14	Nka arekee' kunsiaripeu' nantoong tee-koo biikaang masika'anta otoaruko dei? Napo' arekee' masika'antavaapeu' bakaang miring taaravaava' dei? Ee'noko arekee' taaravaapeu' napo' naning tee sira'pumaung otoaruko? 
ROM.10.15	Ee'noko nantoonge arekee' sira'paapeu' nii'ninge botoaariaruko dei? Tee' daariari otoina',
ROM.10.15	“Tee tampara doorenang nkavai poroma kapari'kaako taaravampira doturotumarimaung.” 
ROM.10.16	A'noo' baru' ookarai masika'antavaavaruu' tee doorenang tampara, tee-pina' Aisaia'ke minkuvuma aa'puu'na',
ROM.10.16	“Ovoring, baie masika'antavuu' tee kara nii'koo taaravuu'nung?” 
ROM.10.17	Nka tee nii'nunge masika'antavupeu'nung deeko' tee taaravura masika'antavupeu' Karistoo' daankiaako.
ROM.10.18	Isireeli-nupoonge aming-koo masika'antavaavaung, ai' mme' taaravaava'? Otoa'. Bakei taaravau' biikaang minkunaa deemparako daariari otoina' ee',
ROM.10.18	“Biikaang kara beremparu' ootukunairu-koo. Napo' biikaang minkunaa berempario' taaravau' ootukunung kansi'kooninge.” 
ROM.10.19	Nka ee Isireeli-nupoonge taaravaara tasi'paava' tee minkunaa okora'noo'? A, tee aa' tang kupi'oroko. Kumponinge ee' nauvuru' Moosesie daarivuu'nane'koo,
ROM.10.19	“Nantoong miring-po'ning deeaing tampa' onkeonke'aranko dii' mamairorarimatoainge. Nii'navitu onou otoroa'navitu pakuaranko iiraroriaing.” 
ROM.10.20	Napo' tee Aisaia'koo iveka'antavui ee' nauvuru',
ROM.10.20	“Teinge kune'mau' nantoonge bane besi'maavaruko'ninge. Ee'noko ning sira'maru' teing-koo ning-koo nia'kaavaru'ning-koo.” 
ROM.10.21	Ee'noko Isireeli-nupoong-koo karoma ee' minkuvuu',
ROM.10.21	“Bireng takaa'mokoo' bokurampima dii' taarapiikanuka, kupi' baukonuka.” 
ROM.11.1	Enang arekee', Kumponinge bakaning dama'duvuru' ee? Tee aa' tee' deea', bakei! Ning tee Isireeli-nupoong-koo narunge, Eebaraami' bakanaving-kooning-koo, Bensimani bakanamuiaang-koonung. 
ROM.11.2	Kumponinge tee dama'duvuriaung Isireeli-nupoong. Otoroaina' noru'uritaa' teing bokuvuru'. Dii'ke noru'eria' dee'ma Eliasi bakaang minkunaa Daari Meekung-koo otomaung Isireeli-nupoong tuumpivuru'nung-koong? Eliasie aa'puu',
ROM.11.3	“‘Ovoring, teinge tavaaru' dakaning nakaro-nupoong, boonturoma-nairu pesi'evaarima. Teka ning narung enang o'nong, ee'noko ning napo' tee', nkaang domaang napu'koo piavoroi otong.” 
ROM.11.4	Ee'noko tee'puko Kumponinge ee' bari'uu',
ROM.11.4	“Ninge aa' ˜kenaanka-taa kokorei' nantoong tarearansi otong mme' kiunaava' tee-koo daang-koong kumponing-koo miring Baaelo-koo.” 
ROM.11.5	Tee tee ee'nara tee' nari' enanavarang-koo teing ee'ning taakeng otorong Kumponinge bakaning miru'uru'ning bakaang piaa-koo okora'ario'. 
ROM.11.6	Teing piaa narunge nantoong bakaning tampurimaing dempariko nantoong biikaang nko-nko-koo okora'ario' bakaning tampuriauka' ai' piaa tee nko-nko-koong moo' deea'. 
ROM.11.7	Tee'koo Isireeli-nupoonge tamung kaari'aamaatoko teing oki'ning naing miru'uru' biraanke nka-koo. Teing nii'ning bakaang piaa nka-koo kupi'oroma bia'orou'. 
ROM.11.8	Tee' nari' daariari otoina', aa'pumana',
ROM.11.8	“Kumponinge avuru' tanuaang kanu'aapenung, duta kaputu'anta-koong, ee'noko kipau-anta-koong e'mung-koo basinoo'koo.” 
ROM.11.9	Ee'noko Deevita' bakanarong-koo ee' otong:
ROM.11.9	“Biikaang paroro meekunanka tee beana deemparavaing teing baanka'urii'naang, dinkung-pina' pu'antavuriaing maku'koo. 
ROM.11.10	Biikaang duta kaputu'aravainge ooaa'neeng-koo, ee'noko kopini manki'ke takaa'oromaatoai.” 
ROM.11.11	Enang arekee', pu'arima koonto' ee oraru'kiaakoo' ee? A, otoa'. Teing pu'aririo' Isireeli-nupoong deeainge domaang kompau' Isireeli-nupoong mamairoarira napo' dama'ke bere'arii'naang. 
ROM.11.12	Tee'koo ookara kansi'ke biraanke kompaing Kumponing-nung avuavu' domang-anta-koonung Isireeli-nupoonge boto toto'paarai'nange Kumponing bakaang piaa kosi'aako. Enang noru'eriai, tee' deeko' bakei biraanke pankaing ookara nantoonge nkavaavaing dama'ke, Isireeli-nupoong napo' tapo'ariko Karistoo'koo.
ROM.11.13+ROM.11.14	Enang tee ning dii'koo karomang Isireeli-nupoong deeaing-koo. Ning kara-okovui-nka Isireeli-nupoong deeaing-anko deemarara aa'na' mintoomaramaung kapoo' masikung-pina' noru'ansi mmaikori' Isireeli-nupoong mamairoarira moo'ariaina'. 
ROM.11.15	Kumponing teing-eta ako' bere'arara ootukunung nantoong kansi'nupoong bakaning turani'nuka-anko bere'arako tee-anko tapo'ariko. Ee'noko tee aa'na' dakaosi' deemparavaing tenang teing Ju'nupoong Karistoo' bakaning deempariko dama'ke, nantoong boo'nuka napo' domampariaina' oro'paravainge.
ROM.11.16	Pankaraampuri meekupoong meekung deeko' makosi dama'naving napo' meekupoonge. Eebaraami' dovang teing Kumponing-nung koi'koong kaakeng makosinuka ee'noko bakanaving tevari-koong kaumpe'nanka makosinuka. 
ROM.11.17	Enang tee koi' Kumponinge keenavaang-eta nii'ning kaumpe'nanka kente'uko dii' teing kaumpe'nanka pora'koong makosinuka tevari-koo be'nu'antaruru'ning kaakeng-eta iri' nari' nkaverii'naang. 
ROM.11.18	Dii'ke tee irua' koi'koong keenavaang-koong nkaverima daangantariauka' teing kente'nii'nanka-ankoi. Daangantarima deeko' noru'eriaing keenavaang-koonge kaakenge dii' pinka'duri otong. Dii'ke kaakeng pinka'eria'. 
ROM.11.19	Dii'ke pa ee' minkuerimang: Ee', bakei kente'aring kaumpe' nii' enang te' be'nu'marii'naang. 
ROM.11.20	Ee', masika'. Teinoo' tee kente'ariring teinge masika'antavaavarura. Teka dii' iveka'dariri be'nu'dariri otong masika'anta narung ninka. Tee'koo baru' daangantariauka' teka tarerariri otoriai. 
ROM.11.21	Teka Kumponinge kaumpe' keenavaang-koong papi'oa' kente'uu'nung deeko' dii' napo' tee' papi'oa' tooto'duriaing. 
ROM.11.22	Ooveriaing Kumponing tee bakei aa'na' piaa-po'nung ee'noko napo' aa'na' kiimata-po'nunge. Kiimata teing-koo nantoong dua'arimaing-koo ee'noko piaa dii'koo bakaang piaa masika'antaveri otorining-koo otong. Nka masika'antaveriaruko deeko' tee dii' napu'duripeu'. 
ROM.11.23	Nii'noo'koo tee teing Isireeli-nupoong kente'uru'ning napo' bere'arira Karistoo' masika'antavaako deeko' Kumponinge tee napo' be'nu'uripeu' te' napo' kente'ariru'noo'. Kumponing tee purinto' oto'evung teing napo' be'nu'anta-koo te' unapo'. 
ROM.11.24	Dii' kaumpe'nanka pora'koong koi'keta tooto'durima otoa'na' keenavaang-koo be'nu'duru', ee'noko tee'koo bakei teing kaumpe' keenavaang-kooning kente'uu'ning napo' be'nu'koo biikanave-koo makosi.
ROM.11.25	Mmaikori' ee, kapoo' tero makensi'nung naurampiai dii'ka daangantariauka'na'. Ai' teing Isireeli-nupoong teing ive'iveka'poroi otong ee'noko tee' nari' otoromaatoaing bera tee-koo batei-koo Isireeli-nupoong deeaing-kooning ookara miru'nii'nanka tumpariainoo'ke basi. 
ROM.11.26	Tenang tumpariko ookara Isireeli-nupoong moo'ariainge, Daari Meekunge ee' naumuru'na',
ROM.11.26	“Saioni-namono-ita tee Domang-anta tavo'aravaing ee'noko teie toro-antavuriaing Jeekopi'daang biikaang oraka' nko-ita. 
ROM.11.27	Tenang ee'nang ninge tonta'evorompaing biikaang oraka' nkonanka, siompansi tee kara naroompevorontu'nung.” 
ROM.11.28	Teing Isireeli-nupoonge tampara doorenang dimpa'aama Kumponing-koo too'de-nupoong-pina' deempariko tee doorenang pari'antana' dii'ke tampa' nkaveru'. Nka teroita miru'uru'noo'koo Kumponinge ee'nariong bakei aa'na' piaavuri otong biikakatauro piaavuriko'nung-koo. 
ROM.11.29	Teing kapoo'nanka Kumponinge avurimaing ee'noko teing nantoong avu'koo barevurimaing tonta'koo makosi deea'. 
ROM.11.30	Dii' nii'na'mung Kumponing meumperiaruko'ning enang nkavering bakaang piaa Isireeli-nupoonge tee meumpaavaruio'. 
ROM.11.31	Ee'noko tee tee' nari' meuntepa'ariru'nung tasi'paama teinge napo' tee piaa nkavaava'naang dii'ke nkaveru'nung ooaara. 
ROM.11.32	Kumponinge tee nantoong ookara meumpaava'nameng-koo otoroko sira'puing bakaang piaa narunge ookara nari' domampurii'naang.
ROM.11.33	Kumponing bakei bakaang noru' ee'noko matau aa'na' masika' ee'doonko isikung otong. Naninge bane keperuu'ke bakaang onou tasi'puarupeu' ee'noko bakaang aarumo tasi'paa'ke. 
ROM.11.34	Tee' Daari Meekunge aa'pumana',
ROM.11.34	“Baie Kumponing bakaang onou tasi'pui otong? Baie Kumponing koong-antaevung?” 
ROM.11.35	Ee'noko
ROM.11.35	“Baa ninka Kumponing komaaru˜ otong?” 
ROM.11.36	Otoa'. Tee ootukunung kapoo'nanka nkonung, tarenara ee'noko miru'anta. Bakaang meenasi tee' nari' otomatoaing. Ee', ee'na'.
ROM.12.1	Tee'koo, mmaikori' pia-antarampimang, Kumponinge piaamuri unaa-antamuru'nung-koo dii'ka diikaang mono ootukunung arariaing Kumponing-koo pareka domantoo'pina', meeka' dariri Kumponing dotu-antana' otoritaa'. Aung tee taung masikung Kumponing dootuu'numpo'. 
ROM.12.2	Avutevu' aarumo paaraveriauka' teka Kumponing taura'periko paari-antaruriaing diikaang onou pankaruntoong-koo. Tenang ee'nang dii'ke noru'eriaing tee Kumponing bakaang pia dii'koo, tee kapoo' tampara, dakaosi' ee'noko dotu-antavuai.
ROM.12.3	Enang dii'ke naruna' naruna' taarameriaing Kumponinge avuavu' amuu'nung-koo dii' pakurampii'naang. Narunge tee dakaang miru'noo' tampa' tasi'peainge daka. Tee miru' aruing kompei napo' tee-koo deto basinoo'ka noru'daravauka'. Dii'ke ookarai tee tampa' masika' noru'eriaing koong-antaveri tee miru' diikaang masika'anta-koong Kumponinge kanteruring dii'. 
ROM.12.4	Narung naning-koong mono tee anairu tenairu-po'nung, nka nko-nko-koo nari' miru'aria'. 
ROM.12.5	Tee' nari', nii' tee'ke, bane mmau'ke, narung mono nko-antavamping naro'ka Karistoo'koong. Teka naruna' naruna' nii' tee tankaamariri pakumeerimaung. 
ROM.12.6	Nii' amutemurii' avuavu'po'nupoong Kumponinge piaamuri amuru'ning. Dakaang avuavu' tarampee-koong˜ deeko' makosi, tee' nkoveaing aruu'noo' basi dakaang masika'anta ninka. 
ROM.12.7	Dakaang avuavu' nantoong pakupaku-koong deeko' makosi, aroo'ei nkoveaing. Da' nau-anta deeko' tee avuavu' kompei kake'ii-antaveri naueriainge. 
ROM.12.8	Naning bakaang avuavu' nantoong daa'anta-koong deeko' domang dontong-antavui tee' nkovuaing. Ee'noko bakaang kapoo'nanka tankee'koong deeko' avusiro'ari tankaampuaing makosi. Ee'noko baa naning nantoong-koo pankaing, teie mataa'iari tarevurimatoaing teing. Naning napo' piaa ninka nantoong unaa-antavurimaung deeko', doturotuari tee' nari' nkovurimatoainge.
ROM.12.9	Piaa tee koonto' domang-eta piaareeriaing. Piaroriauka' orara-koo. Kapoo' tampara-koo kato pinka'dariai. 
ROM.12.10	Piaareerimaatoai navurariritaa' namaia'pina'. Otori deto noru'deeri otorimaatoai. 
ROM.12.11	Iri' o'dariauka'. Ovoring meung-koo nta'pina' uruntariri otoriai Tanuaang Meekunge iri'antarurio'. 
ROM.12.12	Tee barenku nemperimaung noru'eritaa' doturariri otoriai ee'noko orara doong kune'erima dooroontariri otoriai. Uatepa kunsirarimatoai. 
ROM.12.13	Dii'koo nii'ning apuka'pariko pakuereriai Kumponing bakaning meekupoong. Napo' nii'noo'nupoong poroko dii'anko tampa' tarevererimaatoai. 
ROM.12.14	Nantoong oraka' nkoraariaining biraankei maku'evurereriai, barakosi'ereria'. 
ROM.12.15	Doturoturarimatoai teing ninka doturotuarimatoaining ninka nari'. Biromparimatoaining ninka nari' birontarimatoai. 
ROM.12.16	Naroong-koo otorimaatoai. Beekareeria' otoai, teka navureeri otorimaatoai doonko otoromaing ninka. Kirokai-pina' noru'dariauka'. 
ROM.12.17	Orara orarai maku'eriauka'. Tampa' nari' nkoverimatoai ookara. 
ROM.12.18	Mataurariri mooa-koo otoriai ookara ninka, makosiri deeko'. 
ROM.12.19	Mmaikori' ee, mero' nkoveriauka'. Tamung doonko otoriai. Kumponing-nung iira otong, maku'uaing. Tee' Daari Meekunge ee' minkuvuu'na',
ROM.12.19	“Mero' tee nkaang. Ninge ninka mero'ampaing. Kumponinge tee'puu'.” 
ROM.12.20	Ee', dakaang too'denung peeravoko bau'eai. Ntong nai piavoko aveainge. Tee' nkovema taung daare'ee'naang onou paariarara dama' navureereaina'. 
ROM.12.21	Orarai puru'duriauka' dii', teka orara dii'ke puru'eriai tampara ninka.
ROM.13.1	Teing doonge-taaranuka˜ meumpereriai dii' ookarai, ai' tanata nkonuka bii'ka daa'aririning otoroa' Kumponinge miruu'uriaruko. Ookara daa'aririning teing Kumponinge miru'uru'ning. 
ROM.13.2	Tee'koo tee naning biikaang kara dimpa'uaing tee tee-pina' Kumponing teing miru'uru'nung bakaang kara dimpa'umaang, ee'noko teing dimpa' nkoaavaining tee kiimata nkavaavaining. 
ROM.13.3	Tampa' siompereriaing deeko' tee dii' avoro'koo makosi deea' teing-koo dii' tareraariaining-koo, teka dii'ke oraka' nkoveriaing deeko' aroreripeu'. Dii'ke ee diikaning doonge-taaranuka-koo aroreria' oto'koo piarori otong? Tampa' nari' nkoverimatoaing, tampeng tantaariaina'. 
ROM.13.4	Doonge-taaranuka teing Kumponinge botovuru'ning dii' pakuraarii'naang. Nka dii'ke kapoo' oraka' nkoverima deeko' dii' teing avoro'koo otoripeu' teing-koo iri' oto'evoromaung ninka kiimataraari'neeng-koo, ai' teing teing Kumponinge botovuru'ning temurii' nko-nko nko-koo. 
ROM.13.5	Tee'koo dii'ke siomperiaing, Kumponing-etaing kiimata baari'koo narung-koo deea', teka tunsi unaarori oto'koo diikaang onoue diikaang nko-nko tampara-pina' tasi'perima. 
ROM.13.6	Tee narung onou-koo napo' dii'ke iivaa nkoverimatoainge doonge-taara bakaning moo'aarimaatoaina'. Tee'koo Kumponing-nung nko-nko tampa' nkoaamatoai dii' pakuraarima. 
ROM.13.7	Komaaru amutemurii' oto'deruriko maku'eriai, aremurii', iivaa deeko' iivaarariai, masika'anta-koo-nupoong deeko' masika'antaverererimaatoai, deto basi-anta-koo-nupoong deeko' deto basi-antavererimaatoai.
ROM.13.8	Ee', komaaru maku'eri bakeveriaing tampamang, teka Kumponing bakaang piaa tee komaaru maku'paa' deemparako piaareeri otorimaatoai. Baa tee naning tee-koo miirinung piaavumaung Kumponing-nung boto tampa' siompumaung. 
ROM.13.9	Daari Meekung-koo ee' minkuvui otoina',
ROM.13.9	“Nampeesi orarieauka'.
ROM.13.9	“Naning dupisi'eauka'.
ROM.13.9	“Bakiaa' nkoveauka'.
ROM.13.9	“Nii'nung bakaang kapoo' karaa'eauka'.” 
ROM.13.9	Teing ee'noko nii'ning botonanka otoromaing anaare-koo bi'ariri otorong,
ROM.13.9	“Dake tee naning da'koo due'nung daka piaararamana' nari' tee' piaaveaing.” 
ROM.13.10	Baa tee naning nantoong piaavurimaung tee kapoo' orara nkovuarupeu' teing-koo. Tee' piaavurima tee boto siompumaung teie.
ROM.13.11	Tee' nari' nko-koo ana'dariauka' doong asi'na'mung due'uio' tasi'peri. Tamung aasiri otoriauka'. Te'mung tutung masika'antavampima aa'pampiko', “Moo'mariaina'mung due'uing.” Nka e'mung-eta baru' due' masipo' deemparing. 
ROM.13.12	Muung tee enang oparama nanuko tane'ke due'uing. Enang kiru'marira dua'ampiaing teing nko-nkonanka muung bakaning ee'noko nepu'mariaing aarumo tamparai araka-koonunge. 
ROM.13.13	Tane'nung aarumo-pina' nkomariaing. Aa'noauka': taarapiikarariauka' naikirima, kaukauro nkoveriauka', ee'noko nii'ning kapoo' maimaia'na' nkoveriauka', napo' mamairoreeri tata'deeriauka'. 
ROM.13.14	Teka Jiisuu' Karistoo'pina' nari' otoriai. Orara aarumo nko-koo piaroria' mono bakaang pia siomperi.
ROM.14.1	Tee naning bakaang masika'anta-koo aruaru' dii'anko poko onkeonke'eriai, nka tee ninka tata'deeria'. 
ROM.14.2	Teie naninge masika'anta purinto'po'nunge tee kapoo' naro'keta naivumaung ee'noko teie naninge masika'anta-koo baru' purimparavaunge tee taamang bire'nii'ning naivumaung. 
ROM.14.3	Teie naninge naro'keta naivumaunge tee kerempumaung orara tampuauka'nung. Ee'noko teie kerempumaunge tee naro'keta naivumaung orara tampuauka'. Aming-koo, nna' ookaanka Kumponinge onkeonke'uresi otoreng bakanaanka botovotonaa'ka deemparesi otoree'naang. 
ROM.14.4	Baie da' simpe'nko˜ tantuu'nunge bautaranuka nii'nung bakaning? Tee bakaang Ovoringe deeko' simpe' nko-koo makosi arera tampara ee'noko arera orara. Ee'noko tampara tampura tee Ovoringe makosi donkong-antavuaing. 
ROM.14.5	Naning narunge nii'ning doong meekeng tampurimaung ee'noko nii'ning meekeng deea'. Teka nii'nunge ookara doong nari' oro'nanka tampurimaung. Makosi, ookara nantoong tee naruna' naruna' bii'ka noru'ariri otoromana' date'pariri otoroaing biikaang onou-koo. 
ROM.14.6	Baie naninge nii'na'mung doong tare-koo piavora tee tarevuaing te'mung ee'na'mung Ovoring pankaing-antavui. Ee'noko tee naning naro'keta naikumaung tee Ovoring daangampuma tee' naro'keta naikung Kumponing-koo tampa' tampuma. Kerempumaunge tee', Ovoring daangampuma kerempumaunge, ee'noko Kumponing-koo tampa' tampuma. 
ROM.14.7	Nii'koo naning baka otomaung otoa', nii' Kumponing bakaning naing, domamariri o'nori deeko' ee'noko moompima deeko'. 
ROM.14.8	Nii' domamariri otoko tee Ovoringe kuung deemuri otong ee'noko moompiko napo' teie, Ovoringe kuung deemuri otong. Arekee', domamariritaa' deeko' ai' moompima deeko' nii' teing Ovoring bakaning. 
ROM.14.9	Karistoo' boo'paru' ee'noko napo' domamparu' tee ookara-koo nari' Ovoring otoo'naang boo'nuka-koo ee'noko domantoo'nuka-koo.
ROM.14.10	Arekee'koo dake da'maiko' orara tampemang? Napo' arekee'koo da'maiko' oovemaang? Nii' teing ookara donkonampiaining teke Kumponinge simpe'muriainoo'ke. 
ROM.14.11	Tee' Daari Meekung-koo daariari otoina',
ROM.14.11	“Kumponinge aa'pumaang: Masika'keta masika', ookara nantoong ning-koo kinkinaavaining ee'noko ookara menenge ning Kumponing daangamaavaining.” 
ROM.14.12	Tee'koo noru'ampiri otong nii'ka niikaang nko-nkonanka ninka basimariaing Kumponing-anko teie nari-koo.
ROM.14.13	Tee'koo nii'ka simpesimpe'meeria' otoaing. Teka ee' noru'erimatoai: Kapoo' naning nii'maiko' tupamparara dua'arapeu'nung-pina' oro' nkoampiauka'. 
ROM.14.14	Nkaang otooto' Karistoo' ninka nari' o'noresi ninge tasi'pansing kapoo' baka tanuaang ku'mi'anta otoa'. Teka naninge masika'antavui ku'mi'anta tampuko dei, ku'mi'anta deemparapeu' tee-koo. 
ROM.14.15	Nka kapoo' nii'nunge ku'mi'anta tampui otoing dake naiera tee da'maiko' domang orari-antavepeu', ee'noko domang orari-antaverai'nange ee' noru'darapeu': Ninge enang piaanavung siompamparuing. Ai' tee Karistoo' tee da'maiko' moo'uu'naang boo'paru', tee'koo dake napo' orari-antaveauka'nung naro'keta kapoo' naiema. 
ROM.14.16	Tareraravai tee-koo kapoo'koo dake tampara tampei nkovemaung-koo nii'ninge oraka' minkuminku-aa'neeng. 
ROM.14.17	Kumponing bakaang tare taamang-aape deea' tuaang tovang, teka koonto'nung aarumo-aape, mooa-aape ee'noko doturotu Tanuaang Meekung-etaing-aape. 
ROM.14.18	Naning tee te'aapei Karistoo'koo dai'ari mintoompevumaung Kumponing dotu-antavukoo' ee'noko nantoonge tampara tampaakoo'. 
ROM.14.19	Tee'koo to'bii-antamariri o'noriaing mooa-aape ee'noko pakupaku-aape nari'. 
ROM.14.20	Taamang narung noru'eri Kumponing bakaang nko-nko orari-antaveriauka'. Ookara tee bakei kiiroraa'nanka masikung, teka masika'parapeu' oraka' nii'ning dua'anta-koo tamung naro'keta naiampiko. 
ROM.14.21	Tampa'na' ee': Kerempeaing tee bio' maa'koo, purinto'naru' nai-koo ee'noko nii'ning kapoo' tee da'maiko' orari-anta-koo makosining. 
ROM.14.22	Tee masika'anta temurii' da' oto'deruing tareveai, da' Kumponing ninka nari' kontui otoaing. Biraankenung tee naning tampara aarumo masika'antavumana' nari' nkoarama tuutunang˜ baari'umaung. 
ROM.14.23	Nka naning tee tamung naro'keta naivumaung pankaruntoonge noru' keekoo'arama, tee tuutunang-po'nung. Aming-koo? Tee aa' tee masika'anta-ita nkovuaruing. Ai' ookara kapoo' tee'ke, masika'antavua' nkovuma tee' oraka'ke.
ROM.15.1	Nii' ee'ning masika'anta-koo purimariri o'norininge tee teing aruaru'nanka pakuarampiaing, niikaang pia siompampia'. 
ROM.15.2	Nii'ke naruna' naruna' oovuning dotu-antavarampimaatoaing tampa' purimpariri otoroaina'. 
ROM.15.3	Ai' Karistoo' teie, baka dotu-antavaravaruko' Kumponing noru'ui, Daari Meekung-koo aa'puu'na'koo,
ROM.15.3	“Oraka' minkuraamainge minkumaako tora'pantu'.” 
ROM.15.4	Ninge tenaare-koo noru'antarampimang, ai' ookara kara Daari Meekung-koo otoing teing nii' nau-anta-koo, tee Daari Meekung-koo pinka'mariri domang kuaa' ninka mii'kampiri tee barenku nempampiaina'. 
ROM.15.5	Enang tee, Kumponinge domang kuaa'antamuri mii'kampiri o'norii'naang pakumurimaunge navu-antaruriaing Jiisuu' Karistoo' bakaang aarumo siomperi otoriko. 
ROM.15.6	Tee' biraankeruriko nari' karerima Kumponing daangamperiaina', tee niikaang Ovoring Jiisuu' Karistoo' Bauma. 
ROM.15.7	Tee'koo onkeonke'deerimaatoaing Karistoo'ke dii' tero onkeonke'duru'na', Kumponing meena'poaina'. 
ROM.15.8	Noru'eriai tee Jiisuu' Karistoo' pou' sira'antavuma Kumponing tee masika'pari otomaung bakaang maraka-anta-koo Ju'nupoong paku-koo teing tutuna'nupoong tero nauvuru'na'. 
ROM.15.9	Ee'noko napo' noru'eriai tee pou' Ju'deeaing napo' moo'uriko teinge Kumponing miring pankaing-antavaava'naang bakaang piaa-koo teing-koo. Tee' Deevita'ke daarivuma minkuvuu'na',
ROM.15.9	“Ninge daangantampaing Da' Ju'deeaing-koo meu'ke, ee'noko dakaang miring kenavampainge.” 
ROM.15.10	Nii'noo'ke napo' ee' daariari otong,
ROM.15.10	“Doturariaing dii' Ju'deeaing teing ninka bakaning Ju'nupoong ninka nari'.” 
ROM.15.11	Napo' nii'noo'ke Daari Meekung-koo aa'pui otong,
ROM.15.11	“Daangamperiaing Ovoring dii'ke Ju'deeainge. Ookarai daangamperiaing tee.” 
ROM.15.12	Napo' Aisaia' bakanoo'ke aa'pui otong,
ROM.15.12	“Jeese' bakanaving-koo narung naning daa'araa'naang tarevuriaing teing Ju'deeaing, ee'noko tee narung-koo teinge biikaang noru' sipaavai.” 
ROM.15.13	Ai' teie Kumponing maraka-antamurio' nempampimaunge maanto'antaruriaing doturotue ee'noko mooai masika'antaveriko. Ee'noko teie purinto'ke Tanuaang Meekung bakaange aa'na' tasi'antaruriaing tee barenku mme' oro'paravaung.
ROM.15.14	Ninge tee ninka tampa' noru'dampimaung dii' mmaikori' tampara aarumoi maanto'antararirio' ee'noko norunoru'ke, ee'noko makosirariri dii' dii'ka nau-anta-koo. 
ROM.15.15	Nka tee amanampa' nii'ning kapoo' napo' noru'antarampimang, mmaikori', noru'ansi dii' tampa' otoritaa' tamung napo' minkuanko meena'poaing, ai' ning tee Kumponinge mintoong maneenung amuu'nung. 
ROM.15.16	Ning tee poka'mari kara-okovui-nka-koong tee doorenang Jiisuu' Karistoo'keta Ju'deeaing-aape. Ning tee pareka-nko makosi, piristi'pina' dii' parekarampiko dii' boontunang tampara deentariru'ning Kumponing-koo Tanuaang Meekunge makosi-antarurio' Kumponing dotu-anta-koo. 
ROM.15.17	Nka tee makosi ning danga'daangamaravaing tee-koo ookara kapoo'nanka-koo Jiisuu' Karistoo'ke nkovuing-koo ning-koo kuunge. 
ROM.15.18	Kapoo'koo ninka nkoansing-koo daangamaravarupeu', nka tee-koo Karistoo'ke narunge nkovuing-koo ning-koo kuunge daangamaravaing Ju'deeaing pia-antavarantu'nung-koo aa'ninge: kara, tampa'nko, iirakuta-koong taa'ni'anta oro'pariko ee'noko Tanuaang Meekunge purimpari daa'uriko; 
ROM.15.19	Tee' nari' daankiarantu' Karistoo'koong doorenang ookara teketa Jerusalema' kato Ilirikung-navuntu'. 
ROM.15.20	Tee' nkomarama ee' to'bii-antamaramaung: Tee doorenang nauarama'naang tenairu Karistoo'koong miring nii'ninge mme' sira'paava'nairu nanama, aa'pama: Nii'nunge natuku keempuu'noo' kaniami'neenga. 
ROM.15.21	Daari Meekunge minkuvumana' nari' nkoaraa'naang ee'pina',
ROM.15.21	“Teinge tero ooaavaruu'ninge nauaariaruko tee ooaavaing, ee'noko teinge tero taaravaavaruko'ninge tee tasi'paavaing.” 
ROM.15.22	Tee' nkomarama dii' tero taaraveru'ning-anko meaung tamung maromarama po'koo. 
ROM.15.23	Nka enang opansing ookara nkaang nko-nko ameensi'koo. Teka makotuko deeko' enang Sipeini-nameensi'aape nanama'naang, ee'noko te' nanama beero'dampiaing pa, mmau' mare'koo dii' oo-koo piamonanoo'koo. 
ROM.15.24	Ee'noko oki'noo' navumariritaa' o'noo'norira pakumerio' napo' tampa' nanampaing nkanavunge. 
ROM.15.25	Nka enanoo' Jerusalema'aape nanama'naang avuavu' ninka Kumponing bakaning meekupoong-koo. 
ROM.15.26	Teing Masedonia' ee'noko Akaia'nameensi'kooninge dotuariri avuavu' nkoau' teing meekupoong-koo ata'oi'nuka-koo Jerusalema'ka. 
ROM.15.27	Tamung dotuariri avaaru', nka tee tampara doorenang-koong komaaru maku' makosi. Ai' Ju'nupoong-eta tee tanuaang-aapenung biraanke nkavaara teinge napo' pakuaariai Ju'nupoong mono-aapenung pakupaku-koo. 
ROM.15.28	Teka tenang tee aung avuavu' opansi avoromira oosievorompiru'nung tenang tankinampaing Sipeini-aape ee'noko tankinama beero'dampiai. 
ROM.15.29	Ee'noko noru'ansi otong ning tenang dii'anko basimaravainang tee Karistoo'ke biraanke pankaing amuaing dii' paku-koo.
ROM.15.30+ROM.15.31	Enang naurampimang dii' mmaikori' kuunge Jiisuu' Karistoo' niikaang Ovoring-koo ee'noko tee ninka piaa Tanuaang Meekung bakaang, ni'ninka nari' mintoomariaing kunsi-koo pakumeriko Kumponinge tonta'antamuaina' teing-eta nantoong masika'anta otoroaing-eta Judia'navetei otoroining-eta, ee'noko nkaang nko-nko Jerusalema'ke tampa' aroo'aavai Kumponing bakaninge meekupoonge. 
ROM.15.32	Tee' nari' Kumponinge piavomana' ning dii'anko meaing dotumarama dii' ninka tampa' dee'moi o'noo'naang. 
ROM.15.33	Tee ee'nara Kumponing mooa-po'nung tee' dii' ookara ninka nari' otomatoaing. Tee' ee'na'.
ROM.16.1	Dii' ninge naurampimang ani nii'mari Piibii' tampa' noru'eriaing. Ani teni pakupakunani dootuu'nupoong-koo teke Siekuria-namono-koo. 
ROM.16.2	Tampa' onkeonke'eriaing onkeonke'eemana' Kumponing bakaning meekupoong, ee'noko pakueriaing teni kapoo' piavoaining-koo, ai' teni teni ee'nani pakupaku nantoong karika'koo, ee'noko ning-koo tee' nari'. 
ROM.16.3	Nauereriaing tering Pirisika'daring Akuila nkaang doturotu tering-koo, nari' Jiisuu' Karistoo'koo mintoomarimanaring-koo. 
ROM.16.4	Kuru toto'koo avororea' pakumuretu' domang-antamurema. Ning narunge tampa' tang-koo makosi deea' tering-koo teka ookara dootuu'nupoong osi kante-koo tampara tampaavaing, Ju'deeaing-kooninge. 
ROM.16.5	Nauereriaing nkaang doturotu teing dootuu'nupoong tering beekanava'koo kune'eemaing. Napo' naueriai tee Epinitas nkaang doturotu, mmaiko' masikung, tee ee'nara tutuna'nung Eesia-nupoong-koo Karistoo'aape bere'aru'nung. 
ROM.16.6	Napo' doturotu nkaang teni-koo Meeri'koo dii'koo aa'na' kake'iinani. 
ROM.16.7	Doturotu napo' tenaanka-koo Antoronaikas naanka Junias, ning-pina' Ju'koonaanka ee'noko nari' dai'nisira. Tenaanka Kumponing-nung kara-okovuresi-nkara miring pankaing-po'naanka. Ning mme' bere'maravaruko tenaanka tutung bere'aretu'naanka Karistoo'koo. 
ROM.16.8	Doturotu tee-koo Ampilietas, mmaiko' masikung Ovoring-koo. 
ROM.16.9	Napo' doturotu tee-koo Ebanus nari' mintoomarimaung Karistoo'koo, ee'noko napo' tee mmaiko' masikung Sitekis. 
ROM.16.10	Doturotu napo' tee-koo Apelis, Karistoo' kake'iiari siompumaung. Napo' doturotu teing-koo Aristabiulas baurukaa'koo. 
ROM.16.11	Napo' doturotu tee-koo Erodion, ni'ninka nari' Ju'nung. Napo' doturotu Ovoring-koo teing-koo teni Nasisis baurukaa'koo. 
ROM.16.12	Napo' doturotu tenaanka manikumaara-koo Ovoring-koo mintoomparemanaanka-koo Taraipina ee'noko Taraiposa'. Napo' tee Peesis, mmaiko', aa'na' mintoomparamaung Ovoring-koo. 
ROM.16.13	Doturotu tee-koo Ruupasi, pankaing Ovoring-koo, ee'noko teni bauko, napo' ninge tee', nko'ke. 
ROM.16.14	Napo' doturotu teing-koo Asinkiritas, Pilikon, Eemis, Patorobas ee'noko Eemas ee'noko teing mmaikori' nari' otoromaing. 
ROM.16.15	Doturotu napo' aing-koo: Pilolokasi, teni Julia, Nerias ee'noko teni ba'mari. Napo' Olimpas ee'noko ookara Kumponing bakaning meekupoong teing ninka nari' otoromaing. 
ROM.16.16	Ookara doturotu-antareeriaing onkeonke'deerima. Karistoo' bakaning dootuu'nupoong napo' ameensi'kooninge ookara osi kante-ita doturotu nauraarimaang.
ROM.16.17	Enang tee bakei koonto' naurampimang dii' mmaikori': Oorariri otoriaing teing-koo dii' toto'anta-koo ee'noko pore'anta-koo piavoroi otoroining-koo tee kara tero taaraveru'nung bei'bei'aama. Donta'dariri otoriai teing-eta. 
ROM.16.18	Nantoong tee' oro'nukai tee niikaang Ovoring Karistoo' siompaava', biikaang pia narung siompaamaung. Tampa' nari' kareaama ee'noko opampaarima tosiaarimaung teing amakoori domang-koo. 
ROM.16.19	Dii' teing kara meumperimaing deentariko ookarai tampa' noru'daari otong ee'noko ning napo' tee'koo dotumaramaunge. Nka ninge dii' tampa' mataurariri oto'koo pia-antarampimang tampa' nari' nko-koo. Oraka' nko-koo amako-pina' otoriai. 
ROM.16.20	Tee' nari' nkorariko tenang Kumponinge mooa-po'nunge Sietani' namu'ke dii'koo kau'koo boonavete-koo mme'uai. Tee biraanke niikaang Ovoring Jiisuu' Karistoo' bakaang dii' ninka nari' otomatoaing. Ee', masikung.
ROM.16.21	Timoti'ke ni'ninka nari' mintoomaremaunge tampa' tanterurimang, napo' Lusias dovange Jeesoni ee'noko Sosipata, ni'ninka namuu'kooninge. 
ROM.16.22	Ninge ee'narai Tesiesie aung karavoto˜ daariansinunge tampara tanterompimang Ovoring ninka. 
ROM.16.23	Teie Gaiasie nii' ookara dootuu'nupoong anke tanatamurimaunge tampara tanturimaang. Napo' Erasitasie osi-koong mooni' tarevumaunge ee'noko tee nii'maiko' Kuotasie tenaankai tampara tantaarimaang. 
ROM.16.24	Niikaang Ovoring Jiisuu' Karistoo'ke dii' ookara piaaruri tampa' pakururiaing. Tee' ee'na'.
ROM.16.25	Enang tee daangampampimaatoaing Kumponing dii' tampa' donkong-antaruri otoaing tee' nari' teie doorenang tamparai minkuvumana' nauaramaunge Jiisuu' Karistoo' sira'pama. Teie doorenang tamparai tee kapoo' makensi'nung teroita makempari otou'nung enang sirapo' po'antavuing; 
ROM.16.26	Kumponinge tee' nari' otoi otomaunge botovuio' sira'paring ookara amutemurii' nantoong-koo, teinge masika'antavaara siompaava'naang. Aung tee nakaro-nupoonge Daari Meekung-koo minkuau'nung. 
ROM.16.27	Kumponing tee meenasi okovenung, ee'nara baka norukasi' daangampampimaatoaing Jiisuu' Karistoo'ke pakumurio'. Ee', masikung.
1CO.1.1	Aung karavoto˜ tee ninge Paula'ke daariamang, ninge ee'narai Kumponinge bakaang piai bokumuu'nunge Jiisuu' Karistoo' bakaang kara-okomui-nka deemaraa'naang. 
1CO.1.2	Ee'noko tang pakumui teie mmaiko'ke Sostenisie nari' daarirerompimang dii' Kumponing bakaning teke Koorin-namono-koo dootuu'darimaing, ee'noko ootukuning nantoong-koo ootukunairu-koo otoroining nari' eentavarimaing Jiisuu' Karistoo'koo miring tampaama, tee biikaang Ovoring ee'noko nii'ke niikaange. Dii' ee'ning Jiisuu' Karistoo'koo kuung otorining banturi bokururira bakaning deeng-antaruru'ning meeka'antaruri. 
1CO.1.3	Biraanke ee'noko mooa dii'koo otoaing Kumponing Niuma-itaing ee'noko teieta Ovoring Jiisuu' Karistoo'.
1CO.1.4	Doong kante ninge tampara tampamaung nkaang Kumponing-koo dii' ee'ning-koo, teie biraankeruru'nung-koo Jiisuu' Karistoo'koo kuunge. 
1CO.1.5	Dii' tee tee-koo maanto'duru'ning avaro-tevaro. Teie pakururimaung noru'koo ookara kapoo' masikananka ee'noko tampa' kareria'naang tee-koo. 
1CO.1.6+1CO.1.7	Niikaang doorenang Karistoo'koong tee diikaang domang-koo date'pario' ookara avuavu' tanuaang-etaning nkaverira komperimaung nemperitaa' poainoo' tee niikaang Ovoring Jiisuu' Karistoo'. 
1CO.1.8	Napo' teie pinka'antaruriainge o'doma basirarii'naang tuumpiraria' teroong-koo bera Karistoo' toroaravaina'mung-koo basi. 
1CO.1.9	Kumponinge ee'narai tee' bokururu' Bauring Jiisuu' Karistoo' niikaang Ovoring ninka domang nari' oto'koo. Kumponing tee bakei makosi masikung nii' tee-koo baitomariri oto'koo.
1CO.1.10	Teka ee' minkurampimang mmaikori' tee-koo niikaang Ovoring Jiisuu' Karistoo' bakaang miring-koo: Naro' kareriai, ee'noko pokapoka'deeriauka', teka tapo'deeriai noru' narung-koo, narung miru' ninka. 
1CO.1.11	Ai', mmaikori', dii' ninge doore taararampirining Koloui bakaning-koo nii'ninge naumaio', dii'koo meu'ke turanturang otong. 
1CO.1.12	Aung tee ee' minkuamaang: Nii'ning dii'kooninge naruna' naruna' aa'perimaung, “Ning Paula' bakanavitu-koong.” “Ning Apolos bakanavitu-koong.” Napo' nii'ninge aa'perimaung, “Ning Siipas bakanavitu-koong.” Ee'noko nii'ninge aa'perimaunge, “Ning Karistoo' bakanavitu-koong.” 
1CO.1.13	Karistoo' ee tankaampari otong? Ning Paula' ee dii'koo aa'barata'koo moontu'? Ning Paula' nkaang miring-koo ntong-koo minkirarira meeka'antarariru'ninge dii'? 
1CO.1.14	Ning enang dotumaramang naning dii'koong ntong-koo minkie meeka'antavamparuu'noo'koo, a'noo' Krispas naanka Gaias deeko'. 
1CO.1.15	Naninge ee' minkuvuauka', “Paula' bakaang miring-koo ntong-koo minkivurima meeka'antavurimaung.” 
1CO.1.16	Oi, napo' ninge tee, Sitepanas bakanava-kooning deeko' ntong-koo minkiaramira meeka'antavarantu'. Teing-koo dama'due pa napo' nii'ning ntong-koo minkie meeka' antavarampa'. 
1CO.1.17	Karistoo'ke ning tee nantoong ntong-koo minkie meeka'anta-koo botomua', teka tee doorenang tampara daanki-koo botomuu', baru' kara tarii'ke daangamarapeu'na' deea', Karistoo' aa'barata'koo boora moo'muru'nung-koong doore paa'aravaroo'naang.
1CO.1.18	Tee daankinang Karistoo' bakaang boo'koong tee-koo aa'barata'koo tee kanu'anta-pina' teing-koo nantoong mosianung-aape nanaamaatomaing-koo. Teka nii'koo, Kumponinge domang-anta-murimatomaing-koo tee tee kara bakaang iri'po'nung nantoong domang-anta-koo. 
1CO.1.19	Ai' teie Daari Meekunge tee' minkuvuu',
1CO.1.19	“Ninge orari-antavampaing bii'ka norukasi'nanka tamparimaing biikaang noru', ee'noko tonta'ampaing bii'ka mataunanka tamparimaing biikaang matau.” 
1CO.1.20	Tee'koo tee, arekee' nantoong poka'arima bii'ka daangamparipeu' aa'ning tamparima: norukasi'nanka, Boto Meekung-koong Dariraari tanatanuka, ee'noko kara-koo bore'ke deerenuka Kumponing-koo dutakanoo'ke? Makotua'. Kumponinge biikaang matau daang-antaevuri otong. 
1CO.1.21	Aa'noio' Kumponing bakaang matau-koo makosiaavaruu' teing kansi'nupoong Kumponing noru'koo bii'ka biikaang noru'ke. Tee'koo Kumponing dotuaru' teie minkunaa daang-koong tampaamaunge nii'ke daankiampimaunge domaang moo'uriaing teing nantoong masika'antavaavaining. 
1CO.1.22	Ju'nupoonge tee naning masika'antavaavaung taa'ni'anta aa'na' iri' ninka oro'paravaruko, ee'noko teing Ju'deeainge naning masika'antavaavaunge biikaang kansi'koong matau-pina' nari' oro'paravaruko. 
1CO.1.23	Teka nii'ke aampari'marima Karistoo', tee Domang-anta aa'barata'koo˜ taakavau'nung-koong, daankiampimaung, Ju'nupoonge maimaia'na' maremaare-pina' taaravaamaung, ee'noko Ju'deeainge kanu'pina' taaravaakoo'. 
1CO.1.24	Teka teing-koo bokuvuru'ning-koo naro'ka, Ju'nupoong ee'noko Ju'deeaing tee, Kumponinge tee teroita Pako'pari'nii' iri' ninka daa'uu'nung nii' domamurira tampa' taremurimatoo'naang, ee'noko tee-koo kuung o'nori Kumponing bakaang purinto' ee'noko matau deto basi tasi'pampiri dotumarimaung. 
1CO.1.25	Tee Kumponing bakaang noru' bane daang-pina' oro'ke, aa'na' deto basi nantoong biikaang noru' pankaing-koo, ee'noko Kumponing bakaang iri', bane tarua'pina' oro', aa'na' deto basi nantoong biikaang iri' pankaing-koo.
1CO.1.26	Mmaikori' ee, norunoru'dariaing Kumponinge kansi'nung aarumo puru'ui bokururu'nung-koo, ai' oo'oorariai dii'ka diikanavitu dii'koo nantoong mmau' otoroa' aa'nupoong: norukasi'nuka tantaarimaing, iri'po'nupoong ee'noko ovontung biurukaa'. 
1CO.1.27	Teka Kumponinge bampuu' kapoo'ke kansi'nupoonge kanu' tampaamaunge biikaning noru'po'nupoong maia'antavurii'naang, ee'noko napo' bampuu' kapoo'ke teinge iri'dopa tampaamaunge biikaning iirakutananka maia'antavurii'naang. 
1CO.1.28+1CO.1.29	Kumponinge bampuu'nung kapoo' kansi'nupoonge doonko ooaama, oraka' noru'aama, otoaung-pina' noru'aamaunge dua'antavuaing biikaang kapoo' masikung tampaamaung, naning daangampara'neeng Kumponing-koo uro'ka-noo'ke. 
1CO.1.30	Kumponinge nii' Jiisuu' Karistoo'koo kuung si'muru', ee'noko Kumponinge Jiisuu' Karistoo' niikaang noru' okovenung deeng-antavuu'. Teie ee'narai nii' koonto'nuka deeng-antamuru' Kumponing-koo ee'noko Kumponing bakaning taa'ni'antanisinuka deemurira Kumponinge moo'muru'. 
1CO.1.31	Tee'koo ee' minkuamaang, Daari Meekunge aa'pumana',
1CO.1.31	“Naning daangang-koo piavora tee daangamparavaing tee-koo Ovoring-koo.” 
1CO.2.1	Mmaikori', ning tee'ke, daangamarava' mou' dii'anko tee-koo karakara-koo ee'noko norunoru'koo tenang sira'pama tee Kumponing-nung kara baku'nisi. 
1CO.2.2	Ning ee' noru'maru': Kapoo' nii'ning noru'ampauka'nung dii'aapeita. Kapoo' naurampiaing ee': Jiisuu' tee Karistoo', tee Kumponinge tero Pako'pari'nii' domamurira taremuriainoo'koo, ee'noko tee aa'barata'koo boora moo'muru'nung. 
1CO.2.3	Tenang dii' ninka nari' o'noko'nang tee ning ka'duumari o'noko' naning aruaru'pina' oro'mari avoro'ke dankuranku'marapeu'na'. 
1CO.2.4	Nkaang daankinang kansi'aapenung norukasi'ke barantampia' kara menaankamoma, 
1CO.2.5	teka Tanuaang Meekunge bakaang purinto'ke masikee-antamuko aroo'dariru', diikaang masika'anta e'manuaina' naning bakaang norukasi'koo deea', teka Kumponing bakaang purinto'koo.
1CO.2.6	Nii'ke tee tee a'noo' nantoong purimparimaing-koo tee-koo Kumponing bakaang aarumo-koo teing-koo kara makosi nauarampimaung, nka tee kara kansi' bakaang noru'koo ee'noko pankainanka-koo makosi-pina' oro' deea', teing dua'ariaining deempariko. 
1CO.2.7	Nii'ke tee Kumponing bakaang noru' makensi'nung sira'pampimang ee'nara noru' pankaing teroita maronisi ootukunung kapoo'nanka tutumparavaruko nii'ke meenasi kompampiaina' tee ninka. 
1CO.2.8	Teing ovontung enang-navaro-kooning koonto' noru'aavaruu'ning. Teinge noru'ai dei tee, Tee Ovoring Meenasi Okovenung aa'barata'koo bi'aavarupeu'.
1CO.2.9	Tee' nari' Daari Meekunge minkuvuu'na' naurampimang, aa'puu'na',
1CO.2.9	“Kumponinge tero maamu-antavuu' teing-koo domange dai'aamaing-koo kapoo' tampara naninge teroita dutai oovua', ee'noko punkange taaravua', ee'noko bakaang onou-koo tumparava'.” 
1CO.2.10	Teka nii'koo tee Kumponinge tampa' nkomuru'na' oro'antavuu' tee-koo Tanuaang Meekung-koo kuunge. Tanuaang Meekung tee ootukunung kapoo' sirapo'antanung, bane Kumponing-koo tumang masipo' otomaing. 
1CO.2.11	Baie ee'narai naning bakaang onou noru'ui otong? Otoa'. Teie tee-koonge tanuaange deeko' noru'ui otong. Tee'pina' nari' Kumponing bakaang tanuaange narunge noru'ui otong Kumponing bakaang onou. 
1CO.2.12	Enang nii'ke nkavampiring tee Tanuaang, tee kansi'nung deea', teka tee Tanuaang Meekung Kumponing-etaing tee nii'ke noru'ampii'naang teing avuavu' biraankemurima Kumponinge amuru'ning.
1CO.2.13	Aing teing kapoo'nanka nii'ke minkuampimaing naning bakaang noru'ke deea', teka Tanuaang Meekunge naumuriko. Nii'ke ee'nara bakaang kara siompampiri siraka'antavampimaung teing kapoo' teietaning teing nantoong-koo ee'nara Tanuaang Meekung-po'nupoong-koo. 
1CO.2.14	Tee naning Tanuaang Meekung otoaung, teie aroo'uaung Kumponing bakaang Tanuaang-etaning kanu'antaning-pina' oovuma. Teing teie tasi'puarupeu' baku'nisining Tanuaang Meekunge sira'puaruko. 
1CO.2.15	Teie naninge Tanuaang Meekung-po'nunge tee simpe'ui otong ookara kapoo', nka tee, naninge ee'nara tasi'puarupeu'. 
1CO.2.16	Ai' Daari Meekunge aa'pumaung,
1CO.2.16	“Baie baka Ovoring bakaang onou tasi'puitaa' kapoo'nanka nauvupeu'? Otoa'.” 
1CO.2.16	Teka nii'ke deeko', Tanuaang Meekung ninka Karistoo' bakaang onou-po'nupoonge.
1CO.3.1	Nka ninge tee dii' mmaikori' Tanuaang Meekung-po'ning-pina' teroita kararampiaung, teka nantoong tamunsi'nupoong-pina' kararampimaung, toirekaa'pina' Karistoo'koo. 
1CO.3.2	Ninge tee dii' noonoo'ke bau'dampimaung, taamang ivekunge deea'. Dii' mme' makosiria' ivekung nai-koo, ai' dii' tee mme' mono bakanavete-koo otoring. 
1CO.3.3	Tenang dii' mamairo-koo otoritaa' ee'noko turanturang, arekee', dii' mono bakanavete-koo ee otoria', tamunsi'nupoong nkoarimana'? 
1CO.3.4	Tenang dii'koo narunge aa'puko, “Ning Paula'navitu-koong,” ee'noko nii'nunge aa'puko, “Ning Apolos-nung,” tee' karerima tamunsi'nupoong-pina' nkorarimang. 
1CO.3.5	Aming-koo dii'ke nee' Apolos naanka daangamerererimaatoinge? Nee'naanka tamung Kumponing-koo kara-pare'ka nanaanka, tamung dii'ke nee'koo masika'anta nkaveru'nung, Ovoringe nee' kantemureta botomuretu'na' nkoampeko. 
1CO.3.6	Ninge keempantu', napo' Apolosie duu'puu', masika', nka tee Kumponinge baka du'antavuu'nung tee sinang. 
1CO.3.7	Tee'koo tee naning keempumaung ee'noko tee nii'nung duu'pumaung baru' noru'koo makosi deea', teka tee Kumponing baka du'antavumaung noru'koo makosi. 
1CO.3.8	Tenaanka tee, keempumaung ee'noko duu'pumaung nari' basira; a'noo' tee Kumponinge tee' mintoomparetu'nung-koo moo'ureaing. 
1CO.3.9	Nee' tee Kumponing ninka mintoong nkora, ee'noko dii' teing Kumponing bakaning keenkeenanka.
1CO.3.9	Ee'noko nii'noo'ke dii' teing pavanava-pina' otoring, Kumponing-nava, ee'noko ning tee pava kani-koo okote'. 
1CO.3.10	Teie Kumponinge biraanke-antamuio' ninge matauna' konkoroompantu' ee'noko nii'nunge pora dau kanivuu'. Teka tee baa tee naning dau kanivuainge tee matauvui kanivuaing tampamang. 
1CO.3.11	Nii'nunge naninge nii'nave natuku keeng-koo makosi deea'. Teve nave ninge keempantu'nave otoaing. Teve ee'nave Jiisuu' Karistoo'nave. 
1CO.3.12	Nii'ninge kara-naunukai dee'ma tee-koo natuku-koo dau avutevu'ke kaniaava'naang, aa'ning-pina': baa'nankai, kaveera'ke ee'noko ankaro'ke; nii'noo' kooro dovange, siliva'ke ee'noko kapang pipi'daarie. 
1CO.3.13	Teka tee dama'ke Jiisuu' Karistoo' bakaang doong urumpari tane'puma kaniau'na' sira'puaing, ee'noko teie nta' ninka paaravuaing tee pava navarona' bono'eema kaniau'nung, arevaro tampavaro, arevaro oravaro. Ee'noko moo'uriaing kaniau'na'koo. 
1CO.3.14	Teing ee'ning kapoo' tampeng-koo kanisiiau'ning taivuriauka'nung ee'noko tampara moo' nkavaavaing. 
1CO.3.15	Teka teing kapoo' orara-koo kanisiiau'ning teing taivuriaining nta'ke, ee'noko teing nantoong kaniau'ninge moo' nkavaavauka', bii'ka deeko' domamparima moo'ariaing teing-pina' nta'ke taivuriko domamparipeu'ning-pina'.
1CO.3.16	Ai' dii'ke ee noru'eria' dii' teing Kumponing bakanava dootuu'nava pankava ee'noko Kumponing bakaang Tanuaang Meekung dii'koo otomaung? 
1CO.3.17	Ee'noko nii'nunge narunge Kumponing bakanava orarivupeu'nung dei Kumponinge tee orari-antavupeu', ai' Kumponing bakanava dootuu'nava pankava teva meekava ee'noko dii' teing ee'nava deentariri otoring.
1CO.3.18	Dii'koo naning baka tosiaravauka'. Nii'nunge dii'koo narunge ee' noru'uauka': “Ning norukasi' enang-navaro-koo.” Kanu' tampaavai makosi Kumponing-koo norukasi' deemparavaina'. 
1CO.3.19	Ai' aung kansi' bakaang norukasi' tee kanu'aapenung Kumponing-koo duta-koo. Daari Meekunge ee' minkuvui otoina'koo,
1CO.3.19	“Kumponinge tee norukasi'nanka tamparimaing bii'ka biikaang norukasi'koo taavi'antavurimaung.” 
1CO.3.20	Nii'noo'koo napo' ee',
1CO.3.20	“Ovoringe tee noru'ui otong teing norukasi'nuka biikaang noru', ee'noko noru'ui otong biikaang matau katuauka'nung.” 
1CO.3.21	Tee'koo dii'koo naninge nii'nung naning miring pankaing-antavuma daangamparavauka'. 
1CO.3.22	Ai' ookara dii' diikaninge, aa'ning: Paula', Apolos ee'noko Siipas, ee'noko ootukunung kansi', domang ee'noko boo', tee kapoo' enang otoing ee'noko tee kapoo' dama' tavo'aravaing – ookara teing diikaning. 
1CO.3.23	Teka dii' teing Karistoo' bakaning, ee'noko Karistoo' tee Kumponing-nung.
1CO.4.1	Dii'ke tee nii' tamung Karistoo' bakaning kara nkanuka-pina' noru'mereriaing Kumponinge makosi-antamurining-pina' bakaning kapoo' makensi'ning nau-koo. 
1CO.4.2	Kapoo' pankaing masikung botovotonaa'ke nkovuaing ee' oro': Kake'iiari nkovuaing tee kapoo'nanka bakaang pankainge bampuining nko-koo teie. 
1CO.4.3	Ning arekee'? Kake'iinunge? Tee aa' ning baru' tee-koo noru' manki'moaroo'naang dii'ke tokoona' noru'meriko deeko', napo' kapoo' nii'nunge minkuvuaing-koo. Ninka baakeenemarama masika'antamaravarupeu'. 
1CO.4.4	Tee, ning kapoo' o'noa'pina' noru'maramang, nka ninka baakeenemaravarupeu'. Teie Ovoring narunge deeko' baka baakeenemui otong. 
1CO.4.5	Tee'koo naurampimang, enang batei makotuaruko simpe'deeria' otomatoai bera te'mung Ovoring toroaravaina'mung basinoo'. Teie kapoo'nanka baku'nisining araka-koo sipuaing mutaanang-eta, ee'noko teie ee'narai oro'antavuaing niikaang domang arekee' to'bii-antamariri otoina'. Tenang ee'nang nii' bakaning botovotonaa'nuka kante makosina' daangang kompampiaing Kumponing-eta, nii'ning-eta deea'.
1CO.4.6	Mmaikori' ee, aung tee tamung paara-antavansi minkuansing nee'koo Apolos naanka-koo ning, dii' pakururii'naang Daari Meekunge minkuvui otoina' divu'eri'neeng nantoong daangamperererima bire'ereri, dii'ka mataunuka tantarima pokapoka'dariri. 
1CO.4.7	Baie dii'koonarung pankaing-antaruinge? Aming kapoo' da' okorui otoing Ovoringe arua'? Otoa'. Ee'noko teie aruio' nkavera aming-koo da' daangantaramaang nkaveaung-pina' oro'darama? 
1CO.4.8	Teing ootukuning dii' piarorimaing nkavering ee, dii'ke? Dii' teing tero makosiru'ning noru'darimang? Ee'noko ovontung deentariru'ninge tero dii'ka, nii' ninka deea'? Bakei, tero ovontung masikeng deentaripeu'ning, nii' tee', ovontung deemaripeu'ning dii' ninka. 
1CO.4.9	Ninge ee' ooamaang: Kumponinge nii' kara okomuri nkanuka ee'pina' oro'antamurining kansi'nupoong-koo: bore'koo simuru'ning-pina', taura'murira boo'koo ookarai paninaanka-kooninge kansi' oomaario', nantoonge ee'noko koosinunankai. 
1CO.4.10	Nii' teing Karistoo' Ju'deeaing-koo daankiampiko kanu'nanka-pina' noru'maarimaing; dii' teing nantoong tamung norukasi'nuka tantarimaing Karistoo'koo. Napo' nii' aruaru'nuka; dii' purinto'nuka. Dii' deto noru'daarimaing; nii' doonko o'norimaing. 
1CO.4.11	Aung teroita depeto bera enanung batei-koo nii' peeramorimaung ee'noko nukaa'morikoo'. Ata'teempima oraka' duaanamarimaung. Dimpa'nisinanka nii'. Osi oto'memuriainge nii'. 
1CO.4.12	Birenge mintoomarima takaa'morimaung bau'marii'naang. Tenang deu'maariko kara tamparai maku'arampimaung. Oraka' nkomaariko tamung dooroomarikoo'. 
1CO.4.13	Tenang oraka' minkumaariko nii'ke tampa' karavarampimaung. Nii' teing ookara kansi'nupoong-koo oreng deemariru'ning. Teroita nii' siikopaa'nanka deemariri o'norimaung ookara-koo.
1CO.4.14	Aung ninge dii' maia'anta-koo daariampa' teka dii' nari-anta-koo dii' nnurukaa' piaaru'nuka. 
1CO.4.15	Bane nantoong dakuraaku'ke dii' Karistoo'koo tanataraarimainge, nka mmau' diumatakaampi oto'deruria', teka dii' ninge pararampiru'ning-pina' deentariru'ning Jiisuu' Karistoo'koo tee tampara doorenang naurampirio'. 
1CO.4.16	Tee tee enang nia'dampimang ning paarameri siomerii'naang. 
1CO.4.17	Tee'koo ee'na'koo ninge tee Timoti dii'anko botoansing. Tee tee ee'nara piaaru' nnuring kake'iinung Ovoring-koo. Teie napo' noru'antaruriaing nkaang aarumonanka Jiisuu' Karistoo'koo tee-pina' ninge dootuu'nupoong nauaramana' ootukunairu-koo oosiarimanairu-koo. 
1CO.4.18	Nii'ninge ee' noru'erimang ning pa moaroo'naang dii'anko. Tee' noru'erima bore' pankaintarimaung. 
1CO.4.19	Teka ning moo'naang da'deng dii'anko, Ovoringe doona amuko deeko'. Ee'noko tenang nenke'ama'naang teing bii'ka daangananka biikaang kara, iri' masikung-po'nung deeko'. 
1CO.4.20	Kumponing bakaang muu' tamunsi'nung karai ima'arava', teka iri' ninka ima'ari otong. 
1CO.4.21	Arekee' dii' piarorimang? Ning dii'anko moo'naang bana' ninka ai' piaa ninka dooroomari?
1CO.5.1	Ninge doorenang orara taaravansing dii'koo narung-koo maritoroaramaung. Tee temurii' maritoro teie nkovumaung maremaarenamurii' nantoonge taura'koo makosi deea', bane mutaanang-koo-nupoonge. Tee temurii' bauma ba'aang ninka oto'. 
1CO.5.2	Bakei, arekee' daangantarimaunge pankaing noru'koo ee'noko aung orara tasi'peria' maia'doriaung? Orarunsiraripeu'nung-koo tampa'. Tee' nkorarima tee naning temurii' aarumo nkovumaung bata'eripeu' dii'ankoita. 
1CO.5.3	Ning tee mono taapo' o'nong, teka nkaang tanuaang dii' ninka otong, ee'noko teke o'noitaa' tee simpe'ansing tee naning tee' maremaare nkovumaung. 
1CO.5.4	Ninge naurampimang tee-koo niikaang Ovoring Jiisuu' bakaang miring-koo: Nari' minkunaarariai ning-koong ninka tanuaang ninka ee'noko tee purinto' niikaang Ovoring Jiisuu' bakaang ninka. 
1CO.5.5	Tee' oosirarima bata'eri tavo'eriai tee aung naning Sietani'anko bakaang mono-koo naunaua tora'purai'nange bere'arara bakaang tanuaang domamparavaina' te'mung Ovoring bakana'mung.
1CO.5.6	Tee' ee'na' daangantarimaatomana' tampa' deea'. Noru'eria' dii'ke ee narung naning oraka' nkoarama teie tee ootukunung naro'ka baaro'antavuring? 
1CO.5.7	Dii' Karistoo' boora moo'duru'ning tantarimaung deemparako, makosina' tanatarariaing Taamang Baari'koong˜ tanatana', tee paroro Karistoo'nung boo'koong uro'kanoo'nung taa'ni'anta Ju'nupoong-koo. Dii'ke noru'eri otong Baari'koong Taamang-koo berete' iisi-po'nung uro'ke dua'aako' taamang iisi-ninka baaro'arava' narung otoko, meeka'mung-koo makosining. 
1CO.5.8	Tee' nari' meeka'mariri o'noriaing urikung aarumo sipampiri ookara oraka' nkonanka, too'de dovang ninka, ee'noko domang kiiroraa'mori kara masikung-narung-po'nupoong deemariri o'noriaing.
1CO.5.9	Nkaang karavoto daariantu'nung dii'anko aa'pama, “Navurariauka' kaukauroarima otoromaing ninka.” 
1CO.5.10	Nka ninge tee' minkuama ookara kaukauro nkonuka aung kansi'kooning minkuarampa', kapoo'koo tata'arimaing, bakisipunanka, ee'noko kumponing tositosinanka siompaarimaing tovang ninka. Teka tee a'noo' teing-eta si'dariarupeu' kansi'keta tonta'dariarura deeko'. 
1CO.5.11	Tee aa' ee'pina' miru'ansi daarirerompiru'nung: Tamung navurariauka' tee ninka naning ninka nii'maikorori'koong tamparamaung ninka aing aa'ning ee' oro' nkoarama: Kaukauroarama, tata'arama, kumponing tositosinanka siompuma, nantoong miring orari-antavurima, purinto'naru'ke kanu'arama ee'noko bakiaa' nkovuma. Aing nantoong tee' oro'nuka ninka nari' taamaniria' otoai. 
1CO.5.12	Aming-koo papaararariringe nkaang karavoto deeruerima? Ninge ee simpe'aramaung teing nantoong dama'du-nupoong? Otoa'. 
1CO.5.13	Kumponing narunge simpe'uriaing. Ee'noko dii' dii'ka tee'ke, teing nari' otorimaing naing simpe'ererimaing, ape' aing? Bata'eriai tee naning orara dii'ankoita.
1CO.6.1	Tenang dii'koo narunge narung da'maiko' minkuminkuema aming-koo maia'doa' otong tee kara dootuu'koo taapo'ke minkueko simpe'aava'naang? 
1CO.6.2	Dii'ke ee noru'eria' Kumponing bakaning meekupoonge simpe'aariaing ookara kansi'nupoong biikaang aarumo. Da' ookara kansi' simpe'nko˜ deeng-antaruko aming-koo noru'ea' otong da' makosi simpe'koo teing kapoo' oki'nareka'? 
1CO.6.3	Dii'ke ee noru'eria' nii'ke tee koosinunanka biikaang aarumo dama'ke simpe'arampiaing? Tee tee masikung. Tee tee pore' deea' simpe'koo teing kapoo'nanka anke kansi'koo nkoaramaing. 
1CO.6.4	Bane teing nantoong noru' boong basi-po'nupoong dootuu'nupoong-kooning, simpe' aaripeu'! Tee'koo aming-koo nanimang da' teing nantoong dootuu'koo noru' otoroaing-anko? 
1CO.6.5	Maia'doriaing. Arekee'koo dii'ke ooveria' otong naning narung noru'po'nung dii'koo baito-nupoong-koong dii' bake-antaruripeu'nung teieta' turanturang kenaanka naninka-koo meu'ka? 
1CO.6.6	Tee'koo ee naning noru'po'nung dootuu'koo ureaamaing-koong ooveria' ako' be'antaverererimaung tuutunang-koo˜ nantoong mutaanang-koo-nupoong-koo dutakanoo'ke? 
1CO.6.7	Koonto' dua'daririning tee' dii'ka tuumpireerima. Tenang nantoonge dii'koo nii'ninge dii'maikorori'ke oraka' nkoraariko dii', ai' bakiaa'daariko, dii'koong kara-simpe' otoaruko makosi tampa' ee': Ampa'dori otoriaing dii'.
1CO.6.8	Teka dii' tee' nkoraria' otong; teka baru'noo' oraka' dii' ee'ning namaia' makosinuka dii'ka oraka' nkoreerimaung bakiaa'deerima kara ave'eri tuumpireerima. 
1CO.6.9	Noru'eria' otong teing nantoong nampeesi orariaavaining teing Kumponing bakaang muu'koo tumpariauka'nung? Aavaraariko taaraverereriauka'. 
1CO.6.10	Ai' aing ee'ning teing ee' oro'nuka tumpariauka'nunge: Kaukauroarimaing, kumponing tositosinanka siompaamaing, nampeesi orariaamaing, nantoong bii'ka avarimaing ee'noko teing paaravaamaing oraka'nko aarumo bii'ka, bakiaa' nkonuka, mamaironto'nuka, purinto'naru' naiaama kanu'arimaing, kapoo'koo tata'arimaing, oko'oko baukonanka, deu' baukonuka, ee'noko tavu' ninka bakiaa' nkoaamaing. Tevitu avitu ee' oro'navitu tumpariauka'nung te' Kumponing bakaang muu'koo. 
1CO.6.11	Nii'ning tee dii'koo tee' ee'na' nkorariko'ning, teka Tanuaang Meekunge Kumponing-etainge diikaang domang kiiroraa'antaruru', ee'noko meeka'antarurira koong-antaruru' tee Ovoring Jiisuu' Karistoo' bakaang miring-koo kuunge.
1CO.6.12	Dii'ke aa'peri otomaung, “Amutemurii' kapoo' taura'pari otong nii'ke nko-koo.” Teka nii'ning kapoo'nankai pakumuriaung. Amutemurii' kapoo' taura'pari otong ninge nko-koo, teka ning ninka boong si'maravauka'nung kapoo' nii'nung bakaang purinto'koo. 
1CO.6.13	Napo' dii'ke aa'peri otomaung, “Taamang tee pakosii'koo makosi ee'noko pakosii' tee taamang-koo makosi.” Teka ampa'doriauka' asi'noo'ka Kumponinge tee ookaanka tamunsi'naanka deeng-antavureaing. Nka niikaang mono arekee'? Kaukauro-koo makosi deea'. Niikaang mono tee Ovoring-koo makosi ee'noko Ovoring tee'ke, niikaang mono-koo makosi. 
1CO.6.14	Ee'noko asi'noo'ke teie bakaang purinto'ke deto daa'muriaing nii' niikaang mononanka tee' ee'na' Ovoring daa'antavuu'na' nari'. 
1CO.6.15	Dii'ke ee noru'eria' diikaang mononanka tee namarana' Karistoo' bakaang mono-koong? Arekee', makosie naninge taapo' tonta'ui dei namarana' Karistoo' bakaang mono-ita ee'noko baraa'upeu' nii'nani ninka bakaang mono bakiaa'koo baavearamai ninka? Bakei katua'! 
1CO.6.16	Dii'ke ee noru'eria' tee naning baka be'nu'aravaing teni ninka bakiaampa ninka beekaang mono tee narung mono deemparavaing? Tee' ee'na' Daari Meekunge minkuvumana' aa'puma,
1CO.6.16	“Tenaanka tee narung mono deempareaing.” 
1CO.6.17	Teka baa tee narung baka Ovoring-koo avaravaing beekaang tanuaang tee narung tanuaang deemparavaing.
1CO.6.18	Baari'antarariri otoriai kaukauroi oto'keta. Teing nii'ning oraka' nkonanka nkoampima tee mono-ita taapo'ke nkoampimaung, teka naning kaukauro nkovuma tee baka bakaang mono orari-antavaramaung. 
1CO.6.19	Ai' noru'ea' ee dakaang mono tee Kumponing bakaang Tanuaang bakaang pava meekava? Kumponinge te' sipuu' ee'noko te' ee'noo' otomaung. Tee ee'nara okovenung, da' deea'. 
1CO.6.20	Teie tee da' pankainge moo'ke moo'duinung napo' tororuma. Tee'koo dakaang monoi pankaing-antavei otoaing.
1CO.7.1	Enang ninge maku'derompii'naang tee diikaang kara daarimemuru'nung. Tampa' ee' makosi: Naning nampeesiarava' otoaing. 
1CO.7.2	Teka orara aarumo beremparimaung-koo tee, makosi, donkaani ba'aang oto'evuainge, ee'noko manikuma ba'ung oto'evuainge. 
1CO.7.3	Ba'unge tee kapoo' nampeesi-koo bi'ari otoining piavoko ba'aang avuaing. Tee' nari' ba'aange napo' ba'ung avuainge. 
1CO.7.4	Ba'aang baka bakaang mono tanatavarava', ba'unge deeko' makosi. Tee' nari' napo' ba'ung bakaang mono tanatavarava', teka ba'aange deeko' makosi. 
1CO.7.5	Orokoraria' otoai. A'noo' oki'nung batei-koo makosi nari' karereta kunsirarema otoree'naang deeko'. Ee'noko dama'ke mono konteereai; dii'ka tanatarariaruko Sietani'ke paararuri'neenga. 
1CO.7.6	Ninge boto siompansi minkuampa' nampeesirarii'naang, teka piarorima deeko' tee makosi. 
1CO.7.7	Ninge ee' naurampimang: Nampeesirariarui dei makosi ning-pina', nka noru'ansi o'nong nii' nari' oro'nanka deea' Kumponinge naruna' naruna' nkomuru'na'koo.
1CO.7.8	Enang ninge ee' naurampimang dii' nampeesirariaing ee'noko naaroonku: Dii' nampeesirariarui dei tampa', ning-pina' nari' otoripeu'. 
1CO.7.9	Teka dii'ka tanatarariauka'nung deeko', makosi, nampeesirariaing, karaa'ke boo' otorimaato'neenga.
1CO.7.10	Teka ninge ee' naurampimang dii' nampeesinii'nuka, a'noo' Ovoringe tee' ee'na' botoruru'na' ee'pina': Ba'aang ba'ung-eta tonta'aravauka', ee'noko ba'unge ba'aang sipuauka'. 
1CO.7.11	Ba'aang tonta'arara deeko' tee nampeesiarava' otoaing, nii'noo' napo' ba'ung-koo tampo'aravai.
1CO.7.12	Nii'ning-koo Ovoringe tero boto nkoevuria', teka teing-koo ninge aa'pamaang: Nii'nung Karistoo'koo baito-nupoong-koo narung ba'aang mutaanang-koonani ee'noko teni pinka'ari otoaing deeko' tee ninka nari' otoree'naang, teie tee, teni ba'aang sipuauka'nung. 
1CO.7.13	Ee'noko nii'nanie dootuu'koonanie ba'ung mutaanang-koong deeko' ee'noko tee pinka'ari otoaing deeko' teni ninka nari' otoree'naang, tenie tee, tee ba'ung sipuauka'nung. 
1CO.7.14	Donkaani mutaanang-koong teni manikuma ninka pinka'aresi tee beekaang nampeesi meeka'pari otong. Ee'noko nani manikuma mutaanang-koonani Karistoo'koonung ninka pinka'aresi tee beekaang nampeesi napo' meeka'pari otong. Ee'koo tee': Beekaang nampeesi meeka'pari otoaruko dei beurukaa' Karistoo' bakaninge biurukaa'pina' deempariarupeu'. Nka enang-pina' tee teing Kumponing bakaninge biurukaa'. 
1CO.7.15	Ee'noko naring-koo naveu mutaanang-koonaveu poka'koo piavoaing deeko', makosi, poka'aravaing. Poka'arako Karistoo'koonaveu tee-koo baru' noru' dai'aravauka', ai' Kumponinge tee da' mooa-koo miru'duing. 
1CO.7.16	Da' ba'aang ai' da' ba'ung Karistoo' masika'antavemaung deeko', dake noru'ea' nii'nung ninka otorekotaa' tokoona' nkoarapeu'nung: Domampepeu' ai' domampearupeu'.
1CO.7.17	Nka dii' Kumponinge bokururu'ning teing nii'namurii' otooto'koo pare'dariaina' besi'eriauka', teka tee otooto' tero naruna' naruna' Karistoo'ke tankee'duri aruru'nung komperi otoriai. Aung tee boto ninge sipamaung ookara dootuu'nupoong-koo osi kante-koo. 
1CO.7.18	Naning dopa' toto'nisi bokuvuko deeko' makosi, tee' Ju'koonung-pina' otoitaa' nanuaing. Napo' dopa' toto'paravaung bokuvuko deeko' makosi, tee' nari' Ju'deeaung-pina' otoaing. 
1CO.7.19	Dopa' toto' kapoo' deea', ee'noko toto'paravaung tee', kapoo' deea', teka Kumponing bakaang boto siong tee masikung. 
1CO.7.20	Dii' temurii' otooto'koo otorimaatoaing naruna' naruna', Kumponinge tankee'durio' otoriko'na' te'mung Karistoo'ke bakaning deentarii'naang bokuruu'na'mung. 
1CO.7.21	Da' tero naning-koo botovotonaa' deentari otoko Kumponinge bokuruu'nung deeko' tee' otoi simpiri'anta-koong taung besi'eauka'. Teka doona simpiri'anta-koong oro'parako deeko' makosi simpiri'daravaing. 
1CO.7.22	Baa naning tee bokuvuing nii'nung bakaang botovotonaa' deempari otoko tee unaa-antavuing Kumponinge, ee'noko tee' nari' tee baa bokuvuing tenang nii'nung bakaang botovotonaa' deemparava' otoko tee Karistoo' bakaang botovotonaa' deempari otong. 
1CO.7.23	Da' tee moo'duu' moo'ke. Nantoong biikaang dai'nisi deentari otoauka'. 
1CO.7.24	Mmaikori' ee, Kumponing-koo ima'mariri o'noriaing te' naro' bakaang bokubokue pe'numuring-navaro-koo naruna' naruna' teke o'noritaa'.
1CO.7.25	Enang teing nampeesiariaing-koo ning boto o'noa' Ovoring-eta, teka nkaang noru' arompimaang, Kumponinge piaamurai'nange naning dii'ke masika'antameriaing deeng-antamuu'nung. 
1CO.7.26	Ninge tee ee' noru'amaang: Nii' enang pore' kune'ampimaung-koo o'noritaa' makosi nampeesimaria' tamung o'noripeu'nung-koo tampa'. 
1CO.7.27	Arekee'? Da' da'aang-po'nunge? Teni sipeaina' besi'eauka'. Ai' da' da'aang otoaunge? Nampeainani besi'eauka'. 
1CO.7.28	Da' nemaka nampee-siraravaing deeko' oraka' nkorarava'. Ee'noko nerai'na' tee', nampee-siaravaing deeko' oraka' nkoarava'. Teka teing nampeesiariaininge tee arikung kune'aavaing kansi'koo, ee'noko ninge tee' oro' kune'eri'neeng-koo tee' minkuamaang.
1CO.7.29	Mmaikori', ninge tee naurampimang tee aung: Batei enang apuka'paring Ovoring bakana'mung-koong. Enang-eta' deto teing bii'ankaampi-po'nupoong bii'ankaampi oto'evoroaing-pina' otoroaing. 
1CO.7.30	Teing biromparimatomaing birompariaing-pina' otoroainge. Teing dotuarimatomaing dotuaria' otomaing-pina' otoroainge. Teing moo'moo' nkoaamatomaing tee moo' nkoaava' otoromaatomaing-pina' otoroainge. 
1CO.7.31	Teing nantoong kansi'koong nko-nko nkoaamatomaing teing kansi'koong nko-nko baru' aa'na' noru'ai nkoaava' otoromaing-pina' otoroaing, ai' kansi'koong avutevu' nko-nkonanka tankinuaing. 
1CO.7.32	Ninge pia-antarampimang dii' baru' norunoru'koo paa'dariri otoriauka'. Tee naning nampeesiaravaung tee Ovoring bakaang mintoong-koo kake'iiari otomaung Ovoring dotu-antavuaina' piavoitaa'. 
1CO.7.33	Tee naning nampeesiaru'nung bakaang noru' kansi'koo otomang, teni ba'aang dotu-antavuu'naang piavoma. 
1CO.7.34	Tee bakaang onou tee poka'ari otong. Teni nampeesiaravai ai' nerai'na' bakaang noru' Ovoring bakaang mintoong-koo otong. Teni Ovoring bakanani oto'koo piavomaang ookavetara-koo, mono ee'noko tanuaang. Teka teni nampeesiaru'nani tee kansi' bakaang mintoong-koo noru' otong, tenie ba'ung dotu-antavumaatoo'naang piavoma. 
1CO.7.35	Ninge tee aung dii' ee'ning dii'ka paku-koo naurampimang, dii' poterampii'naang deea', teka tampa' toosirariri otorii'naang, mataa'irariri Ovoring-koo, tunsi paakararia'.
1CO.7.36	Nii'nung naninge ee' noru'ui dei: nani manikuma nampeesi-koo kariviri'ai piokang napu'nisi tamung panka'koo makosi deea' nampeesiarava', ee'noko teie nari-antavuaing nampeesi-koo pakuvuitaa' tee, tee makosi, piavoaina' nkovuaing. Teie tee oraka'nko nkovua' nampeesi-koo miru'uma teni. 
1CO.7.37	Nii'na' napo' ee': naninge ninge minkuamana' aroo'ui dei, ee'noko tee' nari' nko-koo piavoi dei, tee' tampa'ke, teni nerai'na' nampeesiaravai tarevuaing. 
1CO.7.38	Tee tee-pina': Tee naning teni baurang nampeesiaravaing-koo pakuvumaung tee, kapoo' tampara teie nkovumaung; teka napo' tee naning teni tanatavumaung nampeesiaravaruko teie, tee kapoo' baru' tampara masikung nkovumaunge.
1CO.7.39	Teni ba'aang tee ba'ung-koo bi'ari otong tenang tee domampari otoko, teka tee ba'ung boo'pari dei teni tee makosi napo' nampeesi-koo piavoaing ninka Kumponing-koo kuunge. 
1CO.7.40	Teka teni deto basinoo' dotuari otopeu' teni nampeesiarava' otoi dei. Aung tee nkaang noru', ee'noko baru'noo' ee' noru'ansi o'nong: Ning-koo Kumponing bakaang Tanuaang otoko minkuamaa'nomaung.
1CO.8.1	Enang tee kapoo'nanka kumponing tositosinanka-koo darimpaamaung: Nii'ke tasi'pampiri otong tee' dii'ke aa'perimaung-koo, “Nii'ke tee-koo noru' deto basi kompampiri otong siompampipeu'nung.” Teka teing noru' deto basi narung siompaamaing teing tamung bii'ka daangamparimaing. Piaae deeko' nii' naro'ka puring-antameeripeu'. 
1CO.8.2	Naninge baka daangamparama ee' noru'upeu'nung: “Ninge ootukunung kapoo' noru'ansi otong.” Nka tee teie noru'ua' tee' Kumponinge pia-antavui otoina' teie noru'koo. 
1CO.8.3	Teka naninge Kumponing domange dai'ui dei Kumponinge tee bakaang naning tasi'pui noru'umaung.
1CO.8.4	Enang tee, arekee' noru'ampii'naang tee boontunang-koo Kumponing tositosinanka-koo akovitue darimpaamaung-koo? Makosie nii'ke nai-koo? Nii'ke aa' tee noru'ampiri otong kumponing tositosinankai kapoo' basi-antavaava' ookara kansi'koo, ee'noko amutemurii' kumponing otoroa', teka narung masikung Kumponing otong. 
1CO.8.5	Nantoonge tee, a'noo' aa'paamaung: Kumponinanka otorong ookaanka-koo paning ee'noko kansi'koo, mmau'nanka ookeng kumponinanka ee'noko ovontunanka. 
1CO.8.6	Teka nii'koo tee narung masikung Kumponing otong, tee Niuma. Ee'nara-ita ookara kapoo'nanka tavo'aramaung, ee'noko nii' tee-koo o'norimaunge. Ee'noko tee tee narung Ovoring otong, Jiisuu' Karistoo'. Tee ee'nara ookara kapoo'nanka teie pomaung ee'noko nii' teie domamariri o'noring.
1CO.8.7	Nka tee ookarai nantoonge aung amurii' noru' noru'aava'. Nii'ning tee nantoong dii'koo-nupoong aruaru'nanka teroita, temeng-koo datavoroi otoromaung, taamang daring mme' masika'antavai otong. Ee'noko teinge temurii' naiaama pankaruntoonge tee noru'aripeu' oraka' nkoarimaung. 
1CO.8.8	Taamange tee, bane aremurii'ke, Kumponing-aape be'antamuriauka'nung. Nii' naiampiarui dei doonko si'mariarupeu' Kumponing-koo. Ee'noko naiampiri dei deto si'mariarupeu' Kumponing-koo. 
1CO.8.9	Tanatarariai dii' purintaririning, naierima teing dii'koo aruaru'oroi otoroining orari-antaverereri'neeng. 
1CO.8.10	Tee ee'pina': Naninge boontunang-koong taamang nai-koo oraka' noru'umaunge tee da' oorupeu' boontunang naiaamanava-koo naikiko temurii' boontunang-koong taamang daang pina' noru'ei. Ee'noko teie oorura piavora paararupeu' bane pankaruntoonge oraka'pina' noru'uitaa'. 
1CO.8.11	Tee' nkorarako dakaang noru'ke tee orari-antavupeu' tee da'maiko' aruaru', Karistoo' tee-koo bou'nung. 
1CO.8.12	Nii'ning nii'maikorori'koo tunsie noru'arimana' siong-koo pore'oromaung, ee'noko biikaang tunsie noru'arimana' daang-antavariaina' nkoverima dake tee Karistoo'koo oraka'nko nkoveing. 
1CO.8.13	Tee'koo tee teie taamange mmaiko' dua'antavupeu'nung-pina' ooama ninge maa' ampauka'nung tee bio', tee ntara'ma'nung dua'antavami'neenga.
1CO.9.1	Enang tee, ninka tee' orokomarako dii'koo nii'ninge tokomeriko tee aa'pamaang: Arekee', ning ee naning pankaing deea'? Ning ee kara-okomui-nka deea'? Ninge ee Jiisuu' Karistoo' ooampa'? Dii' ee sinananka deea' nkaang nko-nko-koo tee-koo Ovoring-koo? 
1CO.9.2	Ning nii'ning-koo kara-okomui-nka deeaung deeko' ning tee dii'koo sira'mari o'nopeu'nung ning Kumponing-koo kara-okovui-nka, dii' dootuu'nupoong deentariru'nung-koo, ning taaramerira. 
1CO.9.3	Nkaang kara-dimpa' teing ning tokomaamaing-koo aung: 
1CO.9.4	Arekee'? Ning ee taura'marava' dii'ankoa taamang-koo nai-koo ntong tovang-koo? 
1CO.9.5	Ning ee taura'marava' dootuu'koonani nampansira nari' nanu'koo tee' Piita, ee'noko Ovoringe baara'mainkaang ee'noko nii'ning kara okovuri nkanuka nanaamana'? 
1CO.9.6	Arekee', nee' Baanabas naanka nanaankai kemurii'ka nko-nko nkoampematoainge mono bau'koonge manta'pario'? 
1CO.9.7	Baa naning tee piatooronuka˜koong tavu'koo nanuma taamange baka bau'aramaung? Baie tee taamang keempuma sinang nkavuaung? Baie tee naning kau'karenaumo-navontu bau'urimaung baka maa'kua'? Otoa'. 
1CO.9.8	Ee'noko nantoong biikaang noru' narung tee' minkuamaang ee? A, Moosesi-nung botoi tee' nari' napo' minkuvui otomaung. 
1CO.9.9	Ee'pina' daariari otong,
1CO.9.9	“Boromaka'koong muring dai'eriauka' uite'koong˜ sinang kau'ke ke'dee'koo botoverima, tee-koo uite'koo maa'kuaina'.” 
1CO.9.9	Kumponinge ee boromaka' narung noru'uitaa' tee' minkuvuu'? 
1CO.9.10	Nii' ee tee' minkumuria'? Tee aa' nii' minkumurima tee' daari-antavuu'nung. Ai' tee naning kansi'meemeng tee sinang nkavuaina' noru'uitaa' tee' meemeng-koo makosi. Ee'noko tee naning sinang-bire' tee sinang-koo nii'nariong nkavuaina' noru'uitaa' bire'koo makosi. 
1CO.9.11	Tee tee enang ninge Tanuaang bakaang kara dii'koo keempansi dei, arekee', baru' ee aa'na' manki'dori noru'erimang ning pakumeripeu'na'koo? 
1CO.9.12	Nii'ninge dii' ee' noru'daariko, “Nii' bakei bau'maarii'naang,” ninge tee' nari' baru' deto basinoo' noru'dampipeu'. Nka tee ninge bane makotuio' tee nkomarava'. Ninge arikananka bane tokoonamurii' doonko tamung meu'pamaung Karistoo'koong doorenang tampara arika'antavami'neeng-koo. 
1CO.9.13	Dii'ke ee noru'eria' teing Kumponing bakanava-koo mintoomparimaing teing tee, tee taamang teva-ita nkavamaung? Teing boontudomai mintoomparimainge tee, taamang-koo biikanariong napo' tevaro-ita nkavaamaunge. 
1CO.9.14	Tee'koo Ovoringe botomuru' nii' bakaang kara tampara nkavampiri daankiampimaing niikanariong teka tee-koo doorenang tampara-koo nkakampiainge.
1CO.9.15	Teka teing aing ning-koo makosining tee ninge nkavampa', ee'noko ninge aung nka-koo tampama daariampa'. Makosi, ning moompaing nkavampa'. Naninge daang-antamuauka'nung ning daangamarina'koo. 
1CO.9.16	Tee, ee': Ninge daankiama tee doorenang tampara tee, tee kapoo' ning daangamaravauka'nung tee-koo. Tee, nii'navung taung o'noa', aung tee daankinang nkoamaa'noaing. Tee doorenang tampara daankiamparui dei ning tee baru' oraka' tora'pampeu'. 
1CO.9.17	Aung amurii' nko-nko aroo'ansi nkoampaing deeko' teie tampa' maku'muaing, teka aroo'amparuko etumuio' nkoampaing deeko' tamung nkoamaa'noaing moo'dopa. 
1CO.9.18	Ai' ning aremurii' moo' kompampaing? Tee aa' nkaang moo' ee' oro': tee kapoo' ninge nka-koo makosi karakara tampara-koo tee ninge nkavamparuing. Tee kara tampara ninge daankiansing kapoo' otoaruing. Tee tee ee'nara nkaang moo'.
1CO.9.19	Ning moo' nkavama naning-koo botovotonaa' deea', teka ning ninka ootukunung biikaang botovotonaa' deeng-antamaramaung nantoong mmau' Karistoo'koo baramparama'naang. 
1CO.9.20	Ju'nupoong-ankoi tee ning Ju'nung deemaramaung Ju'nupoong baramparama'naang. Teing Moosesi-nung boto-koo kuung otoromana' ning tee' nari' tee boto-koo kuunung-pina' deemaramaunge teing baramparama'naang, bane tee ning tee boto-koo kuung o'noa'. 
1CO.9.21	Ju'deeaing baramparama'naang Moosesi-nung Boto-koo dama'due otoromaing ning tee tee boto-koo dama'dunung-pina' deemaramaung. A'noo' tee Karistoo' bakaang boto-koo kuung deemari o'noitaa' Kumponing-nung boto-koo dama'due o'noaung. 
1CO.9.22	Aruaru'oromaing-ankoi ning tee' nari' aruaru'momaunge teing baramparama'naang. Amentemeng-koo bere'maramaung aa'pama, “Makosina' nkomarama nii'ning baramparampaina'.” 
1CO.9.23	Tee ookara kapoo'nanka ninge nkoamaung tee bereng-anta-koo tee doorenang tampara, tee-koong biraanke mmau' ninka nari' kompampii'naang to'bii-antamaramaung.
1CO.9.24	To'bii-anta tee kapoo' masikung, ai' dii'ke ee noru'eria' teing nantoong kua'parimaing deikoo'koo tee kua'parimaung namu', teka narunge moo' nkavumaung. Tee' nari' kua'dariaing moo'koo nkakiriaina'. 
1CO.9.25	Ookara moru-nupoong tee paaravarimaung bii'ka tampa' tanatavarii'naang ootukunairu-koo. Biikaang moo' tee tamung baa'koong baakopo, da'deng mara'omaung; teka niikaang moo' tee pankaroonge oto'. 
1CO.9.26	Tee'koo to'bii-antamari ning kua'maramaung. Ning tamung auvi'au ki'bitu bai'ampaung, meu'pansi naro'. 
1CO.9.27	Nkaang mono doonko si'mari meung-antamaramaung Karistoo'ke bamuu'na' oto'koo aa'pama, “Dama'ke ninka dua'mara'neenga nii'ning daankiarankotaa'.”
1CO.10.1	Enang tee mmaikori', ninge noru'antarampii'naang dii' piamoing teing niumaraang Isireeli-nupoong-koo nkoaru'na' tasi'perii'naang. Teing ookara kamo'ka boonge nanau'ning, ee'noko ookara pirung meu' toto'pai tankinau'. 
1CO.10.2	Ee'noko tee kamo'naanka-koo pirung kuunge nanau'nung miru'noo' tee ookara tee' meeka'antavariru' Moosesi-koo kuung-nupoong deemparima. 
1CO.10.3	Ee'noko arikanameensi'ke nanaama taamang tovang ntong otoa'nameensi'ke ookarai taamang tee narung Tanuaang-etaing naiaako'. 
1CO.10.4	Ee'noko ookarai teri nari ntonari Tanuaang-etanari naiau', teieta boia' Tanuaang-aapeita tuuvuko. Ee'noko tee enang noru'ampiri otong tee boia' tee Karistoo' ee'nara teing ninka nanaako'nung. 
1CO.10.5	Nka, bane ookara biraanke-po'nupoonge, daping ookara-koo teing-koo Kumponing tee dotuaravaruko' biikaang aarumo orara-koo, ee'noko nanaama avitoitoi booroma biikaang mono dera'oroko' mee'bora' sirakamaa'koo.
1CO.10.6	Teing ee'ning kapoo' nkoaru'ning teing taa'ni'anta nii'koo nii' koono-anta-kooning oraka'nko piamori'neeng-koo teing-pina'. 
1CO.10.7	Tee'koo kumponing tositosinanka daangamperereria' otoaing teing-koo nii'ninge nkoaako'na'. Daari Meekunge tee naumurimaung teinge kumponing tositosinanka siong-koo bareariko'na' aa'puma,
1CO.10.7	“Teing nantoong paroro pankaing nkoaama, taamang ntong tovang naiaama, donkonaarai'nange moruarima siong-antaveeko'.” 
1CO.10.8	Ee'noko kaukauro nkoveriauka'nung. Teing-koo nii'ning tee' otorokotaa' kenaanka kivora-ita beenaumo kokorei' [23,000] dua'arira boorou'. 
1CO.10.9	Ee'noko nii' Karistoo' iirang-antana' nkomariauka'. Teing-koo nii'ning tee' nkoarikotaa' booroko' boru'ke kakiaariko. 
1CO.10.10	Ee'noko ukuusirariauka' Kumponinge pakururiaung-pina' tantarima. Teing-koo nii'ning tee' nkoariko'ning Orari-antai boo'antavuru'. 
1CO.10.11	Aing teing kapoo' teing-koo nkoaru'ning nii'ke oo-koo taa'ni'antananka, Kumponinge daari-antavuu'ning koono-antamurima nii' asi'naroong-koo o'norining naumurima tutuna'nupoong nkoarima opariru'na' biikanaroong-koo. 
1CO.10.12	Tee'koo nauramaang, da' purintari donkonii otomaung-pina' noru'dari deeko' bakei tampa' masika' tanatararavaing dua'dara'neeng-koo. 
1CO.10.13	Teka tenang kapoo' arikung deeko' ai' orara aarumo-koong piai meu'duko deeko' ee' noru'eaing: da' ookara paara-anta puru'koo makosi. Mmau' da'koo uro'nupoonge nantoonge temurii' paara-anta kune'au'nung. Kumponinge bakaning sipuriaung, ee'noko teie tee paara-anta taura'puauka'nung da' puru'koo, teka tenang paara-anta poko teie tee da' puring-antaruaing mmari'navung nauruma.
1CO.10.14	Tee tee mmaikori' ee, baari'antarariri otoriai kumponing tositosinanka siong-eta. 
1CO.10.15	Ninge daariamang dii'koo dii' onou-po'nupoong noru'dampima. Tasi'peri pinka'eriai kapoo' ninge naurampimatomaung dii'. 
1CO.10.16	Tereng biraanke-nareng biraanke-antavampima-narenge ee nii' naro'kamuriaunge tee ninka ereng Karistoo' bakaang ninka? Tevio' taamanavio' pisi'meerimanavio'ke ee naro'kamuriaunge Karistoo'koo mono ninka nari'? 
1CO.10.17	Tee aa' naro'kamurimaung, ai' tevio' tee navio' masikavio'. Bane mmau'ke nii', narung mono deeng-antamurimaung naro'ke tevio'ke pisi'meerima ookara. 
1CO.10.18	Oovereriaing teing Isireeli-nupoong Kumponing siompaamana'. Tenang taamang naiaama Kumponing-anko boonturomai darimpaamaung, arekee', Kumponing ninka ee teing naro'kavariaung? 
1CO.10.19	Enang arekee' miru'ari otong? Kumponing tositosi ee kapoo' masikung? Ai' tee kumponing tositosi-koo darimpaamaung ee kapoo'ke? 
1CO.10.20	A, tee' deea'. Tee ninge minkuamaatomaung kapoo' tee teing Ju'deeaing boontuarima, Daari Meekunge minkuvui otoina' aa'puma,
1CO.10.20	“Teing ma'nari-koo boontuarimaing, Kumponing-koo deea'.” 
1CO.10.20	Ee'noko piamoa' ma'nari ninka pisi'deerii'naang. 
1CO.10.21	Dii' tuaantariauka' ookarenta-ita, aa'noko Ovoring bakanareng-eta ee'noko ma'nari biikanareng-eta. Tee' nari' napo' ookavaako'ka-ita nari' taamaniriauka', aa'noko Ovoring bakanavaako'keta ee'noko napo' ma'nari biikanavaako'keta. Tee' makosina' deea'. 
1CO.10.22	Arekee', Ovoringe iirai uipaarii'anta-koo piamorimaunge? Arekee', nii' tee-koo ee dau basinoo' iirakutanankai?
1CO.10.23	Dii'ke aa'perimaung, “Amutemurii' kapoo' taura'pari otong nii'ke nko-koo.” Nka tee, ookara kapoo' pakupaku-po'nung deea' nantoong-koo. Amutemurii' kapoo' taura'pari otong nii'ke nko-koo masika', teka ookara kapoo'nankai puring-antamuriaung. 
1CO.10.24	Naning baka tanatavarama otoauka'. Ookara tee naruna' naruna' tanatameeriaing tampa' oto'koo. 
1CO.10.25	Tee ee'pina': Kara otoaruko deeko' kapoo'nanka baaveroma baaveaavaining tee makosi, naieriaing, nka nia'kiria' boontunang-koo darinii'pina' norunoru'erima. 
1CO.10.26	Ai' “Ootukunung kansi'po' tee Ovoring bakaang.” 
1CO.10.27	Ee'noko da' naninge masika'anta oto'evuaunge bokuruko nanu'koo piarora deeko' makosi, naieaing ookara kapoo' aruaining nia'kia' boontunang-koo darinii'pina' norunoru'era. 
1CO.10.28	Teka nii'nung naninge aa'duko deeko', “Aung kumponing tositosi-koo darinii',” tee, tee'puko naieauka'. Tevunge tee naning bakaang masika'anta orariearupeu' ee'noko bakaang domang mooavari otopeu'. 
1CO.10.29	Ninge da' dakaang domang minkuampa', tee bakaang domang minkuamaang. Bane nia'kia' naiemaung, nii'nunge ooruma oraka' noru'du'neeng. 
1CO.10.30	Ninge tee naiamira deeko' Kumponing-koo tampara tampampeu', teka naiampauka'nung. Piamoa' nii'nunge ning oraka' noru'muu'naang. 
1CO.10.31	Tee'koo taamang-koo naikima ntong tovang-koo, aming kapoo' nkoveaing-koo, nkoveaing ootukunung kapoo' Kumponing pankaing-anta-koo. 
1CO.10.32	Nii'nung naning dua'antaveauka', arera, Ju'nung deeko', Ju'deeaing-koong deeko' ai' Kumponing bakaning dootuu'nupoong-koong deeko', tee' nari' ookara nantoong ninge dotu-antavaramaung avuntevunge. 
1CO.10.33	Ninka paku-koo besi'marava', teka ookara nantoong paku-koo moo'arii'naang.
1CO.11.1	Barerariaing ning-koo ning Karistoo'koo baremaramana'.
1CO.11.2	Dii' teing tampenanka tantampimaang ning norunoru'merimaung-koo ee'noko tee naurampiru'nung aarumo tampa' ima'eri otomaung-koo. 
1CO.11.3	Teka ninge dii' pia-antarampimang tee Karistoo' noru'erii'naang tee tee Bore' ookara donkaang kante-koo, ee'noko donkaani tee manikuma-koo bore', ee'noko Kumponing Karistoo'koo bore'. 
1CO.11.4	Baa donkaani kunsiaravaing nii'na' tarampeearavaing˜ bore' daka'paritaa' tee tee Karistoo' dore'ua' otong, bakaang Bore'. 
1CO.11.5	Nii'nani manikuma oosirarimanoo'ke kunsiarapeu' nii'na' tarampeearapeu' bakaang bore'koo baarong maniku'koo makosina' kurumparava' tenie tee ba'ung dore'ua' otong, tee bakaang bore'. Teni tee teni-pina' nari' dapo kaariarinani-pina' maia'po'nani. 
1CO.11.6	Nii'nani manikuma bore'koo baarong kurumparavarupeu'nani makosi, dapo opui napu'arapeu', teka kaariari oto'koo maia'opeu'nung deeko' makosi maniku'koo makosina' baarong kurumparavaing napo', bore' daka'pui. 
1CO.11.7	Donkaani tee bore'koo baarong kurung-koo makosi deea' dootuu'koo oosirarimanoo'ke, ai' teie tee tavo'antavumaung Kumponing bakaang oro'oro'na' ee'noko tee meenasi bakaang; teka manikumai donkaani bakaang meenasi tavo'antavumaung. 
1CO.11.8	Tutuntoma tee donkaani manikuma-ita Kumponinge nkovua', teka manikuma donkaani-eta nkovuu'. 
1CO.11.9	Donkaani tee Kumponinge manikuma nkoevua', teka manikuma Kumponinge donkaani nkoevuu'.
1CO.11.10	Tee'koo manii'koo bore'koo baarong kurumparimatoaing taa'ni'anta-koo donkaani deto deeng-antavui, ee'noko koosinunankai ooaama dotuarimatoai. 
1CO.11.11	A'noo' tee ee'koo: Manikuma donkaani-eta tonta'arava', napo' donkaani manikuma-ita tonta'arava' Kumponing bakaang aarumo-koo. 
1CO.11.12	Tee' nari' manikuma donkaani-eta nkovuu'na'koo napo' tee' nari' donkaani manikuma-ita ponto'aramaung, nka aing ookara teing Kumponing-etaning. 
1CO.11.13	Dii'ka-koo arekee', oosirarimanoo'ke bore'koo baarong kurumparava' manikuma ee kunsiarapeu' Kumponing-koo, makosie? 
1CO.11.14+1CO.11.15	Enanaroong-koo nii'ke nantoong-koo nkoaramana' ooampima dei tasi'pampipeu' makosina' ee': Narung donkaani dapo isikung otoi tampa' deea', ee'noko nani manikuma dapo isikung oto'evuitaa' tee tampa', ai' tee tee bakaang meenasi. Aming-koo, nna' Kumponinge tee dapo avuu' bore' daka'koo. 
1CO.11.16	Baa nii'nung naning minkuminku-koo piavoko ee' naurama'naang, “Nii'namurii' aarumo oto'memuria', ee'noko Kumponing bakaning dootuu'nupoong osi kante-koo oto'evoroa'.”
1CO.11.17	Naurampima aing botovotonanka napo' narung tuumpi oto'memung ninge minku-koo ee': Dii' naro'darima oraka' nkoverimatoininge tamparananka daka'purimatoi. 
1CO.11.18	Tutung tee taaravansieeng dii'koo tankatankaang otong tenang dii' dootuu'koo naro'darima, ee'noko ninge masimasika'antavamang. 
1CO.11.19	Aming-koo, nna' aarumo tankatankaang tee masika' tavo'kuaing dii'koo tasi'pampiaina' baata areing masika'pariri otong. 
1CO.11.20	Tee tee taamang dii' nai-koo naro'darimaung Ovoring-nung tamperima Ovoring-nung taamang deea', 
1CO.11.21	ai' tee tee nariona' dii'ka naierimaung ee'noko tee'koo nii'ning peeravorokoo' ee'noko nii'ninge naiaamatoma kanu'antavarikoo'. 
1CO.11.22	Arekee', osie diikanoo'ke taamang ee'noko ntong tovang ee naieriarupeu'? Kumponing bakaning dootuu'nupoong ee oki'na'anta-koo piarorimaunge, ee'noko ata'oi'nuka maia'anta-koo? Are'dampii'naang ninge; daangantampii'naang? Bakei, katua' tee'koo.
1CO.11.23	Tee pare'naanta ninge naurampiru'nung Ovoringe baka po'antavuu'nung. Te'mung muunga Judasie tooka kompura kare-nupoong-koo sivuu'na'mung Ovoring Jiisuu'ke berete' nkavura, Kumponing-koo tampa', tampura tenang pisi'uu' ee'noko aa'puu', 
1CO.11.24	“Aung tee nkaang mono makosi dii' nee'dampima boo'koo taura'maring. Ee' naierima ning noru'merimatoaing.” 
1CO.11.25	Taamang bakearako tee tee' nari' napo' tereng uaini-po'nareng nkavura aa'puu', “Enang-eta deto areng-koo naikirima ee' noru'merimatoaing, ninge Kumponing ninka nerakung kara naroong-anta nkaang erenge pinka'antavantu'nung dii' domantarii'naang.” 
1CO.11.26	Tenang naierima aung berete' ee'noko tuaantarima areng-eta' dii'ke sira'perimatoaing tee Ovoring dii'koo boo'paru'nung poainoo'ke basi.
1CO.11.27	Tee tee enang naning tee berete' naivuaing tuaamparama tereng-eta Ovoring bakanareng-eta makotua'na' nkovuma tee tee tuumpivuaing mono-koo ee'noko ereng-koo Ovoring bakaang-koo oraka'nko nkovuing-koo. 
1CO.11.28	Naning tee tutung baakeenearavaing baka mme' naivua' bakanavio' berete'koo ee'noko teru' tereng-eta. 
1CO.11.29	Ai' tee naning Ovoring bakaang mono tampa' tasi'pua' naivuaing tee tee baka orari-antavaravaing tee-koo naivuing-koo. 
1CO.11.30	Tee'koo ee'na'koo mmau' dii'koo-nupoong aruaru'oromaung ee'noko siipavorokoo' ee'noko mmau' boo'parikoo'. 
1CO.11.31	Tutung dii'ka tampa' simpesimpe'daripeu'ning deeko' teie orameng-koo simpe'duriarupeu'. 
1CO.11.32	Teka Ovoringe orameng-koo simpe'durima tee, teie koong-antarurimaung baurukaa'pina' asi'noo'ke dii' kiimata-nupoong tanturi'neeng-koo kansi'nupoong ninka nari'. 
1CO.11.33	Tee'koo mmaikori', taamang-koo naro'darima tampa' navurariri tata'deeria' naierimatoai. 
1CO.11.34	Nii'nung peeravoko osie taamang-antaverimatoai diikaang naronaro' kiimata-po'nung deempara'neenga. Dama'ke mora napo' nii'ning naurampiaing.
1CO.12.1	Enang dii' mmaikori', ninge dii' noru'koo pia-antarampimang teing kapoo'nanka Tanuaang-etaning avuavu'. 
1CO.12.2	Dii'ke noru'eri otong tenang dii' mutaanang-koo otoriko'nang Kumponing tositosinanka siompereri poorarima noru' masikung nkaveriaruko'. 
1CO.12.3	Nka tee dii' enang sirapo'aaperaririo' naurampimang Kumponing bakaning nantoong masikeng tasi'pereriaina'. Nii'nung naninge Jiisuu' barakosi'koo tampuko noru'eriaing tee naning Kumponing bakaang Tanuaang-eta karoaung. Ee'noko naninge Jiisuu' tee Ovoring tampuko noru'eriaing tee naning Tanuaang Meekung-eta karomaung, ai' naninge tamung tee' minkuvuarupeu'. 
1CO.12.4	Teing mmau' Tanuaang Meekung-etaning avuavu' otorong, teka Tanuaang teing avurimaung tee narung masikung. 
1CO.12.5	Teing nko-nkonanka tee amutemurii' otorong, teka narung masikung Ovoring Jiisuu' Karistoo'. 
1CO.12.6	Napo' nii'ning otorong amutemurii' iri' Kumponing-etaning mintoomparimaing, teka Kumponing tee narung masikung teing kante-koo mintoomparamaung. 
1CO.12.7	Tanuaang Meekung bakaning nantoong-koo ookara-koo kante avutevu'ari taa'ni'antavaramaung, pakueea'naang. 
1CO.12.8	Nii'nung-koo Kumponinge kara matau-po'nung makosi-antavumaung Tanuaang Meekunge. Nii'nung-koo kara noru'po'nung avumaung teie narunge Tanuaange. 
1CO.12.9	Nii'nung-koo arikung kune'uko masika'anta deto basi avumaung teie narunge Tanuaange. Nii'nung-koo Tanuaang-etaing avuavu' siipa-po'nupoong taare-anta-koonung avumaung teie narunge Tanuaange. 
1CO.12.10	Nii'nung-koo nko-nko deto basi nko-koong avumaung. Nii'nung-koo tarampee-koong avumaung. Nii'nung-koo iri'nanka Kumponing-etaning ee'noko oreng simpe'koong noru' avumaung. Nii'nung-koo Kumponinge kara tasi'paa' meneng-koo sipumaung minkuvuu'naang. Nii'nung-koo napo' oovunara tasi'paa' menenge kara bere'koong noru' avumaung. 
1CO.12.11	Aing teing ookara narung Tanuaang bakaning nko-nkonanka. Teie ee'narai tankaampumaung naruna' naruna' kante piavomana'.
1CO.12.12	Tee ee'pina': Naninung mono tee avatevaro-po'nung, nka teing avatevaronanka tee narung mono. Karistoo' bakaang mono tee' oro'ke. 
1CO.12.13	Bane nii' Ju'nupoong nii'noo' Ju'deeaing, dai'nisinuka nii'noo' dai'ariaing, nka tee narung Tanuaang-koo kuunge meeka'antamariru'nung-koo tee nii' narung mono deemariri otong ee'noko tee ookara narung Tanuaang okomuring makosina' iri' nka-koo. 
1CO.12.14	Naning-koong mono nari' oro' deea', nka tee avatevaro. 
1CO.12.15	Kau'ke deeko' aa'pui dei, “Ning aa' bireng deea', tee'koo ning mono-koo-navio' deea',” teie temurii' karai tee mono-ita bita'aravarupeu'. 
1CO.12.16	Ee'noko dome'ke deeko' aa'pui dei, “Ning aa' duta deea', tee'koo ning mono-koonavio' deea',” teie temurii' karai ee temono-ita bita'arapeu'? Otoa'. 
1CO.12.17	Ootukunung mono duta narung deempari dei, taara-nko are' otong? Napo' ootukunung mono dome' narung deempari dei nuuraa'nko arerai? 
1CO.12.18	Nka tee masika'pari otoina' ee': Kumponinge avitevio' be'nu'uring kantena' narung mono-koo tee' nari' nii' narung mono-pina' oto'koo bamuru'na'. 
1CO.12.19	Ookara mono-koo namaranoo' naro' otoi dei, arekee' mono tampampipeu'? 
1CO.12.20	Nka tee masika'pari otoina' ee': Avatevaro otong teka narung mono tee. 
1CO.12.21	Dutai aa'puarupeu' bireng, “Ning da' piamoa'.” Napo' bore'ke kau' tee'puarupeu'. Katua'. 
1CO.12.22	Nii'nairu mono-koo aruaru'nairu tampampimanairu tee tenairu-koo makosina' nkovupeu'. 
1CO.12.23	Ee', nii' dotumarimaung otoko nii'nairu mono-koo oraka' oonairu, ee'noko tee tampa' masika' nepu'mariri duaanamarimaung oo-koo makosinairu deea'nairu. 
1CO.12.24	Teka tee tampa' oonairu baru' tanatavampiaung. Tee' nari' Kumponinge mono be'nuve'nu'uu' nepu'arava'nairu nepu'ui. 
1CO.12.25	Tee'koo tankatankaang otoaroo'naang mono-koo, teka navarona' mono tampa' tanataveeai nari'. 
1CO.12.26	Nii'navaro mono-koo sisikeeravoko tee ootukunairu nari' tora'paavaing. Navaroi daangang nkavuko deeko' ootukunairu nari' dotuariaing.
1CO.12.27	Enang tee dii' Karistoo'koong mono, naruna' naruna' avatevaro otoring. 
1CO.12.28	Ee'noko Kumponinge bakaning dootuu'nupoong-koo aing ee'ning miru'uru': tutuntoma teing kara okovuri nkanuka, kemu'kana' teing nakaroarimaing˜, beemu'pina' teing kapoo' Kumponing-etaning naunuka, teketa teing iri' ninka nko-nko nkoaamaing, teketa teing Tanuaang Meekung bakaang avuavu'po'nupoong siipa-po'nupoong taare-anta-koong, teing nko-nko pakupaku-po'nung nkoaamaing, teing nko-nko tampa' tankaampaamaing nantoong-koo, ee'noko teing kara tasi'paa' oovunara menenge kareaamaing. 
1CO.12.29	Arekee', ookarai kara okovuri nkanuka naing ee? Ai' ookara ee nakaronukai? Napo' ee ookara kara-naunukai? Ai' ookarai ee iri' ninka nko-nko nkoaamaing? 
1CO.12.30	Ookara ee tee avuavu' taare-anta-koong oto'evorong? Ookara ee oovunara menenge kareaamaung? Ookarai ee kara bere'aamaung? Otoa'. 
1CO.12.31	Teka paaraveriaing tee Tanuaang Meekung bakaning avuavu'nanka pankeng masikeng nka-koo. Ee'noko ampa'doriauka' piaanavung navunge avuavu'nanka kong-koo makosi.
1CO.13.1	Piaa tee kapoo' masikung ee' oro': Bane ning karompeu'nung dei teie karakarai amutemurii'nankai ookenge nantoong biikaange ee'noko koosinunanka biikaange, teka piaa o'noarui dei ning-koo, ning tamunsi'nung kareng kenkorinumaung-pina', tankeri' aako keeiinumaung-pina'. 
1CO.13.2	Ning oto'memupeu' avuavu' tarampee˜ koong ee'noko ookara kapoo' makensi'ning noru'ampeu'nung-koong ee'noko ookara kapoo' opansi noru'koong, ee'noko tee masika'anta iu'nanka tonta'koong makosi oto'memupeu', teka piaa oto'memuarui dei tee ning kapoo' deea'. 
1CO.13.3	Nii'noo' ata'oi'nuka bau'arama kapoo'nanka o'marapeu', nii'noo' nkaang mono amarapeu' arikung kune'koo daangang nka-koo, teka piaa oto'memuarui dei, kapoo' nkavampeu'nung otoa' tee-koo.
1CO.13.4	Piaa tee oraka' nkoaako da'deng maku' deeaung; 
1CO.13.5	Piaa tee nantoong tampa'nko, mamairo deea'; 
1CO.13.6	Piaa tee baka daangang deea', nantoong baa'pina' noru' deea', makotua'na'nko deea', baka nii'ning puru'na' besi' deea', iirankesi' deea', orananka-koong deeru tarevua' otoo'naang, mero' noru'uaung, dotuaravaung orara-koo, teka doturotuarakoo' kara masikung siompaamaing ninka. 
1CO.13.7	Nii'nung naning piaavema deeko', bane aming kapoo' tavo'kuko, dake doong kante sipeauka'nung tee, tee masika'anta-koo piaromaatoaing, tampa' nkoaravaing-pina' noru'emaatoaing, ee'noko purintari tee paku-koo otomatoaing.
1CO.13.8	Piaa tee doong kante makotui otomaung, teka tarampee-koong karananka deeko' teing bakearavaing. Oovunara menenge karananka deeko' teke oparavaing. Kara noru'po'nung deeko' teke botu deemparavainge. 
1CO.13.9	Tee avuavu' noru'koong nkavampimana' dupearavaung, ee'noko tarampeemarimana' dupearavaunge. 
1CO.13.10	Teka ookara kapoo' masikananka dupeariri oro'pariko, teing kapoo' dupeariaing piamoriauka'nung. 
1CO.13.11	Tee ee'pina': Tenang ning tooto'mari ning tooto'pina' karonko', tooto'naunge noru'anko', ee'noko tooto'pina' taarakanko'. Enang tee panka'marara tooto'pina' napo' nkomarava'. 
1CO.13.12	Nii'noo' ee': Enang nii' tee' ookampimaung uu'aa' paparo-koo ookampipeu'na', teka dama' oing bari'meeri oomeeriaing. Enang tee nkaang noru' dupearava', teka dama' tee ninge dupeansi tampa' tasi'pampaing tee-pina' Kumponinge ning o'mui noru'mui otoina'. Tee'koo aa'pamaang: Piaa tee kapoo' masikung, ai' doong kante makotui otomaung. 
1CO.13.13	Ee', aing beenaumo kapoo' pankaroong otomatoaing aa'ning: masika'anta, Ovoringe moo'muriaing-koo noru', ee'noko piaa. Teka pankaing masikung teing-koo napo' tee piaa.
1CO.14.1	Tee tee enang piaanavung to'bii-antarariritaa' teing avuavu' Tanuaang-etaning kong-koo paararariaing, teing-koo deto basining aa'na' piarorima, baru'noo' tee tarampee-koong. 
1CO.14.2	Baa naning tee Kumponinge kara tasi'paa' meneng-koo sipui avumaung deeko' tee, karoaing Kumponing-koo teie, teka nantoong-koo deea', ai' nantoonge tasi'paavarupeu' tee tee' oovunara menenge karoko tanuaang-eta minkuvuma teing kapoo' baku'nisining. 
1CO.14.3	Teka tee naning tarampeearamaung tee, teie kara sira'pumaung nantoong iri'antavurima, tampara aarumo siong-koo aroo'antavuri domang kuaa'antavurima. 
1CO.14.4	Tee naning oovunara menenge karomaung tee baka puring-antavaramaung, teka tee naning tarampeearamaung teie tee puring-antavurimaung teing nii'ning nari' dootuu'arimaing. 
1CO.14.5	Piamoi otong ning dii' oovunara menenge kara-koo, teka baru'noo' aa'na' piamoi otong dii' tarampeerarima kara sira'koo, ai' tee naning Kumponing bakaang kara sira'pumaung tee deto basi tee-koo naning-koo oovunara menenge karomaung-koo. A'noo' naning kara-bere' otoko deeko' makosi teie pakuvuripeu' teing nii'ning nari' dootuu'arimaing puring-anta-koo. 
1CO.14.6	Dii' mmaikori' ee, ning dii'anko mora oovunara menenge karompeu' ee'noko tokoona' kapoo' makensi'nung Kumponing-etaing oo-antamupeu'ning naurampia' deeko', kapoo' baku'nisi-koong noru' amupeu'nung sira'derompia' deeko', napo' karantamuko tarampeemarama puring-antarampiaruko deeko', ee'noko kapoo'koo nau-antarampia' deeko', arekee' dii' ninge pakurampipeu'? 
1CO.14.7	Tee-pina' kapoo' boo'nanka otoromaung, aa'ning kovi, tankovani'. Tenang nii'na' karoko arekee' kena-koong aurong tasi'pampipeu'? 
1CO.14.8	Ee'noko piatooronuka˜ biikaang tuuviri nii'na' puumpupeu', arekee' teinge piatooronukai noru'aapeu' tavu'koo bokuvurimatomaung deeko'? 
1CO.14.9	Tee' nari' daka tampa' siraka'antavearuko karema dakaang menenge arekee' tasi'paapeu'? Da' aa' tamung doona-koo karemang. 
1CO.14.10	Otorong karananka amutemurii' ootukunung kansi'koo, ee'noko kareaamainge kante tasi'pai otorong noru'amaang. 
1CO.14.11	Teka ninge naninung kara tasi'pamparui dei tee naning ning karamumaatomaung damisimai ning-koo, ee'noko ning damisimaie tee-koo, ee'noko tee' pakumeerearupeu'. 
1CO.14.12	Dii' tee' nari'ke. Dii' aa'na' piarorimaung nka-koo teing avuavu'nanka Tanuaang Meekunge amurimaing. Makosi, purintariaing nka-koo temurii' dootuu'nupoong naro'ka puring-anta-koong.
1CO.14.13	Tee'koo tee naning avuavu' oovunara menenge kara-koong oto'evuing eentavaravaing napo' tee kara bere'koong iri' nka-koo. 
1CO.14.14	Ning oovunara menenge kunsimarama nkaang tanuaang narung kunsiaramaung, teka ninge noru'ampa' tee kapoo' minkuamaung. 
1CO.14.15	Enang arekee' nkomaravaing? Tee aa' kunsimaravaing nkaang tanuaang narung ninka, napo' kunsimaravaing nkaang onou ninka. Ee'noko kenamaravaing nkaang tanuaang narung ninka, ee'noko napo' kenamaravaing nkaang onou ninka. 
1CO.14.16	Tenang dake Kumponing biraankeveko tanuaang narung ninka oovunara menenge, arekee' naning da' ninka nari' tamung otomaunge masikee-antarui “Masikung” tampupeu'? 
1CO.14.17	Bane dakaang eenta Kumponing-koo makosina' tampeinge, tee nii'nung naning paku-antavea' otong. 
1CO.14.18	Ninge tampara tampamang Kumponing-koo, oovunara menenge karomaung-koo mmau'namu'pie, dii' divu'dampiri. 
1CO.14.19	Teka dootuu'nupoong naro'arimanoo'ke namoora'noo' sirapo'ke kara-koo piamomaung, baru' oovunara menenge karoma doong o'anta-koo piamoaung.
1CO.14.20	Mmaikori' ee, bakerariaing toire' biikana' noru'koo. A'noo', orara matau-koo toire'pina' amakorariri otoriaing, teka petaa'doriaing diikaang noru'koo. Aa'periauka', “Oovunara menenge kara tee taa'ni'anta pankaing Kumponing nii'anko otomaung-koong.” 
1CO.14.21	Ai' Kumponinge naunaua-antavurii'naang mau'urima Isireeli-nupoong-koo aa'puu',
1CO.14.21	“Akoing-koo karoma karavarampaing nkaning, akoing biikaang karai. Teka bane tee' nkoanko taaramaavauka'nung.” 
1CO.14.22	Daari Meekunge tee' minkuvuio' nii'ke noru'ampiri otong tee oovunung menenge kara tee taa'ni'anta makosi, teing-koo masika'anta oto'evoroining-koo deea', teka teing-koo masika'anta-koo kontevoromaing, teing koono-anta-koong. Ee'noko teka tee tarampee tee masika'anta-po'nupoong biikaang, masika'anta-koo kontevoromaing biikaang deea'. 
1CO.14.23	Ai' dootuu'nupoong oosiarira ookara oovunara menenge kareaako tenang nantoong tamung masika'anta oto'evoroaing te' poropeu', porora aa'paapeu', “Dii' kanu'daririning!” 
1CO.14.24	Teka ookarai tarampeerariko naning damisimai, nii'na' naning masika'anta oto'evuaung pora taaravuko tee ootukunung taaravupeu'ning karai too'pupeu' tee, noru' tante-antavuma. 
1CO.14.25	Kapoo' bakaang makensi'nanka sirapo' po'antavupeu' ee'noko miinge keemparara Kumponing daangampupeu' aa'puma, “Kumponing masika' dii'anko otong!”
1CO.14.26	Arekee', dii' mmaikori'? Tenang dootuu'koo naro'darima avutevu' nko-koo piaroriaing makosi, nii'nung kena ninka, nii'nung nau-anta ninka, nii'nung Kumponinge sira'naare ninka, nii'nung oovunung menenge kara, nii'noo' kara-bere' ninka, teka ootukunung nkoverima teing nii'ning dootuu'nupoong puring-antana' nkoveriaing. 
1CO.14.27	Oovunung menenge kara otoko deeko' makosi kenaankara deeko' nii'noo' beenaumo-koo basi oovunung menenge kareaapeu', ee'noko doompeitaa', ee'noko nii'nunge biikaang kara bere'evuriko. 
1CO.14.28	Teka dootuu'koo naro'arimaing-koo naning kara bere'umaung otoaruko deeko', makosi kareaavauka'nung teing nantoong oovunung menenge kara-koo piavoromaing. Tamung bii'ka kareaavaing Kumponing ninka. 
1CO.14.29	Teing-koo nakaro-nupoong˜koo makosi, kenaanka nii'noo' beenaumo kareaavaing, ee'noko ookara baroromparirio'. 
1CO.14.30	Tenang nii'nung karoi otoko nii'nung-koo Kumponinge kara-sira' tavo'kupeu' naning ba'nampari otomaung-anko, makosi tee tutuna'nung bakearavai. 
1CO.14.31	Dii' teing ookara batei oto'deruriaing diikaang kara minku-koo Kumponing-etaning tarampeerarima naruna' naruna', ookara barerarira tampara aarumo siong-koo domang kuaa'antareeriaing. 
1CO.14.32	Teing nakaro-nupoong bii'ka bake-anta-koo makosi, nii'noo' nempariai nii'nung batei-koo. 
1CO.14.33	Ai' Kumponing tee toosi-paa'koong deea', teka mooa-koong.
1CO.14.33	Ookara dootuu'nupoong osi kante-koo nkoarimana' tee' nari' nkorarii'naang naurampimang. 
1CO.14.34	Maniku' teie, dooroomparimatoai dootuu'koo naro'darima. Teing kara-koo taura'paria'. Teing tamung doonko otoroaing tee' Moosesi-nung botoi minkuvui otoina'. 
1CO.14.35	Kapoo' noru'koo piavorora deeko' biumatakaampi tana'aariaing osia, ai' maniku'koo tee maimaia' dootuu'koo meu'ke kara-koo. 
1CO.14.36	Arekee'? Dii' ee okora'nuka tee Kumponing bakaang kara? Ai' dii' nainge nkaveru'nunge tee Kumponing bakaang kara, nii'ninge deea' ee? 
1CO.14.37	Nii'nung naning ee' noru'ari dei, “Bakei nakaronara ning,” nii'noo', “Tanuaang-etaning avuavu' oto'memuing,” noru'uaing teie tee kapoo' ninge daarirerompimatomaung dii'anko tee ee'nara boto Ovoring-etaing. 
1CO.14.38	Baa naning tee tara'oa' taaravuaing tee napo' naninge taaravuauka'nunge. 
1CO.14.39	Tee'koo, mmaikori', bia'doriaing tarampeerari minku-koo, teka oovunung menenge kara poteveriauka'. 
1CO.14.40	Teka oosirarimanoo'ke ookara kapoo' makosina' nkoveriaing narung mono-koo-nupoong pakureeritaa'.
1CO.15.1	Enang tee dii' mmaikori' ninge tee tampara doorenang tero daankirerompiru'nung napo' noru'antarampii'naang miru'noo' sira'pama. Dii'ke tero nkaverira enang ima'darimaung tee-koo. 
1CO.15.2	Tee-koo tampara doorenang-koo kuunge domantariri otorimaung, a'noo' tee tee' nari' ninge naurampiru'na' pinka'eri dei ai' dii'ke daang masika'antaveriarui dei. 
1CO.15.3	Tee, ninge dii'koo danto tuu'antu' tee-pina' kapoo' tutuna'nung pankaing masikung tee kapoo' ninge nkavantu'nung. Aa'noko tee Karistoo' boo'paru' niikaang oraka' nkonanka-koo tee' Daari Meekung masika'paru'na'. 
1CO.15.4	Aa'noo' dako'au', napo' domamparu' beenang doong deemparako tee' Daari Meekung masika'paru'na'. 
1CO.15.5	Aa'noo' napo' Siipas-koo oro'paru', napo' teing nanai'keta kenaankara-koo oro'paru'. 
1CO.15.6	Napo' dama'ke teing-koo pa'noko' daaku' divu' nii'maikorori'koo oro'paru', Ee'noko teing-koo dapi' ookara mme' domampariri otorong, teka nii'ning boorou'ning. 
1CO.15.7	Napo' dama'ke Jeemisi-koo oro'paru', teketa ookara kara okovuri nkanuka-koo. 
1CO.15.8	Asirang-koo masipo' ning-koo oro'paru' ta'nimpaarii'na' ponto'antamuma mme' iri'moaruko. 
1CO.15.9	Ninoo' tee ee'nara asi'noo'nung kara okovuri nkanuka-koo, teka ning kara-okovui-nka tang-koo makotumpa', Kumponing bakaning dootuu'nupoong oraka' nkoaranko'nung-koo. 
1CO.15.10	Masika' kara-okovui-nka deemari o'nong, nka Kumponing bakaang piaae avusiro'ari bakaang kara-okovui-nka deeng-antamuio'. Enang tee avusiro' ning pare'muu'nung iri' otoaung deea'. Bakei teing ookara-koo deto basimari mintoomaru', a'noo' tee ning deea', teka tee Kumponing bakaang avusiro' ning-koo otoing. 
1CO.15.11	Ai' tee tee bane ninge ee'noko teinge nari' daankiampimaunge tee tee ee'nung niikaang kara, ee'noko tee dii'ke masika'antaveru'.
1CO.15.12	Karistoo' boo'keta daa'aru'nung daankiampimaung deeko' aming-koo nii'ninge dii'koo koroarima aa'paamaung, “Boo'keta daa' otoa'?” 
1CO.15.13	Boo'keta daa' otoarui dei, Karistoo' baka tee daa'aravaruu'nung deemparapeu'. 
1CO.15.14	Ee'noko Karistoo' boo'keta daa'aravaruu'nung dei, tee kara nii'ke daankiampimaung tee tamunsi'nung ee'noko diikaang masika'anta tamunsi'nunge, 
1CO.15.15	ee'noko napo' daang minku-nupoong deemaripeu' Kumponing-koo, aa'pampimaung-koo, “Karistoo' Kumponinge boo'keta daa'antavuu'nung,” ai' Kumponinge daa'uarupeu' boo'keta daa' otoarui dei. 
1CO.15.16	Boo'nuka daa'uriarupeu'nung deeko' Karistoo' tee'ke, bane pankainge, daa'uarupeu'. 
1CO.15.17	Ee'noko Karistoo' daa'uaruu'nung dei diikaang masika'antai kaari'darima diikaning oraka' nkonanka-koo kuung otoripeu'. 
1CO.15.18	Ee'noko teing napo' Karistoo' bakaning boorou'ning tee paa'ariri otopeu'. 
1CO.15.19	Teka tee nii'ke ee' noru'ampira Karistoo'ke enang-navaro navaro-koo otooto'koo pakumuriaing ee'noko dama'navaro-koo paa'mariri, nii' teing piaaru'nuka ookara-koo dau basinoo'ka.
1CO.15.20	Nka tee ee' masika': Karistoo' boo'keta daa'aru', ee'noko tee' nkoarama tasi'antamuru' teing boorou'ning daa'ariaing. 
1CO.15.21	Aadamai baka ookara nantoong boo'ke para'uru', ee'noko Jiisuu'ke baka ookara nantoong makosi-antavuru' boo'keta daa'koo. 
1CO.15.22	Tee' nari' ookara booroaing Aadama-koo kuung otoromaing, napo' tee' nari' ookara napo' domampariainge Karistoo'koo kuung otoromaing. 
1CO.15.23	Teka tee ookara kapoo' makosina' nkoaravaing Karistoo' doompaitaa'. Karistoo' mme'nung taa'ni'anta-koo boo'keta daa'aru', teka dama'ke teing bakaning daa'ariaing tee napo' poko. 
1CO.15.24	Tee' nkoarako teketa botu basiaravaing tenang otoa'antavuainang teing ookara pankainanka, ovontung ee'noko iri'nanka, teketa' ookara kapoo'nanka teie tarevui tavo'uaing Bauma Kumponing-anko. 
1CO.15.25	Tee Karistoo' tee ovorimpari pankaimparamaatoaing bera tenang Kumponinge ookara bakaning kare-nupoong kau'ka boonavete-koo sipuriainang. 
1CO.15.26	Ee'noko tee karenung asi'noo'ka kune'ampimaung otoa'antavuainge, ee'nara boo'. 
1CO.15.27	Ai' tee' Daari Meekunge minkuvui otoina' aa'puu'na',
1CO.15.27	“Kumponinge ookara kapoo'nanka Karistoo'koo bakaang kau'koo boong si'koo mimpuu'.” 
1CO.15.27	Tenang Daari Meekunge ookara kapoo'nanka boong sipuaing tampuma Kumponing naro'ka minkuvua', ai' tee tee Kumponing ee'nara teie sipuaing ookara kapoo' Karistoo'koo boong. 
1CO.15.28	Teka tenang ookara kapoo'nanka Bauring-koo boong sipuko Bauring ee'nara napo' Bauma-koo boong otoaing tee ee'nung-koo ookara kapoo'nanka Bauring-koo boong si'koo mimpuu'nung-koo, teka Kumponinge naro'ka tanatavurii'naang.
1CO.15.29	Tee boo'keta daa' napo' otoarui dei aming tavo'kupeu' teing-koo nantoong ntong-koo minkie meeka'antavarimaing-koo nii'ning boorou'ning paku-koo? Koonto' boo'nuka napo' domampariarui dei, aming-koo napo' teing-koo boorou'ning-koo ntong-koo minkirarima meeka'antararikoo'? 
1CO.15.30	Ee'noko aming-koo kapoo' avo'avoro'nanka kune'ampimaunge nii'ke kara okovuri nkanukai ookara batei-koo? 
1CO.15.31	Ninge tasi'antarampimang dii' mmaikori' marirampima, dii' ee'ning ning dotu-antameri niikaang Ovoring Jiisuu' Karistoo'koo kuung otorimaing: Ning tee tavu'koo doong kante koraposi'maamaung Karistoo' daankianko ning boo'keta daa'maravaing noru'mari. 
1CO.15.32	Ning boo'keta daa'maravaruu'naang deeko', aming ning-koo basiarapeu' nantoong biikoori avorokesi'nuka ninka tameeriko anke Epeses-namono-koo? Ee'noko napo' boo'keta daa' otoauka'nung deeko', makosi, “taamang ntong tovang naiampima tamung do'dero'de'mariri o'norimaa'noaing, ai' dauna'mung moompira bakemariai.” 
1CO.15.33	Purintariri otorimaatoai tee' tosiraarima aavaraari'neenga. “Oreng ninka navurarima diikaang aarumo orari-antaraaripeu'.” 
1CO.15.34	Kanu'keta tanterariai oraka'nko siperi. Nii'ninge dii'kooninge Kumponing noru'aava'. Tee'panko maia'dorii'naang.
1CO.15.35	Teka nii'nung narunge aa'pupeu', “Boo'nuka arekee' daa'ariaing? Mono aremurii' oto'evoroaing?” 
1CO.15.36	Bakei kanu' tee aung niania'. Tee sinang dake keempeaing tee tutung booaing domamparavaing deeko' dama'ke. 
1CO.15.37	Ee'noko aremurii' sinang keempeaing, uite' deeko', teu sinanu keempeainu teu tamunsi'nu, mono teieta dama' dupuaina' oro'nu deea'. 
1CO.15.38	Ee'noko Kumponinge miru'uru'na' siompai ootukuning sinananka avitoitoi ookara kante-koo mononanka dupurima oro'parimaung. 
1CO.15.39	Teing paning-kooning mononanka otorong, ee'noko teing kansi'kooning mononanka otorong. Ookara kansi'koong mononanka teing namurii' deea'. 
1CO.15.40	Nantoong oovunamurii' mono oto'evorong, ee'noko kau' karenaumo oovunamurii' oto'evorong, ee'noko barennanka oovunamurii'ke, ee'noko tavi'nanka oovunamurii'ke. Teing kansi'kooning mononanka namurii' meenasi oto'evorong, ee'noko paning-kooning mononanka nii'namurii' meenasinanka oto'evorong. 
1CO.15.41	Teing-koo paning-kooning mononanka-ita duaa' nii'namurii' meenasi oto'evung, tee kaara nii'namurii', teing beento'nanka nii'namurii'. Ee'noko beento'nanka-koo nari' basining deea' arakanoo'koo.
1CO.15.42	Nantoong boo'keta daa'ariaing tee' nari' oro'ke, tee-pina' sinang-pina' tee mono tee dako'koong kansi'koo paa'aravainung deempario', ee'noko teketa tee daa'aravaing paa'aravauka'nung deempari. 
1CO.15.43	Tee mono nii'ke dako'ampimaung tee tamunsi'nung. Mono tee boo'keta daa'aravaing tee maneenung. Tee mono dako'ampimaung tee purinto' otoaung. Mono tee boo'keta daa'aravaing tee purinto'po'nung. 
1CO.15.44	Tee mono dako'ampimaung tee kansi' bakaang. Mono napo' boo'keta daa'aravaing tee tanuaang bakaang. Ee', otong mono kansi' bakaang. Napo' otong tee mono tanuaang bakaang. 
1CO.15.45	Tee'koo Daari Meekunge minkuvuu', aa'puma,
1CO.15.45	“Tee tutuna'nung naning Aadama naning domantoo' deemparu'.” 
1CO.15.45	Teka tee asiranung Aadama (tee Karistoo') boo'keta daa'ari domaang avu'koong tanuaang deemparu'. 
1CO.15.46	Tee-koo ee' noru'koo makosi: Tanuaanavete tutung tavo'kuaung, teka mono-navete tutung tavo'kuko dama'ke tanuaanavete pokoo'. 
1CO.15.47	Tee tutuna'nung naning kansi'keta tavo'kuu'nung da'mong-koong nkonii'. Teka tee kenaanka-nung naning paning-eta pou'nung. 
1CO.15.48	Teing nantoong da'mong-koo-nupoong teing tee-pina' naning da'mong-koong-pina' oro'nanka. Teka teing nantoong paning-nupoong teing tee-pina' naning paning-koong-pina' oro'nuka. 
1CO.15.49	Tee' nari' nii' tee-pina' naning da'mong-koong-pina' oro'marimaung-koo napo' tee' nari' oro'mariaing tee naning paning-koong-pina'.
1CO.15.50	Tee kapoo' ninge naurampimatomaung dii' mmaikori' tee aung: Tee nii'koo tamung bio' ereng tovang navaro tee okovuauka'nung tee barenku Kumponing bakaang muu'koo tunumpo'. Napo' teing kapoo'nanka paa'ariaining okovuriarupeu' tee kapoo' paa'aravauka' nung.
1CO.15.51	Taaraveriai, ninge kapoo' makensi'nung naurampii'naang: Nii' tee o'mariri moompiauka'ning, teka tenang asi'namu' tuuviri paning-eta karoko nii' ookara teing paarimariaining namu'ke, piping-pina'. 
1CO.15.52	Tuuviri karoko boo'nuka tenang daa'ariaing ee'noko tenang-eta booroauka'nung, ee'noko napo' nii' paarimariai. 
1CO.15.53	Ee' makosina': Teing mononanka boo'koo makosinanka kiri'ampira teing boo'koo makosi deeaing si'mariai. 
1CO.15.54	Tenang mono boo'koo makosinanka boo'koo makosi deeaung deemparako Daari Meekunge minkuvuu'na' masika'paravaing aa'puu'na',
1CO.15.55	“‘Kumponinge boo' bakaang iri' opui puru'antamuriaing.” 
1CO.15.55	“Ekee da' boo', dakaang iri' arera?
1CO.15.55	Da' boo', arerai dakaang tuu'neke'?” 
1CO.15.56	Ai' orara aarumoi tuu'neke'pina' tupu'murimaung boo'koong iri' ninka, ee'noko ee'nung iri' tee ee'nara boto nii' boo'koo tammurimaung. 
1CO.15.57	Teka tampara tampampiaing Kumponing-koo boo'koong iri' opura domang amuru'nung-koo niikaang Ovoring Jiisuu' Karistoo'koo kuunge. 
1CO.15.58	Tee'koo mmaikori' ninge piaavarampimaing, ima'dariri otoriai diiri'daria'. Ookara batei-koo aa'na' kontariaing Ovoring bakaang mintoong-koo ee' noru'eri: Ovoring-koo mintoomarikotaa' tee niikaang moo' paa'aravauka'nung; boo'ke daka'puauka'nunge.
1CO.16.1	Enang tee ee'pina' mooni' oosieriaing teing Kumponing bakaning meekupoong paku-koo: Dootuu'nupoong Kalesia-nameensi'ka osi kante-koo nauarantu'na' nkoveriaing, ee'pina': 
1CO.16.2	Saandei kante dii' naruna' naruna' dii'ka taakore'ning taapo' kore'dariai. Tee tee oosi bakenii' otoko ning moaing. 
1CO.16.3	Miru'ereriaing nii'ning dii'kooning, ee'noko tenang ning tavo'kamira ninge karavoto˜ ninka botoarampaing diikaang avuavu'nanka ninka Jerusalema'aape be'anta-koo. 
1CO.16.4	Makosina' deeko' ning nari' meriainge.
1CO.16.5	Ning maromaramang Masedonia'nameensi' beero'ansi nanama'naang. Masedonia' beero'ansi dii'anko moainge. 
1CO.16.6	Ee'noko dii' ninka o'noo'noriaing dee'ma, ai' pa kamaari-po'naveraa'ka-koo nari' o'noriainge dii'ke pakumeriaina' nanampainairu-koo be'koo. 
1CO.16.7	Enang tamung oki'noo'koo beero'dampii'naang piamoa', teka pankapankaroong oto'koo piamomaang dii' ninka, Ovoringe taura'muko deeko'. 
1CO.16.8	Ning Epesesie o'noi o'noaing bera Pentekos-na'mung basinoo'ke. 
1CO.16.9	Ai' doona pankaing oro'paring ning mintoomaravaing-navaro-koo sinampuriaining. Ee'noko teing ni'ninka turani'nuka mmau' otorong.
1CO.16.10	Teka Timoti poaing deeko' dii'anko, tampa' ooveriaing tee avoro'neeng-koo tenang dii' ninka otoritaa', ai' teie tee Ovoring bakaang nko-nko nkovumaung ning-pina'. 
1CO.16.11	Tee dii'koo narunge doonko noru'eauka'. Pakuerio' danto nanuaing mooavari tee ning-anko basiaravaina'. Nii'ke nii'maikorori' ninka nempampimaang tee.
1CO.16.12	Napo' tee-koo mmaiko' Apolos: Ninge aa'na' pia-antavantu'nung dii'anko bee'naang nii'maikorori' ninka, nka tee enang be'koo piavoa', teka tee beaing doona oovura deeko'.
1CO.16.13	Tanterariri ima'dariri donkoniriaing diikaang masika'anta ninka, naning-naunturi purinto' ninka. 
1CO.16.14	Ootukunung kapoo' nkoveriaing piaa ninka nkoveriai.
1CO.16.15	Mmaikori' ee, dii'ke noru'eri otong Sitepanas bakanava-nupoong teing teing teva-nupoong tutuna' bere'ariru'ning Akaia'nameensi'koo ee'noko teing to'bii-antavarimaung Kumponing bakaning meekupoong paku-koo. 
1CO.16.16	Ninge botorampimang dii'ke taaraveriaing kara teing-eta nantoong tee' oro'nuka-ita, ee'noko ookara-ita nii' ninka nari' aa'na' mintoompariaining-eta. 
1CO.16.17	Ning dotumaring aa'ning poroio': Sitepanas, Potunatus ee'noko Akaikas dii' pari'antaraari. 
1CO.16.18	Tavo'kaio' ning unaamou' ee'noko dii' tee'ke, unaaroru'. Dii'ke tee tasi'periaing teing tee' oro'nuka makosinuka tampa' noru'koo.
1CO.16.19	Teing dootuu'nupoong osi kante-koo Eesia-nameensi'koo otoromainge tampara tantaaring. Akuila daring Pirisika' nari' teing dootuu'nupoong beekanava-koo naro'arimaing ninka piaa ninka tampa' minkuraaringe Ovoring-koo. 
1CO.16.20	Nii'maikorori' ookarai aa' otoroininge tampara tantaaringe. Dii' ookara naruna' naruna' onkeonke'deeriaing meekupoong nkoarimana'.
1CO.16.21	Enang tee, ninge Paula'ke napo' tampara minkurampimang anaare ninge koonto' daariama nkaang birenge miring taa'ni'antamari. 
1CO.16.22	Baa naning tee Ovoring domange dai'uauka'nung barakosi' tee-koo otoaing. “Maranata” – Ovoring poaing. 
1CO.16.23	Tee biraanke Ovoring Jiisuu' Karistoo' bakaang dii' ninka nari' otomatoaing. 
1CO.16.24	Ninge piaarampimaang dii' Jiisuu' Karistoo'koo kuunge.
1CO.16.24	Masikung.
2CO.1.1	Aung karavoto˜ tee ninge Paula'ke daariamaang, Jiisuu' Karistoo'koong kara-okomui-nkai Kumponinge bamuio', ee'noko tee Timoti nii'maiko' nari', dii'aape Kumponing bakaning-aape teke Koorin-navuntu'koo dootuu'darimaing-aape, napo' teing ookara Kumponing bakaning meekupoong Akaia'namensi'kooning dii'anko otoromaing. 
2CO.1.2	Biraanke ee'noko mooa dii'koo otoaing Kumponing Niuma-itaing ee'noko teieta Ovoring Jiisuu' Karistoo'.
2CO.1.3	Kumponing tee Ovoring Jiisuu' Karistoo' Bauma tee bakei nii'ke deto biraankeampiri oto'koo makosi, tee piaa ee'noko domang kuaa'anta-koo okora'. 
2CO.1.4	Teie nii' dunsirunsi˜antamurimaung teing-koo niikaning arikananka-koo nii'ke napo' teing arikung-po'nupoong dunsirunsi-antavarampii'naang tee' nari' nii' Kumponinge dunsirunsi-antamurimana'. 
2CO.1.5	Nii' teing Karistoo' ninka nari' arikung deepo' kune'ampimaing deemariri tee napo' tee' nari' Karistoo' ninka aa'na' domang kuaa'antai maanto'murima nii'ning-koo pare'ampikoo'. 
2CO.1.6	Ee', kapoo'ke manki'antamuriko tee makosi, dii' Koorin-nupoong domang unaarori domantariaina' tee'. Ee'noko tenang nii'ke domang kuaa'morimanang dii' napo' domang kuaa'dorikoo', ee'noko puring nkaverikoo' ookara batei-koo teing manki'nanka puru'koong nii'ke nari' mantompampimaing. 
2CO.1.7	Dii' e'maniriaina' masika' noru'darampiri otong, ai' tee' arikung kune'ampiko domang kuaa'antamurimana' Kumponinge napo' dii' domang kuaa'antaruriainge.
2CO.1.8	Ee mmaikori', arikung Eesia-nameensi'koo kune'ampiru'nung-koo papaararariaroo'naang naurarampimang. Nii' teing aa'na' masika' arikunge pakusi'murio' domamariauka'ning-pina' noru'mariru'ning. 
2CO.1.9	Bakei boo'koo bamuru'ning-pina' noru'mariru', teka teie Kumponinge tee arikung nii'koo taura'puu'nung nii' tee narung-koo baitomarii'naang boo'nuka domang-antavurimaung-koo, ee'noko niikaang puring-koo bi'maria'. 
2CO.1.10	Ee', teie Kumponinge kapoo' nii' dupisi'koong-pina' oro'keta domang-antamuru'nunge tee' nari' taremuri otong. Tee'koo tee' nari' tee-koo aroo'marimaung daanto nari' moo'murimatoaing-koo. 
2CO.1.11	Dii'ke teie kunsi-koo nari' pakumereriaing, ai' dii'ke mmau'ke pakumereriko deeko' tee nantoong mmau'ke Kumponing-koo tampa' tampaavaing tenang Kumponinge nii' pakumuriko.
2CO.1.12	Nii' tee dotumarimaung domang kiiroraa'mariri ee'koo: ai' nii'ke tee aarumo koonto' narung nkoampimaung Kumponing piavomana' ookara nantoong ee'noko dii'koo meu'ke, nii'nung kapoo' makempampia', ee'noko tee' oro'noo'koo kansi' bakaang matau siompampia', Kumponing bakaang piaae kake'ii-antamuriko bakaang aarumo siompampikoo'.
2CO.1.13	Ookara kapoo' ninge daarirerompimaing teing makensi'ning deea', deeruerima tasi'peripeu'. 
2CO.1.14	Dii'koo nii'ninge nii' tampa' tasi'mereri otoina' tasi'merii'naang ookarai piamomaang.
2CO.1.15	Dii'ke ning masika'antamerimaung noru'ansi ning dii'ankoi tutung mee'naang tammaru' ee'noko toromarama napo' beero'dampiri kemu'kana' paku-antarampii'naang. 
2CO.1.16	A'noo' tee ninge tenang Masedonia' mema dii' oorampiri be'koo noru'antu' ee'noko Masedonia'keta napo' dii'anko meko pakumeriko Judia'aape mee'naang. 
2CO.1.17	Teketa maromaru'na' dii'anko mearuko tamung akapeu'marama minkuantu'nung-pina' noru'meriauka', ai' ning akapeu'marama maromaravaung naning kansi'koong bakana' tosiro'marama. 
2CO.1.18	Kumponing masikung minku deemparako niikaang kara tee'ke dii'koo nii' tosiro'maria'. 
2CO.1.19	Ai' tee Kumponing Bauring Jiisuu' Karistoo' tee Pako'pari'nii' nii'ke dii'koo daankiampimaung, aa'ninge Sivenus, Timoti ee'noko ning tee tosiro'koong deea', teka tee-koo kuunge ookara batei-koo tee nii' masikung narung minku-koo makosinuka. 
2CO.1.20	Ai' ookara maraka-antananka Kumponinge deining Jiisuu'koo kuunge teing masika'paravainanka. Tee'koo Kumponing daangampampima Jiisuu'koo kuunge aa'pampimaung, “Ee', masikung, nkoaravaing!” 
2CO.1.21	Enang tee Kumponing narunge ookeng dii' ee'noko nii' ima'antamurimaung Karistoo'koo. 
2CO.1.22	Bera pako'pari'murima bakaning deeng-anta-koong taa'ni'anta tee bakaang Tanuaang Meekung niikaang domang-koo sipuu' tee kore'nang tasi'anta tee-koo biraanke dama' ooampiaing-koong.
2CO.1.23	Enang tee masika'anta-koo Kumponing bakaang miring tampamang aa'pama: Ning tee dii' oraka' mantong-antarampi'neeng-koo dii'anko te' Koorin napo' toromarava'. 
2CO.1.24	Tenang ning mora tee diikaang baito booni'anta-koo piamoa' diikaang baito-koo tampa' donkoniri otoriko, teka ninge doturotu-aape-nameng-koo deeko' pakurampii'naang.
2CO.2.1	Tee tee napo' kemu'kana' dii' orarunsi-antarampima beero'koo kasiamparuu'nung. 
2CO.2.2	Ai' dii' orarunsi-antarampiko deeko' ning baie napo' dotu-antamupeu'? Otoa'. Tee tee dii'ke deeko' ninge orarunsi-antarampiaruko dotu-antameripeu'. 
2CO.2.3	Tee'koo ninge tee tutuna'nung karavoto dii'anko daariantu'nung dii'anko tamung mora dii' orarunsi-antarampiaroo'naang, dii' ning dotu-anta-koo narung-koo makosinuka-pina' noru'dampimaing. Ai' ninge ee' noru'dampiru'nung, ookara kapoo' koomparako deeko' dotumari dii'anko meaing, ee'noko ning dotumarako dii' ookara doturariai nari'. 
2CO.2.4	Koonto' sisikeera ninka domang manki'moi daarirerompiru'nung ta'due duu'marama. Dii' manki'anta-koo deea', teka dii'ke ninge piaae maanto'mui piaarampimana' noru'erii'naang.
2CO.2.5	Teka teie naninge tee orarunsi-anta basi-antavuu'nunge ning narung orarunsi-antamua', teka dii' ninka nari' orarunsi-antamuru'nung, teka aa'pamaang, dii' ookara nari' orarunsi-antaruria', kara baru' manki' minkuami'neeng-koo. 
2CO.2.6	Dii'koo mmau'ke kiimata averu'nung makosina' tee naning. 
2CO.2.7	Tee'koo enang tee dii'ke bere'darima tonta'antaverima domang kuaa'antaveriaing, baru' manki'orai'nange orarunsie booni'u'neeng. 
2CO.2.8	Tee'koo ning dii'koo eentamarang piaa nau-antaverii'naang tee. 
2CO.2.9	Tee tero tautaurampiri daarirerompiru'nung tee dii' paara-anta-koo dii' ookara kara aroo'nuka masikeng deeko' sira'darii'naang. 
2CO.2.10	Enang tee baa naning dii'ke tonta'antavering ninge teie tee' tonta'antavansinge. A'noo' tee kapoo' ninge tee tonta'antavansing tee ning-aape nkovua', tamung dii' pakurampiri tonta'antavansing Karistoo'koo uro'kanoo'ke. 
2CO.2.11	Tee' nkomarima tee Sietani' doona avompiaroo'naang nii' barang-koo, ai' nii' teing amakonanka deea' tee maroaramana' tasi'koo.
2CO.2.12	Tenang ning Toroasi-navuntu'koo basimarama tee doorenang Karistoo' bakaang daankiama doona ning-koo daate'ari otoko ooantu' tee Ovoring bakaang nko-nko nko-koo. 
2CO.2.13	Nka nkaang noru' baru' tampa' o'noa' tee Taitas, mmaiko', teka ooamparura dii'koong doorenang ninka mme' poaruko. Tee'koo tee besi'ama Toroasi-nupoong teka siparamira Masedonia'nameensi'aape mou'.
2CO.2.14	Teka tampara masikung tee-koo Kumponing, ai' teie tee Karistoo'koo kuunge aroo'antamurira siong-antamurimaung ookara batei-koo ookara kapoo' puru'uu'na' sirakura' oro'antavuma. Ee'noko nii'koo kuunge tee Karistoo' noru'koong noru' avitoitoi bereng-antavukoo' nuuraa' tampa' ka'mi'pina'. 
2CO.2.15	Ai' nii' teing Karistoo'koong numponuponanka ookara nantoong-koo meu'ke Kumponinge bamuru'na'; 
2CO.2.16	Teing nantoong boo'pariaing-koo tee niikaang doorenang tee oraka' ka'mi'pina' nuu, ee'noko teing-koo domampariaining-koo tee boo'antana' nuuraa' niikaang kara. Ee'noko baa naning baka tee' tampa' nuuraa'arapeu' Kumponing-koo taapo'ke? 
2CO.2.17	Ai' nii'ke tee Kumponing bakaang kara mooni' nka-koo daankiampiaung nii'ning nkoarimana', teka nii' nantoong aroo'po'nupoong masikeng, Kumponinge botomurio' Kumponing-koo dutakanoo'ke Karistoo'koo kuunge karompimaung.
2CO.3.1	Teing mooni' nka-koo daankiarimaing teing kara tasi'anta-koong tutung uro'ke nauraariko taaraverererimaing. Ee'noko napo' tenkenaama karavoto˜ eentaraarimaung tasi'anta-koong averereriko nii'ning napo' nauaarii'naang. Teka nii'ke kara nau-antararampiko namu'ke tasi'mererima taaramerererimaung, Ovoring-etaing kara okomuri nkanuka deemariko. 
2CO.3.2	Ee'noko nii'ninge nantoonge tee'ke taa'ni'anta-koong kara besi'aava' taaramaarimaung, ai' teinge noru'ai otong dii' nii'ke pankaruntoonge noru'darampimana'. Ee'noko teing tampara aarumonanka Karistoo'ketaing nii'ke dii'koo pare'antavampiru'ning ooaama tasi'maarikoo'. 
2CO.3.3	Ai' nii'ke tamung karonge siinkirarampia', ee'noko tamung dama'du teka'darampia' tee' Moosesie Kara Kivora kapang-koo teka'puu'na', teka Kumponing taa'ni'poio' bakaang Tanuaang ninka diikaang domananka-koo Karistoo' bakaang kara pare'darampiru'. 
2CO.3.4	Karistoo'ke makosi-antamurio' nii'ke aa'na' masika'antavampiri tee' minkuampimang Kumponing-koo aroo'mariri. 
2CO.3.5	Nii' nii'kamai' makosinuka tammaria'. Kapoo' tavo'arako nii'keta pupu'nii' tampampiarupeu', teka Kumponing narung okovuio' deeko' nii' makosinuka. 
2CO.3.6	Teie ee'narai makosi-antamuru'nung tee nerakung kara nantoong Kumponing ninka naroong-anta-koong pare'arampii'naang. Moosesi bakaang boto keperuu'ui domaang besi'na' minkuampiaung, teka Tanuaang Meekung uroio' siona' nauarampimaung. Tee boto tee nantoonge toto'paako tang boo'koo tuutunampurikoo', teka teie Tanuaang Meekunge nantoong daa'urima domang-antavurimaung.
2CO.3.7	Tenang tee boto Kumponinge kapang-koo teka'pui daarivuu'naare avuriko tee bakaang meenasi aa'na' siisioi oro'paru'. Moosesi bakaang oing aa'na' pipi'davou', ee'noko bane tee araka sirisiri'arako teinge Isireeli-nupoonge bakaang oing ooai oto'koo makosiaavaruu'. 
2CO.3.8	Nka tee boto, bakaang aarumo nantoong boo'anta-koong, meenasi pankaing ninka sira'paako ooampira ee' noru'ampiai: Tanuaang Meekunge domang-anta-koong kara sira'na' napo' aa'na' deto puring ninka meena'poi otong. 
2CO.3.9	Aa'nomaung: tee temurii' aarumo Moosesi bakaang, boto sionge nantoong tamung kiimata-antavurimaung miring pankaimpo'nung deeko' tee, tee aarumo nii'ke tareampimaung, nantoong Kumponing-ankoi koong-anta-koong, miring bakei aa'na' deto basi. 
2CO.3.10	Tee Moosesi bakaang meenasi temu' aa'na' arakavaru'nung tee enang otoa' aunge e'mununge meenasie Tanuaang Meekung bakaange nari' donkonuresi apoo'uio'. 
2CO.3.11	Ee'noko tee urikung aarumo paa'arama beu'nung meenasi-po'nung deemparako tee, ee' noru'ampiaing: aung aarumo tee' nari' tampa' otoi oto'koong aa'na' meenasi-po'nung deempari otoaing.
2CO.3.12	Enang tee, tee kara domang-anta-koong purinto' masika'antavampiri nii'ke tee aa'na' to'biiampiri daankiampimaung. 
2CO.3.13	Nii' teing Moosesi pina' araka niikaang avo'ampiaung teka sira'pampimaung ookarai ooverii'naang. Moosesi tee bakaang oing daka'paru'nung Isireeli-nupoonge ooai siisioroko bane doonko siri'arama nanuko tee araka. 
2CO.3.14	Ee'noko tee tenang biikaang onou nari' avo'ariru' koonto' tasi'pai taaravaa'neeng-koo. Ee'noko e'mung-koo basinoo' tee urikung kara nantoong Kumponing ninka naroong-anta-koong deeruaama noru' biikaang tee tee' nari' avo'ariri papaaravarimaung Kumponinge domampuriaina' oo-koo. Siraka'paria', ai' tee Karistoo'koo kuunge deeko' makosiaapeu'. 
2CO.3.15	Ee', e'mung-koo basinoo' tee Moosesi bakaang kara taaravaama biikaang domang mme' daate'aria'. 
2CO.3.16	Nka tenang nantoong Ovoring-anko bere'ariko deeko' tee noru' biikaang papaaranii'nanka siraka'antavurimaung Kumponinge domampuriaina' tasi'koo. 
2CO.3.17	Enang tee, tee Ovoring minkuampimaung tee Tanuaang Meekung, ee'noko teing nantoong Ovoringe Tanuaang Meekunge kuung deempuriaining teing teieta boto-koong tuutunang˜ eta unaavoroi otoroaining. 
2CO.3.18	Ee'noko nii'ke ookarai ee'ninge niikaang onou avo'maria' o'norimainge tee Ovoring bakaang araka tampa' ooampiri oorara-pina' oro'antavampimaung, ee'noko paarimarima tee' Karistoo'pina' oro'marimaung deto bia'morima meenasi-aape. Tee aung aarumo tee Ovoring-eta pomaung, tee ee'nara Tanuaang Meekung.
2CO.4.1	Tee'koo Kumponinge piaamurira tee araka oko-antamuri bereng-anta-koo botomurio' tee nii' iri' o'maria' sira'pampimaung. 
2CO.4.2	Nii'ke nantoong daua'arampiaunge niikaang minkunaa masika'anta-koo. Naning tosi-koo piamoriaunge. Kara Kumponing bakaang mare'ampiaunge. Teing maimaia'na' oro'nanka tee dama'duampiru'ning. Kumponing narung-koo uro'kanoo'ke donkonampiri kara masikung narung siraka'antavampiri nantoong nauarampimaung teinge tampa' tasi'maarira domang-eta aroo'aava'naang.
2CO.4.3	Ee'noko tee doorenang tampara daankiampimaung aa'na' siraka'pari otong, teka teing-koo boo'aape nameng-koo otoroining-koo deeko' tasi'parava'. 
2CO.4.4	Teing ee'ning masika'anta oto'evoroaing teie daang-koong kumponinge kansi'koonge siompaamaunge noru' kaputu'antavuru'ning. Tee'koo tee Karistoo' tee Kumponing siuraampi˜ meenasi-po'nung bakaang doorenang tampara arakavarako ooaavarukoo'. 
2CO.4.5	Ai' nii' nii'ka minkumarima daankimaria', teka Jiisuu' Karistoo' Ovoring deempari otoing sira'pampimaung, ee'noko nii' teing dii' diikaning botovotonaa'nuka Jiisuu' Karistoo'koo. 
2CO.4.6	Ai' teie Kumponinge kansi' pupu'uma aa'puu'nunge, “Araka, arakararavai mutaanang-koo meu'ke,” tee bakaang arakai niikaang domang siisi-antavuu'nung nau-antamurima tee meenasi Kumponing bakaang, Karistoo' bakaang oing-koo oro'parako tasi'pampira aa'pampii'naang tee tee Ovoring, Kumponinge tero Pako'pari'nii' nii' domamuri taremuriainoo'koo.
2CO.4.7	Nka bane tampeng meenasi nii'koo kuung otoko, nii' teing utau aaveta'nanka kansi'koo nkonii'pina' oro'nuka. Kumponinge tee' miru'muru'nung iri' dau basie puring-antamuriko nantoonge tee bakaang iri' tasi'paava'naang, niikaang deea'. 
2CO.4.8	Ookamenta-ita tee aa'na' iinkunumaarimaung, teka naka'mariaung. Bane papaaramariko, nka oraru'kampiaung. 
2CO.4.9	Turamaarimaunge, teka Kumponinge si'muriaung. Na'namaarima orari-antamaariarukoo'. 
2CO.4.10	Niikaang moni'ke doong kante boo' kune'umaung tee' Jiisuu'koo nkoaru'na' nari' Jiisuu' bakaang iri' tampa' oro'paraa'naang niikaang mono-koo. 
2CO.4.11	Ee', nii' domamariri o'noriko teie Kumponinge taura'murimaung boo' kune'koo Jiisuu'koo, Jiisuu' bakaang iri' taa'ni'poi oro'paraa'naang niikaang mono boo'dumpaa' deemparako. 
2CO.4.12	Enang tee nii'ke Karistoo' daankiampima boo' kune'ampiko dii'ke unaa-anta mantomperikoo'.
2CO.4.13	Tee' Daari Meekung-koo narunge aa'puu'na', “Ninge masika'antavamira karontu'nung,” teie narunge Tanuaange masika'anta-koonge daa'muriko masika'antavampima karompimaung. 
2CO.4.14	Aming-koo, nna' ee' masika' noru'ampiri o'noring, teie narunge Ovoring Jiisuu' boo'paru'noo'keta domampuu'nunge domamuriaing tee ninka, ee'noko dii' ninka nari' tavo'antamuriaing Kumponing-anko. 
2CO.4.15	Kumponinge aing ookara kapoo' nkoarampimaing tee dii' paku-anta-koo miru'uu'ning ee' noru'uitaa': mmau' nantoonge tee biraanke nkavaama tee napo' teinge Kumponing daangampaavai, ee'noko Kumponinge meenasi nkavuai tee-koo.
2CO.4.16	Tee'koo tarua'moriaung. Bane dama'du insimarima, nka nii'koo kuunoo' tee doong kante neraka'mariri o'norimaung. 
2CO.4.17	Aing niikaning arikananka teing a'noo' kuaa'ning, pankaroong oto'numpo'ning deea', teka teinge nerimemurimaung tee moo' aa'na' manki' tee meenasi otoi oto'. 
2CO.4.18	Tee'koo nii' teing-koo kapoo'nanka-koo e'mung oro'pariri otoroining-koo ookampiri o'noria', teka teing-koo oro'pariaing-koo aroo'mariri o'noring. Teing kapoo' oro'pari otoining oto'numpo'ning deea', teka teing oro'pariaing teing otoi otoaining.
2CO.5.1	Enang tee nii'ke noru'ampiri o'noring tee niikaang mono anke kansi'koo o'noring bare-pina' pesi'arako nii' teing tee pava Kumponing-etaing oto'memuring teing paning-koo otoi oto' aa'ning naninge birenge kanivua'. 
2CO.5.2	Enang nempampiri nii' teing baimarima o'noring tee mono Kumponing-etaing amurii'naang piamorima, 
2CO.5.3	tee mono nkomemuru'nunge duaanamuriko simpenoi'nuka deemariaroo'naang. 
2CO.5.4	Ee', enang mono kansi' bakaang-koo o'nori manki'morima baimarimaung. Mono tamung si'koo piamoria', teka niikaang mono boo'koong namu'ke mono boo'paa'ke daka'pui paari-antamurii'naang piamorimaung. 
2CO.5.5	Nii' nii'ka tee' nko-koo noru'maria', teka Kumponinge nii' pia-antamuru' mono boo'paa' nka-koo, ee'noko bakaang Tanuaang amuru' taa'ni'antamuri, tasi'anta-koo tee maraka-antamuru'nung tavo'kuaing-koo.
2CO.5.6	Tee'koo ee' noru'ampiri ookara batei-koo aroo'mariri o'norimaung: Enang tee aung kansi' bakaang mono ninka o'nori Ovoring-eta taapo' o'noring. 
2CO.5.7	O'noritaa' baitoi masika'anta ninka o'nori tee' noru'ampimaung, kapoo' dutai oo-koong deea'. 
2CO.5.8	Aa'pamaang, aa'na' purimariri o'noring, teka aa'na' deepo' aung mono sipampira Ovoring-anko o'norii'naang piamori otong. 
2CO.5.9	Ookara-koo dau basinoo'ka tee dotu-antavampii'naang piamori o'noring, anke mono ninka o'nori, nii'noo' aung mono sipampira deeko'. 
2CO.5.10	Ai' nii' teing ookara Karistoo'koo dutakanoo'ka teie simpe'muriaining, naruna' naruna' moo' kante nkavampiaing tenang mono-koo o'nori nkoampiru'na' siompario', tampa' deeko' ai' oraka' nkoampiru'nung deeko'.
2CO.5.11	Tee'koo nii'ke Kumponing-koo amorompiri nantoong pia-antavarampimaung tee-koo aroo'arii'naang. Nii' kuung o'norimana' Kumponinge koonto' noru'ui otong, ee'noko bakei tampa' dii'ke tee' nari' tasi'mereripeu' diikaang domang pankaruntoonge. 
2CO.5.12	Dii'ke baru' biivimerererii'naang etumaria', teka dii'ke nii' tasi'mereriaina'koo pakurarampimaang, ee'noko tenang teinge dii' barantaarimainge bii'ka tampeng tamparima nka biikaang domang tasi'paria' kararaariko, tampa' kake'ii-eta maku'ereriai. 
2CO.5.13	Nii' nii'ning-koo kanu'nuka-pina' auromarimaung deeko' tee tee kapoo' Kumponing bakaang, teka nii' tampa' taaramerererimaung deeko' makosi, dii' paku-koo tee' auromarimaung. 
2CO.5.14	Ai' nii' tee Karistoo' bakaang piaae aa'na' siong-antamuri o'noring tasi'antamuri tee narung nii'koo boo'paru'nung ookara-koo, ee'noko tee'koo ookara tee moompiru'ning-pina' o'noring. 
2CO.5.15	Ee'noko tee tee ookara-koo boo'paru'nung teing tee-koo napo' domampariaining bii'ka dotu-anta-koo deea', teka Karistoo' narung dotu-anta-koo, tee teing-koo boo'parara napo' domamparu'nung. 
2CO.5.16	Tee' tasi'pampiru'noo'keta nii'ke naning bakaang oo'oo-koo noru'ampiaung, kansi' bakaang noru'pina'. Karistoo' tee' noru'ampiko'nung deeko' enang tee' noru'ampia'. 
2CO.5.17	Tee'koo tee naning Karistoo'koo otoing tee neraka'puing. Urikung onou otoa', teka ookutunung neraka'puing. 
2CO.5.18	Aing teing ookara Kumponing-etaning tee ee'nara nii' baka-koo napo' navu-antamuru'nung Karistoo'koo, ee'noko navu-antamurira tee nko-nko nantoong napo' navu-anta-koong amuru' nii'ke nkoampii'naang. 
2CO.5.19	Tee' aa'na' Kumponinge ookara kansi'nupoong napo' navu-antavuru' baka-koo Karistoo'koo kuunge biikaang oraka' nkonanka deeruevurima tuumpivuria'. Ee'noko teie baremuru' nii'ke tee minkunaa daankiampii'naang napo' Kumponing ninka navuariaina'. 
2CO.5.20	Ee'noko nii' teing enang Karistoo' bakaning kara okomuri nkanuka Kumponing nii'koo kuunge karoko nantoong bokuarampimaing, ee'noko nii'ke ookara Karistoo'koo aa'na' kevi'arampiri bokuarampimaang aa'pampima: Aarumo orara siperira Kumponing ninka navurariai. 
2CO.5.21	Kumponinge tee Jiisuu' oraka'nko noru'uaung oraka' nkonanka-po'nung deeng-antavuu' nii' pari'anta-koo, tee-koo kuunge nii' Kumponing bakaang aarumo koonto'po'nupoong deemarii'naang.
2CO.6.1	Tee'koo nii' Kumponing-koo nari' mintoomarimaing deemarima nii'ke pia-antararampimaang doona otoko dii'ke Kumponing bakaang piaa tampa' komperimaatoaina'. 
2CO.6.2	Ai' Daari Meekung-koo ee' minkuvuu'nung,
2CO.6.2	“Ninge tee nkaang piaa tenang oro'paramanang makotuio' taararampiring, ee'noko te'mung domang-antana'mung-koo tee ninge pakurampiring.” 
2CO.6.2	Tee batei Kumponinge piaa oro'anta-koo minkuvuu'nung aung e'mung makotuio' naurampimang. E'mung ee'na'mung te'mung nii' domang-antana'mung.
2CO.6.3	Ee aing, pinaunuka taarameriaing, ai' nii'ke aarumo naning tupang-antavampipeu'nung dii'koo uro'kanoo'ke oro'antavampia' teing niikaning kara daang-antavupeu'nung. 
2CO.6.4	Nka ookara nko-nkonankai niikaninge tee sira'murimaung nii' teing Kumponing bakaning botovotonaa'nuka. Oomereriaing nii' tee aa'na' iveka'mori mintoomarimaung, bane ainge ee'oro'nankai paaramuriko: arikanankai ee'noko pore'nankai, napo' papaaranankai meu'muriko teka niikaang mintoong-koo meu'ka. 
2CO.6.5	Napo' teie aa'na' mura'maarimaunge, kiimatanava-koo si'maarikoo', totopurumaarima˜. Ee'noko napo' takaa'morikoo', aasi'koo tora'kampiarukoo', peera ninka, dii'koo ookara-koo. 
2CO.6.6	Napo' tasi'mereriai nii' teing domang kirokainku, napo' mataunukai, ee'noko napo' iira ninka mintoomariaunge, nka nantoong tampa' nari' tarearampimaung Tanuaang Meekung-koo kuunge piaa masikung ninka. 
2CO.6.7	Nii' teing kara masikung narung minkuampimaung Kumponing bakaang purinto' kompampiri, ee'noko tampara aarumo ookanaantai kaa'ba-pina' kompampiritaa'. 
2CO.6.8	Amutemurii' otooto'koo nii' Kumponing bakaning bautaranuka-pina' oro'antamarimaung: tenang tampa' nkomaariko nii'noo' poore'maariko, tenang daangamaariko nii'noo' daang-koo tuumpimaariko. Bane teie koomariri o'noriko nka tee tokomaarimaatoo'naang. 
2CO.6.9	Bane ookarai noru'maaritaa', nka nii'ninge noru'maariaung-pina' nkomaarikoo'. Bane ampankeena' boo'nanka-pina' noru'maariko nka tee mme' domamariri o'noring. Tenang mura'maarima teie domang dupisi'maariaung. 
2CO.6.10	Bane orarunsi-antamaarikoo', teka ookara batei-koo nii' dotumariri o'norimaung. Bane ata'kampiri, teka nantoong aa'na' biraankei maanto'antavarampimaung. Bane kapoo'navu' oto'memuria', teka kapoo' ookara okomuri otong.
2CO.6.11	Dii' nii'maikorori' Koorin-nupoong, nii'ke tee sira'mariri naurarampimaung niikaang domang aa'na' daate'mariri. 
2CO.6.12	Niikaang navunavu dii'koo avo'maria', teka dii' deeko' nii'koo avo'darimaung. 
2CO.6.13	Ninge tee dii' nkaning toirekaa'pina' kararampimang. Tampa' maku'meriaing diikaang domang daate'dariri.
2CO.6.14	Teing ninka nantoong masika'anta oto'evoroaing ninka nari' pake'deeriauka', ai' tampara aarumo orara aarumo ninka arekee' nari' meena'poresi oro'parepeu'? Ee'noko araka naanka mutaanang arekee' nari' otoresitaa' oro'parepeu'? 
2CO.6.15	Ee'noko Karistoo' naanka Sietani' arekee' marieerepeu'? Naning Karistoo'koo baito-nung ee'noko naning baitoropa aremeng-koo onou narung deemparepeu'? 
2CO.6.16	Arekee' teing daang-koong kansi'koong kumponinanka Kumponing deto basi domampari otomaung bakaang pava dootuu'nava-koo makosiai teke otoropeu'? Ai' nii' teing Kumponing domaang okonara bakanava makosinuka, Kumponinge aa'puu'na'koo,
2CO.6.16	“Ning tee teing ninka nari' o'noaing ee'noko teing ninka nari' meu'ke nanama'noai, ee'noko ning tee biikaang Kumponing deemari o'noaing ee'noko teing teing napo' nkaning nantoong deempariri otoroaing.” 
2CO.6.17	Tee'koo Ovoringe napo' aa'puu':
2CO.6.17	“Oravitu-eta tonta'darira taapo'ke otoriai. Kapoo' ku'mi'po'ning komperia' ee'noko dii' ninge onkeonke'dampiaing.
2CO.6.18	Ee'noko ning tee dii' Diuma deemari o'noaing ee'noko dii' teing nnurukaa' deentariri otoriaing, ookeng donkaang ee'noko maniku'. Tee' minkuvuing teie Ovoring Purinto'ke.” 
2CO.7.1	Ee mmaikori', teing aing maraka-antananka nkavampirinoo'keta kiiroraa'mariri o'noriaing teing-eta ookara kapoo' niikaang mono ee'noko tanuaang ku'mi'antavumaing-eta, ee'noko aa'na' paaramariai koonto' meeka'mariri oto'koo Kumponing-koo amorompiri.
2CO.7.2	Domang daate'dariri otoriai nii'koo, ai' nii'ke naning orari-antavampia'; oraka' nkoampia'; napo' auraimaria'. 
2CO.7.3	Aung tee kara ninge dii' tompintampima minkuampa', teka tee' tero naurampiru'na' naurampimang dii' teing nii'ke domange dai'darampiritaa' o'noriaininge, ee'noko moompima deeko' moompiaininge dii' ninka nari'. 
2CO.7.4	Ning koonto' dii'koo aroo' pankaing o'nong. Aa'na' doturotumaramaung dii'koo. Napo' domang aa'na' kuaa'antamerimaunge. Ee'noko ookara niikaang-koo arikananka-koo tee doturotue maanto'muma piampumaung.
2CO.7.5	Tenang ee'nang Masedonia'nameensi'aape meru'nang nii' tee niikaang mono uaa-koo koonto' makotuaruu'. Ookutunairu-koo meriko'noo'ka pore'anta kune'ampiko', aa'ning dama'due turang, kuunge avoro'. 
2CO.7.6	Teka teie Kumponinge domang manki'nuka kuaa'antavurimaunge kuaa'antamuru' Taitas tampa' nii'anko po'antavura. 
2CO.7.7	Taitas pou'nung narung-koo deea', teka dii'ke domang kuaa'antaveriko'ning pora ee' oro'ning naumurio': ning piaamerimaunge ee'noko nkaang tautau taaraverima aa'na' orarunsi ninka bere'dariru'nunge. Tee' taaramararai'nange dau basinoo' dotumarieeng!
2CO.7.8	Bane tero nkaang karavoto daariantu'nunge orarunsi-antarampiru'nunge, teka ninge enang baru' noru'ampa'. A'noo' tutung manki'mou'nung tee' daarirerompiru'nung-koo, teka enang tasi'pansi o'nong teie karavotoi tamung oki'noo'koo orarunsi-antaruru'nung. 
2CO.7.9	Nka enang dotumaramaung, teka dii' orarunsi-antarampiru'noo'koo deea', teeo teie diikaange orarunsie orara aarumo-ita bere'antaruru'nung-koo. Ai' tee temurii' orarunsi dii'ke oro'antaveru'nung tee Kumponinge miru'uu'nung dii'koo. Tee'koo tee' oki'noo' nii'ke baike-antararampia'. 
2CO.7.10	Tenang nantoong Kumponing piavomana' orarunsiarima bere'ariko tee domang-antavurimaung, ee'noko tee-koo domang manki'oroarupeu', teka kansi' bakaang aarumo siompai orarunsiarima Kumponing-koo domang-anta nkavaavaung. 
2CO.7.11	Ooveriai, Kumponing piavomana' orarunsirariko kapoo' arekee' oro' basiaru' dii'koo. Bakei dii' namu'ke avoro' ninka tanterarira Kumponing-koo maia'dorira aa'na' aroo'eri kake'iirariru' tee orara aarumo naninge nkovuu'nung ampankeena' ooveri otoko koomperira simpiri'darii'naang tee' naurampiru'na'. Bakei aa'na' ning dii'anko mora pakurampii'naang piaroru'. Napo' aa'na' noru'eru' ee'noko motekaro'dariri tee kapoo' koonto' deeaung koomperu'. Ookutunairu-koo dii' masikeerariru'nung dii' koonto'nuka deentarii'naang tenai'koo tee naning bakanai'koo.
2CO.7.12	Ninge dii'anko temu' daariantu'noo' tee dii'ke nii' aa'na' deto noru'mererimana' Ovoringe sira'puu'naang. Tee naning oraka' nkoaru'nung baru' koong-anta-koo deea', napo' tee naning oraka' nkovuu'nung baru' paku-koo deea'. 
2CO.7.13	Tee' deto noru'mererimana' naumererira nii' tee aa'na' domang kuaa'antamerereru'nung. Ee'noko daua napo' tee Taitas doturotuari poio' ooampira dotumariru' dii'ke ookarai teing kapoo' naurarampiru'ning siomperima domang kuaa'antaveru'noo'koo. 
2CO.7.14	Temu' tee aa'na' daangantampiko'nung dii' tee-ankoi ee'noko dii' beero'durima tampa' ooruru'noo'koo dotu-antamuu'. Dii'ke masikee-antaverira maia'antameria' daangantampiko' noo'koo. Ookara kapoo' dii' daangantampima minkuantu'ning teing masikeng deemparu'ning tee' ookara kapoo' minkurampimaing masika'paramana'. 
2CO.7.15	Ee'noko Taitasie bakei aa'na' noru'durimaung dii' aroo'keta onkeonke'eru'nung-koo amaiaa'dori dankuranku'darima. 
2CO.7.16	Tee'koo ning bakei dotumaramaung dii' aroo'dariaining-pina' noru'dampima.
2CO.8.1	Enang tee mmaikori', nii'ke pia-antararampimaang tee' avusiro'ari oto'na' Kumponinge piaavurima teing Masedonia'nameensi'koo osi kante-koo dootuu'nupoong avuru'nung noru'erii'naang. 
2CO.8.2	Bane aa'na' arikanankai paaravuriko ee'noko aa'na' ata'kai, teka doturotue maanto'uri avusiro'ariri avuavu' nkoaako'. 
2CO.8.3	Koonto' ooamira ninge sira'pamaang makosiau'na' biikaang avuavu' nkoau'nung-koo, ee'noko bono' divu'au' avu'koo makosi-pina' oro'noo'. 
2CO.8.4	Maroita bii'ka aa'na' tana'maako' nii'ke taura'parampiko nii'ning ninka nari' pakuei nantoong Kumponing bakaning meekupoong teka Judia'ka pakuaarii'naang. 
2CO.8.5	Nii'ke ee' noru'ampiko', “Ai' pang tang nii'ning mooni' sipaava'naang,” teka teing bii'ka tutung avariru' Ovoring-koo ee'noko napo' nii'koo Kumponing bakaang pia-koo kuunge. 
2CO.8.6	Tee'koo Taitas tana'ampiko aroo'ario' botoampiru' teie koompaara'durii'naang temurii' pakupaku piaa-koong dupeverii'naang, ai' dii' teing ee'narai tutung-antaruru'ning tee' nko-koo. 
2CO.8.7	Dii' bakei dau basinoo' amutemurii' aarumo Kumponing-etaning tampa' nko-koo bia'dorimaung aa'ning-koo: masika'anta-koo, kara-koo, noru'koo, ookutuari aroo'koo ee'noko nii' piaa-koo. Enang napo' tanatarariai nari' dau basinoo' avusiro'dariri nko-koo.
2CO.8.8	Ninge eturampia' naurampimang diikaang piaa taa'ni'poaina' oo-koo nii'ning ninka. 
2CO.8.9	Ai' dii'ke tee noru'eri otong tee piaa niikaang Ovoring Jiisuu' Karistoo' bakaang. Tee aa' bane maanto'ari otoitaa', teka dii' noru'duri boonko batari'arara ata'kuu' dii' teie bakaang ataata'ke maanto'antararii'naang. 
2CO.8.10	Ee'noko ning nkaang tautau aung dii'koo, aung amurii' aarumo avuavu'koong nkoveriaina'koo: Boonamare'koo tee dii' ee'ning dootuu'nupoong ookara osi-koo avuavu'koo tutuna' tutuntariru'ning, ee'noko tee narung-koo deea', tee avuavu' nko-koong pia tee dii'keta tutumparu'. 
2CO.8.11	Enang tee tampa'na' ee': dupeveriaing temurii' nko-nko nari' dompirompi'doritaa' otori tutuntariru'na' tee' dii'ka-koo makosina' noru'darimana'. 
2CO.8.12	Kapoo' oto'deruriaung-eta deea', nka oto'derurining-eta avu'koo makosi. Arekee' basi tee avuavu' averiko tee Kumponing dotuaravaing diikaang aroaroo' oovui.
2CO.8.13	Nii' tee dii'koo manki' pante'koo piamoria' teing pakuererimaing tamung kuaa'oroi otoroko, teka ookamenta nari' basi-koo piamori otong. 
2CO.8.14	Enanung batei-koo tee mmau' oto'derurining-eta nii'ning pakuereriaing apuka'pariko tenang dii' apuka'dariko pakuraariaina'. Ee'noko ookara naro' basinoo' oto'deruriai. 
2CO.8.15	Tee' Daari Meekunge maana' ukuau'na' minkuvuma aa'pumana',
2CO.8.15	“Bane tee naning mmau' oosivuu'nung, nka baru' deepo' oto'evua', ee'noko bane tee naning oki'ning oosivuu'nung nka apuka'parava'.” 
2CO.8.16	Ninge tampara tampamang Kumponing-koo tee Taitas napo' Kumponinge siong-antavumaung-koo dii' aa'na' pakururii'naang tee' ee'na' nari' ninge dii' noru'dampimana'. 
2CO.8.17	Ai' tee Taitas tee aa'na' dotuari otong nkaang pia siompui napo' dii' beero'durii'naang, teka ee' noru'amaang, ninge nauamparuko dei baka beero'duripeu', ai' tee tee bakei dii' oo-koo aa'na' piavomaung. 
2CO.8.18	Teka nii'ke Taitas ninka narung nii'maiko' nari' botoampimang dii'anko uroresi beree'naang, tee ee'nara ookarai dootuu'nupoonge osi kante-koo tampa' noru'aamaung doorenang tampara tampa' bereng-koo pakuvuriko. 
2CO.8.19	Aung tee naning tampara, ai' ookarai dootuu'nupoonge osi kante-koo miru'au'nung nii' ninka nari' nanu'koo tee mooni' Karistoo' siompaamainge amaarimaung nari' kompampira dama' Jerusalema'ke tankaampampii'naang. Tee' ookara avuavu'nanka tavo'ampima tee Kumponing bakaang miring pankaing-antavampii'naang ee'noko niikaang paku-koong pia oro'antavampii'naang tee' pakumeeri. 
2CO.8.20	Nii'ke bokuampiru'nung aung naning pakumurii'naang nantoonge tee mooni' avusiro'ariri sipau'nung oraka' tankaang-koo tuumpimaari'neeng-koo. 
2CO.8.21	Nii'ke tampa' pukeampiri nkoampimaung kapoo' tampa' nari' nko-koo, Kumponing-koo dutakanoo'ke naro'ke deea', teka aa' nantoong-koo dutakanoo'ke tee' nari' nkoampimaunge.
2CO.8.22	Napo' tenaanka ninka nari' narung nii'maiko' motekaro' dii'anko botoampimang tee ookara batei-koo kake'iiari amutemurii' manki'nanka-koo pakumuriko tampa' ooampimaung, ee'noko dii' tampa' noru'duritaa' aa'na' masika' pakururii'naang noru'durimang.
2CO.8.23	Taitas tee ni'ninka manta'maresi pakumeeremaung dii' paku-koo ee'noko anaanka nii'maikorori'ka tenaanka ainge dootuu'nupoonge osi kante-kooninge anke otoromainge miru'aaretu'naanka biikaang noru' sira'puree'naang. Napo' teie tee Karistoo' pankaing-antavuremanaanka. 
2CO.8.24	Tee'koo dii'ke diikaang piaa oro'antaveriaing aing-koo, ai' nii'ke tee diikaang piaa pankaing-koo biivintarampimaung, ee'noko ookarai dootuu'nupoonge ooaava'naang piamomaang.
2CO.9.1	Ee aing, aung a'noo' tamung dii'ke noru'eri otoing daariamang teing nii'ning Kumponing bakaning meekupoong paku-koo. 
2CO.9.2	Ninge noru'ansi otong dii' Koorin-nupoong aa'na' paku-koo piarori otong, ee'noko tee'koo ninge dii' Akaia'nameensi'nupoong daangantampimaung aing Masedonia'nameensi'nupoong-ankoi ee' nauarama: dii' boonamare'keta maamurariru'ning tee avuavu' nko-koo ee'noko dii' tee' dompirompi'doriko ooraarira teing-koo mmau' daa'ariru' tee' nari' nko-koo. 
2CO.9.3	Teka ninge teing aing nii'maikorori' botoaransinoo' tee nkaang kara biivintampimaung-koong tamunsi'nung deemparavaroo'naang diikaang avuavu'koong ee'noko dii' maamurariri tampa' nkoveriko ooraarii'naang tee' nari' minkuamana'. 
2CO.9.4	Teka dii' daangantampimanoo'koo ning maia'mo'neenga tenang Masedonia'nameensi'nupoong ni'ninka nari' merira dii' maamurariaruko oorarampira. Ee'noko dii' teie, maia'doripeu'. 
2CO.9.5	Tee'koo ninge ee' noru'ansing: ainge nii'maikorori'ke tutung beero'daarima pakuraarii' naang tampa' maamurariri dupe-anta-koo tee avuavu' avusiro'dariri nko-koo mau'dariru'nung. Bera ning moma tampa' maamuari otoko ooampai tee diikaang avuavu' domang-eta avusiro'ari avu' deempari otoko, minkuminku-po'nung deea'.
2CO.9.6	Aung kapoo' dii'ke noru'eriaing: Naning tee oki'ning sinang keempumaung tee oki'ning kavumaung. Ee'noko baa naning mmau' keempumaung tee mmau' kavumaung. 
2CO.9.7	Narunge baka bakaang domange miru'uaina' avuai, domang manki'dori averi'neenga. Nii'narai botovuaina' avuauka', ai' Kumponinge tee naning aroo'keta avu' nkovumaung piaavumaung. 
2CO.9.8	Ee'noko Kumponinge tee aa'na' aruripeu' apuka'darimanoo'keta deto, ee'noko bera teie teing-koo apuka'darimaing-koo ookara batei-koo makosiri oto'deruriaing, ee'noko enang tee dau basinoo' oto'deruriaing ookara tampeng nko-nkonanka-koo nii'ning paku-anta-koo makosina'. 
2CO.9.9	Tee' Daari Meekung-koo aa'puu'noo'ka daariari otoina',
2CO.9.9	“Teie bakaang avuavu'nanka bereng-antavuu'nung teing-koo ata'oi'nuka-koo, ee'noko tee bakaang aarumo koonto' tee tee' nari' otoi otomatoaing.” 
2CO.9.10	Kumponinge tee keenkeeng nkonuka sinang avurimaung ee'noko dama'ke keenavaang tampeng avurikoo' nantoonge nai-koo, ee'noko tee' nari' teie ee'narai deepo' amutemu'ke sinananka du'antarerurimatoaing, mmau' kaverima tankaamperimaatoaina' tampara aarumoi meena'dori. 
2CO.9.11	Ee'noko dii' teing anatenairu-koo maanto'duri otoriaing tampa' avusiro'dariri otoriaina' ookara batei-koo, ee'noko tee' nari' avusiro'dariri tee diikaang avuavu' niikaang bireng-koo siperiko teinge Judia'nupoonge Kumponing-koo tampa' tampaavaing. 
2CO.9.12	Tee aung pakupaku dii'ke nkoveriaing tee, teing Kumponing bakaning meekupoong naing paku-koong deea' kapoo'koo apuka'pariko, teka tee Kumponing dotuaravai amutemu'ke teinge napo' Kumponing-koo tampa' tampaako. 
2CO.9.13	Ee'noko teie nko-nko tamparai dii'ka tasi'antarariaing-koo nantoonge tee Kumponing pankaing-antavaavaing, dii'ke tee doorenang tampara Karistoo' bakaang mavo'peri sira'perimaung-koo tee meumperi. Enang tee diikaang avusiro'dariri avuavu' teing-koo ee'noko nii'ning-koo averereriaing ooaara Jerusalema'nupoonge Kumponing daangampaavai. 
2CO.9.14	Ee'noko biikaang kunsi-koo dii' pakuraarima pankaruntoonge noru'daariaing tee-koo Kumponinge aa'na' deto basinoo' avusiro'antaruru'nung-koo.
2CO.9.15	Tampara masikung Kumponing-koo tee-koo bakaang avuavu' minku-paa'koo.
2CO.10.1	Enang tee, kontampiri ning eentamaramaang dii'koo, ning ee'nara Paula', tee naning nkaning too'de-nupoonge aa'maamaung, “Tenang nari' karompima aa'na' karoarukoo', teka tenang isipo' otoitaa' aa'na' karamurikoo';” 
2CO.10.2	Teka enang ninge daarirerompima Karistoo' doonko noru'ari navu ninka karomana' dii'koo eentamaramaang teing-eta tonta'dariaing. Tenang ning mora teing ning too'demaamaing turamparama dii'koo nii'ning nari' turantampi'neenga. Ai' teinge ning tasi'maavainge ning kansi'nung aarumo siompamaung-pina' noru'maama aa'maamaung, “Paula'ke kiimatamuriarupeu'.” 
2CO.10.3	Teka tee bane kansi'koo o'noring, teka turang tovang kansi'nupoonge nkoaamana' nkoampiaung. 
2CO.10.4	Tee iri' nii' oto'memurimaung tee kansi'nupoong biikaning kapatau-pina' oro' deea', teka tee Kumponing-etaing ee'noko Sietani' bakaang e'maniang pesi'koo makosie. 
2CO.10.5	Tee Kumponing bakaang iri' ninka nii'ke siinka'parampimaung teing kara dairai'kooning ee'noko ookara daang minkunanka maavai'arima Kumponing tampa' noru'koo parapara'aama minkuaamaing. Ee'noko ookara biikaang mataunanka nii'ke pinka'ampiri bere'antavampimaung Karistoo' bakaang kara narung siompaava'naang. 
2CO.10.6	Enang tee teing-eta tonta'dariri otoriko ning mora teing ning too'demaamaing kiimatavarampaing ookara biikaning taarapiikananka-koo.
2CO.10.7	Kapoo' diikaang duta-koo uro'kanoo'ke otoing ee ooveria' otong? Arekee'koo ning Kumponinge dii' tare-koo miru'muu'nung-koo ampankeena'dorimaang nii'ninge tosiraariko? Naning Karistoo' bakaang kara-okovui-nka-pina' noru'ari otoing deeko' tee ning tee' Karistoo' bakaang kara-okovui-nka-pina' noru'muainge tee' baka noru'aramana' nari'. 
2CO.10.8	Ai' Kumponinge taa'ni'antamui pakumumaung, ee'noko naninge maia'antamuarupeu' bane deepo' daangamaramaung-pina' noru'mura, Kumponinge makosi-antamumana' nantoong tare-koo minkuanko. 
2CO.10.9	Teka aa'dampimang, tee dii' tare-koong iri' Kumponinge amuu'nung tee dii' orari-anta-koong deea' nka dii' puring-anta-koong, nkaang karavoto dii' avoro'anta-koong-pina' noru'eri'neeng. 
2CO.10.10	Ai' dii'koo nii'ninge aa'perikoo', “Paula'ke bakaning karavotonanka-koo aa'na' purimpari ivekung kara daarivukoo', teka nii' ninka o'nori amaiaa'omaung ee'noko bakaang kara tarii'oarukoo'.” 
2CO.10.11	Teinge tee' kareaamainge ee' tasi'paavaing: Tee aa' kapoo' oovunamurii' otoa' teing-koo aing-koo aa'ning-koo, karavoto daariamaung tenang isipo' o'noitaa' ee'noko tee kapoo' ninge nkoampaing tenang dii' ninka nari' o'nori.
2CO.10.12	Ning tee makosi-pina' dooremaravaung teing-koo maavai'arima nau-antanuka tamparimaing ninka navaatang-koo oto'koo, ee'noko teing ninka naro' basi tang-koo bii'ka pankenanka tamparimaing ninka. Teka teing matauna' nkoaria' bii'ka miru'aamana' ooai paaravarima daang makosi-antavarikoo'. 
2CO.10.13	Ning tee, teing-pina' deea'. Ninka doore karoma Kumponinge miru'muu'noo' divu'ampauka'nung. Teka miring-koo biivimaravaing deeko' tee makosi miru'muu'noo' basiario' biivimaravaing nantoong tare-koo miru'muu'noo'koo, ee'noko dii' teinge nkaang tanata-koo kuunge otoring. 
2CO.10.14	Ning taapo' toonampa' Ovoringe miru'muu'noo'keta tenang dii' tautaurampima, ai' tenang tutung ning dii'anko mera tampara doorenang Karistoo'koong naurampiru'nang Ovoring bakaang iri' oro'paravaruu'nung dei ning Ovoringe miru'muu'noo'keta taapo' toonamaung tammeripeu'. Teka tee' nkomarava', ai' tenang tutung mou'nang Ovoringe iri' amuu'nung tee taa'ni'poi ning-koo oro'parako dii'ke ooverima domang bere'dariru'nung Ovoring-aape. 
2CO.10.15	Ee'noko dii'koo mintoomaramana'koo daangamarama nii'ning biikaang nko-nko noru'ansi deepo' daangamaravaung. Nkaang pia tee diikaang masika'anta deto nari' dupui oto'koo bera niikaang mintoong dii'koo aa'na' kato panka'paravainge. 
2CO.10.16	Aa'noaina', doorenang tampara napo' daankiampiai dii'ankoita kato anatenairu-koo. Ai' ning nii'nung bakaang nko-nko-koo daangang-koo piamoa' bakanoo'ke nkovuing-koo. 
2CO.10.17	Teka Daari Meekunge ee' minkuvui otong,
2CO.10.17	“Naning daangang-koo piavora deeko' tee-koo Ovoring-koo daangamparavaing.” 
2CO.10.18	Ai' naning baka daangamparama makotuarupeu', teka Ovoringe daangampuko deeko' makosi.
2CO.11.1	Io' taura'meri otoko oki'nanaare nkaang minkunaa-koo minkuampai. Bane biivimaring-pina' minkumarako teka dii'ke daangamaring-pina' taaraverima domang ima'dariauka'. 
2CO.11.2	Ninge dii' bakei Kumponing-koo kuunge tokontampimaing dii' orarirari'neeng-koo. Ai' ninge tee dii' narung naning-koo konteerii'naang miru'dampiru'ning tee ee'nara Karistoo'. Ee'noko tee-anko tavo'dampii'naang dii' manikuma nerai'na' kuukuma˜pina' kiiroraa'oi otoko ba'ung-anko nampeesina'mung taavo'aamana'. 
2CO.11.3	Teka amoromaang ning tee' Iivi aavavuu'na' teie boru'ke ampirinunge˜ dii' tee' nari' naninge diikaang onou tokoona' kaake'antaruri'neeng Karistoo'koo pinka'dariri otorimanoo'keta. 
2CO.11.4	Ai' dii' teing ou'ou'nuka-pina' oorampimaing. Naninge dii'anko pora nii'namurii' Jiisuu' minkuvuma nii'na' daankivuko teieta' ninge dii'ankoi daankiantu'nung-eta tee tamung danto siomperikoo'. Napo' tee onou Tanuaang Meekung-etaing tero nkaveru'nung siperima oovunamurii' onou siomperikoo'. Napo' doorenang tampara mare'ai nii'na' daankiaako tero daankianko'na'keta tee napo' domang ima'dariarukoo' tee-koo. 
2CO.11.5	Ning tee bakei teing-koo boong basi-pina' noru'marava' teing-koo diikaning nau-antanuka-koo kara okovuri nkanuka pankeng tamparimaing-koo. 
2CO.11.6	Ning tee bane matau-pina' karompaunge, teka ning noru' o'nong. Ninge tee temu'keta avuntevunge tee' dii' tasi'antarampimaung.
2CO.11.7	Arekee'koo pa ning tee' tokomerimaunge? Tero ninge Kumponing bakaang doorenang tampara dii'koo daankiama moo' eentamarava'. Ai' tee' tompimari pankaing-antarampiko orara aarumo nkoamaung-pina' oomerimaunge? 
2CO.11.8	Ninge tee mooni' nii'ning dootuu'nupoong-eta nkavantu'nung tee dii' paku-antarampii'naang. 
2CO.11.9	Tenang ning dii' ninka o'noritaa'nange kapoo' piamoma nii'nung naning manki'antavampa', teka teinge nii'maikorori'ke Masedonia'keta porora pakumau' piamoko'ning-koo. Ninge dii' ookara taung-koo manki'anta avu'koo para'maramaung, ee'noko tee' nari' nkomaramatoaing. 
2CO.11.10	Jiisuu' bakaang kara masikung ning-koo otoina' masika' minkuamaang, naninge dii' Akaia'nameensi'nupoong-koonge napu'muauka'nung tee' daangamaramaung-koo. 
2CO.11.11	Aming-koo, ai' dii' piaarampia' ee? A, tee aa' Kumponinge noru'ui otong aa'na' piaarampimana'. 
2CO.11.12	Ee'noko tee si'maravauka'nung tee' nari' nkoamana' nko-nko nko-koo. Teing nantoong ning-pina' basinuka tamparima moo' piavoroma bii'ka daangamparimaing e'mantoma oto'antavevorompauka'nung.
2CO.11.13	Teing aing nantoong teing daang kara okovuri nkanuka tamparima, oovunung kara nau-anta-koo mintoomparikoo', daang tosie Karistoo' bakaning-pina' oro'antavarima. 
2CO.11.14	Ai' Sietani' tee'ke, baka nantoong tosivurima daang avitoitoi bere'aramaung maroita nantoonge koosinung˜ araka-koong Kumponing-etaing-pina' noru'aara siompaava'naang. 
2CO.11.15	Tee'koo kapoo' ta'nimpaarii' deea' tenang bakaning botovotonaa'nukai tee bakaang aarumo siompai nantoong tosiaariko, tee' Kumponing bakaning-pina' oro'antavarima kara nau-antaraariko. Aing nantoong tee' oraka' nari' nkoarima botu basiariainoo'ke moo' makosina' kompaavaing.
2CO.11.16	Napo' unampama aa'pamaang, naninge ning baru' biivimaramaung-pina' noru'meauka', teka tokomerira deeko' tang taura'meriaing nii'ning taura'perererimana', ee'noko oki'noo' dooremaravaing dii'koo. 
2CO.11.17	Aung ee' oro' aarumo ninka biivimaramana' tee Ovoringe baka nko-antavuaung ee'noko tee'koo tee' amako-pina' nkomaramang. 
2CO.11.18	Teka tee aing nantoong daangamparimaung deeko' tee' kansi'nupoong daangamparimana' ning teie tee' daangamaravaing. 
2CO.11.19	Makosi ape' aing? Amakonuka doturariri taura'perererimaung avutevu'daarimaatoo'naang dii' norukasi'nuka deentarima. 
2CO.11.20	Napo' tang ooveri otoriko aa'na' deto bia'oroi biikaning botovotonaa'nuka deeng-antaraarikoo', ee'noko opantaarimaatoo'naang. Daua'daarima miita'daarii'naang, napo' maavai'arima botoraarikoo'. Ee'noko oing-koo tanko'daarimaatoo'naang. 
2CO.11.21	Aming-koo tee' taura'daririo' oraka' nkoraarimaunge? Ai' tee' tampa'pina' noru'erimaunge? Ee'noko tee' teinge taura'daririo' nkoraarimana' ninge nkorampiri dei ee doturaripeu'? Tee' ee maimaia'na' tamperiarupeu'?
2CO.11.21	Teka teing aing bii'ka biivimparimana'koo deeko' ning tee'ke, ninka biivimarapeu', teka tee' minkumarama ning makotua'na'pina' karomang. 
2CO.11.22	Teing Iiburu-nupoong deeko' ning tee'ke teing ninka nari' Iiburu-koonge. Teing Isireeli-nupoong deeko' ning tee'ke Isireeli-nunge. Teing Eebaraami' bakanaving-koo-nupoong deeko', ning tee'ke, Eebaraami' bakanaving-koonge. 
2CO.11.23	Teing Karistoo' bakaning botovotonaa'nuka deeko' ninge noru'dopa-pina' karoma aa'dampii'naang: Ning tee teing-koo dau basinoo' puru'aransitaa' aa'na' mintoomaramaung. Tee'koo kiimatanava-koo mmau'namu'pie be'antamaakoo'; mura'maariko ninge aa'na' dau basinoo' sisikeera tora'pankoo'; dapi' moonkoo' amutemu'ke. 
2CO.11.24	Nii'nang pa'noko'namu'pie Ju'nupoonge aa'na' oraka' tora'antamau', deerunoo'koo asi'namu' otoa' teing mura'mau'ning karenaumo kivora deemparaa'naang (39) te' taura'nii'noo' nantoong mura'koo. 
2CO.11.25	Beemu'pie teinge Ju'deeainge bana'ke mura'mau'. Napo' nii'na'mung Ju'nupoonge kapange dupisi'maava'naang too'maako'. Beemu'pie aarerie˜ nananko aareri naka'aru'. Teing-koo nii'na'mung aa'nou' muung na'mung ee'noko doong na'mung maiara'koo tamung koi'koo komari naampemarama o'nou'. 
2CO.11.26	Ookara batei-koo tee diiri'mari o'nomaung. Tee' nanama aing aa'ning-koo koraposimarakoo': doua dovang-koo minki-koo, bakisipunankai tavu'koo, nkaning nantoonge ee'noko Ju'deeainge dapi' tamaakoo', osi pankeng-koo ee'noko pora'ka dapi' tamaakoo'. Pirung-koo dapi' minkimarakoo', ee'noko daang mmaikori' tamparimainge dapi' orari-antamaakoo'. 
2CO.11.27	Aa'na' pore'moi mintoomaramaung. Nii'nang baru' aatumparukoo'. Peeramoma ntong-koo nukaa'mokoo'. Nii'nang taamang-koo ata'ankoo'. Kamaarie dupisi'mukoo' baarong nopa'maravaing oto'memuaruko. 
2CO.11.28	Napo' aing baikenanka-koo daua ookara dootuu'nupoong osi kante-koo manki'moi aa'na' noru'arankoo'. 
2CO.11.29	Tenang nii'ning amutemurii' parapaaranankai aruaru'oroko ning tee' aruaru' mantomarakoo'. Ee'noko nii'ninge orara aarumo-koo dua'antavaariko ning tee napo' iirang-antamaramaung.
2CO.11.30	Ning biiving-koo etumerimatomanoo'koo makosi biivimaravaing teing-koo nkaning aruaru'nairu sira'pumaing-koo Ovoring bakaang puring ning-koo oro'paraa'naang. 
2CO.11.31	Teie Kumponinge tee niikaang Ovoring Jiisuu' Karistoo' Baumai ookara batei-koo biraankeampimaatoainge noru'mui otong ning tosimarava'. 
2CO.11.32	Tenang ning teke Damaskasie o'noko teie ovo'ma'ke, tee daurarong˜ Aretasi bakaange piatooronuka˜ botovuru' ning osi-koo parang-koo karanaanga tenkenanko nemaara dai'maava'naang. 
2CO.11.33	Bera koo'marapeu'na' papaaravanko mmaikori'ke ning mmari'antamaama burunge doonko osi-koong parang-koo dama'due sing-antamau' ka'baraa'koo o'noko. Ee'noko tee' koo'maru' tee ovo'ma' bakaang bireng-eta.
2CO.12.1	Tee' nari' daangamaramaa'noaing. Bane kapoo' basiaravauka', teka io' temurii' danga'daangang sipamira nii'namurii' danga'daangang-koo pare'maravaing aa'ning-koo nii'naung-koo bere'marama ooamaing ee'noko teing kapoo' makensi'ning Ovoringe sira' antavumaing ning-koo. 
2CO.12.2	Mare' kivora-ita karenaumo divu'uu'ning-koo ning tee Kumponinge paning-koo koonto' bakanoo' a'dei' beenaumo-navaro-koo deto bokumuu' beroveero'koo. 
2CO.12.3	Teka ning noru'marava' moni'naung meu'nung deeko' ai' pang tanuaanoo'ke meu'. Kumponinge narunge noru'ui otong. 
2CO.12.4	Teka noru'ansi o'nong ning deto a'dei' basimaru'nung te' osi tampoo', ee'noko kapoo'nanka ta'nimpaarii'nanka taaravarantu' naninge minkuvuma punkaam˜ puarupeu' aa'nanka, ee'noko minku-koo taura'parava'. 
2CO.12.5	Ning tee' ookamira biivimarapeu', teka ning tee' nkomaravauka'nung, teka nkaang aruaru'nanka-koo deeko' biivimaravaing. 
2CO.12.6	A'noo' tee biivimarama deeko' makotuio' biivimarapeu' kapoo'nanka masikeng minkumarama. Teka tee' nkomaravaung nantoonge baru' ning deto basi-pina' noru'maa'neeng-koo nii'naung-koo bere'marama ooamaing-koo, teka kapoo' ninge nkoamaing ee'noko minkuamaing-koo deeko' noru'aitaa' tasi'maavaing.
2CO.12.7	Teka ning biivimara'neeng-koo teing kapoo' makensi'ning aa'na' pankeng ooantu'ning-koo tee teie Sietani'ke mono-koo too'mung si'muu' teketa tora'antamumaatoo'naang Ovoringe taura'puio'. 
2CO.12.8	Bera tee teketa beemu'pie eentamaru' Ovoring-koo tonta'uu'naang ning-eta. 
2CO.12.9	Teka teie aa'muu' ning maku'muma, “Ninge da' piaaransi pakuramana' tee' makosina' da'koo, ai' nkaang iri' tee dupeari oro'paramaung teing-koo aruaru'nuka-koo.” Tee'koo ning aa'na' deto basinoo' dotumari daangamaravaing aruaru'momanoo'koo tee Karistoo' bakaang iri' ning-koo oro'paravaina' aroo'ansi. 
2CO.12.10	Tee'koo ee'na'koo Karistoo' siompansi ning dotumaramaung aing aa'ning kune'ama: puring mantomaravaruma, deu'dovamaako, pore' kompama, turamaako ee'noko arikananka kune'ama, ai' tenang aing sisikeerananka kune'amanang tee Karistoo'ke puring-antamumaung bakaang mintoong nko-koo.
2CO.12.11	Tee kara ninka biiving-koong kanu'pina' karoma minkuansing tee dii'ke daangameripeu'ninge pore'antameriko minkuansing. Bane ning tamunsi'nunge, teka teinge kara okovuri nkanuka pankeng tamparimainge ning koonto' puru'maava'. 
2CO.12.12	Tenang teke dii' ninka o'noi ninge ookara kapoo'nanka-koo iri' o'marava' doong kante taa'ni'antamaru'nung koonto' Kumponing bakaang kara okovuri nkanuka-koong masikung-pina', tasi'antamarama aing aa'ning dii'koo meu'ke nkoarako: amutemurii' ta'ning-antananka, taa'ni'antananka ee'noko nko-nko purinto'nanka. 
2CO.12.13	Ee'noko ninge dii' tampa' dootuu'koo donkong-antarampiru' nii'ning osi-koo donkong-antavarantu'na' nari', teka manki' dii'koo sipampa' nii'ning-koo sipantu'na', ai' teinge taamang tovang-koo pakumau'nunge. Nka ning dii' ninka o'noi kapoo'nanka nkaang moni' paku-anta-kooning-koo apuka'marama ninge dii' eentarampia'. Teka ninka taremaru'nung-koo oraka' noru'meriauka'!
2CO.12.14	Enang tee ning maamumaramaang dii' beero'dampii'naang beemu'pina', teka ninge dii' manki'antarampiauka'nung nkaang apuapuka'koo, ai' ning tee dii' naing-koo piamomaung, diikaang kapoo'nanka mooni' dovang-pina' oro'nanka deea'. Noru'eriaing, toirekaa'ke tee biuma kapoo' kore'aavaung, teka biumai baurukaa' kapoo' kore'urimaung. 
2CO.12.15	Tee'koo ninge dii' dotumarama pakurampiri ookara kapoo' nkaning dua'ampaing ee'noko napo' boo'koo taura'mari otong dii' pakurampima. Ai' pa ninge dii' aa'na' piaarampimaung-koo ee oki'noo' piaa-koo maku'meriaing? 
2CO.12.16	Dii'koo nii'ninge aa'merimaung, “Masikung manki'antamuriaung-pina' oro'paramaung, teka daua'murima ooampia'na' mooni' nkavumaung.” 
2CO.12.17	Arekee'koo tee'merimaunge? Ai' ninge teing botoarama mooni' eentaraarii'naang botoarampa' ee'noko teing porora mooni' dii'koo nkavaava'. 
2CO.12.18	Ninge tee Taitas botoantu'nung dii'anko bee'naang, nii'nung ninka nii'maiko' ninka. Ee'noko Taitasie mooni' nkareruria', ape' aing? Ai' nee'ke tee narung taung siompampemaung narung noru' ninka.
2CO.12.19	Enang ning ee' minkumarako dii'ke pa ee' noru'merimang: “Aung Paula' baka pakuaramanoo'koo nii'koo dutakanoo'ke maroita tampa' oro'paraa'naang ee' karomang.” Teka tee' deea', ee mmaikori'. Kumponinge narunge simpe'muaing noru'ansi Karistoo'koo kuunge tee' karomang ookara karananka taaraverima koontariri otorii'naang. 
2CO.12.20	Ai' ninge avoro'antarampimaang tenang dii'anko mera ning piamoa'na' otoriko oorampi'neeng-koo, ee'noko dii' doturariarupeu' ning mora turantampiri dei aing oreng aarumonanka-koo ee' oro'ning-koo: tata'naang, mamairo, peusi'kuma iira, siivenke'nanka, deu' dovang, minkuminkuru, baka kirokaiari oto', ee'noko onou betoveeto' ninka oto'. 
2CO.12.21	Ee'noko napo' ee'koo ning amoromaang: nkaang Kumponinge oomui otoko maia'mo'neenga tenang dii'anko mora napo' biromarako tenang karingai oreng nko-nkonanka mme' sipaavaruko ee'noko bere'aria' teieta biikaang aarumo ku'mi'po'nanka-ita ee' oro'nanka-ita: kaukauro, ee'noko anutua maimaia'na'nko.
2CO.13.1	Enang tee ning maamumaramaang dii' beemu'pina' beero'dampii'naang. Ookara kapoo' simpe'kooning tavo'erii'naang nerirarira masikee-anta-nupoonge beenaumoi nii'noo' kenaankarai tavo'koo makosi. 
2CO.13.2	Tenang ning dii' ninka nari' kemu'kana' o'noru'nang tero koono-antarampiri tautaurampiru'. Enang taapo' o'noi napo' unampama naurampima aa'pamaang: Ninge tee teing temu'keta oraka' nkoarimaing ee'noko napo' nii'ning nari' nkoariaining mora ookara naro'ka turamparampaing. 
2CO.13.3	Dii'ke taa'ni'anta ning-koo oo-koo piarori otong tee Karistoo' ning-koo kuunge karomaung-koong. Bakei ooverii'naang tenang turamparampainang, ai' tee Karistoo' tee aruaru'oa' dii' koong-antarurima, teka tee tee iri'oi otong dii'koo meu'ke. 
2CO.13.4	Nii'ke tasi'koo ee' ooampiaing, bane teie aruaru'oio' aa'barata'koo bi'aara dupisi'au'nunge, teka tee tee domampari otong Kumponing bakaang iri'ke. Ning teie tee-pina' nari' aruaru'ke tee aruaru'oi otoko'na', teka tee Kumponing bakaang iri'ke ning tee tee ninka nari' o'noremaatoaing dii' koong-anta-koo.
2CO.13.5	Dii' dii'ka paararariai diikaang domang-eta baito-koo otorimana' masika' oo-koo dii'ka Karistoo' bakaning masika'antarariaina'. Dii'ke ee tasi'peria' tee Pako'pari'nii' Jiisuu' dii'koo otoing? Teka a'noo' parapaara-koo dua'darimaung deeko' dii'koo otoa' tee. 
2CO.13.6	Ee aing, ninge tampa' tasi'meripeu'na' noru'amaung, ai' ning tee parapaara-koo dua'maravaung. 
2CO.13.7	Teka enang tee ning kunsimaramaang Kumponing-koo dii'ke kapoo' orara nkoveriaroo'naang, nantoonge ning kara-okomui-nka-koo makosi-pina' oomaava'naang deea', teeo dii'ke tampara aarumo siomperii'naang piamoi. Ee'noko bane turantampiaruma aruaru'pina' oro'marako ning makosi deeaung-pina' oomaapeu', teka dotumarapeu' dii' tampa' otoriko oorampira. 
2CO.13.8	Ai' ninge tampara aarumo-koo nantoong turamparamparupeu', teka deto puring-antavarampeu' kara masikung siong-koo. 
2CO.13.9	Ning dotumaramaung tenang ning aruaru'pina' oro'maramanang dii' purintariri otoriko diikaang masika'anta-koo, ee'noko nkaang kunsi tee dii' paku-koo nkoamaung dii' petaa'dori otorii'naang. 
2CO.13.10	Tee'koo enang ning taapo' o'noi ane' daarirerompimang tenang ning dii'anko mera iiramoaroo'naang tee ninka iri' Ovoringe amuu'nung ninka. Ai' teie iri' ning amuu'nung tee dii' deto du'anta-koong, dii' kepu'koong deea'.
2CO.13.11	Asi'namoora'koo aa'dampimang ee mmaikori': Tampara, otoriko! Petaa'doriai. Tautau taaraveri domang kuaa'doriai, ee'noko napo' narung noru' ninka mooa-koo otoriai. Bera tee Kumponing piaa bauko mooa-po'nung dii' ninka nari' otoaing. 
2CO.13.12	Ee'noko tampa' nari' onkeonke'deeriaing Kumponing-koo meekupoong-pina' otori. 
2CO.13.13	Ookarai Kumponing bakaning meekupoonge anke otoromainge biikaang doturotukoong tampa' tang botoaamang dii'anko.
2CO.13.14	Tee biraanke Ovoring Jiisuu' Karistoo' bakaang ee'noko napo' tee piaa Kumponing bakaang ee'noko tee navunavu Tanuaang Meekung bakaang dii' ninka nari' otomatoaing. Ee', masikung.
GAL.1.1	Ee aing dii' dootuu'nupoong Kalesia-nameensi' otorimaing osi kante-koo, nii'maikorori'ke ookarai nari' o'norimainge tampa' tampampimaang dii'anko daarirerompima ni'ninka Paula' ninka; 
GAL.1.2	Ning tee Paula' Kumponinge Baumai ee'noko Jiisuu' Karistoo' boo'keta daa'antavuu'nung, tekange ee'nakange koonto' miru'muretu'nung beekaang kara okomui nka-koo, nii'ninge deea'.
GAL.1.3	Biraanke ee'noko mooa dii'koo otoaing Kumponing Niuma-itaing ee'noko teieta Ovoring Jiisuu' Karistoo'. 
GAL.1.4	Tee ee'nara niikaang oraka' nkonanka tonta'memuri baka avaru'nung kansi'koong orara aarumo-ita moo'murii'naang enanaroong-koo otomaung-eta Niuma Kumponing meumpui. 
GAL.1.5	Tee-koo daangang otoaing ookara batei boturopa-koo. Ee', ee'na'.
GAL.1.6	Ning bakei ta'ninansi o'nong dii' da'deng bere'daririo' Kumponing-eta, tampa' bokururu'nung-eta dii' bauta'durii'naang Jiisuu' Karistoo'ke. Tee siperima ta'nina' nii'namurii' kara siong-koo tutumperu' “tampara doorenang” tamperima. 
GAL.1.7	Teka tee nii'namurii' tampara doorenang otoa'. Nantoonge tosiraariko siperu' tampara doorenang Karistoo'koong ave'koo piavoromainge. 
GAL.1.8	Baa tee, bane nii' ai' koosinung˜ paning-eta deeko' daankiampipeu' oovunaare “tampara doorenang” tampampima tero daankiampiru'nung-pina' oro' deeaung, tee aa' tee barakosi'ari otoaing. 
GAL.1.9	Enang napo' unaunantampiri naurampimang: Baa tee naning oovunara kara “doorenang tampara” tampuma daankirurimaung daka'pui tee tenaare tero taaraveru'naare, tee tee ee'nara barakosi'ari otoaing. 
GAL.1.10	Aung arekee', ai' nantoong dotu-antavarama'naang minkuansinunge ai' Kumponing dotu-anta-koonge? Tee aa' nantoong dotu-anta-koong deea'. Nkaang aarumo nantoong dotu-anta narung-koong deeko' ning tee Karistoo' bakaang botovotonaa' deea'.
GAL.1.11	Dii'ke mmaikori'ke ee' noru'erii'naang piamomaang tee ee'nara doorenang tampara ninge daankiantu'nung tee naning kansi'koong bakaang deea'. 
GAL.1.12	Ai' nantoong-koo baremarava', napo' naninge nau-antamua', nka baka Jiisuu' Karistoo'ke sirapo'uu'nung ning-koo. 
GAL.1.13	Dii'ke ning noru'meri o'nong nkaang urikung otooto' Ju'nung aarumo-koo kuunge o'noko'na'; 
GAL.1.14	Ning tee nkanavarang-koo bakei dau basi Ju'nung aarumo-koo nkanavitu-koo. Kaakatauro biikaang pare'naanta aa'na' purimari siompansitaa' teing dootuu'nupoong aa'na' tavarama turamparanko' pesi'arama'naang paaravama; 
GAL.1.15	Aung aa' tee teketa ning-koo kapoo' nkoaru': Tee tee ning ponto'maravaruko Kumponinge tero miru'muu' bakaang kara-okomui-nka deemaraa'naang; 
GAL.1.16	Teketa bokumuu' domaang oparavaung amuu'naang, ee'noko napo' baka bakaang pia siompuitaa' tee Bauring ning-koo sirapo'uu' ninge daankiama'naang tee avitevitunanka-koo; 
GAL.1.17	Tee' nkoarako naning baa tasi'antamuaing besi'ampa' ee'noko Jerusalema'aape mea' teing-anko ning-koo uro'kanoo'ka kara-okovuri nka-nupoong deempariru'ning-anko, teka ning Arebia-nameensi'aape tenkenantu'. Ee'noko napo' dama'ke Damaskas-namono-aape toromaru'. 
GAL.1.18	Teketa beemare'pi masiraani tankinuko Jerusalema'aape napo' toromaru' Siipas, tee nii'na' Piita, beero'ama'naang, ee'noko kivora-ita pa'noko' doong o'nou' tee ninka. 
GAL.1.19	Teka nii'ning kara okovuri nkanuka-koo ooarampa', Jeemisi narung deeko' Ovoring baara'ma'nung ooantu'. 
GAL.1.20	(Aung kapoo' ninge dii' daarirerompimatomaung-koo Kumponing-koo uro'kanoo'ke ning tosimarava'.) 
GAL.1.21	Teketa tee ning aa'ning-aapei meu': Siiria-nameensi' ee'noko Silisia-nameensi'. 
GAL.1.22	Ee'noko tee nii'ninge ning oing oomaava' Karistoo' bakaning dootuu'nupoong-kooninge Judia'nameensi'ka. 
GAL.1.23	Teka tamung teinge ee' nari' taaramau': “Tee aung tee nii' tamuriko'nung enang tee minkunaa masika'antavampimaung daankivumang aa'nung tero turang-koo paaravuko'.” 
GAL.1.24	Ee'noko teinge Kumponing daangampau' ning-koo.
GAL.2.1	Teketa kivora-ita karenaumo mare' tankinuko Jerusalema'aape meu' napo' Banabas ninka, Taitas nari' bokuansi. 
GAL.2.2	Kumponinge botomuio' nanantu' ee'noko tee doorenang tampara teing-koo Ju'deeaing-koo daankiamaung napo' teing teka nauarantu', miring-po'nupoong naing biikanairu-koo, ee' noru'ama: Aung kapoo' ning pore'momaung nii'ning porora daang deeng-antavaa'neeng. 
GAL.2.3	Nka tee teinge aroo'au' bane nii'ning baka-bokunanka kontevoroio' tee-koo Taitas ni'ninka nari' moretu'nung dopa' toto'pamparuu'nung-koo dootuu' aapearako. Teing tee makensi'navitu nii'maikorori' tamparima maroita kuung porou'ning baakenemaarii'naang tee tampara otooto'koo Jiisuu' Karistoo'ke nii' amuru'nung Moosesi-nung botoi dai'ari oto'keta tonta'antamurima; 
GAL.2.4	Teinge nii' dai'anta-koona' tee' minkumaaru' nii' unaamori o'norining. Nka tee teinge nii' ninka nari' miring-po'nupoonge nkaang tampara doorenang aroo'aara botomaaria' Taitas dopa' toto'koo Kiriki'nung deemparako, Ju'deeaung. 
GAL.2.5	Oki'noo' aroo' o'noria', bane batei oki'namu'koo. Tee kara koonto' doorenang tampara-koong orari-anta-koo taura'parampia' dii' noru'darampima. 
GAL.2.6	Teing tee miring-po'nupoong deempariri kapoo' deea' ning-koo, ai' ookara teing nari' oro'nuka Kumponing-koo. Nka teinge tee miring-po'nupoonge nii' ninka nari' o'noru'ninge kapoo' nii'ning be'nu'antavai minkuaava' ninge minkuantu'ning-koo daua. 
GAL.2.7	Bakei otoa'. Teinge tee ning noru'mau' Kumponinge ning aroo'mui botomuu'nung tee doorenang tampara okomui bereng-antavama'naang teing-koo Ju'deeaing-koo tee' nari' Piita oko-antavura botovuu'na' Ju'nupoong-koo. 
GAL.2.8	Ai' ning tee Kumponinge iri' amuio' tampa' mintoomarako teing-koo Ju'deeaing-koo tasi'mau', tee' nari' Piita kara-oko-antavuio' tampa' mintoomparako'na' Ju'nupoong-koo. 
GAL.2.9	Tee avuavu' Kumponinge deing tasi'paama Jeemisi dovange, Siipas
GAL.2.10	Teketa tee narung kapoo' masikung nko-koo naumaaretu' nee'ke, teing ata'oinku pakuarampee'naang, tee' ee'na' aa'na' piamou'na'ke.
GAL.2.11	Teka tenang Siipas Antioki'navuntu'koo pou'nang ninge tee duta-koo karavama turampantu' kiimata-koo makosina' nkoario'. 
GAL.2.12	Ee' otong: Nii'ning nantoong mme' poroaruko Jeemisi-ankoita Siipas Ju'deeaing ninka tampa' nari' taamanaako'. Teka te' tavo'ariko dopa'toto'navitu-pina' mantompuri dama'du-aape kai'aru' ee'noko tonta'aru' teing tero navuariko'ning-ankoita. 
GAL.2.13	Ee'noko tee' nkoarako teinge nii'ninge Ju'nupoonge Karistoo' siompaako'ninge tampara doorenang-koong aarumo nari' daka'pai siompau' tee. Ee'noko aa'nou' Banabas nari' barampau' tevunge oravunge. 
GAL.2.14	Teka tenang tampa' siompaavaruko tee aarumo tampara doorenang-koong ninge ooamira Piita turampantu' ookara-koo dutakanoo'ka ee' minkuama, “Bane da' Ju'nupoong-koonge niikaang aarumo sipei Ju'deeaung-pina' nkoraramaung. Tee' nkorarakotaa' arekee' enang tororari bere'antaverimang Ju'deeaing Ju'pina' otoroo'naang?” Tee'pantu'.
GAL.2.15	Aming-koo, nna' bane nii' Ju'koo meu'ke ponto'mariru'ning Ju'deeaing oreng-koo deea', teka nii'ke noru'ampiri otong Kumponinge naning koonto' tampuaung Moosesi-nung boto siompumaung-koo, teka Jiisuu' Karistoo' masika'antavumaung-koo deeko'. 
GAL.2.16	Ee'noko nii'ke Jiisuu' Karistoo' baitoampiru' Kumponing ninka naroomariri o'norii'naang Karistoo' masika'antavampimaung-koo, boto siompampimaung-koo deea'. Ee'koo, naning otoa' boto siompumaung-koo Kumponinge koonto' tampupeu'nung. 
GAL.2.17	Enang tee Kumponinge koonto'nuka tammuriaina' besi'ampiri Karistoo' bakanavung siompampima nii'namurii' aarumo-koo basi-antamuriko deeko', Moosesi-nung botoi taura'puaung-koo, tee-koo aarumo-koo arekee' minkuampii'naang nii'ke? Ee' ee minkuampii'naang, “Karistoo'ke orara aarumo-koo basi-antamuring.”? A, tee' aa' deea' bakei. 
GAL.2.18	Ninge oong boto aarempansinung sira'marapeu' napo' daa'amira tee aarumo boto sionge domang-koong, tee tampara doorenang daankiama pesi'ankotaa' napo' sipamira tee. 
GAL.2.19	Nka tee ninge daa'ampauka'nung, ai' ninge tee Moosesi-nung boto siompamaa' noko teie teka totora'muu' nkaang sionsiong-koo ning boo'koo tuumpimura. Tee' ooansirai'nange bere'maru' Karistoo'koo bi'antamari tee ninka aa'barata'koo tero moontu'nung-pina' o'noi Kumponing-ankoi domamaraa'naang. 
GAL.2.20	Tee ning nari' Karistoo' ninka aa'barata'koo bi'mari moontu'nung deemaritaa' enang tee domaang ning-koo kuunge otoing koonto' ning-koong deea', teka tee-koo Karistoo' kuunge domampari otong ning-koo. Ee'noko nkaang otooto' enang o'nomaung anke kansi'koo Kumponing Bauring masika'antavansi domamari o'nomaung, ee'nara piaamura avaru'nung ning-koo boo'paraa'naang. 
GAL.2.21	Kumponinge naning koonto' tampupeu'nung dei aarumo boto sionge domang-koong paaravuko deeko', Karistoo'nung boo' tamunsi'nung deemparapeu'. Tee'koo temurii' aarumo napo' daa'ampauka'nung Kumponinge avusiro'ari tampa' nkomuu'na' tamunsi'nung deempara'neeng-koo.
GAL.3.1	Dii' Kalesia-nupoong bakei kanukanu'nanka! Arekee'koo dii'ke kara masikung siperi, ai' pa naninge doomaruringe? Nii'ke tee dii' naurarampiru'nung Jiisuu' Karistoo' baru' aa'na' siraka'antararampima koonto' dii'ke oovering-pina' tasi'antarampiri aa'barata'koo bi'ari dii'koo boo'paru'na'. 
GAL.3.2	Aung io' kapoo' narung dii'ke naumerii'naang: Dii'ke ee tee Tanuaang Meekung Moosesi-nung Boto siomperimaung-koo nkaveru'nung? A, Moosesi noru'eria' nkaveru', tee Jiisuu'koong doorenang tampara taaraverira baitorariru'nung-koo. 
GAL.3.3	Aa'na' kanu'dariri ampa'doru'nunge Tanuaang Meekung nkaveru'na', ee'nara nkaverira domang neraka'dariru'nung? Tee domang neraka'dariru'na' ee tamung mono bakaang iri'ke Tanuaang Meekung-eta taapo'ke dupeverii'naang noru'erimang? 
GAL.3.4	Teing kapoo' ivekeng tero mantontariru'ning enang ee tamunsi'nanka deemparing? Tee' nkoarapeu' daana'? 
GAL.3.5	Tee ee'nara dii' Tanuaang Meekung avusiro'ari aruru'nung ee'noko kapoo' ta'nimpaarii' purinto'nanka tavo'antarerurikoo'. Enang naumeriaing tee ee Moosesi-nung Boto siomperimaung-koo tee' biraankerurikoo' ai' doorenang tampara taaraverira baitorariru'nung-koo? Dii' aa' baitorariru'nung-koo tee' biraankerurimaung.
GAL.3.6	Eebaraami' tee'ke, Daari Meekunge aa'pumana'koo:
GAL.3.6	“Kumponing bakaang maraka-anta masika'antavuio' ee'noko Kumponinge bakaang masika'anta oovura naning koonto'nung tampuu'.” 
GAL.3.7	Tee'koo enang tasi'periaing Eebaraami' baurukaa' masikeng teing nantoong masika'anta-po'nupoong. 
GAL.3.8	Teroita daariari otomaung Kumponinge koonto'nuka tampuriaina' teing avitevitu Ju'deeaing baitoariko. Daari Meekunge naumurimaung Kumponinge Eebaraami'koo tee tampara doorenang daankivuu'na' aa'puu'noo'ka:
GAL.3.8	“Ookarai avitevitue da'koo biraanke nkavaavaing.” 
GAL.3.9	Aung ee' miru'ari otong: Nantoong Kumponing-nung maraka-anta masika'antavaamaing tee, nari' biraanke nkavaamaung Eebaraami' ninka, masika'anta-po'nung ninka.
GAL.3.10	Teka baata teing Moosesi-nung Boto siong-koo mantomparimaing teing bakaang barakosi'koo kuung otorong, ai' Daari Meekunge ee' minkuvumaung:
GAL.3.10	“Baa tee naning Moosesi-nung boto siompui tee' nari' keperuu'aravauka'nung ookara batei-koo daariari otoina' pukevui tee barakosi'nii'.” 
GAL.3.11	Ee'noko napo' ee' sira'pari otong tee naning Kumponing ninka naroomparavarupeu' Moosesi-nung boto siompumaung-koo Daari Meekunge napo' aa'puu'na'koo:
GAL.3.11	“Naning tee Kumponing baitovuko koonto' tampuainung domamparavaing.” 
GAL.3.12	Tee'koo Moosesi-nung boto sionavung makotua'navung deempari otong baito-aapenavung deearuko ee' minkuaramana'koo:
GAL.3.12	“Naninge tee boto siompui nkovuaing tee teing nko-nkonanka nkovuaining-koo domam-paravaing.” 
GAL.3.13	Teka Karistoo'ke moo'muru' nii' tee boto-koong barakosi'keta bakaang monoi barakosi' kune'ura nii' pari'antamurima, tee' Daari Meekunge minkuvumana' aa'puma,
GAL.3.13	“Ookara barakosi'po'nupoong koi'koo bi'aariaining.” 
GAL.3.14	Jiisuu' Karistoo'ke tee' tora'puu' tee Kumponing-nung biraanke Eebaraami'koo minkuvuu'nung Ju'deeaing-koo poo'naang, tee-koo baitomarimaung-koo nii'ke Tanuaang Meekung nkavampiaing, tee bauta' maraka-antamuru'nung.
GAL.3.15	Mmaikori' ee, enang kara miru'po'nung naurampii'naang nii' doong kante nkomarimana'koong. Noru'eriaing, kapoo' kara naninka kenaankai naroompurepeu'nung, ee'noko marakavareko narunge toto'puarupeu' ai' be'nu'uarupeu' bane naninka kansi'koonaanka marakavareko, ee'noko Kumponing bakaang maraka-anta toto'koo makosi deea' bakei. 
GAL.3.16	Enang tee Daari Meekung-koo otoina' tee Kumponinge Eebaraami' maraka-antavuretu' ba'dompeng ninka nari', ba'dompeng isi'isimpuaing. Daari Meekunge ee' minkuvua', “dakaning isi'isinanka ninka nari',” mmau'koo tampuma, teka narung minkuvuma ee' minkuvuu', “dakaang isi'ising ninka nari'.” 
GAL.3.16	Ee'noko tee isi'ising tee Karistoo' ee'nara miru'ari otong.
GAL.3.17	Tee aung kapoo' ninge miru'ansinung: Teie botoi toto'puarupeu' dama'ke tavo'kuu'nunge mare' narung daaku'keta beenaumo kivora divu'kuio'. Tee Kumponinge kara naroong-antavui tero pinka'uu'nung ee'noko Moosesi-nung Botoi tee maraka-anta daang deeng-anta-koo makotua'. 
GAL.3.18	Nii'ke tevung boto sionavung siompampikotaa' Kumponing ninka naroomaripeu'nung dei tee ee' sira'parapeu'nung: tevung nii'na' oro'navung Kumponinge naroong-anta nka-koo, Eebaraami'ke siompuu'navung-pina' deea', ai' teie tee tamung Kumponing bakaang maraka-anta masika'antavuko Kumponinge bauta'ui tee ninka nari' naroonii' tampuu'.
GAL.3.19	Enang aming-koo Moosesi-nung boto otong? Tee aa' tee oraka'nko otoko avuru'nung boto aarempaara oraka' nkoaamana' tasi'parii'naang. Kumponinge tee' nari' oto'koo miru'uu' bera tee isi'ising, Karistoo', tavo'kuainoo'ke basi, ee'nara tero maraka-antavuu' nung. Tee boto tee koosinunankai po'antavau'nung Moosesi nauaama kara-pare' Kumponing ee'noko teing nantoong-koo meu'ke. 
GAL.3.20	Teka tenang maraka-anta Kumponinge Eebaraami' avuu'nang Kumponinge naning otoaruko kara-pare' Eebaraami' koonto' nauvuu'. Tee'koo napo' tee maraka-anta deu basi Moosesi-nung boto-koo, ai' boto tee tamung nantoong-koo otong.
GAL.3.21	Enang ee Moosesi-nung botoi Kumponing bakaang maraka-anta toto'pui otong? A, tee' aa' deea' bakei. Boto tee kapoo' nantoong domampuripeu'nung-pina' oro' otoi dei tee koomariri o'noripeu' tee boto siompampima. 
GAL.3.22	Teka Daari Meekunge tasi'antamuru' nii' ookara orara aarumo-koo kuunge dai'mariri paapaa'marimaing, boto sionavung-eta bere'marira Karistoo'koo baitomariaina' Kumponing ninka naroomarii'naang. Tee' nkomariko deeko' Kumponinge dupe-antavuaing tee bakaang maraka-anta koonto'nuka tampuriaing-koong teing masika'antavaamaing.
GAL.3.23	Tenang masika'antanavung oro'paravaruko nii' botoi naro'ka parammuri o'noriko' dai'muritaa'nange bera masika'antanavung oro'paravainoo'ke basi. 
GAL.3.24	Tee boto tee niikaang nau-anta-pina' otoko' Karistoo'anko po'antamurii'naang masika'antanavunge Kumponing ninka naroomarii'naang. 
GAL.3.25	Teka enang tee masika'antanavung oro'pario' nii' tee enang botoi tanatamuria'. 
GAL.3.26	Enang tee Jiisuu' Karistoo'koo kuunge dii' ookara Kumponing baurukaa' deentaririning teie diikaang masika'antai. 
GAL.3.27	Dii' ookara ntong-koo minkie meeka'anta nkaverima Karistoo' bakaang tare-koo kuung poru'ning teing Karistoo'naunturi otoriaining, siivenke'deeria'. 
GAL.3.28	Ai' tee Karistoo'koo siivenke' otoa' ee'pina': Ju'nung ee'noko Ju'deeaung, botovotonaa' nuka ee'noko osikaiaang, nii'noo' donkaani napo' manikuma. Dii' teing navitu tee-koo kuung otori. 
GAL.3.29	Ee'noko enang Karistoo'koo kuung poring-koo dii' tee' nari' okoruriaing tee barenku Eebaraami'ketaing isi'ising-koong Kumponinge maraka-antavuu'nung.
GAL.4.1	Tee ee'pina' minkuamaang, tee naning oki'nara barenku okovupeu'nung tee tenang oki'na'pari botovotonaa' ninka nari' basira, bane teie ookara-koo dau basiari barenku okovuaing panka'parara. 
GAL.4.2	Tenang oki'na'pari otoko tee nii'ninge tanatavai otoko otong tee kavokavoro-nanka bakaning ee'noko tee aung tooto' bera batei baumai miru'uu'noo' basi. 
GAL.4.3	Nii' tee' nari'ke, tenang Kumponinge oko-antamuriainang batei mme' tavo'kuaruko kapoo'nanka kanto'puaing kansi'aapening-koo bi'mariri aavu'mariko'˜ barenku kong-koo. 
GAL.4.4	Teka tenang batei dupevui makotuio' Kumponinge bauring botovuu'; 
GAL.4.5	Tee ponto'aru' nani-koo manikuma-koo. Moosesi-nung boto-koo kuunge ponto'aru' moo'urii'naang teing nantoong Moosesi-nung botoi kuung deempuri otoroko'ning nii' baurukaa' oko-antanii'nuka o'norii'naang. 
GAL.4.6	Tee'koo dii' okovui baurukaa' deentariko Kumponinge Bauring-koong Tanuaang botovuu' niikaang domang-koo kuunge taa'ni'poi karantamuriko˜ dotumarima aa'pampii'naang, Mma' ee, Mma'. 
GAL.4.7	Tee tee enang Kumponinge tampa' nkoruio' da' tee enang bautara-ita bakeraring ee'noko tee da' bauring deentaring, ee'noko bauring deeko' tee da' barenku okoruinung.
GAL.4.8	Tero tee tenang dake Kumponing noru'earuko'nang da' tee dai'dari otoko' teinge kapoo'nanka makotua'nanka kumponinanka deeng-anta-koo. 
GAL.4.9	Teka enang dake Kumponing noru'eing, ai' aa' da' Kumponinge noru'dui. Tee'koo enang aming-koo da' napo' tororari teing kapoo'nanka kanto'puaing ninka dai'dari otoo'naang, teing ninka toomo sitovuru'nanka, aruaru'nankai ee'noko aavu'arimaing? 
GAL.4.10	Dii'ke tee temurii'koo aa'ning siompererimaung doong a'munte'mung, kaara averaa'teveraa' ee'noko mare' amatemare' Kumponing ninka naroontariaina' besi'erima. 
GAL.4.11	Dii'ke ning ariri'antamering ee' noru'amira, “Ning dee'ma dii' paku-koo tamung pore'mou'.”
GAL.4.12	Mmaikori' ee, ning boto-ita taapo' tonta'maring tee' dii' taapo' otoriko'na'. Tee' nari' bere'darira o'noriaing. 
GAL.4.13	Dii'ke noru'eri otong tenang tee siipai siipa-antamuio' datemarara o'noi dii'koo tutung daankimaru', nka dii'ke ning oraka' nkomeria'. 
GAL.4.14	Bane siipa-koo oraka' o'noi pore'antarampiko maareroria' ning-koo, baru' oraka' noru'meria', teka bakei Kumponing-nung koosinung˜pina' maneena' nkomeru', Jiisuu' Karistoo' nkoveripeu'na' makosina'. 
GAL.4.15	Arerai tee biraanke ning-koo enang? Aa'nung dii'ke piaamerima dapi' duta banke'darima ameriko' pakumerii'naang. 
GAL.4.16	Ning enang ee dii'ke munte'merimang kara masikung naurampiru'nung-koo? 
GAL.4.17	A, tamung munte'meriauka'nung teinge navuraariko dii' orari-anta-koo. Ning-ankoita siivenke'antaraariko dii'ke teing daangamperererii'naang piavoromang. 
GAL.4.18	A'noo' nantoonge dii' masika' paku-koo navuraariko deeko' ookara-koo tampa' ee'noko ning dii' ninka nari' o'noko naro' deea'. 
GAL.4.19	Ee mmaikori', ning pareaava'naang sisikeeravoromana' sisikeeramomang dii'koo, dii' napo' ponto'anta-koo Karistoo' napo' dii'koo domang-koo tampa' taa'ni'anta-koo bera taa'ni'poainoo'ke basi. 
GAL.4.20	Piaana' ning tee dii' ninka nari' o'noria'. Dii' makosina' kara-koo piamomaang, nka enang papaaramaring diikaang aarumo-koo isipo' otoriko.
GAL.4.21	Naumeaing dake Moosesi-nung boto-koo kuung oto'koo piaromaunge, tee boto ee taaraveaung dake? 
GAL.4.22	Daari Meekunge ee' minkuvumaung: Eebaraami' baurinketa kenaankara otoreko', narung teni Seera' bauring, teni ovorinani, Eebaraami' ba'aang. Ee'noko narung teni Eekaa' bauring, teni tamung Seera' bakaang botovotonaa', dai'nisinani. 
GAL.4.23	Teka tee teni dai'nisinani bauring tee Eebaraami' mono-namenge noru'ari nampuio' tee tooto' bauring paraevuu'nung tee barenku nka-koo makosi deea', ee'noko tee teni bisiira dai'arava'nani bauring tee Eebaraami' Kumponinge miru'uio' nampuu'nung-koo maraka-anta siompuio' tee tooto' bauring paraevuu'nung tee barenku nka-koo makosi.
GAL.4.24	Aung tee minkunaa paara-anta-po'nung. Anaanka manikumaara tee kenaanka kara naroong-anta Kumponing-etaing siong-antavaresi otong. Navung naroong-antanavung tee Moosesi-nung boto sionavung, Sainai-namii-koo nauvuru'navung. Arebia-nupoonge temii Sainai-namii tee Eekaa'namii tampaamaung. Ee'noko teni Eekaa', Eebaraami' ba'aang dai'nisinani, teni Jerusalema'navuntu' miru'ari otong, Ju'nupoong biikaang osi pankaing. 
GAL.4.25	Ee'noko teing Ju'nupoonge Moosesi-nung boto siong-koo paaravaama Kumponing ninka naroompariaining-pina' noru'arimainge biukoree'ai otoromanamono temono. Ee'noko teing teing temono baurukaa' tee boto-koo dai'nisinuka deempariri otorong.
GAL.4.26	Teka nii' niikaang osi pankaing Jerusalema' paning-koong, ee'noko temono tee Moosesi-nung botoi dai'arava'namono. 
GAL.4.27	Daari Meekunge Jerusalema' paning-koong dama'ke oro'paravaing teronung-koo deto basi tampuu' manikuma-pina' kara nauvuma aa'puu'na'koo:
GAL.4.27	“Doturaravaing da' bisiira pareai. Ta'nina' duuru'kiai bane da' tooto' mantompeai. Ai' Kumponinge da' teni daka-pina' otomai maraka-antaruing teni kura'nari' bioko deentaraa'naang teni ba'ung-po'nani puru'ei.” 
GAL.4.28	Mmaikori' ee, nii' enang dai'arava'nani bauring pina', Aisake' pina' o'norining, maraka-antanavunge ponto'nii'nuka. 
GAL.4.29	Ee'noko tee tee' nari' tee tooto' mono siompui ponto'aru'nunge oraka' nkovuko'na' tee Aisake', Tanuaang Meekung bakaang iri'ke ponto'aru'nung, tee' nari' enang nkomaarimaung nii' teinge mono-namenge noru'ariri Kumponing ninka naroong-koo paaravaamainge. 
GAL.4.30	Teka teie Daari Meekunge arekee' minkuvumaung?
GAL.4.30	“Bata'eaing teni dai'nisinani ee'noko tee bauring, ai' tee dai'nisinani bauring tee barenku okovuauka'nung tee ninka teni dai'aravai bauring ninka nari'.” 
GAL.4.31	Tee tee enang, ee mmaikori', nii' dai'nisinani baurukaa' deea' teka dai'aravai baurukaa' nii'.
GAL.5.1	Karistoo' tee nii' unaa-antamuru' dotumarii'naang unaamori. Tee'koo naurampimang, ima'dariri donkoniriai, ee'noko doonko napo' kinkiniriauka' dai'nisinuka ninka nari' pake'deeri.
GAL.5.2	Enang ninge Paula'ke bakei naurampimang, dii' teing Kumponing ninka naroontarii'naang piarorima dopa' toto'darima boto sionavung aroo'erima deeko', Karistoo'navung siperimaang pakururipeu'navung. 
GAL.5.3	Napo' unantampiri nauramping ninge dii', ookara dopa' toto'navung aroo'eriaining dii' tee ootukunung boto Moosesi-nung pukeveri siong-koo dai'dariri otoriaining. 
GAL.5.4	Aa'noo'naang, Karistoo'keta tee' toto'darii'naang dii' ee'ning Kumponing-ankoi koonto'nuka deentarii'naang piarorimaing tee boto siomperima, ee'noko dua'daririning-pina' otorii'naang bakaang avusiro'ari moo'navung-eta. 
GAL.5.5	Teka tee Tanuaang Meekunge pakumurio' baitomarima te'mung koonto'nuka taa'ni'moriaina'mung-koo nemariri o'noring. 
GAL.5.6	Nii' Jiisuu' Karistoo'koo kuung o'noritaa' dopa' toto' ee'noko toto' deeaung kapoo' deea', teka teie baitoi deeko' piaa ninka nkoaramaung. 
GAL.5.7	Dii' tee deikoo'koo tero tampa' kua'dariko'ning-pina' otoru'ning, enang baie napo' toto'antarurio' tee kara masikung sionavung siperi? 
GAL.5.8	Tee temurii' kara dii' daang aroo'antaruru'naare tee dii' bokururu'nung bakaang kara deea'. 
GAL.5.9	Tee-pina' kapoo' oki'noo' dera'ke ootukunung dera'antavupeu'na' teie naninge dii' nko-antaruru'nung. 
GAL.5.10	Masika' noru'ansi otong Ovoring-koo o'noi, dii'ke nkaang noru'koo taapo'ke nii'na' noru'eriauka'nung ee'noko baa tee naning dii' orari-antarurinung tee kiimata nkavuaing aa'nung tee ninge noru'ampa'. 
GAL.5.11	Ee mmaikori', nii'ninge aa'maamaung, “Paula'ke dopa' toto'navung daankivumaung.” Nka tee' deea', ai' ning aming-koo oraka' nkomaamang tevung boto sionavung-koo baukoree'nukai? Ninge tee' daankiansi dei tee daang-antavampeu' tee doorenang Jiisuu'ke nii' domaang moo'muru'nung-koong, aa'barata'koo boo'pari boto bakaang taretare bakevura, ee'noko teinge Ju'nupoonge too'dempaavarupeu'. 
GAL.5.12	Maiko' teing dopa'toto' siompaama dii' pore'antaraarimaing avitoitoi-koo bii'ka biikaang mono totototo'paripeu'nung.
GAL.5.13	Dii' mmaikori' unaarori oto'koo bokururu'ning, teka unaarori oto'koo otori diikaang mono bakaang pia narung siong-koo taura'dariauka', teka piaareerima pakureeriai dii' nii'ning-koo botovotonaa'nuka noru'dariri. 
GAL.5.14	Ookara botonanka Moosesi-nung tee nanaare-koo dupeari otong ee' minkuvumanaare-koo:
GAL.5.14	“Dake tee naning da'koo due'nung daka piaararamana' nari' tee' piaaveaing.” 
GAL.5.15	Teka oraka' nkoreerima orari-antareeri'neeng dii'ka.
GAL.5.16	Teka enang aa'dampimang, Tanuaang Meekunge naururiaina' siomperiai ee'noko mono bakaang pia siomperiauka'. 
GAL.5.17	Ai' mono bakaang piai tee Tanuaang Meekung too'dempui otong ee'noko Tanuaang Meekung bakaang piai mono too'dempui otong, ai' anaanka tee turampeeremanaanka ee'noko dake kapoo' daka nkovepeu'nung otoa' tenaanka-koo narung taaravearura. 
GAL.5.18	Dake Tanuaang Meekung taaravera siompeaing deeko' da' tee boto-koo kuung otoa'. 
GAL.5.19+GAL.5.20	Mono bakaang nko-nko ee'pina' sira'pari otong: nampeesi orari, kaukauro-nko, noru' ku'mi', maimaia'na' nko, kumponing tositosinanka siong, dopa-nko, oraka' noru', turang-nko, orarunsi ninka munte', iira bauko, mosii', kara-koo tata', siivenke', mamaironto', purinto'naru'ke kanu', tooreere dovang; 
GAL.5.21	Ninge enang tautaurampimang tero tautaurampiru'na': Teing tee' oro'nanka aarumo nkoaamaing Kumponing bakaang muu' aarenaavauka'nung barenku oko-koo. 
GAL.5.22	Teka tee sinang Tanuaang Meekung-etaing aung ee' oro': piaa, doturotu, mooa, da'deng iira deeaung, tampa' nko, avusiro', masika'anta, banainge oto', ee'noko baka pinka'ari oto'; 
GAL.5.23	Aing pote-koong boto otoa' bakei. 
GAL.5.24	Ee'noko teinge nantoong Jiisuu' Karistoo' bakaninge tee biikaang mono-aapena' noru' aa'barata'koo taakavau' teing bakaning karakaraa'nanka domange etuvurimaing ninka. 
GAL.5.25	Tanuaang Meekung-koo kuunge domamariri o'norimaung deeko', tee' nari' Tanuaang Meekung ninka nari' nanampimaatoaing siompampiri. 
GAL.5.26	Nii' kirokainku-pina' o'noriauka', ereanameereauka' ee'noko mamairomeeriauka'.
GAL.6.1	Mmaikori' ee, dii'ke nii'nung narung oraka' nkoarako ooverira deeko' dii' Tanuaang Meekung siomperimainge tampa' pakueri koong-antaveriaing dooroomperi, tarerariri dii' tee' nari' napo' dua'dari'neenga. 
GAL.6.2	Naruna' naruna' pakureeriai manki'koo. Tee' nkorarima dii'ke dupe-antaveriaina' tee Karistoo'nung boto. 
GAL.6.3	Nii'nung narunge aa'pumaato'neeng, “Ning narung kapoo',” nka tee kapoo'pina' oro'parava'. Tee' nkoarama tee ee'nara baka tosi-antavarapeu'. 
GAL.6.4	Nii'nung naning ninka mintarama doturarama daangantaravauka', teka tutung norunoru'daravaing dakaang nko-nko-koo, tampa' otoing deeko' ee'na'koo doturoturaravai makosi. 
GAL.6.5	Kumponinge kantemuri manki' nka-koo bamuru'. Tee'koo daangantaria' piaareeri pakureerimaatoai. 
GAL.6.6	Aa'noaing tee naning dii' Kumponing bakaang kara nau-antarurimaung pakueri moo'eriainge. 
GAL.6.7	Nii'namurii' onoue tosiruriauka', ai' Kumponing tee daang-pina' oro'anta deea'. Tee-koo kapoo'koo naninge keempuaing-koo tee tee-koo ee'nung-koo sinang kavuaing. 
GAL.6.8	Dake dakaang mono narung dotu-anta-koo noru'ei keenkiaing deeko' dake teieta mono-ita orari-anta kaveaing simpe'muriaina'mung. Ee'noko dake Tanuaang Meekung dotu-anta-koo noru'ei keenkiaing deeko' dake teieta Tanuaang Meekung-eta domaang oparavaung kaveaing. 
GAL.6.9	Tee tee enang kakarua'moriauka'nung tampa' nko-koo dama'ke makosinaveraa'koo tampa' kavampiaina' kontemoriauka'nung deeko'. 
GAL.6.10	Tee'koo enang batei oto'memuri tampa' nkoarampiai ookara nantoong, baru'noo' teing nii'maia'kooning masika'antanava-koo kuung otoromaing.
GAL.6.11	Ooveriko enang daari-nko pari'amira daari pankaveroveroi' narunge daarirerompimang nkaang birenge taa'ni'antamari. 
GAL.6.12	Nantoong Kumponing ninka naroomparii'naang Karistoo' aa'barata'koo boo'paru' baitoaara daankiampiko teing Ju'nupoong iiravoromaung dopa'toto' minkuampiaruko, Moosesi-nung boto dovang ninka. Tee'koo nii'ninge eturaarimaung dopa' toto'koo tampa' oro'parii' naang Ju'nupoong-koo. Maroita, Ju'nupoonge turampaariaroo'naang teing. 
GAL.6.13	Teinge ee'ninge dopa' toto'parira boto bii'ka siompaavaunge, tamung dii' ee'ning dopa' toto'koo piavoromaung dii' tee' nkorariko miring pankaing nkavaava'naang. 
GAL.6.14	Nka ning temurii' aarumo piamoaung bakei, Karistoo' aa'barata'koo boo'navung masika'antavamaung-koo deeko', miring pankaing nka-koo makosi. Tevunge kansi'nung aarumo ninka siivenke'meeresi aa'nong kansi'nung aarumo taakavaring-pina' otong ning-koo ee'noko ning taakamaring-pina' o'nong tee-koo. 
GAL.6.15	Tenaankai aa'noko dopa' toto' ee'noko dopa' toto' deeaung kapoo' basi-antavureaung, teka napo' neraka'pari nkonii'ke deeko' makosi. 
GAL.6.16	Mooa ee'noko piaa dii'koo otoaing aung ee'nara aarumo minkuansinung siomperimaing-koo, teing Isireeli masikeng-koo Kumponing bakanavitu-koo.
GAL.6.17	Enang-eta deto ning naninge pore'antamuauka'nung, ai' ninge tee nkaang mono-koo Karistoo'koong taa'menanka taa'ni'anta-pina' kompansi o'nong.
GAL.6.18	Dii' mmaikori', tee biraanke niikaang Ovoring Jiisuu' Karistoo' bakaang diikaang tanuaang ninka nari' otomatoaing.
GAL.6.18	Masikung.
EPH.1.1	Aung ane' karavoto˜ ninge Paula'ke Jiisuu' Karistoo' bakaang kara-okomui-nkai Kumponinge miru'muio' dii' bakaning meekupoong Epesesie otorimaing daarirerompimang, dii' ee'ning Karistoo'koo baitorarimaatomaing. 
EPH.1.2	Biraanke ee'noko mooa dii'koo otoaing Kumponing Niuma-itaing ee'noko teieta Ovoring Jiisuu' Karistoo'.
EPH.1.3	Tampara tampampiaing tee-koo tee Kumponing ee'noko Bauma teie niikaang Ovoring Jiisuu' Karistoo'ke, tee ee'nara Karistoo'koo kuunge biraankemuru' ookara biraankenankai Tanuaang Meekung-etaning paning-koo otoromainge. 
EPH.1.4	Aa'nong teroita kansi' mme' pupu'aravaruko-ita miru'muru' Karistoo'koo kuung o'noritaa' meeka'mariri o'norii'naang tuumpimaria' tee-koo dutakanoo'ke. 
EPH.1.5	Tee tee piaamuritaa' miru'muru' baurukaa' deemarii'naang Jiisuu' Karistoo'ke makosi-antamurio' baka bakaang piai, maroita. 
EPH.1.6	Teie tee' nkomuru' daangampampiaina' tee-koo avuavu' maneenung-koo Bauring Piaaru'koo kuunge avusiro'ari amuru'nung-koo. 
EPH.1.7	Karistoo'ke bakaang erenge moo'murira makosi-antamuriko Kumponinge niikaang oraka' nkonanka tonta'memurira unaa-antamuru'nung; 
EPH.1.8	Tee'koo bakei aa'na' maanto' bakaang piaae nii'koo piampuu'nunge, 
EPH.1.9	tee ee'nara bakaang mataue tavo'antavuu' bakaang noru' ninka Kumponinge sirapo'antamemurima kapoo' makensi'nung teie tavo'anta-koo piavoko' Karistoo'koo kuunge. 
EPH.1.10	Tee aung ee'nara: Uripo'keta teie marovuko' tee Karistoo'koo ookara naro'urii'naang bateinang makotuko aa'ning paning-nupoong ee'noko kansi'nupoong, ookara-koo bore' deempari. 
EPH.1.11	Ookara kapoo' tee Kumponinge matauvuma miru'umana' nkoaramaung, ee'noko nii' tee'ke Kumponinge bakaning deemarii'naang miru'muru' Karistoo'ankoi tutuntomaa tampuu'na'. 
EPH.1.12	Bakaang matau ee': Nii' urompiri Karistoo' nempampimainge nantoong daangang-antavarampiaing bakaang meenasi-koo. 
EPH.1.13	Ee'noko dii' ee'ning nari'ke, Karistoo'ankoi baitorariru'ning kara masikung taaraverira tee doorenang tampara dii' domanturiaing-koong. Ee'noko bakaning deentariko date'antaruri Tanuaang Meekung aruru' bakaning avurii'naang maraka-antavuu'nung. 
EPH.1.14	Tee Tanuaang Meekung nii' amuru'nung tee tasi'anta-koo nii'ke nkavampiaing ootukunung barenku tero naumuru'na'. Tee kompampirio' Kumponinge asi'na'mung dupe-antavui oko-antamuriaing, nii'ke tee daangampampiaina' meenasi-po'nung.
EPH.1.15	Tee'koo ninge taaravamira dii' masika'anta oto'deruring Ovoring Jiisuu'koo ee'noko diikaang piaa ookara Kumponing bakaning meekupoong-koo, 
EPH.1.16	tenang-eta deto taararampira dotumaramaung kunsi-koo tantampima. 
EPH.1.17	Ee' eentamaramaung: Teie Kumponinge niikaang Ovoring Jiisuu' Karistoo' bakaange, Baumai Meenasi Okovenunge aruriaing tee Tanuaang matau dii'koo siraka'antavuaing bakaang kara-koo miru'noo' dii'ke tasi'peria'naang tee Kumponing. 
EPH.1.18	Ning eentamaramaung diikaang domang-koong dutai siraka'antaruriko dii'ke tasi'perii'naang tee barenku bokumurira bamuru'nung, ee'noko bakei aa'na' maanto' meenasi-po'ning otoromana' teing biraankenanka bakaning-koo meekupoong-koo maraka-antavuru'ning tankee'eeaining. 
EPH.1.19	Ee'noko napo' eentamaramaang tasi'perii'naang iri' aa'na' pankaing nii'koo baitomarimaing-koo sipuing, paaranang-koo makosi deeaung. 
EPH.1.20	Tee aa'nung iri' baukoni'ke kompui Karistoo' boo'keta daa'antavura tampavine-koo Kumponing-koo ba'nang-antavuu' paning-koo Ovoring-antavui. 
EPH.1.21	Teenoo' Ovorinoo' tee deu basi anantenaung-koo: ookara tare-nupoong, pankainuka, purinto'po'nupoong, ovontung ee'noko ootukunung amutemurii' miring-po'nupoong, enanariong ee'noko dama'nariong napo' nari'. 
EPH.1.22	Tee tee Kumponinge ookara kapoo'nanka Karistoo'koong kau'koo boong sipuma Karistoo' tee bore' deeng-antavuu' ookara kapoo'nanka-koo dootuu'nupoong tampa' pakuvuriaina', teing tee bakaang mono makosinuka. 
EPH.1.23	Ee'noko tee-pina' bore' mono ninka be'nu'ura dupearapeu'na' tee' nari' Karistoo' dupe-anta baka dupearavaing ootukuarara.
EPH.2.1	Nii'nang tee dii' doori otoriko' boto-toto' ee'noko oraka'nko nkoverima. Tee' nkoverima kansi'kooning biikaang aarumo narung siomperiko'. 
EPH.2.2	Sietani' siomperiko', ovonturi biikaang bore' auvi'au-eta bakaang muu' tareaamaing, tee ee'nara Kumponing siomeevanuka-koo meu'ke mintoomparamaung. 
EPH.2.3	Nii' ookara tee'ke tero niikaang orara aarumo-koo amarima karaa' dovange boo'koo niikaang mono ee'noko onou piavoko'na' nari' siompampiko'ning. Tee tee nii' domang oraka' o'norikotaa' Kumponing-nung kiimata kompampiaining akoing-pina' nari'. 
EPH.2.4	Teka teie Kumponinge piaae maanto'ke aa'na' piaamurikotaa' bane nii' boto toto'ke moompiri o'noriko domang-antamuru' Karistoo' ninka nari'; 
EPH.2.5	Tee tee Kumponing bakaang avusiro'ke tee' domamuru'. 
EPH.2.6	Ee'noko domamurira Karistoo' ninka nari' napo' daa'muru' nari' tare-nupoong o'norii'naang tee ninka paninaumariri. 
EPH.2.7	Aing ookara kapoo'nanka tampa' nkomurima tavo'antavuu' tee-koo Jiisuu' Karistoo'koo dama'navarang nau-anta-koo bakaang avusiro'ke maanto'ari otomana' paaranang-koo makosi deeaung. 
EPH.2.8	Ai' Kumponinge avusiro'ari domang-anta masika'antaveru'noo' deeko' domantariru'ning, dii'ka deea', bauta'durima. 
EPH.2.9	Kapoo' nkoveriko tee' domanturia' maku'koo. Maroita, naning daangampara'neeng-koo. 
EPH.2.10	Kumponinge tee nii' o'norina' nari' nkomuru'. Teie Jiisuu' Karistoo' bakaning deemuri nkomuru' tampara nko-nko nkoevompimaa'noo'naang o'nori tero miru'muru'na'.
EPH.2.11	Tee'koo tero oraka' otoriko'noo'koo ampa'doriauka'nung. Dii' teroita Ju'deea', dopa' toto'dariaruko'ning, tamunsi'nupoong tantaariko'ning, a'noo' teing tamung dau naro' dopa' toto'ke meeka'antavarima. 
EPH.2.12	Ampa'doriauka'nung tero tee dii' Karistoo'koong noru' otoriaruko', Isireeli-nupoong-eta taapo' otoriko'ninge, Kumponinge kara maraka-antavui naroompuu'na'koo damisimainkue, kansi'koo naro' bi'dariri domaang isikung nkana' noru' otoa', Kumponing pakurupeu'nung otoa'. 
EPH.2.13	Teka enang dii' tee teroita Pako'pari'nii' domanturira tareruriaing-koong ninka tapo'darira Kumponing-anko po'antarurining bakaang erenge tero taapo' isipo' otoriko'noo'keta. 
EPH.2.14	Tee tee Karistoo' tee niikaang mooa-nko. Teie tee naro'ka tapo'muring aa'ning Ju'nupoong ee'noko Ju' deeaing. 
EPH.2.15	Bakaang mono boo'koo avaru'noo'ke teie tee teteva'uu' tee ku'nung turanturang-koong siivenke'muri otoko'nung nii'. Moosesi-nung boto teka bakevui, mono etu-koong. Aing ookara kapoo' ee' oro' nkovuu'ning nerakariong nkovurii'naang aa'ning-eta Ju'nupoong ee'noko Ju'deeaing teie baka naro'kavurira pinau-anta-koo. 
EPH.2.16	Aa'barata'koo boo'paru'noo' tee turanturang bake-antavuu'naang naro'kamurira ookavitura Kumponing-koo navitu-pina'. 
EPH.2.17	Teketa' pora teie karantavurima˜ daankivuu' tee doorenang tampara mooa-po'nung ookavitura-koo aa'noko Ju'deeaing ee'noko Ju'nupoong, dii' isipo'ke taapo'ke otoriko'ning-koo ee'noko teing Ju'nupoong tee-anko due'nupoong-koo. 
EPH.2.18	Ai' tee tee teie taung nkomemurio' nii' ookavitura Bauma-anko be'koo makotumpiri otong tee narung Tanuaang Meekung-koo kuunge.
EPH.2.19	Enang tee dii' akoing damisimainku otoria', teka dii' osikaiaang deentariri otoring teing ninka nii'ning bakaning meekupoong ninka nari', ee'noko Kumponinge tarevurimaing-kooning dii'. 
EPH.2.20	Dii' Kumponing-nava kani-nupoong tee' pau'deeri otoring teing-koo kara okovuri nkanuka ee'noko nakaronuka˜koo dau, Jiisuu' Karistoo' tee ee'nara ookara-koo e'manianare' makosi, tumanung. 
EPH.2.21	Tee-koo ootukunung nari' be'nu'ariri otoi kaniari otomaung dootuu'nava pankava deempari Ovoring-koo. 
EPH.2.22	Ee'noko dii' nari' tee-koo otoritaa' tee-koo kanirariri otoring Kumponing oto'doma deentariri Tanuaang Meekung-koo kuunge.
EPH.3.1	Tee'koo eentamaramaung dii'koo, ning ee'nara Paula', dii' pakurampimaung-koo dai'nisi Jiisuu' Karistoo' bakaang. 
EPH.3.2+EPH.3.3	Dii'ke taarameru' dee'ma tee kapoo' makensi'nung daarirerompiring-koonaare ning-koo sira'pura Kumponinge makosi-antamuu'na' bakaang piaa dii' nau-anta-koo. 
EPH.3.4	Anka deeruerima ooveriaing tampa' tasi'pamana' tee kapoo' makensi'nung Karistoo'koong. 
EPH.3.5	Urikavarang pankaraamuriko tee sira'paravaruko' tee aung tee' enang Tanuaang Meekunge sira'antavuina' teing-koo bakaning-koo kara okovuri nkanuka-koo ee'noko nakaronuka-koo. 
EPH.3.6	Tee ee'nara makensi'nung tee aung kapoo' teing ee'ning Ju' deeaing nii' ninka tapo'meering Ju'nupoong ninka nari' barenku nkavampii'naang narung mono-kooning deemariri ee'noko narung maraka-anta-kooning Kumponinge deing, tee ee'nara Jiisuu' Karistoo'ke dupe-antavuu'nung tampara doorenang tavo'ura. 
EPH.3.7	Kumponinge tee maneenung taura' amuu' aung ee'nara doorenang tampara ookara nantoong nau-koong, makosi-antamui bakaang iri'ke. 
EPH.3.8	Ning-koo ee'nung-koo bakaning meekupoong ootukunung-eta asiranung masikung-koo Kumponinge tampa' taura'mui amuu'nung daankiama'naang teing-koo Ju'deeaing-koo tee doorenang tampara Karistoo'nung avuavu'koong bono'dopa. 
EPH.3.9	Ee'noko naumuu' siraka'antavama'naang ookara-koo tee Kumponing bakaang miru' makensi'nung. 
EPH.3.10	Uripo'keta tee teie ee'narai ootukunung kapoo' nkovuu'nunge tee baka noru'ui otoko' enang bakaning dootuu'nupoong donkompurinamu' sira'paraa'naang avatevaro mataunanka aa'ning-koo ovontung ee'noko iri'po'nupoong paning-nairu-kooning-koo. 
EPH.3.11	Tee ookara nkoaru'ning tee dupe-anta-koo tee Kumponing bakaang onou pupu'doma dopa-ita marovuu' tee-koo Jiisuu' Karistoo' niikaang Ovoring-koo teke taavoarara oparaa'naang. 
EPH.3.12	Ee'noko tee ninka narung deemariri masika'antavampima tasi'pampiri Kumponing-anko due'marira karavampiaing amaiaa'moria'. 
EPH.3.13	Tee tee enang kontampiri si'damping aa'dampima, tarua'doriauka' teing arikananka ninge dii' pakurampima kune'amaing-koo dii' meenasi-koo basi-anta-koong onoueri.
EPH.3.14+EPH.3.15	Tee tee tee tutumpama naurampirina' Kumponinge tampa' nkoruru'nung-koo tee'koo ning kinkinama eentamaramaung Niuma-koo aa'nung-koo ootukuna'kantu paning-kooning ee'noko kansi'kooning miring tampariri otong. 
EPH.3.16	Kunsimarama ee' eentamaramaung: Teie bakaang avuavu' maanto'ui oto'keta aruriaing tee purinto' ee'noko iri' tanuaang Meekung-etaing diikaang pankaruntoong-koo otoaing, ee'noko Karistoo' diikaang domang-koo unaavoi otoi otoaing baitoverio'. 
EPH.3.17	Napo' eentamaramaang piaa-koo daue du'durira ari'aruritaa' iveka'darii'naang, 
EPH.3.18	ee'noko tee' nari' makosirariri otoritaa' tampa' tasi'perii'naang ookara ninka Kumponing bakaning meekupoong ninka ookanairu-eta paaranang-koo makotua' tee piaa Karistoo'nung. 
EPH.3.19	Tee dii'ke mantomperi noru'erii'naang tee piaa punkaang˜paa' dii' maanto'duri otoriaina' Kumponing-pina' nari' nariari oto'ke ookarai.
EPH.3.20	Daangang otoaing Kumponing-koo deekoronoo' basiropa nkovumaung-koo eenta ee'noko noru'marimanoo'keta dau basinoo' tee ninka bakaang iri' nii'koo mintoomparamaung ninka. 
EPH.3.21	Ee'nara daangampampimaatoaing dootuu'koo naro'marima Jiisuu' Karistoo'ke pakumurio', ookavarantue doomeeritaa' botu kong paa'na'. Ee', tee' ee'na'.
EPH.4.1	Tee tee ninge Ovoring bakaang dai'nisie kontampiri botoramping makosina' bokururu'na' otorii'naang. 
EPH.4.2	Boonko noru'dariaing, banainge otori da'deng iiraroria'. Piaa oro'antaveri otorimaatoai tokoona' noru'deeria'. 
EPH.4.3	Tanuaang Meekunge tee dii' narung deeng-antarurining, teka aa'na' paarararimaatoai narung deentariri oto'koo mooareeri otorima. 
EPH.4.4	Mono tee narung otong nii'ke nko-antavampimaung Karistoo'nung, ee'noko Tanuaang Meekung tee narunge tee' nari' narung noru'koo oto'koo bokururu'nung. 
EPH.4.5	Ovoring narung otong, kapoo' masika'antavampimaung narunge, ntong-koo minkie meeka'anta narunge; 
EPH.4.6	Kumponing narunge tee Niuma nii' ookarai, nii' ookara taremuri niikaang birenge mintoomparama nii'koo kuung otomaung.
EPH.4.7	Teka teieta bakaang maanto'ui oto'keta Karistoo'ke nii' kantemuru' namarana' teing avuavu'nanka tee' Daari Meekunge minkuvuu'na' aa'puma:
EPH.4.8	“‘Tenang paning-koo deto koinura barampuri dai'nisinuka teie Ovoringe tankaampuru' tee avuavu'nanka teing nantoong.” 
EPH.4.9	Tee “deto koinuu'”-naare miru' aming? Tee aa' miru' ee': Tee tero napo' siaru'nung depeto kansi'koo boonavaro-koo. 
EPH.4.10	Tee ee'nara narung siaru'nung tee ee'nara napo' deto koinuu'nung paning-koo daunavaro-koo isipo' masipo' ootukunairu-koo maanto'antavaraa'naang. 
EPH.4.11	Ee'noko tee “avuavu' tankaampuru'”-naare miru' aming? Miru' aa' ee' oro': Nii'ning kara okovuri nkanuka deempuru', napo' nii'ning nakaronuka deempuru', nii'ning doorenang tampara daankivuma nanu'nuka deempuru' ee'noko nii'ning tanata nkonanka nau-antavaarima. 
EPH.4.12	Biikaang nko-nko Kumponing bakaning meekupoong bare-anta-koong dootuu'nupoong kake'iiariaina' ee'noko Karistoo' bakaang mono makosinuka panka'antavaavaina'. 
EPH.4.13	Bera tee nii' ookara narung deemariaing masika'anta-koo ee'noko Kumponing Bauring noru'na'koo, ee'noko naning-naummariri petaa'moriaing nari' basina' Karistoo' dakaosi'na' dupeari petaa'omana'. 
EPH.4.14	Teketa tee nantoong onou tasi'paa'nukai daang ampirinumparima˜ aavamaariko toire' oki'nareka'pina' o'noriauka'nung amutemurii' daang-koong nau-anta siompampiritaa', aa'na' boo'ai nankara avitoitoi bii'urimana' dovinge uupuvuriko. 
EPH.4.15	Otoa', masikung narung minkuampima piaameeritaa' ootukumariri panka'mariaing Karistoo'naummariri, tee-koo kuung o'nori, niikaang bore' deemparako. 
EPH.4.16	Teie taremuriko nii' teing bakaang mono-koo-navio'nanka-pina' matauna' be'nu'mariri o'noring ee'noko naruna' makotumpiri pakumeeriaing nii' ookara tee ee'nara mono panka'antavampiri ee'noko purimariri piaae.
EPH.4.17	Aung tee nkaang naunau dii' naurampimang Ovoring bakaang miringe dii' date'antarampima: Akoing tamunsi'nanka-pina' nkorariauka' kapoo' masikung deeaung siompaamaing-pina'. 
EPH.4.18	Teing biikaang noru' tee mutaanang, damisimainku teing tee-koo domaang Kumponinge amurimaung-koo. Aming-koo, nna' papaaranuka koonto', bore'ke deerenuka otorokotaa'. 
EPH.4.19	Anutua nkoarima maimaia'na' nko-koo avariri oto'nuka, naro'keta oko'okovurima aarumo ku'mi' nkoaamaing. 
EPH.4.20	Teka tee Karistoo'koo barerariru'na' tee' deea'. 
EPH.4.21	Dii'ke tee koonto' tampa' taaraveru' tee, ee'noko dii' tee-koo kuung otoritaa' bakaang kara masikung nauraariko barorontariru'. 
EPH.4.22	Urikanaung enang bakei kiru'dariaing teronung aarumo-koo otoriko'na'koong, mono narung bakaang noru' karaa'ke boo' tositosi-koong siompui otomaung dii' orari-anta-koona'. 
EPH.4.23	Diikaang onou ee'noko tanuaang neraka'antarariaing. 
EPH.4.24	Nerakanaung kuruntariai Kumponinge nkonii'naung, tee-pina' oro'naung, koonto'nuka, meeka'dariri otoriaina' masikung siomperi.
EPH.4.25	Tee'koo enang bakerariaing tosi minku-eta. Masikung narung minkuerimatoaing tapo'deeri otorimaing ninka, ai' dii' teing narung mono-koo manta'deeri otong. 
EPH.4.26	Dii' iirarorima deeko' tee iira oramuriau deeng-antaveriauka'. Bointuriai duaa' mme' tumparavaruko. 
EPH.4.27	Sietani' doona aveauka' tee'. 
EPH.4.28	Tee bakisipung bakiaa' nko-ita bakearara bakaang birenge mintoong tampara kake'iiari nkovuai apuka'paravaing ninka tankaampuaina'. 
EPH.4.29	Kara orarananka minkueria' otoai, teka tampara to'biiari kara narung, pakureeri navureerima. Tee'koo taararaariaininge tee tampa' taararaariaing biraankeario'. 
EPH.4.30	Tee' nari' Tanuaang Meekung Kumponing bakaang orarunsi-antaveria' otoai, ai' tee Tanuaang Meekung tee Kumponing bakaang taa'ni'anta nii' moo'muriaing-koong asi'na'mung. 
EPH.4.31	Donta'dariri otorimaatoai aing aa'ning-eta', domang oraka' noru', iira, ioo', peusi', minkuminku ee'noko napo' too'de. 
EPH.4.32	Teka navureeri otorimaatoai dunsirunsi˜antareerima, tonta'antareerima dii'ka Kumponinge Karistoo'koo kuunge tonta'antareruru'na'.
EPH.5.1	Tee'koo dii' Kumponing baurukaa', teie piaarurimaing, paararariaing tee-pina' nari' oto'koo. 
EPH.5.2	Piaareeri otomatoai tee' Karistoo'ke piaamuru'na' ee'noko tee baka nii'koo avaru' tee boontunang tampa' nuuraa' Kumponing-koo. 
EPH.5.3	Kaukauro-nko, ee'noko noru' ku'mi' siong, nii'noo' makosi deea'na' karaa' bakei dii'koo otoauka'nung; minkueria' otoai Kumponinge meeka'antanisinuka deentariri. 
EPH.5.4	Napo' kara sikuri'ke si', kara kanu' ee'noko deu' makotua' dii'ke minku-koo. Tampa' tang narung dii'ke minku-koo makosi. 
EPH.5.5	Koonto' tasi'peri noru'eriaing naning tee kaukauro-nko, naning kiiroraa' deeaung, nii'noo' mamaironto' tee oto'evuauka'nung barenku-koo Karistoo'ke ee'noko Kumponinge tareaaremaing ninka. Temurii' karaa' siong kumponing daang-koong boontuvuma-nko. 
EPH.5.6	Ee'namurii'koo Kumponinge iira basi-antavumaung teing-koo bakaang kara siompaavaing-koo. Taaraveriauka' nii'ninge nii'na' nauraariko kara menaankavoroma. 
EPH.5.7	Tee tee teing ninka nari' manta'deeri otoriauka'.
EPH.5.8	Tero tee dii' mutaanange maanto'duri otoriko'ning, teka enang arakai Ovoring-etainge maanto'duri otong. Tee tee enang araka siraka'antaveri nanirimaatoaing. 
EPH.5.9	Noru'eriaing tee ee'nara arakai aing aa'ning tavo'antavumaung: tampara aarumo, aarumo koonto' ee'noko kara masikung amutemurii'ari. 
EPH.5.10	Ee'noko io' paaraverira ooveriaing aming-koo Ovoring dotuaramaunge. 
EPH.5.11	Temurii' mintoong mutaanang-koong kapoo' basiaravaing-koo kanto'daria' otoaing, teka sira'periai temurii' aarumo orara. 
EPH.5.12	Kapoo' makempario' nkoaamaing bakei maremaare, maimaia'na' taara minku-koo. 
EPH.5.13	Teka tenang sira'pevurereriko teie arakai tee biikaang oraka'nko orara-pina' tasi'pario' sira'puaing. Ee'noko daamparimana' tasi'parira nii'ning tee arakavariaing napo'. 
EPH.5.14	Tee' ee'na' kenai minkuvumana' aa'puma,
EPH.5.14	“Tanteraravai da' aasi' bauko. Boo'keta daa'darako Karistoo'ke da' araka-antaruaing.” 
EPH.5.15	Enang tee araka-koo otoritaa' tarerariri otoriaing dii' otoriaina'koo, tampa' mataurariri, kanu'aapena' deea'. 
EPH.5.16	Tee' nkorarima doona siperiauka', ai' enang batei orara, doong arikung. 
EPH.5.17	Tee'koo kanu'dariauka', teka paaraveriai noru'koo Ovoring bakaang pia. 
EPH.5.18	Purinto'naru'ke baru' naikirima kanu'anta-koo bakerariai diikaang domang ootukunavaro orari-antarari'neeng, teka Tanuaang Meekunge maanto'duri otoaing. 
EPH.5.19	Tee' otoritaa' kenanankai karareerimaatoai aa'ninge Daari Meekung-koo daarinii'ninge, Ovoring daangang-koo nantoonge toroaamainge ee'noko Tanuaang Meekunge karantavuko˜ kenanankai. Diikaang domang-eta kenararima amutemurii' ninka kovirariaing Ovoringe taararuriaina'. 
EPH.5.20	Ookara batei-koo tampara tamperimaatoai tee-koo Kumponing tee Niuma, niikaang Ovoring Jiisuu' Karistoo' bakaang miring-koo. 
EPH.5.21	Ee'noko aroo'antareeri otorimaatoaing Karistoo'koo mee'du'pirariri.
EPH.5.22	Dii' bii'ankaaru' dii'unkaampi-koo aroo'dariri otorimaatoai Ovoring bakaang kara aroo'erimana', 
EPH.5.23	ai' donkaani tee manikuma bakaang bore' tee'pina' nari' Karistoo' dootuu'nupoong-koo bore' deempari otomana', bakaang mono, ee'noko tee tee baka domang-anta tee mono-koo. 
EPH.5.24	Tee tee tee' nari' dootuu'nupoong Karistoo'koo aroo'ariri otoromana' tee' nari' dii' bii'ankaaru' dii'unkaampi-koo aroo'dariri otoriaing.
EPH.5.25	Dii'ke bii'unkaampie dii'ankaampi piaaverereri otomatoai tee' nari' Karistoo'ke dootuu'nupoong piaavuri bakaang mono avaru'na'. 
EPH.5.26	Tee' nkovuu' teing naro'ka ba'aang makosinavitu deempariko tevitu kiiroraa'antavui meeka'antavuu'naang aa'noma ntonge duu' kara meeka'anta-koong ninka. 
EPH.5.27	Karistoo'ke tee' nkovuu' tevitu bakanavitu tee-anko pipiraari donkonuu'naang nerampari, ku'mi' dovang dopai, naankuviraa', meeka'nisi, dakaosi'. 
EPH.5.28	Tee' nari' bii'unkaampie bii'ankaampi piaavaarimatoaing, tee' biikaang mono bii'ka piaavarimana' nari'. Baa tee naning ba'aang piaavumaung tee baka piaavaramaung teni piaavui. 
EPH.5.29	Naning bakaang mono munte'aramaung otoa', teka tee mono bau'aramaung piaavari tanatavarama, tee' nari' Karistoo'ke bakanavitu dootuu'nupoong tanatavurimana'. 
EPH.5.30	Tee' nkorariaing dii' bakaang mono-koo manta'deeri bi'dariri otorining deentariko. 
EPH.5.31	Tee' Daari Meekunge minkuvumana' aa'puma,
EPH.5.31	“Tee'koo naninge baumararing sipureta tee ba'aang ninka dai'arara tenaanka narung deempareaing.”
EPH.5.32	Kapoo' pankaing masikung aung-koo baku'ari miru'ari otong, nka ninge ee' ooamaang: Aung kapoo' Karistoo' ninka bakanavitu dootuu'nupoong miru'uri otoing. 
EPH.5.33	Teka sira'pari otoina'koo ee' otong: Dii'ke naruna' naruna' dii'ankaampi piaaverererimaatoai tee' diikaang mono dii'ka piaararimana' nari'. Ee'noko ba'aang ba'ung-koo mee'du'piari otomatoai.
EPH.6.1	Toire'ke tee diumaraang Ovoring-koo tampa' taaraverererimaatoaing, ai' aung tee dii' diikaang nko-nko. 
EPH.6.2	Daari Meekung-koo ee' otong,
EPH.6.2	“Daumararing deto noru'eresi pakuereaing. Tee' nkorarama tee anke kansi'koo pankaroong tampa' otoaing.” 
EPH.6.3	Aung tee tutuna'nung boto Kumponing-etaing maraka-anta ninka mavo'pari otoing. 
EPH.6.4	Dii'ke biumaraange diurukaa' iirang-antana' nkovereria' otoai, teka tampa' tanataverereriai Karistoo' bakana' kake'ii-antavereri, bakaang kara bare-antavererima.
EPH.6.5	Dii' dai'nisinukai teing dii' tanataraarimaing anke kansi'koo makosina' ankampereri mataa'irariri siompererimaatoai tunsi paakararia', tee' Karistoo' dotu-antana' noru'eri. 
EPH.6.6	Nantoonge ooraarii'naang tampa' nari' mintoontaria' otoai ako' dotu-anta-koo, teka dii' Karistoo' bakaning botovotonaa'nuka deentariko domange tampa' noru'eri mintoontariaing Kumponing-koo. 
EPH.6.7	Doturoturariri pakuereriaing kara siomperi – Kumponing noru'eri, nantoong noru' ereria'. 
EPH.6.8	Noru'eri otong Ovoringe tee nantoong ookara kapoo' tampa' nkoaamana'koo tampa' maku'uriaing aa'ning dai'nisinuka ee'noko dai'ariaing nari'. 
EPH.6.9	Dii' oko-nupoonge tee tampa' tarevereriainge teing diikaning tee' nari', mau'mau'ereria' ee' noru'erima: “Nii' ookara taremurimaung otong teke paning-koo nari' noru'muri, duukung sipuaunge.”
EPH.6.10	Asirang-koo ee' naurampii'naang: Purintariri otoriaing Ovoring-koo bakaang iri' iirakuta ninka. 
EPH.6.11	Nopa'dariaing ootukununge Kumponing bakaang mononopa' tavu'koonge tee ninka nari' Sietani'ke aavaruriko dimpa'eriaina'. 
EPH.6.12	Aming-koo, nna' nii' tee nantoong tumuusinanka ninka tameeria', teka aa'ning ninka: ma'nari-koo ovontung avatevaatang-koo neriariri otoroi Sietani'koo kuunge, paning-nairu-kooning-koo oravitu bakei maare ninka tameering, mutaanang-aapei ootukunung kansi' booni'antanuka enanaroong-koo. 
EPH.6.13	Tee'koo nopa'dariaing teie Kumponing bakaang mononopa'ke ootukununge dii' dimpa'dariaina' doong ora'mung basiarako, ee'noko kare oparako dii' tee tee' nari' tampa' donkoniri otoriaing. 
EPH.6.14	Tee tee tampa' pinka'dariri donkoniriaing. Kara masikunge tokoni'pina' tokorariai. Koompari oto' si'daravai murukeu-nee'pina'. 
EPH.6.15	Maamurariri otoriai tee tampara doorenang mooa-koong nkavui nanu'koo tee' piatooronuka˜koo tutung kau'koo boonamante˜ baraa'arimana' maamuariri. 
EPH.6.16	Napo' teing ookara ninka baito komperiai kapatau kompaamana' tumpari' nta'po'ning sirivaa'uko taamparavaing teie orarai, Sietani'ke, bai'uko. 
EPH.6.17	Ee'noko deto komperiaing tee domang-anta Kumponinge aruru'nung tee-pina' diikaang baakopo. Napo' komperiai tee Kumponing bakaang kara tee-pina' bainatu tavu'koong Tanuaang Meekung-etaing. 
EPH.6.18	Tee' Tanuaang Meekunge pakururimana'koo ookara batei-koo kunsirarimatoai amutemurii' paku nka-koo baitorarima. Ee'noko tee' nkorarima muung ee'noko doong mantontariri eentaevurerereriai Kumponing bakaning meekupoong ootukunairu-koo. 
EPH.6.19	Ning tee'ke kunsi-koo pakumeriai tenang ninge kara daankiama'naang nkomarako naumuaining-koo, tampara doorenang makempari otoko'nung noru'antavarampaina' amaiaa'moa'. 
EPH.6.20	Temurii' kara nka-koo botomuu'nung deemarako entamemuriaing amorompa' daankiampaina' makosina' bane dai'mari o'noitaa'.
EPH.6.21	Enang tee ninge Tikikas dii'anko botoamaang tee mmaiko' masikung ee'noko Ovoring-koo mintoomparama mutekaro'arakoo'. 
EPH.6.22	Teie naururiaing nii' o'norina' ee'noko ninge nkoamaing kapoo', ee'noko diikaang domang kuaa'antaruriaing.
EPH.6.23	Mooa ee'noko piaa tee ninka masika'anta tee dii'koo ntara'mainkaang-koo otoaing Kumponing Niuma-ita ee'noko tee Ovoring Jiisuu' Karistoo'keta. 
EPH.6.24	Biraanke otoaing dii'koo niikaang Ovoring Jiisuu' Karistoo' piaa o'paa'ke piaaverimaing-koo ookara-koo. Tee' nari'.
PHP.1.1	Aung ane' karavoto˜ ninge Paula'ke minkuanko Timoti'ke daarivuma nee' Karistoo' bakanaanka botovotonaa'kai dii'anko botoampemang nantoong Kumponing bakaning meekupoong Pilipai-navuntu'ke Jiisuu' Karistoo'koo kuunge otorimaing-anko, tanatanuka ee'noko pakupakunuka-anko nari'. 
PHP.1.2	Biraanke ee'noko mooa dii'koo otoaing Kumponing Niuma-itaing ee'noko teieta Ovoring Jiisuu' Karistoo'.
PHP.1.3	Ninge tee dii' noru'dampima tee-koo nkaang Kumponing-koo tampa' tampamaung ookara batei-koo. 
PHP.1.4+PHP.1.5	Ee'noko nkaang kunsi-koo dii' ookara pakurampima tee ning ookara batei-koo doturotu ninka kunsimaramaung, dii'ke tampa' pakumerimaung-koo tee doorenang tampara bereng-anta-koo, teketa tutung komperu'noo'keta bera e'munung doong-koo basinoo'koo. 
PHP.1.6	Ninge masika' tasi'pansi o'nong teie Kumponinge tee nko-nko tampara dii'koo tutung-antavuu'nunge be'nu'antavui otoaing tee, bera te'mung tee Jiisuu' Karistoo' toroaravaina'mung-koo basi.
PHP.1.7	Bakei makosi ninge dii' ookara tee' noru'koo, ai' dii' teing ning-koo domang-koo otoring, dii' ni'ninka narung-pina' o'norimaing. Bane tenang ning kiimatanava-koo o'noi ee'noko napo' tenang ninge doorenang tampara pakuansi puring-antavamanang, dii' teing ni'ninka nari' tampa'nko Kumponing-etaing kompampimaing. 
PHP.1.8	Kumponinge masika'antamupeu' naurampiko tee' ninge dii' piaarampimana' teie piaae Jiisuu' Karistoo'koo pankaruntoong-koong-eta pomaunge. 
PHP.1.9	Ee' pina' kunsimaramaung dii'koo: tee diikaang piaa tee' nari' deto aa'na' dupui otoaing, tee ninka norunoru' masikung ee'noko tee matau tampara. 
PHP.1.10	Aa'noaina', dii'ke ookara aarumonanka tampa' simpe'eri kiiroraa'dariri tuumpiropanuka otoriaing bera Karistoo' poainoo'ke basi. 
PHP.1.11	Ee'noko teinge aarumo koonto' bakaninge sinanankai maanto'duri otoriaing Jiisuu' Karistoo'keta pomainge Kumponing pankaing-antavui daangang-kooninge.
PHP.1.12	Ee mmaikori', enang kiimatamainoo'koo dii'ke aung noru'erii'naang piamoing, teie kapoo'ke ning-koo nkoarinunge tee doorenang tampara tampa' aa'na' masika' beremparu'nung. 
PHP.1.13	Bera tee ookarai amono-koo otoroininge aa'noko teing kiimatanuka ee'noko tanatanuka nari' tee ee' noru'aing: Ning tee tamung boturopa kiimatamaava', teka ning Karistoo'koo botovotonaa' deemarako kiimatamaing. 
PHP.1.14	Ee'noko ning tee ee' dai'mari o'noko daping ookara nantoong mmaikori' Ovoring-koo purimpariri bia'oromaung bakaang kara aroo'keta sira'paama avoreaava'.
PHP.1.15	Masika' nii'ninge tee doorenang tampara mamairo ninka daankiaamaung ning Karistoo'ke siong-antamumana'koo mamairoarima. 
PHP.1.16	Teka nii'ning tampara onou ee'noko piaa ninka daankiarimaung tee' tasi'mai a' kiimatanoo' si'mau'nung tee doorenang tampara puring-antavanko. 
PHP.1.17	Teinge mamairo ninka daankiaamainge tee Karistoo' onou kiiroraa'keta daankiaava', teka aing aa'ning onou-koo otoko daankiaakoo': baka-noru', baka daangang, maroita ning aa'na' manki'antamaava'naang kiimata-koo o'noko. 
PHP.1.18	Teka tee makosi, kapoo' otoa'. Tee kapoo' pankaing tee Karistoo' daankiaamaung bane teie teinge ookenge taunge, aa'noko daang noru'ariri ee'noko aarumo masikung ninka. Teka ning tee dotumari o'nomaung teinge Karistoo' daankiaamaung-koo.
PHP.1.19	Ee'noko tee' nari' dotumari o'noaing, ai' ninge tee noru'ansi o'nong dii'ke kunsi-koo ning pakumerimaung-koo ee'noko napo' Jiisuu' Karistoo' bakaang tanuaange pakumumaung-koo botue tee unaa-anta kompampaing. 
PHP.1.20	Ee'noko ning aa'na' dotumari nemari o'nong tee kapoo' tavo'kuaing-koo, maia'moauka'na' noru'mari, teka amanampa' monoi ookutununge Karistoo' pankaing-antavampaing tee' nari' uripo'keta nkomaramana', bane aa'noainge: domang o'noi o'noaing deeko', ee'noko dupisi'maavaing deeko'. 
PHP.1.21	Ai' domamari o'noi Karistoo' tee ning nkaang domaang, ee'noko moomira deeko' tee dupeari otoko kompampaing. 
PHP.1.22	Teka ning nkaang mono tee' nari' domamari o'noaing deeko' tee ee' oro'pari otong, nko-nko doma ninge tampara sinang-po'nung nkoampaing, teka tee ning meu' ke'me'mari o'nong kenaanka noru'koo. 
PHP.1.23	Boo'koo pia o'nong Karistoo' ninka nari' o'noreaina'koo, tee' tee' bakei aa'na' tampa' masika'. 
PHP.1.24	Teka kapoo' pankaing dau basi tee domamari anke kansi'koo oto'koong dii' iri'antarampima. 
PHP.1.25	Ee'noko ninge enang to'biimari tee ee' tasi'pansing: ning doma dii' ninka nari' o'noi pakurampiri puring-antarampimatoaing diikaang masika'anta-koo ee'noko napo' tee-koo diikaang doturotu. 
PHP.1.26	Tee'koo ning napo' dii'anko basimarako dii' ning-koo doturarima dii'ke tee Karistoo' daangamperiaing.
PHP.1.27	Otori tee' teie doorenang tamparai Karistoo' bakaange tampui otoina' nari' otorimaatoai, bane ninge moma beero'dampiko ee'noko beero'dampia' dii'keta taapo'ke o'noko deeko', ai' ninge dii' teing narung onou-koo purintariri otoriko taara-koo piamoi o'nong, ee'noko narung noru' ninka pakureeri iveka'doriai tee doorenang tampara masika'antaveri. 
PHP.1.28	Diikaning kare-nupoonge bane arekee' tokoona' nkoraariko aroreria' otorimaatoai. Tee' taa'ni'antarariri otoriko teinge tasi'paavaing doong asi'na'mung kera'pariaing-koo dii' domantariko, Kumponinge ee'nunge pakururio'. 
PHP.1.29	Ai' Kumponinge tampara otooto'koo bokururima Karistoo' masika'anta narung-koo miru'duria', teka ookeng-koo masika'anta ninka arikananka nari' kune'koo Jiisuu' bakaang miring-koo. 
PHP.1.30	Ai' dii' ninge tasi'dampiri otong dii' teing arikananka kune'erima pore'dorimaing tee' ninge arikananka-koo pore' kompanko oomeriko'na' ee'noko enang napo' tee' nari' pore'moko taaramerimaang.
PHP.2.1	Ee aing, ning dotumari o'nong dii' aing aa'ning oto'derurimaung-koo: tee domang kuaa'anta Karistoo' ninka narung deentarira nkaveru'nung, ee'noko napo' tee bakaang piaae dunsirunsi˜anta-koong, ee'noko tee bakaang Tanuaang-koo kuunge navunavu, ee'noko napo' dii'ka pankaruntoong-eta piaareeri otorimaung-koo; 
PHP.2.2	makosi, dii'ke nkaang doturotu dupe-antaveriaing narung noru'koo otori, nari' piaareeri, napo' nari' onourariri kapoo'nanka nari' nkoverima. 
PHP.2.3	Deikoo'na' ee'noko baka daangana' nkorariauka', teka dii'ka boonko noru'dariri deto pankaing-antareerimatoai. 
PHP.2.4	Dii' naruna' naruna' mintoontarima nii'ning nari' paku-koo mintoontariaing dii'ka dii' naing noru'daria'.
PHP.2.5	Diikaang aarumo tee' nari' Jiisuu' Karistoo' bakaang-pina' noru'dariri otorimaatoai. 
PHP.2.6	Bane Kumponing-pina' nari' oro'ke, teka baka etuarava' Kumponing-pina' nari' basi otoo'naang. 
PHP.2.7	Baka naning tamunsi'nung deeng-antavaru', tee naning botovotonaa'pina' oto'antavarara. 
PHP.2.8	Ee'noko bakei naning-pina' masika' oro'paru'noo'keta baka boonko noru'ari Kumponing meumpuitaa' boo'koo taura'paru', bane aa'barata'koo oroo'ke boo'koo. 
PHP.2.9	Tee'koo Kumponinge kansi'keta deto a'dei' ookara-koo dau i'ampura teka tee miring pankaing deto basi ookara-koo mirinanka-koo avuu'. 
PHP.2.10	Ee'noko ookara nantoong aa'noko paning-koo-nupoong ee'noko kansi'koo-nupoong, napo' kansi'koo boong-nameng-nupoong, teing tee-koo Jiisuu' bakaang miring-koo kinkinaavaing. 
PHP.2.11	Ee'noko napo' teinge ookarai Jiisuu' Karistoo' tee Ovoring sirakura' tampaavaing, Bauma Kumponing meenasi oko-antavai.
PHP.2.12	Tee'koo, ee mmaikori', tee' nari' ookara batei-koo Karistoo' bakaang kara meumperiko'na' enang napo' tee' nari' meumperimaatoainge, tenang ning dii'ankoi o'noko naro' deea', teka baru'noo' tenang ning dii'ankoi o'noaruko tee' nkorariaing, monkeena'dariri tee diikaang domanturiaing tampa' dupe-antasiiriaina' aroo'eri mintoontarima. 
PHP.2.13	Ai' tee dii'koo mintoompari otomaung tee Kumponing, dii' paku-antaruri tee aroo'erira bakaang pia siomperii'naang.
PHP.2.14	Ookara kapoo'nanka nkoverima minkuminkunanka nii'noo' tata'deerima nkoveriauka' tuumpiropanuka otoriaina' ee'noko kiiroraa'nuka, Kumponing baurukaa' kararopanuka anke kansi'koo oroo'ke koomparia'navitu ninka otorimaing. 
PHP.2.15	Teing-koo ee'ning-koo meu'ke arakarariri otoriaing beento'nanka paning-kooning-pina' tee kara domantoo' deto komperi ookarai ooaavaina'. 
PHP.2.16	Tee' nkoveriko dii'koo aa'na' dotumaravaing Karistoo' poaina'mung ee' noru'ama: dii'koo amari mintoomarakotaa' tamung pore'moaruu'nung. 
PHP.2.17	Diikaang baito tee boontunang tampara makosi Kumponing-koo, ee'noko ning dupisi'maavaing deeko' nkaang ereng tee-koo boontunang-koo dau dakoaravainang ning tee dotumaravaing dii' ninka nari' dotumariaina' noru'ansitaa'. 
PHP.2.18	Ee'noko napo' dii' teinge ni'ninka nari' doturariaining.
PHP.2.19	Ovoringe Jiisuu'ke taura'puko tee Timoti dii' Pilipai-nupoong-anko namu'ke botoama'naang, ning-koo dooreruriko doturarii'naang ee'noko toroarako diikaang doorenang taaravamira dotumaravaina' nari'. 
PHP.2.20	Nii'nung naning noru'ampa' Timoti-pina' mantong, napo' dii'koo onou aa'na' otoing. 
PHP.2.21	Nii'ning nantoong teing kapoo'nanka biikaning naing tanata-koo otoromaing, Karistoo' bakaning sipai. 
PHP.2.22	Teka dii'ke Timoti bakaang aarumo tampa' noru'eri otoring tee teing pina' deea', ai' naninge bauma pakuvumaatopeu'na' nari' teie ning aa'na' pakumumaung tee doorenang tampaara bereng-anta-koo. 
PHP.2.23	Enang tee dii'anko namu'ke botoama'naang piamomaang, tokoona' ning o'noaina' baakeenemarara. 
PHP.2.24	Ee'noko ning tee'ke Ovoring-koo aroo'mari aa'pamaang, “Ning da'deng simpiri'antamaako dii'anko dama'ke moo'naang.”
PHP.2.25	Teka io' tutung tee Epaparodaitas dii'anko napo' botoama'naang tee ninge mmaiko', nari' mintoomaremaung ee'noko nari' ni'ninka nee' piatoorora˜ baito-koo kuunge. Teenoo' tee diikaang naning, kapoo'koo ning apuka'maramaing-koo pakumuu'naang botoveru'nung. 
PHP.2.26	Ee'noko tee dii' aa'na' oo-koo piavoi otong. Ai' tee tee enang manki'antavari otong siipavou'na' taaraverira mi'miinki'doriko noru'durima. 
PHP.2.27	Ee', masika', tee tee dapi' boo'paru'nung, teka tee Kumponinge piaavura domang-antavuu'nung. Teka tee narung deea', tee aa'noko ning piaamura Epaparodaitas domampuu', orarunsi ning-koo pau'eere'neeng-koo. 
PHP.2.28	Tee'koo dau basina' dii'anko boto-koo piamoi o'nong dii'ke napo' ooverira doturoturariaina', ee'noko nkaang orarunsi birimpuai. 
PHP.2.29	Emu' tee te' dii'anko basiarako bakei aa'na' onkeonke'eriaing Ovoring bakaang miring-koo aa'na' doturariri. Ee'noko nantoong tee-pina' oro'nuka pankaing-antaverererimaatoai. 
PHP.2.30	Ai' tee tee dapi' boo'paru'nung tee-koo Karistoo' bakaang-koo nko-nko-koo kuunge; boo'koo taura'paru' ning pakumuma dii' isipo' otori makosiriaruko.
PHP.3.1	Asi'noo'ka ee mmaikori' aa'dampimang, Ovoring-koo doturoturarimatoaing.
PHP.3.1	Aung tee kara anaare napo' unampama daariamatomaung ninge daari-koo pore' deea' ee'noko dii' tampa' koono-koonge. 
PHP.3.2	Tee' ee': Tarerariri otorimaatoai teing-koo nantoong-koo Ju' biikana' dootuu' koong taa'ni'anta kong-koo eturaarimaing-koo, ai' teing nkaunanka makosinanka, kapoo' oreng nkoaama mono-nameng-koong taa'ni'antai daang meeka'parimaing dopa' napu' dovang nkoarima. 
PHP.3.3	Teka nii' ee'ning Kumponing bakaning masikeng-pina' taa'ni'antanii'nuka, bakaang Tanuaang ninka dootuu'marimaing Jiisuu' Karistoo' baitoampiri daangampampima, mono bakanameng-koo aroo' o'noria'.
PHP.3.4	Mono bakanameng-koo aroo' o'noi dei ning makosi avitoitoi-koo biivimarapeu', ee'noko napo' nii'nung naning mono-aapenameng-koo biivimparamaung deeko' ning puru'muarupeu'. 
PHP.3.5	Ai' ning tee naning meekung taa'ni'antanii' dopa' toto'mau'nung-koo ˜beenang-taa doong tankinuio' ponto'maru'noo'keta. Ee'noko ning bakei Isireeli-nupoong-koo narung, Kumponing bakaning-koo, teing Bensimani bakanaving-koo kuunge ponto'marara. Napo' biikaang kara ee'noko aarumo kompansi o'nong, Iiburuna'. Ee'noko boto sionameng-koo ning tee Boto Keperuu'navitu-koo narung aa'nung. 
PHP.3.6	Napo' toomo-nameng donkompansi ning tee iri'moi dootuu'nupoong manki'antavaranko'nunge. Ee'noko koompari oto'nairu-koo ning naninge tuumpimupeu'noo' otoa'.
PHP.3.7	Teka teing aing kapoo'nanka tero ning puring-antananka-pina' noru'anko'ning enang teing tamunsi'ning noru'ansira dua'arantu'ning ookara, Karistoo' narung-koo noru' sipamira. 
PHP.3.8	Ee'noko teing naing deea', ookara kapoo'nanka daang-antavaramira opansi dua'arantu' nung tee kapoo' pankaing masikung kompama'naang. Tee nkaang Ovoring Jiisuu' Karistoo' noru'koo piamora tee bakaang miring-koo ookara kapoo'nanka dama'duarantu' tamunsi'ning tampamira, tee Karistoo' nkateema'naang. 
PHP.3.9	Ee'noko ning tee-koo kuung o'noi pinka'maravai Kumponinge ning naning koonto' tammuu'naang, boto siompama ninka koomario' deea', teka Karistoo' masika'antavansio'. Ai' Kumponing ninka koompari oto' tee Kumponing-eta nka-koo miru'nii', ee'na baito narunge nka-koo makosi. 
PHP.3.10	Ning tee Karistoo' bakei aa'na' noru'koo piamoi o'nong ee'noko tee bakaang iri' tee domang-antavuu'nung; napo' tee baike teie kompuu'nung tee' nari' kompampainge; 
PHP.3.11	Ee'noko boo'koo tee' moompai tee-pina', dama'ke boo'keta daa'maravaina' piamora tee' naumuru'na'.
PHP.3.12	Ning aa'maravaroo'nang, “Ning tee' Karistoo'pina' dupeario' kompansing ookara aarumo.” Otoa'. Ning mme' makotumpa'. Teka ning aa'na' kevi'maramatoaing temurii' aarumo okomuu'naang Jiisuu'ke ning okovui miru'muu'na'. 
PHP.3.13	Ee mmaikori', ninge tee tero nkavantu'nung-pina' noru'ampa', teka aung kapoo' narung ninge nkoampaing: Teing kapoo'nanka dama'duaransining ampa'mora kapoo' uro'kanoo'ke otoing kevi'ama mintoomari o'noaing bera boo'ke basi, nkavama'naang tee moo'. 
PHP.3.14	Tee moo' tee aung ee' oro': Kumponinge Jiisuu' Karistoo' karantavuko˜ a'dei' be'koo bokumuaing ning.
PHP.3.15	Enang tee nii' ookara tanuaang nameng-koo petaa'nuka tee tee' nari' noru'mariaing. 
PHP.3.16	Ee'noko dii'koo nii'ninge oovuna' noru'eriko deeko', tee Kumponinge dii'koo siraka'antavuaing bakaang kara-koo noru'erimanoo' tampa' nari' siomperimatoaing deeko'. 
PHP.3.17	Ee mmaikori', tee' nari' otoritaa' ning o'nomana' otoriaing ee'noko napo' teing ninge nauarantu'na' otoromaing-koo barerariri otorimaatoai. 
PHP.3.18	Ai' aung tee mmau'namu'pie teroita naurampiko'na' ee'noko enang tee' nari' piaarampima ta'du ninka unampansi aa'dampimang: Mmau' nantoong dootuu'nupoong teing turani'nuka-pina' otorong tee' Karistoo' aa'barata'koo bou'na' siong-koo. 
PHP.3.19	Ai' teing teing biikaang kumponing-pina' noru' tee biikaang mono bakaang pia narung, kapoo'nanka maimaia'arimaing, ee'noko biikaang noru' kapoo'nanka kansi'kooning-koo otokoo'. Tee' nkoarima mosianung-aape otorong. 
PHP.3.20	Teka nii' niikanoo' osi te' paning. Ee'noko nii' teing tee niikaang Domang-anta tee Jiisuu' Karistoo' teketa poaing domange etuvuko nempampiri o'norining. 
PHP.3.21	Ee'noko pora teie tee aung niikaang kansi'koong mononanka aruaru' paari-antamuriaing bakaang mono meenasi-po'nung-pina' oro'antamurima teie iri'ke ookara kapoo'nanka bakaang tanata-koo kuung si'koo makosi-antavuu'nunge.
PHP.4.1	Tee'koo bakei tee' nari' Ovoring-koo masika'antarariri otoriaing, ee mmaikori', ai' dii' teing ninge aa'na' piaarampimaing, ee'noko aa'na' oo-koo piamokoo' dii' nkaning doturotunuka ee'noko nkaang nko-nko-koo moo' makosinanka deentaririo'.
PHP.4.2	Dee' Iuodia naanka ee'noko da' Sintiki aa'dampemang, dee' tee-koo Ovoring-koo kuunge napo' navurareaing. 
PHP.4.3	Napo' dake Sisikusie pakueresio' tenaanka manikumaara nari-antaveereai beekaang mankimanki'keta, ai' tenaanka tenaanka ni'ninka nari' manta'marimanaanka doorenang tampara bereng-anta-koo ee'noko tee Kelemeni nari' teing ninka nii'ning nari' mintoomarimaing, aa'ning niikaang miring tee tene'koo buukunane' domamariaining o'norinane'koo daariariri otong.
PHP.4.4	Doong kante Ovoring-koo doturoturariri otorimaatoai, napo' unampama aa'pamaang, Doturariri otorimaatoai! 
PHP.4.5	Ookara kapoo' nkoveriaining-koo nantoong-koo dutakanoo'ke onou tampara oro'antaverimatoai, ee' noru'eri, Ovoring poainoo' tee due'ui otong. 
PHP.4.6	Kapoo'nanka-koo baru' noru' otoriauka', teka ookara kapoo'nanka-koo tee Kumponing eentaveriai kunsirarima tampa' tamperima diikaang domang-eta. 
PHP.4.7	Ee'noko teie Kumponing-nung mooai pankainge nantoong biikaang matau-koo dau basie mankimanki'keta unaa-anta aruriaing tee diikaang domang ee'noko diikaang onou Jiisuu' Karistoo'koo kuunge.
PHP.4.8	Ee mmaikori', asi'namoora'koo aa'dampimang, “Aing ee' oro'ning minkuama'naang dii'ke norunoru'eriaining aa'ning: tee kapoo' masikung, tee kapoo' pankaing-anta-koo makosi, tee koonto', tee kiiroraa', kapoo' piaa-koo makosi, tee miring tampara-po'nung. Nii'ning kapoo' tampeng daangang-koo makosining otoko deeko' makosie dii'ke teing norunoru'koo. 
PHP.4.9	Ee'noko teing teing kapoo'nanka ninge naurampiko taaraverira noru'ke pinka'eru'ning ee'noko teing ning-koo ooverira barerariru'ning teing tee' nari' napo' dii'ke nko-koo paaraveriaining. Tee' nkoveriko tee Kumponing mooa-po'nung tee dii' ninka nari' otoaing.”
PHP.4.10	Bakei aa'na' dotumaring tee-koo Ovoring-koo diikaang piaa ning-koo napo' daa'antaverieeng-koo mmau' batei tamung tankinuio'. A'noo'koo tee dii'ke piaameri paararariko' diikaang avuavu' boto-koo, teka taung otoaruko ning-koo da'deng tavo'aravaruu'. 
PHP.4.11	Teka aa'peri'neenga, “Tee pa bakei aa'na' papovura tee' minkuvuing.” A, ning aa' tee bakei datamoi o'nomaung bane aremurii' batei-koo. 
PHP.4.12	Ai' ning tee kapoo'koo apuka'mari oto'na'koo datamou'nung ee'noko napo' mmau' oto'memui oto'na'koo. Ning baremaru'nung tee kapoo' makensi'nung amutemurii' batei-koo tampa' nari' datavoi oto'na'koong, aa'noko poomui deeko' nii'noo' peeramoi deeko', nii'na' mmau' oto'memui deeko' nii'noo' apuapuka'koo o'noi deeko'. 
PHP.4.13	Ninge tee ookara kapoo'nanka Karistoo' bakaang purinto'koo kuunge nko-koo makosi.
PHP.4.14	Teka tee makosi tampara dii'ke nkaang arikananka-koo ning pakumerimaung-koo. 
PHP.4.15	Napo' dii'ke Pilipai-nupoonge tee tampa' noru'eri otong, tenang urikamu' tutuna' ninge tee doorenang tampara daankianko'nang, Masedonia'keta tenkenansio' dii' nainge avuavu'nanka tankaamperima ning makosi-antameru'. 
PHP.4.16	Napo' teie, bane osi pankamono Tesalonaika'namono-koo basimarako, mmau'namu'pie diikaang pakupaku be'antaveru' papoansi o'noko. 
PHP.4.17	Teka ninge avuavu'nanka nkavampaina' besi'ampaung. Tee kapoo' pankaing ninge oo-koo piamoi o'noing tee sinang tampara, Kumponinge diikaang tampara nko-nkonanka-koo deeru-koo dau be'nu'umaung. 
PHP.4.18	Tee diikaang avuavu' tee Epaparodaitas averio' nkavui pou'nung tee enang nkavansing. Tee bakei mmau' masikeng bono' divu'ui otong. Aa'na' maanto'muing. Tee avuavu' tee boontunang makosi tampa' nuuraa' Kumponing-koo, ai' Kumponing tee boontunang temurii'koo dotuaramaung. 
PHP.4.19	Ee'noko teie nkaang Kumponinge teing ookara kapoo'nanka dii' apuka'dariaining aruriaing, mmau' aa'na' makotui otoko teieta bakaang paning-koong o'meeva-ita Jiisuu' Karistoo'koo kuunge. 
PHP.4.20	Bakei daangang Niuma Kumponing-koo otoi otoaing ookara batei-koo. Ee'.
PHP.4.21	Nkaang tampa' tang nauereriai teing ookara meekupoong Jiisuu' Karistoo'koo kuunge. Ainge mmaikori'ke ni'ninka nari' o'norimainge dii'anko biikaang tampa' tang botoaamang. 
PHP.4.22	Ookarai Kumponing bakaning meekupoonge anke Rooma'ke otoromainge tampara tampaamaang dii'koo, baru'noo' teinge botovotonaa'nukai tee daurarong˜ Siisa' bakanava'kooninge.
PHP.4.23	Tee biraanke tee Ovoring Jiisuu' Karistoo' bakaang diikaang tanuaang ninka nari' otomatoaing.
PHP.4.23	Masikung.
COL.1.1	Ning tee Paula' Jiisuu' Karistoo'ke kara okomui nkavama'naang miru'muu'nung Kumponing piavou'na'. Aung Timoti mmaiko' nari' pakumui daarirerorompimang dii' nee'maikorori' teke Kolosi-navuntu'koo otorining, dii' Karistoo'koo mutekaro'dariri baitorarimaing, Kumponing bakaning meekupoong; 
COL.1.2	Biraanke ee'noko mooa dii'koo otoaing Kumponing Niuma-itaing.
COL.1.3+COL.1.4	Epaparasie naumuresio' taaravampetu' tee diikaang masika'anta Jiisuu' Karistoo'koo ee'noko napo' tee diikaang piaa nari' teing-koo nii'ning Kumponing bakaning meekupoong-koo ookara-koo. Tee'koo nee'ke tee neekaang kunsi-koo ookara batei-koo tampara tampampemaung tee-koo Kumponing tee niikaang Ovoring Jiisuu' Karistoo' Bauma-koo. 
COL.1.5	Dii'ke nemperimaung nooruupieri tee biraanke Kumponinge te' paning-koo kinkonteruru'nung dama'ke komperiaing, ee'noko tee nooruupi te' okora'ario' dii' tee' baitorariri piaareerimaung tenang tee doorenang masikung ee'noko tampara tutung nauraario' taaraveru'nang-eta. 
COL.1.6	Ookara kansi'koo teie doorenang tamparai mmau' nantoong bere'antavurima biikaang aarumo paari-antavurimaung tee' nari' dii'koo mintoomparamaatomana' te'mung-eta doompeto tee Kumponing-nung piaa otoina' masika' punkaamperitaa' tutung taaraveru'na'mung-eta. 
COL.1.7	Tee tee aung doorenang tampara dii'ke teie Epaparasie, nii' ninka nari' narung botovotonaa'ke aa'na' piaavampimaunge, naururio' taaraveru'nung, tee nkaang noru' siompui dii'ankoi kake'iiari mintoomparamaung Karistoo'koo kuunge. 
COL.1.8	Teie napo' nee' naumuretu' tee' piaareerimana' Tanuaang Meekung-koo kuunge.
COL.1.9	Tee'koo nee'ke dii'koo tutung taaravampetu'noo'keta kunsi-koo uaamoreaung dii'ke noru'erii'naang tee bakaang pia dii'ke dupe-anta-koo, ee'noko maanto'antararii'naang teie Tanuaang-aapenung noru'ke ee'noko mataue. 
COL.1.10	Tee' kunsimarekoo' dii'ke aa'noo'naang: tampa' Ovoring-koo makosina' otoriai ookamentai tee dotu-antaveriaina', sinang tampara nkaveriai tee-koo ookara nko-nko tampara-koo, ee'noko Kumponing aa'na' punkaamperi˜ noru'eriai. 
COL.1.11	Napo' tee'ke nee' kunsimaremaunge dii' puring-antarurii'naang teie iri'ke deto basie Kumponing-etainge meenasi-po'nunge tee kapoo' ivekeng tavo'kuaining-koo tampa' nari' purintariri dotu ninka mii'kiri otorii'naang. 
COL.1.12	Ee'noko doturariri Niuma-koo tampa' tamperimaatoai nii' ookara makosi-antamuru'nung-koo tee barenku nka-koo, teing ninka nii'ning Kumponing bakaning meekupoong ninka nari' araka-kooning ninka. 
COL.1.13	Ai' Kumponinge tee nii' Sietani' bakaang muu' mutaanang-eta moo'muru'nung ee'noko teie Bauring aa'na' piaavumaung bakaang muu'aape kuung po'antamuru'. 
COL.1.14	Teie bakaang erenge boorimurima orara aarumo bakaang iri'keta unaa-antamuru'.
COL.1.15	Tee tee Karistoo' tee Kumponing oro'paravaung-koong siuraampi˜ tee Kumponing masika' otoina' oro'antavumaung, Karistoo', tee Ovoring, uro'mara' makosi, ookara kapoo'nanka Kumponinge nkovuru'ning-koo dau basi. 
COL.1.16	Ai' Karistoo'ke tee Kumponing-koo kuunge ookara kapoo'nanka nkovuru'nung kansi' kooning ee'noko paning-kooning, ooarampimaing ee'noko oo-paa'ning, teing tanuaananka ee'noko biikaang ovontunanka nari', piatooronuka˜ pina' avatevaatang-koo otoroining. Teing Karistoo'ke nkovuru'ning, ee'noko Kumponinge Karistoo'koo boong oto'koo miru'uru'ning. 
COL.1.17	Tee tee ookara kapoo'nanka nkoaravaruko otoko', ee'noko ookara kapoo'nanka teie kompuri otoko deeko' otoromaung. 
COL.1.18	Ee'noko tee tee bore' bakanavitu dootuu'nupoong-koo. Ee'noko bakanavitu teing tee-koong mono makosinuka. Ee'noko tee tee ookara-koo okora'. Tee tutuna'nung boo'keta daa'koo. Tee'koo tee tee ookara-koo bore' deempari otomaung. 
COL.1.19	Ai' Kumponinge tee bakaang tampara aarumo ookara Bauring-koo miru'ura tee-koo dupeario' oto'antavuu'. 
COL.1.20	Ee'noko tee-koo Jiisuu'koo kuunge Kumponinge ookara kapoo'nanka osikoimpuru', aa'noko kansi'kooning ee'noko paning-kooning, mooa tavo'ura bakaang erenge aa'barata'koo booma.
COL.1.21	Ee'noko dii' tee'ke nari' osikointuru'ninge, tero tee Kumponing-eta isipo' otoriko'ning tee-koo kare-nupoong deentariri, diikaning norunoru'nanka siomperima ee'noko nko-nko oreng. 
COL.1.22	Ee' dii' teing enang Kumponing ninka napo' navu-antanii'nuka bauring bakaang monoi naning-naumpario' boo'koo taura'puu'nung-koo, dii' kiiroraa'daririo' meeka'nisinuka baka-koo uro'kanoo' po'antarurii'naang. 
COL.1.23	Teka dii' teing enang be'nu'antarariri otoriaing diikaang masika'anta ninka, tampa' e'maniri pinka'dariri. Teieta nempampimaung-koong noorupi-eta diiri'dariauka' tenang tee doorenang tampara taaraveru'nang nkaveru'nung-eta. Ai' tee tee doorenang tampara ookara-koo nantoong Kumponinge paninga boonamenge nkovuru'ning-koo daankiampimaung. Ning Paula' teie tee doorenang nkavui nanu' deemaru'nung.
COL.1.24	Ning tee enang dotumaramang teing manki'nanka kune'amaing-koo dii' pakurampima, ai' tee' nkomarama nkaang monoi dupe-antavamaung teing sisikeerananka Karistoo'ke miru'muu'ning tora'koo bakanavitu dootuu'nupoong pakuarama, bakaang mono makosinavitu. 
COL.1.25	Ning tee Kumponinge baka botomuio' dootuu'nupoong biikaang kara-pare' deemaru'nung dii' paku-koo, tee Kumponing bakaang kara opansi sira'panko dii'ke noru'erii'naang. 
COL.1.26	Tee kapoo' makensi'nung otomaung mare' mmau'koo ee'noko napo' teing-koo nantoong kansi'koo-nupoong-koo, teka enang asi'namu' sira'paring teing-koo bakaning meekupoong. 
COL.1.27	Kumponing bakaang pia tee teing ookara nantoong amutemurii' noru'anta-koo tee kapoo' makensi'nung tampara masikung, Ju' naing deea'. Tee kapoo' makensi'nung tee aung ee' oro', Karistoo' tee dii'koo kuung otong ee'noko dii'ke tee enang nemperi otong bokururira paning-koo be'antarurii'naang. 
COL.1.28	Nii'ke tee tee doorenang Karistoo'koong ookara nantoong sirakura' nau-antavarampimaung amutemurii' noru'nanka-koo pakuarampima, teing ookara Karistoo'koo petaa'oroaina' tautauarampima. 
COL.1.29	Tee'koo ning pore' kompamaung aa'na' mintoomarama Ovoring bakaang iri'koo e'manansi tukomuko mintoomaramaung-koo.
COL.2.1	Ninge tee dii'ke noru'koo piamoing tee dii'koo ning pore'momana' dii' pakurampima ee'noko napo' teing-koo Leodesia'nupoong-koo nari', ee'noko napo' teing-koo nkaang oing mme' oomaavaing-koo. 
COL.2.2	Dii' diikaang domang kuaa'dori otorii'naang pore'momaung, teie piaae naro'ka dai'durii'naang ee'noko noru' dupenii' nkaverii'naang dii'ke Karistoo' kenkumperiaina' tero Kumponinge makempuko'nung pako'pari'uu'noo'keta. 
COL.2.3	Ai' tee ookara noru' ee'noko mataunanka aa'na' tamparananka Karistoo'koo kuunge otoko nkaveru'nung. 
COL.2.4	Ee'noko ninge tee' naurampimang naninge nii'nunge kara menaankai kanu'antarurira tosiruri'neeng-koo. 
COL.2.5	Ai' ning tee bane isipo' o'nong nkaang mono, teka tee nkaang domange punkaantampiri otong. Ee'noko bakei aa'na' dotumaramaung diikaang otooto' tampa' otori mintoontarimaung-koo, Karistoo'koo e'maniri baitorariritaa'.
COL.2.6	Tee tee, dii'ke tee Jiisuu' Karistoo' diikaang Ovoring masika'antaveru'na'koo, tee' nari' tee-koo kuung otoriaing. 
COL.2.7	Ee'noko napo' tee-koo kuunge pinka'dariri ari'arurira du'duriai, ee'noko tee masika'antaveri pinka'dariri otoriai tee' ee'na' bare-antaraaru'na', ee'noko aa'na' dotu-eta tampa' tamperimaatoai Kumponing-koo.
COL.2.8	Dii' tarerariri otoriai, nantoong-etaing daang-koong matau ninka aavaraarima kanu'antaraari'neenga, aa'ning ninka toomo ee'noko norunoru'nanka kanto'puaing kansi'aapening, Karistoo' bakana' nauraaria'. 
COL.2.9	Ai' Karistoo' tee nii'koo narung deempari otoi ookara aarumo Kumponing bakaang tee-koo dupeario' otoi otomaung, ee'noko tee tee ookara tanuaananka-koo ovontung-koo dau basi biikaning piatooronuka ninka nari'; 
COL.2.10	Tee'koo dii' tee-koo Karistoo'koo kuung porimaing teing kapoo'koo apuka'daria' otorimaing Kumponinge dii' ba'maikori' tanturiaina'koong. 
COL.2.11	Aa'noko tenang dii' Karistoo'koo poru'nang teie tee dii' dopa' toto'nii'nuka pina' makosinuka deeng-antaruru' urikung onou orara mono-aapenung toto'antarurima, Ju'pina' birenge nkona' deea', teka teie Tanuaang-aapenung nko-nkoi. 
COL.2.12	Ee'noko tenang dii' teie ntong-koo minkie meeka'antaraaru'nang dii' teing Karistoo' ninka nari' Kumponinge dako'duru'ning tee urikung aarumo onoue komperiko'ning ninka. Ee'noko napo' tee Karistoo' ninka nari' daa'duru', Kumponing bakaang iri' tasi'peri masika'antaveriko, Jiisuu' boo'keta daa'uu'nung-koong. 
COL.2.13	Aa'noko tero mme' bere'daria' dii' teing tanuaang boo'nuka otoriko' urikung onou toto'daria' otoriko'nung-koo, diikaning oraka' nkonanka ninka dai'dariri, teka enang Kumponinge dii' teing Karistoo' ninka nari' domanturining ee'noko diikaning oraka' nkonanka tonta'deruri ookara. 
COL.2.14	Ee', Moosesi bakaang botoi nii' orara aarumo-po'ning boo'numpo'nuka tammuriko, Kumponinge piaamurira niikaang oraka' nkonanka-koong deeru kuivuu' kara tumpituumpi-koong ninka nari'. Bakei, taapo' tonta'ura aa'barata'koo taakavuu'. 
COL.2.15	Napo' teie teka ma'nari-koong ovontung biikaning piatooronuka ninka nari' orari-antavuru' ookara-koo dutakanoo'ka sira'antavui, ai' Karistoo'ke biikaang iri' kiru'urira tamunsi'nuka deeng-antavuru' aa'barata'koo boo'paru'noo'ke.
COL.2.16	Tee'koo teinge aava nkonukai Ju' biikana'koo tuumpiraariko taaraverereriauka' taamang tovang ntong nai dovang-koo, nii'noo' doong pankeng-koo aa'ning-koo: dootuu'kooning doong pankeng, kaara neraku dupumanang, ee'noko Doong Uaana'mung. 
COL.2.17	Ai' aing teing tamunsi'ning uu'aa' makosining urikupoong nau-antavuriko'ning kapoo' tavo'kuaining-koong, teka enang teing ookara Karistoo'koo kuunge dupenii'nanka deemparirio' Karistoo' narung tee mono masikung nii'ke noru'koo makosi.
COL.2.18	Napo' teinge aava nkonukai dii' dootuu'nupoong makosinuka deeaing tantaariko taaraverereriauka', aa'paako, “Dii' oki'nareka' Kumponinge taara-koo makosinuka deea', bakaning koosinunanka-anko kunsirariko deeko' makosi.” Teing tee' nauraarimaing daang noone-koo ooaamaing-koo e'manaama deravarimaung, ee'noko biikaange monoi noru' oraka' siong-antavurio' tamung boturopa daangamparikoo'. 
COL.2.19	Ee'noko teing nantoong tee' oro'nuka teing Karistoo'koo be'nu'aria', tee Bore' nii'koo ee'noko nii' bakaang mono makosinuka. Teie narunge bau'uma tanatavuio' bakaang mono panka'paramaung anairu-tenairu karu dovange be'nu'antavari tee Kumponing bakaang miru' siompario'.
COL.2.20	Dii' teing Karistoo' ninka nari' dooru'ning deentariritaa' norunoru'nanka kanto'puaing kansi'aapening-koo enang dai'daria' otoring. 
COL.2.21	Tee'koo biikaning dootuu'koong botonanka-koo noru' kato siperiauka' taamang tovang bio' kereng-koong. 
COL.2.22	Teing aing kapoo'nanka teing tamung namu'ke paa'numpo' kompampiko, temurii' boto nantoong-etaning tamunsi'ning nau-antananka deemparako. 
COL.2.23	Masika', oo-koo tee matauna' oro'pari otong boto tampeng-pina', teka teinge nii' mono bakaang pia-ita unaa-anta-koo pakumaariarupeu'. Tamung daang dootuu' avutevu'anta-kooning, ee'noko baru' boonko noru'arama baka mono sisikeera-anta-kooning.
COL.3.1	Dii' teing Kumponinge Karistoo' ninka nari' daa'antarurining nerakung domaang-koo. Tee'koo dii'ke kapoo'ning paning-aapening naing piarori otoriai te' ee'noo' Karistoo' otoinoo'ning, Kumponing-koo tampavine-koo daurarompari ba'nanui. 
COL.3.2	Diikaang noru'ke deto basina' kapoo' paning-kooning noru'eri otomatoai, kapoo' kansi'kooning noru'eria'. 
COL.3.3	Ai' dii' teing kansi'nameng-koo dooru'ning pina' oro'nuka, ee'noko diikaang domaang tee Karistoo' ninka baku'ari otong Kumponing-koo. 
COL.3.4	Karistoo' tee diikaang domaang okovenung, ee'noko tenang Karistoo' napo' oro'paravainang dii' tee' nari'ke tee ninka nari' oro'dariainge teke sirapo'ke Kumponing bakaang meenasi komperi.
COL.3.5	Tee'koo kapoo' kansi'aapening dii'koo otoining boo'antaveriai aa'ning: kaukauro nko, noru' ku'mi', karakaraa', mamairo, ee'noko onou oko'oko-koong, tee' tee' kumponing daang-koong siona'. 
COL.3.6	Tee temurii' kapoo' nkoaamaung-koo tee Kumponinge teing taarapiikanuka kiimata-koo iira ninka poaing te'mung. 
COL.3.7	Aing teing aarumonanka dii'ke tero nkoveriko'ning tenang dii' temurii' aarumo-koo kuung otori. 
COL.3.8	Teka enang aing aarumo ee' oro' dii'keta tonta'eriai: iira, turang, oraka' mantong, poore' ee'noko deu'. 
COL.3.9	Tosireeria' otoai, ai' dii'ke tee, tee urikung onou tero tonta'eru'nung teing ninka bakaning aarumonanka ninka. 
COL.3.10	Enang tee dii' onou nerakung deentaririning Kumponinge nkovuing, ee'noko teie doong kante paari-antavumaung tee-pina' oro'paraa'naang tee masika' kenkumperiaina'. 
COL.3.11	Enang tee neraka'darira tankatankaang dii'koo meu'ke otoa'. Kiriki'nupoong, Ju'nupoong-eta tankaamparia', dopa' toto'nii'nuka toto'pariaing-eta tankaamparia'. Ee'noko nantoong amutemuu' namuu'pina' otorong. Botovotonaa'nuka ee'noko osikaiaang nari' otorong – ai' Karistoo' tee ookara-koo nari' otong ee'noko teie narunge nii' bakaning ookara komuri otomaung.
COL.3.12	Dii' teing piaarurira Kumponinge bakaning meekupoong deentariri otorii'naang miru'durining. Tee'koo aing aa'ning aarumo kuruntariri otoriaing: domang-eta piaa bauko, tampa'nko, boonko oto', dooroonto', ee'noko mii'kui oto'. 
COL.3.13	Naruna' naruna' oraka' noru'deeria' otorimaatoai. Nii'nung ninka minkuminku otoko deeko' tonta'antareereai tee' Ovoringe tonta'antaruru'na', ee'noko dii'ka tee' nari' tonta'antareerimaatoai. 
COL.3.14	Ee'noko ookara-koo daua piaa oto'deruriai, dii' ookara naro'ka dupeari narung onou deeng-antaruriaina'. 
COL.3.15	Ee'noko tee Karistoo'ketaing mooa taura'periaing teie tanataruriaina' tee diikaang domang, dii' ee'ning Kumponinge bokururu'ning tee-koo mooa-koo kuunge narung mono makosinuka deentariri, ee'noko ookara batei-koo tampa' tamperimaatoai.
COL.3.16	Napo' tee' Karistoo' bakaang karai maanto'duri otoriai, aa'noko dii' tee matauna' nau-antareeriai ee'noko tautaureeriai pakureerima, ee'noko kenararimatoai teinge aa'ninge: Daari Meekung-koo daarinii'nankai, nantoonge toroaamainge ee'noko Tanuaang Meekunge karantavuko˜ kenanankai tampara tamperima Kumponing-koo diikaang domange. 
COL.3.17	Ee'noko aming kapoo'nanka dii'ke nkoveriaining, karai ee'noko nko-nkoi, Ovoring Jiisuu' Karistoo' bakaang miring-koo nkoverima Kumponing tee bauma-koo tampa' tamperimaatoaing Jiisuu'koo kuunge.
COL.3.18	Dii' manii' nampeesinii'nuka, dii'unkaampi biikaang kara aroo'erimaatoai tee' Ovoringe pia-antaruri otoina'. 
COL.3.19	Napo' dii' donkaang nampeesinii'nuka dii'ankaampi piaaverererimaatoai booni' antavereria'. 
COL.3.20	Napo' dii' biurukaa'ke diumaraang taaraverererimaatoai ookara kapoo'nanka-koo, ai' tee'koo tee Ovoring dotuaramaung. 
COL.3.21	Dii'ke biumaraange diurukaa' iirang-antaverereria' otoai konte-antavereri'neenga.
COL.3.22	Napo' dii' botovotonaa'nuka diikaning kansi'kooning ovontung taaraverererimaatoai ookara kapoo'nanka-koo, tenang dutai ooraario' naro' deea' tampa' ooraariaina' noru'eri, teka aroo'dariri mintoontarimaatoai Ovoring-koo mintoona' nari', naning-koo deea'. 
COL.3.23	Kapoo' nko-nko nkoveriaing tampa' diikaang domang-eta nkoverimatoai Ovoring-koo mintoompevurimaung-pina' noru'eri, naning-koo deea', Ovoring-eta barenku nkaveriaina' noru'eri tee diikaang moo'; 
COL.3.24	Ai' dii' teing tee-koo Ovoring Karistoo'koo dai'dariri mintoontarimaing. 
COL.3.25	Teie naninge kapoo' orara nkovumaatoainge tee maku'noo'koo tee orara nkavuaing, tee moo' tee kapoo' orara nkovumaung-koo ee'noko naninge baari'uauka'nung.
COL.4.1	Dii' tanata nkonuka, teing diikaning dii'koo mintoomparimaing makosina' tampa' nkovererimaatoai, ee' noru'eri, “Nii' tee'ke niikaang Tanata-nko paning-koo oto'memuring.”
COL.4.2	Kunsi-koo uaaroria' otoai onou tanterariri Kumponing-koo tampa' tamperima. 
COL.4.3	Ee'noko nii' kunsi-koo pakumererimaatoai, Kumponinge nii' karanaang daate'memurii'naang tee doorenang tampara Karistoo' bakaang tero baku'ari otoko'nung daankiampiaina', tee tenaare aa'naare ning anke kiimatamari o'nong. 
COL.4.4	Napo' ning kunsi-koo pakumeriai ninge tee kara tampa' siraka'antavampaina' tee' ninge minku-koo makosina' minkuama.
COL.4.5	Teing ninka mutaanang-nupoong ninka otori mataurariri nanirimaatoai batei tamung kera'peria'. 
COL.4.6	Kara-koo mataurariri nari' karerima aroo'antana' karerimaatoai, ee'noko maku'erima to'biirariri karerimaatoaina'.
COL.4.7	Tikikasie tampa' naururiaing dii' teing ookara kapoo' ninge nkoamaing. Tee aung Tikikas tee nii'maiko' masikung, tee nii' ninka nari' Ovoring bakaang botovotonaa' kake'iiari mintoomparamaung Ovoring-koo. 
COL.4.8	Ninge dii'anko botoamaang dii'ke nii' o'norina' noru'erii'naang ee'noko teie dii' napo' kuaa'antaruriai diikaang domang. 
COL.4.9	Napo' Onesimas nari' Tikikas ninka botoamaang, tee napo' tee'ke tee narung nii'maiko' kake'iinung, tee diikanavuntu'nung narung. Tenaankai nauraariaing kapoo' ookara anke nkoaramaing.
COL.4.10	Aristakasie tampa' tang botovumaang dii'anko teie ni'ninka kiimatanava-koo nari' o'noremaunge, napo' teie Maaka'ke, Baanabas baara'ma'nunge, tampara tampumang dii'koo. Tee aung Maaka' tee dii'anko beko tee tampa' onkeonke'eriaing tee' naurampiru'na'. 
COL.4.11	Narung napo' teie Jiisuu' Jasitasie tampa' tang dii'anko botovumaang. Anaanka nanaanka Ju'koonaanka masikaanka teing-koo mintoong-koo pakumaarimaing-koo Kumponing bakaang muu' kani-anta-koo. Tenaanka mmarang-koonaanka deempareko nari' o'noritaa' tampa' mantomaramaung. 
COL.4.12	Napo' diikanavuntu'nunge Epaparasie dii'anko tampa' tang botovumaang, teie Jiisuu' Karistoo' bakaang botovotonaa'ke. Teie tee dii' kunsi-koo aa'na' iri'oi pakururimaung, dii' purintariri otorii'naang petaa'dori, ee'noko Kumponing bakaang pia koonto' tasi'periai dii'ke. 
COL.4.13	Ninge tee tampa' masika' noru'ansi o'nong tee, tee'koo ninge ee' naurampimang: Tee tee bakei pore'omaung dii' Kolosi-nupoong tovang paku-koo, Leodesia'nupoong ee'noko Aiaapolis-nupoong. 
COL.4.14	Napo' teie Luuke'ke niikaang dokutai domang-eta aa'na' piaavampimaunge Dimas ninka nari' tampa' tampuremaang dii'koo. 
COL.4.15	Enang tee dii'ke nkaang tampa' tang teing nii'maikorori' Leodesia'ke otoromaing nauereriaing ee'noko teni Nimpa teing ninka nari' bakanava-koo dootuu'arimaing ninka.
COL.4.16	Aung ane' karavoto deeruaako taareverirai'nange dii'ke napo' dootuu'nupoong Leodesia'ke otoromaing-aape botoveriai teinge napo' deeruaavaina', ee'noko napo' tene' Leodesia'aape botoantu'nane' tee'ke, dii'ke napo' deerueriai. 
COL.4.17	Ee'noko Akipas nauerima aa'periai, “Dake tee nko-nko Ovoringe aruu'nung tampa' dupe-antaveaing.”
COL.4.18	Aung tee anairu karavoto-koo basinairu ninge ninka ane' kompansi nkaang birenge daariamang tampa' tang botoanko nkaang taa'ni'anta ooverira tasi'memurii'naang. Kunsi-koo norunoru'merimatoai, ai' ning tee kiimata-koo sieenai dai'mari o'nong.
COL.4.18	Tee biraanke tee dii' ninka nari' otoaing. Ee', tee' nari'.
1TH.1.1	Tee ning Paula'. Sailas naankai Timoti pakumuresitaa' daarirerompimang dii' Niuma Kumponing ee'noko Ovoring Jiisuu' Karistoo' beekaning dootuu'nupoong Tesalonaika'ke otorimaing. Biraanke ee'noko mooa dii'koo otoaing.
1TH.1.2	Kumponing tampara tampampimaung doong kante dii'koo ookara-koo ee'noko tantarampimaunge dii' niikaang kunsi-koo ookara-koo. 
1TH.1.3	Tenang kunsimarima niikaang Kumponing-koo, tee Niuma-koo, nii' ampa'moriaung aa'nong: Kumponing masika'antana' otorii'naang pore' komperimaung-koo, nantoong piaaverererii'naang tu'dorimaung-koo, ee'noko niikaang Ovoring Jiisuu' Karistoo' toroaravaina'mung bateinang-koo doong kante aa'na' noru'erimaung-koo. 
1TH.1.4	Nii'maikorori' Kumponinge piaarurimaing, nii'ke noru'ampiri otong Kumponinge dii' miru'duru' bakaning deentarii'naang. 
1TH.1.5	Aming-koo tee' noru'ampiri otong? Nna' tee doorenang tampara tampa' tavo'ario' ooampira dii'koo. Tee minkunaa dii'koo tavo'ampiru'nung tamunsi'nung deea', Tanuaang Meekung bakaang purinto' ninka tavo'aru'. Teie tee minkunaa masikung iri'oi tasi'antaruru'. Ee'noko tee dii'ke tasi'peri niikaang aarumo tampara, napo' tee minkunaa masikung tasi'peru'. 
1TH.1.6	Tee'koo dii' nii'koo bi'antarariri siomperimang tee Ovoring, aa'nong bane pore'anta kune'erima niikaang minkunaa taaraveru' Tanuaang Meekunge doturotu-antaruriko. 
1TH.1.7	Dii' aa' enang tee aa'na' masika'antaverimaung-koo nantoonge siontaariaining deentaririning ookavora'ka-kooninge masika'antavarimainge, aa'ninge diikanoo' Masedonia'nupoonge ee'noko Akaia'nupoonge napo'. 
1TH.1.8	Ee'noko baru' Masedonia' naanka Akaia'kooning nainge taaravaava' tee Ovoring bakaang kara dii'keta, teka tee dii'ke Kumponing masika'antaverimana' doonaanka-koo beremparing-koo nii' kara o'noria'. 
1TH.1.9	Teing bii'ka minkuarimaung kapoo'nanka tavo'aru'ning ooaama dii' beero'darampiko. Ee' minkuraarimaung: Dii'ke siperereru' teing diikaning ovontung tositosinanka; 
1TH.1.10	ee'noko bere'dariru' tee Kumponing masikung-anko, tee-koo dai'dariri siomperii'naang, tee ee'nara domaang okovenung; ee'noko enang neng-antararimaung tee Kumponing Bauring paning-eta toroaravainoo'koo. Tee ee'nara boo'keta daa'antavuu'nung, Jiisuu', nii' domang-anta tee-koo Kumponing bakaang iira dama' tavo'aravaing-koo.
1TH.2.1	Dii' nii'maikorori' ooveriko, tee beroveero' nii'ke beero'darampiko'nung tamunsi'nung deea', teka teie tee sinang nkavuu'nung. 
1TH.2.2	Dii'ke noru'eri otong nii' tee Pilipai-namono-koo bakei oraka' nkomaariko'; turamaaru' dii'anko mme' tavo'kampiaruko; aa'na' masika' tora'antamaaru' teka. Nka Kumponinge puring-antamurio' nanampira napo' dii' daankirarampiru' tee tampara doorenang, bane napo' aa'na' turamaariko. 
1TH.2.3	Niikaang tautau tee boturopa deea'; napo' bakiaa' nko-koo minkuampia'; ee'noko aava nkoampia' nii'ke. 
1TH.2.4	Teeo, Kumponinge tee makosinuka tammurira aroo'muri botomuru' tee doorenang tampara bereng-antavampii'naang. Tee'koo nii'ke enang sira'pampimang Kumponinge niikaang noru' paaramurimaung dotu-anta-koo, nii'nung naning dotu-anta-koo deea'. 
1TH.2.5	Dii'ke tampa' noru'mereri otong nii'. Dii'koo kara menaanka minkuampia'. Ee'noko Kumponinge noru'ui otong dii' nii'ke diikaang kapoo' okomurii'naang navurarampia' niikaang minkunaa daka'puio'. 
1TH.2.6	Ee'noko napo' nii'nung naninge daangamuriaroo'naang dii'koo, aing-koonge ee'noko nii'ning-koonge. Aunoo' masika' nii' Karistoo' bakaning kara okovuri nkanuka. Nii' pia-koo dei tee dii'ke nii' daangamerereripeu'. Nka nii'ke daangang besi'ampia'. 
1TH.2.7	Tamung ka'duumariri o'noriko' dii' ninka, nani toire' tanatavurimai-pina'. 
1TH.2.8	Tee'koo nii'ke dii' piaararampiri dii' tee doorenang tampara Kumponing-etaing arorompiru', ee'noko tee narung deea', nii' nii'ka napo' avu'koo makosi-antamariko', dii' bakei nii'maikorori' masikeng deentariru'nung-koo.
1TH.2.9	Ee mmaikori', dii'ke masikee-antameripeu', ai' noru'eri otong nii' tee bakei aa'na' pore'moriko' iri' o'marima, birenge mintoomarima doong ee'noko muung nii'ka bau'marii'naang dii' pore'antararampiaroo'naang taamang tovang-koo, tee doorenang tampara Kumponing-nung daankiampima. 
1TH.2.10	Dii' teing nii' niikaning sirasira' nkonuka, Kumponing napo' tee'ke, niikaang tare dii'koo baito-nupoong-koo kiiroraa' ee'noko koonto', tuumpi otoa'. 
1TH.2.11+1TH.2.12	Noru'eri otong dii'ke, nii'ke tee dii' nari' tarerarampiko' tee' biumai toire' tarevurimana', tautau ninka domang kuaa'antararampiri, dunsirunsi˜antararampiri, ee'noko to'bii-antararampiri dii' Kumponing dotu-antana' otorii'naang, tee ee'nara dii' bokururu'nung bakaang muu'koo ee'noko meenasi-koo kuunge otorii'naang.
1TH.2.13	Ee'noko nii'nung kapoo'koo Kumponing tampara minkuampimaung: Tenang dii'koo daankiampiko dii'ke tee kara niikaang-pina' noru'eriaruko'nung, teka tampa' taaraveriko' tee kapoo' minkuampiko Kumponing bakaang kara-pina', teie ee'nunge diikaang domang bere'antaruru' tenang dii'ke masika'antaveriko. 
1TH.2.14	Ee'noko enang dii' teing nii'maikorori' masikeng otorimaing Kumponing bakaning dootuu'nupoong Judia'nameensi'koo otoromaing-pina' nari' Jiisuu' Karistoo'koo kuunge, ai' diikanoo'nupoonge pore'antaraarimaunge Ju'nupoonge pore'antavaariko'na' biikanoo'nupoong. 
1TH.2.15	Teing ee'ning tavau'ning tee Ovoring Jiisuu' ee'noko nakaronuka˜, ee'noko nii' bata'maaru'. 
1TH.2.16	Tee'koo Kumponing iira-antavau' ee'noko nantoong ookara too'dempaaru' nii' avo'avo'maarima kara nau-koo teing Ju' deeaing domamparipeu'nung. Tee' nari' nkoaakotaa' oraka'nkoi maanto'nuka deempariru'. Tee tee enang asi'namu' Kumponing bakaang iira kune'aavaing.
1TH.2.17	Nii'maikorori' ee, nii'ke tee oki'noo' si'darampira birontarampi-kotaa' taung besi'ampiru' oomeerii'naang, aa'na' piamorira. A'noo'koo tee noru'ke si'darampia', mono narunge. 
1TH.2.18	Nii' tee dii'anko toro-koo piamori otong. Baru' ning Paula' aa'na' mmau'namu'pie dii' oo-koo paaravantu', nka Sietani'ke avo'avo'uko'. 
1TH.2.19	Dii' beero'koo piamorimang dii' dua'dari'neeng-koo noru'ampiri, ai' dama'ke tee niikaang Ovoring Jiisuu' Karistoo' toroarara aming-koo tampa' noru'muriaing? Aming-koo moo'murira dotu-antamuriaing-pina' noru'ampimaung nempampiri? Tee aa' dii'koo ee'ning-koo oorurira masika'antaveriko. 
1TH.2.20	Dii'koo ee'ning-koo dotumariri o'norimaung.
1TH.3.1	Ee'noko tee'koo nii' baru' nemariaroo'naang; tee'koo nee'ke Sailas naankai aroo'ampesieeng teka Aateni-namono-koo si'muree'naang nee' nee'ka, ee'noko nee'ke botoampetu' tee Timoti dii'anko. 
1TH.3.2	Timoti tee nee'maiko'pina', nee' ninka Kumponing-nung botovotonaa', tampara doorenang Jiisuu' Karistoo'koong nau-anta. 
1TH.3.3	Tee botoampetu' puring-antarurii'naang, ee'noko unaunturii'naang dii'koo narung paapaa'ara'neeng-koo pore'anta kune'uma. Dii'ke dii'ka noru'eri otong tee' nari' pore'anta kune'ampii'naang Jiisuu'ke tero tampuu'na'. 
1TH.3.4	Tenang dii' nii' ninka o'nori tee napo' nii'ke naurarampiko' mme' nkoaravaruko dama'ke tee nii' turamaariaining, enang ooveriko ee'na' nkomaarimaang. 
1TH.3.5	Tee'koo, nemaravarui, nka namu'ke botoansieeng tee Timoti diikaang otooto' noru'koo piamora, aa'pamira, “Teing arekee' otorong: Sietani'ke paaravuriko mme' masika'antavai otong Karistoo'? Ai' dua'ariru'nunge?” – niikaang nko-nko daang deempara'neenga. 
1TH.3.6	Teka tee Timoti toroarieeng nee'anko dii'ankoita. Ee'noko toroarara tampara minkunaa naumuresieeng diikaang baito-koo ee'noko diikaang piaa. Aa'muresieeng dii'ke nii' tampa' noru'mererima nee' napo' oo-koo aa'na' piarorimaung, tee' nari' nee' dii' oo-koo aa'na' piamoremana'. 
1TH.3.7	Ee'noko ee nii'maikorori', tee' taaravampeta tee pore'anta ee'noko turang kune'ampimaung ampa'morema domang kuaa'moretu', diikaang baito purimpari otoko tasi'pampeta. 
1TH.3.8	Dii' purintariri Kumponing-koo bi'dariri otoriko nii' Sailas dovang Timoti enang domamariri o'noring. 
1TH.3.9	Enang tee nii'ke aa'na' tampara minkuampimaung Kumponing-koo dii'ke Kumponing tampa' siomperiko dotumarimaung-koo. 
1TH.3.10	Aa'na' kunsimarimaung muung ee'noko doong dii' ninka ee'ning ninka oing oomeerii'naang. Ee'noko pakurarampiai dii' apuka'dariri otoing-koo diikaang baito-koo.
1TH.3.11	Enang tee Niuma Kumponinge ee'narai ee'noko Ovoring Jiisuu'ke koong-antavureaing niikaang taung dii' beero'koo nanampiainavung. 
1TH.3.12	Ee'noko Ovoringe diikaang aarumo piaa-koong panka'antareruriaing bera aa'na' tampa' piaareeriaina' dii' dii'ka ee'noko ookara nantoong piaaverereriaina', tee' nari' nii'ke dii' piaararampimana'. 
1TH.3.13	Ee'noko tee'koo puring-antaruriai tuumpi otoriaing deentariri otoriaina' meeka'dariri niikaang Kumponing ee'noko Niuma-koo uro'kanoo'ke tenang Ovoring Jiisuu' Toroaravainang teing ninka ookara bakaning meekupoong ninka.
1TH.4.1	Enang aa' dii' nii'maikorori' nii'ke dii' pia-antararampimaang unampampiri tee-koo Ovoring Jiisuu' napo' dii' nii'koo barerariaing tee' dii' tampa' otoriaina' Kumponing dotu-antaveri tee' ee'na' enang nkoverimang, nka baru' aa'na' nkoveriaing. 
1TH.4.2	A'noo' tee noru'eri otong tee botonanka naurarampiru'nung tee-koong Ovoring Jiisuu'koo kuunge. 
1TH.4.3	Tee tee ee'nara pia Ovoring bakaang, dii' poterariri meeka'antararii'naang tee-koo aarumo kaukauro nko-koong. 
1TH.4.4	Tee'koo dii'ke tampa' noru'eriaing koonto' narunge baka ba'aang masikani nampuaina' meeka'antarariri toosirariri otoriaina'. 
1TH.4.5	Tamung karaa'deerima siong-antareeriauka' Kumponing noru'aavaing-pina'. 
1TH.4.6	Nii'nung naninge ba'maiko' pari'uauka'nunge aung kapoo'koo. Ovoringe tee temurii' kapoo' ootukunung maku'antavumaung, tee' tero koono-antararampiri naurarampiru'na'. 
1TH.4.7	Ai' Kumponinge dii' ku'mi'koo miru'duria', teka kiiroraa'dariri oto'koo miru'duru'nung. 
1TH.4.8	Tee'koo tee naning aung kara masikung dimpa'uaing deeko', naning dimpa'ua', Kumponing ee'nara dimpa'uing, tee Tanuaang Meekung arurimaung.
1TH.4.9	Tee-koo piaa, namaia' piaareerimaung-koo, Kumponinge tero bareruru'nung piaareerii'naang kapoo' daari-koo makosi otoa'. 
1TH.4.10	Ee'na' ootukuning dii'maikori' Masedonia'nameensi'nupoong piaaverererimaung, masika'. Nka enang nii'ke iri'mori unantarampimaang ee': Diikaang aarumo piaa-koong panka'antaveriaing. 
1TH.4.11	Ee'noko to'bii-antarariri ka'duuro'nuka otorii'naang nii'ning biikaang nko-nkonanka-koo papuraanka'antaverereriauka', teka dii'ka diikaang, kake'iirariri mintoontariai dii'ka diikaning birenge, botorarampiru'na'. 
1TH.4.12	Tee' nari' akoviturie tee-koo masika'antaraariaing. Nii'nung-koo aroo'dari ata' naniauka'.
1TH.4.13	Enang tee dii' nii'maikorori' teing Karistoo' bakaning boorou'ning-koo tampa' naurarampii'naang piamorimang dii' orarun-sirariauka'na', tee' nii'ning nkoarimana' Karistoo'koo nemparia' otoromaing. 
1TH.4.14	Nii'ke masika'antavampiri otong Jiisuu' tee boo'parara napo' daa'aru'. Tee'koo tee' noru'ampiri otong Kumponinge Jiisuu' bakaning boorou'ning napo' tee ninka nari' tavo'antavuriaing. 
1TH.4.15	Ovoringe tutung naumuriko dii' nari' naurarampimaang: Nii' teing booroma si'maaru'ning Ovoring poaina'mung-koo dama'due bi'mariaing boorou'ning-koo. 
1TH.4.16	Ai' Ovoring ee'nara paning-eta siarama aa'na' bokumuriaing koosinung pankaing-pina' bokuma, Kumponing-etaing tuuviri karoi otoko. Ee'noko Karistoo' bakaning boorou'ning ee'namu' daa'ariaing tutung. 
1TH.4.17	Teka tenang nii' booroma si'maaru'ning deto baramuriaing teing ninka kamo'koo kune'koo tee Ovoring auvi'aua. Tee' nari' tapo'meerira Ovoring ninka o'noriaing. 
1TH.4.18	Enang tee dunsirunsi˜antareeriaing aunge karai.
1TH.5.1	Nii'maikorori' ee, baru' bateinang poaina'mung naurarampii'naang nia'meriauka'nung dii'ke. 
1TH.5.2	Ai' dii'ke tee tampa' noru'eri otong Ovoring poaina'mung makensi'na'mung, bakisipunuka biikaang bateinang-pina' tenang muunga. 
1TH.5.3	Tenang nantoonge aa'pai otoko, “Nii' tampa' o'norimaang mooa-koo,” ee'namu' ta'ning-antana' biikaang otooto' mooa-po'nung turariaravaing. Tee' tee-pina' maniku' pareaava'naang ta'ning-antana' sisikeeravoromana'; baari'aavauka'nung. 
1TH.5.4	Nka dii' nii'maikorori' mutaanang-kooning deea'. Te'mung doong basiarama ta'ning-antaruriauka'nung bakisipung-pina'. 
1TH.5.5	Dii' ookara tee araka baurukaa' ee'noko doong baurukaa'ke. Nii' tee mutaanang ee'noko muung-kooning deea'. 
1TH.5.6	Tee'koo enang aatumpiri otoauka' teing nii'ning-pina', teka tantemariri o'noriai taremariri. 
1TH.5.7	Muung tee aasi' bakanang, tenang nantoong naikaama kanu'arimanang. 
1TH.5.8	Teka nii' nantoong doong-kooning deemariritaa' tee taremariri o'noriaing. Ookara piaavarampiri, Kumponing-etaing kara masika'antavampiri, ee'noko moo'muriaina' aa'na' noru'ampiri, orara-ita nee'mariri o'noriaing naning tavutavu' nko-pina' bakaang mono nee'arapeu'na' mononopa' baakopo dovang ivekeng kurumparama. 
1TH.5.9+1TH.5.10	Ai' Kumponinge tee nii' miru'muria' teie kiimatamurii'naang iiravoma, teka domamurii'naang niikaang Ovoringe, Jiisuu' Karistoo'ke, teie ee'narai nii'koo boo'paru'nunge nii' naro'murii'naang tee ninka toroaravaina'mung-koo, moompiaining ee'noko domamariaining. 
1TH.5.11	Tasi'peri? Makosi, tampara aarumo nko-koo domang kuaa'antareerima otoriaing, ee'noko puring-antareerima tee'pina' nkorarimatomana'.
1TH.5.12	Nii'maikorori' ee, nii'ke enang ee' minkurarampimaang: Masika'antavereriaing teing nantoong Ovoring-koo kuunge dii' pakuraarimaing taung nau-antaraarima koong-antaraari. 
1TH.5.13	Piaaverereriai, pankaing-antaverereri tee-koo ee'nung-koo mintoong-koo nkoaamato-maung-koo. Mooa-koo otoriaing. 
1TH.5.14	Nii'maikorori', ee' nkoverii'naang botorarampimaang: Koono-antaverereriaing teing kontevoroma ata' nanu'nuka, ee'noko teing avoro'keta orarunsiarimaing dunsirunsi-antavereriaing. Pakuereriaing teing iri' oparimaing. Bointuri otoriaing ookara ninka. 
1TH.5.15	Taura'periauka' orara orarai maku'koo, teka paku baukonuka deentariri otoriaing dii' dii'ka ee'noko ookara-koo. 
1TH.5.16	Doturoturariri otorimaatoai. 
1TH.5.17	Kunsi-koo uaaroriauka'. 
1TH.5.18	Bane arekee' nkoarako tampara tamperiaing Kumponing-koo. Tee' ee'na' nkorarii'naang Kumponinge maroruri otong dii' Jiisuu' Karistoo'koo otoriko. 
1TH.5.19	Tanuaang Meekung siri'eriauka'. 
1TH.5.20	Daang tamperiauka' tee kara Tanuaang Meekunge karanta˜, 
1TH.5.21	nka paaraveriaing ookara kapoo'nanka tasi'periainoo'ke basi, ee'noko tenang komperiaing kapoo'nanka masikeng.
1TH.5.22	Pote-antarariri otoriaing teing-eta kapoo' orarananka-ita. 
1TH.5.23	Teie ee'narai Kumponinge mooa okovosi'ke meeka'antaruriaing, tampa' konturiaing dii' ootukunairue – tanuaang, tunsi, mono – bera Jiisuu' Karistoo' poaina'mung-koo, koonto' tuumpi otoriaing deentariaina'. 
1TH.5.24	Kumponinge bokururu'nunge koonto' si'duriauka'nung. Tee' minkuansina' nari' nkoruriaing.
1TH.5.25	Nii'maikorori' ee, kunsi-koo pakumereriai.
1TH.5.26	Dii'ke teing nii'ning nii'maikorori' niikaang doturotu nauereriaing bireng batu'deeri Ovoring-koo kuunge.
1TH.5.27	Ninge aa'na' botorampimang, Ovoring bakaang miring-koo kuunge: Deerueriaing aung karavoto˜ ootukunung nii'maikorori'ankoi. 
1TH.5.28	Tee biraanke niikaang Ovoring Jiisuu' Karistoo' bakaang dii' ninka nari' otomatoaing. Ee', tee' nari'.
2TH.1.1	Tee ning Paula'. Sailas naankai Timoti pakumuresitaa' daarirerompimang dii' Kumponing ee'noko Ovoring Jiisuu' Karistoo' beekaning dootuu'nupoong Tesalonaika'ke otorimaing. Maikori' Kumponinge biraankeruri mooa ninka otorii'naang. 
2TH.1.2	Biraanke ee'noko mooa dii'koo otoaing Kumponing Niuma-itaing ee'noko teieta Ovoring Jiisuu' Karistoo'.
2TH.1.3	Mmaikori' ee, nii'ke tee nau'ka tampara tampampimaung Kumponing dii'koo. Tee' nari' makosina' nko-koo, ai' diikaang masika'anta tampa' dupui otomaung-koo, ee'noko tee diikaang piaa dii'ka bereng-antaverimaung-koo. 
2TH.1.4	Tee'koo nii' doturotumarimaung sira'anta-koo Kumponing bakaning dootuu'nupoong-koo osi kantena'. Nauarampimaung dii' purintariri ee'noko baitorariri otorimaung-koo tenang nantoonge turantaarima pore'antaraariko.
2TH.1.5	Aung ee'nara taa'ni'anta Kumponing aarumo koonto'koo simpe'anta-koong, aa'noko teie nerirurimang makosi-antarurii'naang tee-koo bakaang muu'koo kuung be'koo baike ninka kavi'erimaung-koo. 
2TH.1.6	Teka teie enang kiimata makosina' maamu-antavui otong teing-koo nantoong dii' oraka' nkoraarimaing-koo, mero'anta-koo. 
2TH.1.7	Tee taa'ni'anta napo' ee' oro': Teie aa' nii' oraka' nko-nko-ita unaa-anta amurima dii' napo' unaa-antaruriainge pore'anta tora'perimaing, te'mung Ovoring Jiisuu' tavo'aravaina'mung; 
2TH.1.8	Teka tee tavo'aravaing paning-eta teing ninka bakaning koosinung˜ purinto'nanka ninka nta' aa'na' urumpari mero-anta-koo teing Kumponing noru'aavaing ee'noko teing Ovoring Jiisuu' bakaang kara tampara siompaavaing. 
2TH.1.9	Kiimata avuriaing ee' oro': Ovoringe bakaang dutakanoo'keta bata'uriai, bakaang iirakuta-koong meenasi ooaavauka'nung ee'noko orari-anta kompaavaing oparavauka'nung. 
2TH.1.10	Tee' nkoaravaing te'mung poaina'mung meenasi nkavuu'naang teing-eta' bakaning meekupoong-eta, deto basi-antavai masika'antavaamaing-eta. Dii' tee-pina' teing-koo meu' otoriainge ai' dii'ke tee masika'antaveru'nung tee, kara bakaang dii' naurarampirio' nii'ke.
2TH.1.11	Poaina'mung noru'ampima nii'ke niikaang Kumponing-koo kunsirerorompimaung dii' teie dupe-antarurii'naang miru'duru'na' ee'noko napo' dupe-antareruriaing bakaang iri'ke teing tampara aarumonanka ee'noko nko-nkonanka Kumponing masika'anta-itaning daruerimaing. 
2TH.1.12	Tee' nari' tee miring niikaang Ovoring Jiisuu' bakaang pankaimparaa'naang dii'koo kuunge, ee'noko dii' tee' nari' tee-koo, bakaang piaae makosina' niikaang Kumponing ee'noko Ovoring Jiisuu' Karistoo'.
2TH.2.1	Enang napo' dii' nii'maikorori' naurampimang niikaang Ovoring Jiisuu' Karistoo' napo' toroaravaing-koo ee'noko tee niikaang naronaro' tee, kune'ampiaing-koong. 
2TH.2.2	Aa'na' pia-antararampimaang dii' nii'maikorori' paapaa'darima domang puraaniriauka' nii'namurii' kara tavo'arako, Ovoring bakaang doong tavo'kuing, poing, tampaako, bane Tanuaang Meekunge karantanuka˜ tamparima ai' daankiarima minkuaako dootuu'koo ai' karavoto-koo˜ minkuaako ning-etaing tampaama. 
2TH.2.3	Tee' avutevu'ai tosiraariko masika'antavereriauka'. Ee' noru'eriai, kenaanka kapoo' nkoaravaruko Ovoring bakaang doong tavo'kuauka'nung, aa'noko tutung mmau'ke Kumponing-eta bere'arima too'dempaavai ee'noko tee naning Kumponing-nung Boto Meekung daang-anta-koo piavoainung oro'paravaing, teenoo' tee mosianung kuuntu'uaing. 
2TH.2.4	Tee ee'nara naning taarapiika deto basi tamparavaing ookara ovontung-koo nantoonge boontuaarimaing-koo. Ovontung turampuriainge bera dootuu'nava pankava Kumponing-nava koinurai'nange ba'namparara ee' minkuvuaing: “Ning tee Kumponing.” 
2TH.2.5	Aung kara tero naurampiru' dii' ninka o'noritaa', ai' ampa'doru'nunge? 
2TH.2.6	Dii'ke tee noru'eri otong tee doomo'ui otomaung. Teie doomo'ui otoo'naang bera tee bateinang Kumponinge taura'puko oro'paravaina'mung. 
2TH.2.7	A'noo' tee taarapiika aarumo enang makensi'na' nko-nkoaramang doomo'uio' bera Kumponinge tee doomo'ui otomaung daate'uaina'mung. 
2TH.2.8	Karistoo' ee'nara aa'na' araka-po'nung tavo'kura paro'uu'naang bakaang domaange karang-eta, ee'noko teka bake-antavuai bakaang aarumo.
2TH.2.9	Enang napo' naurampiaing tee-koo naning taarapiika Kumponing-nung Boto Meekung daang-anta-koo piavoainung-koo; 
2TH.2.10	Sietani'ke ee'narai tee taarapiika tavo'antavuu'naang tee ninka bakaang iri' amutemurii' taa'ni'anta tositosi-koong, ta'nimpaarii', ee'noko amutemurii' aarumo orarananka tosi-koong dua'anta-koo teing paa'arimaing kasiaavaruma tee kara masikung domampuripeu'nung. 
2TH.2.11+2TH.2.12	Tee'koo, kasiaavaruko Kumponinge taura'puaing tositosi pankaing teing-koo tavo'araa'naang, daang-koong masika'antavaako ookara kiimata-kooning tampuriaina', orara aarumo piavoroma kara masikung masika'antavaavaruko.
2TH.2.13	Nii'maikorori' ee, Ovoringe piaaruri otorining, teka nii'ke tampa' tampampiaing Kumponing-koo dii' ee'ning-koo. Ai' dii' teing Kumponinge tanturu'ning tutuna'noo'keta domantarii'naang Tanuaang Meekunge meeka'antarurio' ee'noko dii'ke kara masikung masika' antaverima. 
2TH.2.14	Kumponinge temurii' otooto'koo bokururu' tee doorenang tampara daankiampiko dii'koo. Dii' bokururu'nung nkaverii'naang tee meenasi niikaang Ovoring Jiisuu' Karistoo' bakaang. 
2TH.2.15	Tee'koo dii' nii'maikorori' purintariri tampa' donkoniri otoriai, komperi otoriaing tee kara masikung nii'ke naurarampiru' ookenge daankimarima ee'noko karavoto-koo daariampima.
2TH.2.16	Tee niikaang Ovoring Jiisuu' Karistoo' ee'noko Niuma Kumponing piaamaarimanakang ee'noko biraanke-antamaari domang kuaa'anta boturopa amaarinakang, kapoo' tampara-koo neng-antamaarima – enang tee tekange ee'nakange domang kuaa'antaraariai. 
2TH.2.17	Dii'ke ookara kapoo' tamparananka minku-koo ee'noko nko-koo iri'antaraariaing.
2TH.3.1	Nii'maikorori' ee, asi'nanaare anaare: Dii'ke kunsi-koo pakumereriai Ovoring bakaang kara iri'narung beremparara kuung deempuriaina' tee'pina' dii'koo meu'ke nkoaru'na'. 
2TH.3.2	Ee'noko napo' kunsi-koo pakumereriai Kumponinge pakumuriaina' teing nantoonge oravoonge tamaari'neeng. Ai' ookarai tee masika'antavaavaung. 
2TH.3.3	Ovoringe tee dii' si'duriauka'nung, puring-antaruriaing ee'noko ueeng-antaruriaing tee orara-koo. 
2TH.3.4	Ee'noko tee nii'ke noru'darampiri otong dii'ke tampa' nkoverimaung ee'noko tee' nari' nkoverimatoaing tee' nari' naurarampiru'na', dii' Ovoring-koo kuung otorimaung-koo. 
2TH.3.5	Ovoringe koonturiaing diikaang domang Kumponing bakaang piaa tasi'perira oro'antaveriaina' ee'noko Karistoo' bakaang pinkapinka' napo' tasi'perima nari' nkoverii'naang toroaravaina'mung nemperi.
2TH.3.6	Nii'maikorori' ee, enang nii'ke naurarampimaang dii' tee-koo Ovoring Jiisuu' Karistoo' bakaang miring-koo kuunge: Tonta'dariri otoriai teing-eta nii'ning dii'maikorori' kakapotonuka, kake'iirariri mintoontariaina' naurarampiru'nung-koo kanto'pariaing-eta. 
2TH.3.7	Dii'ke tee noru'eri otong nii'koo bi'antarariaina'. Nii' teing kakapotonuka deea' dii' ninka o'noritaa' 
2TH.3.8	Nii' teing nii'nunge tamung bau'muriaruko'ning moo'dopai, teka nii' aa'na' mintoomariko' doong ee'noko muung nii'ke dii' manki'antararampiaroo'naang. 
2TH.3.9	Tee makosi dii'ke nii' tamung bau'koo, nka niikaang mintoong nii'ke nkoampiko'nung tee dii'ke ooveri nii'koo bi'antararii'naang. 
2TH.3.10	Tenang dii' nii' ninka nari' o'noritaa' nii'ke tee tee' nari' napo' tautaurarampiru' ee'pina': Naning kakarua'oaing tee taamang-koo do'de'eriauka'. 
2TH.3.11	Tee' naurarampimaang taarararampira dii'koo nii'ning teing kakapotonuka tamung nii'ning biikaning mintoong-koo papuraanka'antaverererimaing, diikaning mintoong nkosiiria'. 
2TH.3.12	Enang tee temurii' nantoong nii'ke botorarampima tautaurarampimaang Ovoring Jiisuu' Karistoo'koo kuunge mintoontarii'naang dooroontariri. Diikaang iri'keta' taamaniriaing. 
2TH.3.13	Dii' nii'maikorori' iri' o'dariauka' tee-koo nko-nko tampara-koo. 
2TH.3.14	Naning tee kupi'oko taara-koo aung kara nii'ke minkuampiring ane' karavotonane'koo noru'erira tonta'dariaing tee-ankoita, ee'noko maia'oaing tee. 
2TH.3.15	Karenung pina' noru'eriauka'nung tee, teka tautaueriaing tee-pina' dii'maiko'.
2TH.3.16	Enang tee Ovoring mooa okovenung ee'narai mooa aruriaing uatepa ootukunung taung-koo. Tee dii' ookara ninka otoriaing.
2TH.3.17	Enang tee, ninge Paula'ke napo' tampara minkurampimang anaare ninge koonto' daariama nkaang birenge miring taa'ni'antamari. Tee taa'ni'anta ookara karavotonane'pi-koo taa'ni'antamaramaung nkana' daarimaramana'.
2TH.3.18	Tee biraanke niikaang Ovoring Jiisuu' Karistoo' bakaang dii' ninka nari' otomatoaing. Ee', tee' nari'.
1TI.1.1	Ning aung karavoto˜ daariamaung tee Paula', Jiisuu' Karistoo'koo kara-okomui-nka. Ning kara-okomui-nka deemaru' Kumponinge domamuru'nunge botomuio' ee'noko Jiisuu' Karistoo'ke botomuio' pankaruntoonge noru'ampimaunge ookara kapoo' nempampimaung basi-antamemuriainunge. 
1TI.1.2	Da' Timoti daarireromaang; da' nnuring masikung-pina' noru'damaung Karistoo' masika'antavemaung-koo. Biraanke, piaa, ee'noko mooa da'koo otoaing Kumponing Neuma-itaing ee'noko teieta Ovoring Jiisuu' Karistoo'.
1TI.1.3	Enang ninge ee' botoramaang tero pia-antarantu'na' Masedonia'nameensi'aape mema: Da' teke Epeses-namonoi otomatoaing, ee'noko teke otoi teing nantoong miring naurantu'ning siisieri ee' naueriaing: Nii'namurii' kara koonto' deeaung nauaariauka'. 
1TI.1.4	Ee'noko noru'aavauka' kumponaang-koong minkunaa ee'noko boorou'ning biikaang mirinanka depeto parapara boturopa noru'ui oto'koo. Ai' temurii' kara tamunung minkuminku basi-antavumaung, ee'noko tee' minkuaama Kumponing bakanamuiaang tampa' tanatavaariarupeu' ee'narai nauvuru'na'. 
1TI.1.5	Teka nee' kake'iinaanka deemarema tee, tee' nauransina' botoveriaing nantoong piaavaariaina'. Ai' piaa masikung basi-antana' ee': Tampara narung nko-koo piavoroaing; domang kiiroraa'ariri otoaina' nari' nkoariaing; ee'noko tunsi naroompariri tee kara koonto' Kumponing-aapenung masika'antavaavaing. 
1TI.1.6	Teing nantoong teing amurii' aarumo baari'au'ning. Tee'koo teing tamung pooarimaung daang-koong minkuminku-koo. 
1TI.1.7	Bane Moosesi-nung boto nau-antanuka deemparii'naang piavoromaunge, nka tee minkuaamaing-koo kara-koo miru'noo' noru'aava' ee'noko teing botonanka nau-antavarimaing-koong miru' noru'aava'.
1TI.1.8	Enang tee nii'ke noru'ampiri otong tee Moosesi-nung boto tee tampara, naninge tampa' miru'ari otoina' kompui dei. 
1TI.1.9	Naninge tampa' kompuaing deeko' ee' noru'uaing: Boto tee Kumponinge koonto'nanka-koo miru'ua', teka aing aa'ning-koo miru'uu': teing kara toto'paamaing kupi'oroma, Kumponing sipai orara aarumo nkonuka, dootuu' sipai Kumponing dotu-anta-koo makosi deeaing, biumaraang, biukorovoori ee'noko nantoong dupisi'aarimaing, nantoong maniku' ninka bakiaa'eemaing ee'noko nii'ning ninka nantoong ninka, nantoong tamung bakiaa'aarima baaveaarimaing, tosi baukonuka, ee'noko maraka toto'nuka; 
1TI.1.10	Ee'noko Moosesi-nung botoi napo' teing nii'ning kapoo'nanka tee' nari' oro'ning Kumponing-etaing kara koonto' ninka naroompariaing ookara avo'uri otong. 
1TI.1.11	Ee'noko tee kara koonto' Kumponing-etaing tee ee'nung tee doorenang tampara Kumponinge biraanke o'meevai araka-po'nunge sira'puma ning aroo'mui botomuu' bereng-antavama'naang.
1TI.1.12	Ninge tampara tampamang tee-koo Jiisuu' Karistoo' niikaang Ovoring ning kake'iinung noru'mura bakaang mintoong-koo bare-antamuu'nung-koo. Tee ee'nara ning puring-antamumaung tee-koo bakaang nko-nko nko-koo. 
1TI.1.13	Bane ning tutung tee bakanamuiaang oraka' nkoaranko', barakosi'ama, poore'ama, nka tee Jiisuu' Karistoo'ke piaamuu'. Aming-koo? Nna' noru'ampa' nkoanko'nung tee, masika'antavamparuitaa'; 
1TI.1.14	Tee tee, niikaang Ovoring bakaang piaae nkaning oraka'nko daka'memura biraanke-antamuio', tee ee'nara bakei masika'antavansi domange dai'amaung ninge. 
1TI.1.15	Aung kara masikung, masika'anta-koo makosi, aa'noko, “Jiisuu' Karistoo' kansi'koo pou' nantoong orarananka domampurii'naang.” Ninge masikee-antavampeu', ai' ning tee baru' aa'na' orara teing-koo nantoong-koo boonga. 
1TI.1.16	Teka Kumponinge ning piaamuu' paara-anta deeng-antamuu'naang bakaang aarumo boinare-koong ninka, dama'nupoonge tampa' ooaava'naang, masika'antavaavaiaininge domaang isikung nka-koo. 
1TI.1.17	Tee Kumponing tee' nari' otomaung Ovoring, boo'paa', naninge oovuarupeu' ee'noko tee narung masikung. Deto basi-antavampiaing, nepu'ampiaing tee' nari' botu otoa'. Ee', tee' nari'.
1TI.1.18	Timoti, da' nnuring-pina' noru'dansi manki' aronsing kara nauransina' botoverii'naang. Tero Tanuaang Meekunge karantavurimainge˜ minkurau'na' nkovema bakaang tavutavu' tampara orara aarumo-aape nkoveai. 
1TI.1.19	Ee'noko tee nkovema kara koonto' masikung narung kompei Kumponing masika'antaveai, nko-nko tampara narung nkovema tunsie tasi'antarumana'. Nii'ninge nantoonge tee biikaang tunsi karomana' dimpa'aarai'nange tee enang kara tositosi masika'antavaamaung. Biikaang masika'anta turari-antavaako'. 
1TI.1.20	Teing-koo nii'naanka Aimeneas naanka ee'noko Aleksanda' ninge be'antavampetu'naanka Sietani' bakaang bireng-koo naunauavareta siparee'naang napo' orara kara minku-koo Kumponing-aape.
1TI.2.1	Enang arekee' Kumponing bakanamuiaang tampa' oto'koo? Tee aa' tutuna'noo' tee aung nko-nko masikung nkoaava'naang deto aa'na' iri'moi nauaramaung ee': Apuka'arimainge eentavaavai Kumponing. Kunsiariai. Ookara nantoong pakuvurii'naang nia'aavaing Kumponing tampara tampaama. 
1TI.2.2	Baru'noo' tee aa'ning koong-antavuriaing: ovontung ee'noko ookara deto basinuka nii' tampa' mooa-koo oto'antamaariaina' dooroong-antamaari Kumponing tampa' makosina' meumpampiko. 
1TI.2.3	Temurii' nko-nko tee tampara; 
1TI.2.4	Kumponinge nii' domamuru'nunge tampa' oovumaung, ee'narai nantoong ookara domamparii'naang piavomaunge kara masikung tasi'paava'naang. 
1TI.2.5	Ookara masikeng miru'ari otong, ai' Kumponing tee narung masikung otong ookara nantoong-koo, ee'noko napo' narung masikung meu'nung naning otong Kumponing ee'noko ookara nantoong-koo meu', tee ee'nara naning Jiisuu' Karistoo'. 
1TI.2.6	Teie ee'narai ookara nantoong orarai kuung deempuru'noo'keta moo'uru' bakaang mono taura'parama, ee'noko tee-koo bakaang batei masikung-koo taa'ni'pou'. Tee' nkoarama Kumponinge sira'puu' tee tee ookara nantoong domang-anta-koo piavomaung. 
1TI.2.7	Ee'noko ning bakaang kara-okomui-nka miru'muu'nung bakaang minkunaa daankiama' naang. (Ning tosimarava'. Masika' minkuamaang.) Ning bamuu'nung teing Ju'deeaing biikaang nau-anta deemaraa'naang teinge aung kara masikung masika'antavaava'naang.
1TI.2.8	Tee'koo ookara donkaang ookara osi-kooning bireng deto tooniaitaa'nange kunsiariri otoromaatoo'naang piamomaang, aa'noma biikaang domang kiiroraa'ariri avariritaa' Kumponing-koo, nii'ning nantoong-aape orara mantomantong otoroa', iirarovang ee'noko turang.
1TI.2.9	Manii' tee teing tampa' naroompariri mononopa' makosining kurumpariaina'koo piamomaang. Avutevu'na' dapo tape'arima, biiri dovang kooro pamparima ee'noko baarong moo' maare-kooning duaanavarima ampirinumpariauka'. 
1TI.2.10	Teka ee' otoroaing Kumponing baurukaa' tamparimaing: tampara nko-nko avutevu' nkoaamatoaing. Tee bakei koonto' biikaang nerang. 
1TI.2.11	Nani manikuma tee tampa' barearavaing dooroomparitaa' koonto' taaravuma. 
1TI.2.12	Ninge taura'pampa' nani manikumai donkaang nau-antavurii'naang nii'na' donkaang-koo deto basi oto'koo. Teni dooroompari otoaing. 
1TI.2.13	Okora'noo' ee': Aadama tutuna' nkonii' ee'noko Iivi dama'ke. 
1TI.2.14	Ee'noko Aadama tosinii'deea', tee teni manikuma Sietani'ke tosivuio' Kumponing-nung boto aarempuu'nani deemparu'. 
1TI.2.15	Nka tee maniku' pareaama otoroitaa' domampariaing aa'noi deeko': Kumponing-koo masika'antavariri, nantoong piaavaari, ee'noko meeka'pariri ampirinumparia'.
1TI.3.1	Enang Kumponing bakanamuiaang oto'na' naurama aung kara masikung naurama'naang: Tee naning dootuu'nupoong tanata-koo piavora tee, tampara nko-nko nkovuu'naang tee piavoi otong. 
1TI.3.2	Naning tee' nko-koo piavoko deeko' tutung aung tanatanung aarumo paaraverira taura'periaing aa'nomaung deeko': 
1TI.3.3	Tuumpiaa-peu'na' otoa', nani ba'ung-pina' otomaung, naikuma deeko' naikuma basiaramanoo'ka bakearamaung, onou siraka'pari otomaung, ovontung-pina' ka'duuro', naning navunavuro', siraka'pui nau-anta-nko, purinto'naru'ke kanu'aravaung, da'deng iira deeaung teka banainge oto', ee'noko tata'arava' oko'oko deeaung. 
1TI.3.4	Baurukaa' bautaranuka tampa' toosi-antavuri otomaung, toire' tampa' tarevuriko tampa' meumpaamaung, tampa' noru'ai ookara kapoo'koo. 
1TI.3.5	Ai' naning tee baurukaa' tampa' tarevuriarura dei Kumponing bakaning dootuu' nupoong arekee' tarevuripeu'? 
1TI.3.6	Ee'noko tee naning a'mung bere'arieenung makosi deea' dootuu'nupoong tare-koo. Baka daangamparara dua'ara'neenga, Sietani' kiimata-numpo' deempari dua'aru'na' baka daangamparakotaa'. 
1TI.3.7	Ee'noko napo' tee, tee naning ookarai tampa' noru'aamaung makosi, Ju'deeainge. Tampa' noru'aavaruko maia'oi Sietani'nung baanka'koo taavi'arara dua'ara'neeng.
1TI.3.8	Enang napo' tee Kumponing bakanamuiaang pakupaku-nupoong tee' nari'ke, paaraverima taura'periaing temurii' nko-nko nko-koo, aa'nomaing deeko': 
1TI.3.9	Biikaang nko-nko masika'antavaamaing, meneng paakanuka deea', purinto'naru'koo baru' kei'oroaing, oko'okonuka deeaing, ee'noko tee masikung kara Kumponinge sira'memuru'nung masika'antavaamaing domang kiiroraa'oroi. 
1TI.3.10	Tutung baakeeneverereria' taura'perereriauka'. Tuumpi otoroaing-pina' oovererima deeko', pakupaku-nupoong deemparii'naang makosi-antaverereriaing. 
1TI.3.11	Maniku', bii'ankaampi deeko' ai' pakupaku nkonuka deeko', napo' tee'ke, biikaang nko-nko masika'antavai otoroaing, miring orari-antananka deea', naiaama deekoro-antavariaing, kake'ii-nupoong ookara kapoo'koo. 
1TI.3.12	Pakupaku nkonuka kemaimpariauka'. Biurukaa' tampa' tareaarimaatoai ee'noko biikaning bautarananka naro'ka. 
1TI.3.13	Ai' pakupaku-nupoong biikaang nko-nko tampa' dupeaavaining teing nantoonge masika'antavaariaining, ee'noko maia'oroa' nantoong nauaaripeu'ning tee kara Jiisuu' Karistoo'koong masika'antavaamana'.
1TI.3.14	Due'ka dii'anko moo'naang noru'amaang, nka aing botonanka daariamang da'deng moaruko deeko' tee aung noru'eriaina' arekee' otoripeu'na' makosina' Kumponing-namuiaang-kooning deentariri. 
1TI.3.15	Kumponing bakanamuiaang dootuu'nupoong teing ee'ning Kumponing Domantoo' bakanavitu. Ee'noko ee'navitue tee kara masikung Kumponing-etaing deto kompai otomaung natukue bakatutai pava kompui otopeu'na'. 
1TI.3.16	Ee', masika' tee minkunaa Kumponinge dooremuru'nung bakanamuiaang o'noriaina' naumurima, pankaing doorenang masikung, naninge daang-antavuarupeu'. Okora'noo' tee Karistoo',
1TI.3.16	Ee'nara nii'koong naning deempari
1TI.3.16	mono ninka tavo'arama sira'paru';
1TI.3.16	Nantoonge tuumpiaako Tanuaang Meekunge tee
1TI.3.16	naning koonto' masikee-antavuko';
1TI.3.16	Koosinunankai ooaako';
1TI.3.16	Bakaninge daankiaako'
1TI.3.16	ookara nantoong-koo;
1TI.3.16	Nantoonge kansi'koo otoroi
1TI.3.16	masika'antavaako'nunge;
1TI.3.16	Ee'noko Kumponinge meenasi-koo
1TI.3.16	deto nkavuu'.
1TI.4.1	Enang tee Tanuaang Meekunge ee' koonto' naumurimaung: Asi'na'mung due'uko nii'ning tee bere'ariaing akovetei teieta kara masikung siompampimaung-eta teing ma'nari tositosinanka taaravaari-kotaa', ee'noko teing minkunaa Sietani' bakaning-koo bi'arikotaa'. 
1TI.4.2	Aing minkunaananka tositosinanka nantoong-eta ampirinung-nupoong-eta tavo'aravaining. Teing nantoong tositosi-koo datavoroi biikaang domang-koo kuunga biikaang daang minku tasi'pariarupeu'. 
1TI.4.3	Aa'paripeu'na': “Nanteeriauka' ee'noko taamang keremperiai tanuaang ku'mi'antarari'neeng.” Nka tee'paama daang minkuaamaung, ai' Kumponinge tee taamang tampa' nkomemuru' ee'nara tampara minkuampima nkavampii'naang nii'ke, tee kara masikung noru'ampiri otoininge, ee'noko masika'antavampimainge. 
1TI.4.4	Ookara kapoo' Kumponinge nkovuru'nung tampara, kapoo' otoa' dimpa'ampiaing Kumponing tampara tampampima nkavampiaing deeko', 
1TI.4.5	ai' temurii' taamang Kumponinge makosi-pina' oovumaung bakaang kara ee'noko niikaang kunsi siompui.
1TI.4.6	Dake aing nko-nkona' nau-antananka naueriaing-koo nii'maikorori' da' tee tampara pakupakunung Jiisuu' Karistoo' bakaang deentaravaing maanto'antararara teinge karakarananka masikeng siompampimainge ee'noko tampara minkunaa tee ee'nara dake siompemaung. 
1TI.4.7	Donta'dari otoai teing-eta kumponaang daang-koonanka Kumponing-etaning deeaing-eta. Nka daka tampa' bareraravai Kumponing bakaang naning makosina'pina' nkoraravaina'. 
1TI.4.8	Ai' amurii' mirumiru' minkuaamaung masikung: “Mono bare-anta-koo tampa'ke, nka tanuaang bare-anta-koo baru' tampa' masika', enanung ee'noko dama'nung otooto'koo paku-antana'koo.” 
1TI.4.9	Tee' masika'anta-koo makosi. 
1TI.4.10	Tee'koo bakei pore'morimaung, iri' o'marikoo', niikaang noru' Kumponing domantoo'koo sipampiri otomaung-koo, ee'nara ookara-koo Domang-anta masika'antavaamaing-koo.
1TI.4.11	Aing kapoo'nanka aa'na' tuutuu'antaveri nau-antaveriai, ee'noko botoveriaing siompaavaina'. 
1TI.4.12	Taura'daravauka' naninge da' oki'naa-anta-koo da' pankara deeaung deentarako, teka Kumponing baito-nupoonge ooraara dakaang kara-koo bi'antavariaing deentari otoai, ee'noko nko-nko-koo, piaa-koo, baito-koo ee'noko kiiroraa' aarumo-koo. 
1TI.4.13	Moainoo'ke basi mataa'irari deeruevuriai tee Kumponing bakaang dariraari, daankierima ee'noko kara nau-antaverima. 
1TI.4.14	Dakaang avuavu' da'koo otoing Tanuaang Meekung-etaing sipeauka', ee'nara karai tarampee˜koonge minkuvuko nkaveu'nung tenang teinge dootuu'koo urantanukai bireng pante'daako. 
1TI.4.15	Aing kapoo' botoransing nkoemaatoai. Avu'antararavai teing-koo, da' panka'daramatomana' tasi'paavaina'. 
1TI.4.16	Tareraravai dakaang nko-nko ee'noko nau-anta, tampa' nari' otoaina', ee'noko tee' nkovekotaa' ookara taararaamaing ninka nari' domantariaing.
1TI.5.1	Enang teing dootuu'nupoong ninka ee' tampa' otoriai: Pankareu' ioo'eria' otoai, teka tamung banainge tampa' nauerimatoai daumaraang-pina' noru'eri. Ee'noko nemaa' daara'mainkaang-pina' nkoverimatoai. 
1TI.5.2	Napo' manii' pankareu' daukorovo-pina' nkoveriai, ee'noko nerai' da'marikaampi-pina' noru'eri pakueriai, oraka' noru'darava'.
1TI.5.3	Naaroonku ata'oinku masikeng piaaru'nuka-pina' noru'erimatoai. 
1TI.5.4	Teing naaroonku biurukaa'po'nupoong, nii'noo' bii'dompenku, teing ninka siperiko pakuaariaing dootuu'nung aarumo bareariaina' nakantu paku-koong, biumaraang maku'aarima tampa' tareaaru'nung-koo. Kumponinge temurii' aarumo tampa' oovumaung. 
1TI.5.5	Teni naaro masikani tampampimai teni baka otomai, sipuinani bakaang noru' Kumponing-koo narung-koo ee'noko baitoari otomai kunsiarama muunga ee'noko doonga. 
1TI.5.6	Teka teni nii'nani mono baka noru'aramai teni boo', bane teie mono domantoo' otong. 
1TI.5.7	Botoverima naueriai aing kapoo'nanka nii'ninge oraka' minkuaari'neenga. 
1TI.5.8	Tee naning bakanamuiaang tarevuriaung ee'noko baru'noo' bakanava pava, tee ee'nara penkemparing bakaang masika'anta-koo, oraka' nkoaring Kumponing noru'aavaing-eta boong basinoo'ka.
1TI.5.9	Taura'periauka' naning naaro miring si'koo naaroonku biikanavitu-koong deeru-koo mare' ˜narung-taa kivora divu'uai, nii'noo' amutemu'ke nampeesiaramai. 
1TI.5.10	Ee'noko miring si'koo makosi teni tampani, tampa' nkoaramai tampaamai, teni-pina' toire' panka'antavurimai-pina', onkeonke' bauko-pina', Kumponing bakaning meekupoong kau' duu'pevuriko'nani-pina' isipo'keta poroko, unaa-antavurimai-pina', tampa'nko narung-koo matauari otomai-pina'. 
1TI.5.11	Teka taura'perereriauka' naro'ka deeru-koo teing naaroonku mare' makosiaavaing, nerai'ariri noru' nampeesi-koo oto'neeng Karistoo' sipai. 
1TI.5.12	Tee' nkoarima maraka-anta-ita toto'parima kiimata-koo-nupoong deempari'neeng. 
1TI.5.13	Temurii' naaroonku tee kakarua'nuka deemparimaing, pava kantenuka; ee'noko kakarua' narung deea', tee aa'nong: ukuusi baukonukai, papuraanka'anta nkonuka, ee'noko minku-koo makosi deeaing minkuaamaing. 
1TI.5.14	Tee'koo naaroonku mme' nerai'ariri otoroining napo' nampeesiariaing maroamaang, toire' paravaariaina', biikanava pava tareaavai, ee'noko doona avompiauka' too'denunge barakosi'muri'neenga. 
1TI.5.15	Nii'ninge Sietani' siompai tee' pooariru'nung-koo tee' naurampimang. 
1TI.5.16	Nanie manikumai Karistoo' masika'antavumaie teemuiaang-koo nani manikuma naaro otoi dei tee, tenie tare-koo makosi teni naaro. Tee' nkovuaing deeko' tee teing-koo nii'ning dootuu'nupoong-koo baru' manki'oroauka' naaroonku masikeng tareaarima.
1TI.5.17	Teing dootuu'koo urantanuka dootuu' tampa' tareaarimaing nantoonge napo' moo'ke deto moo'aariaing makosi, baru'noo' teing pore'oromaing daankiaarima ee'noko nau-antavaarikoo'. 
1TI.5.18	Daari Meekunge tee' nari' minkuvui otong, aa'pui otong,
1TI.5.18	“Boromaka'koong muring dai'eriauka' uite'koong˜ sinang kau'ke ke'dee'koo botoverima, tee-koo uite'koo maa'kuaina'.” 
1TI.5.18	Napo' aa'pui otong,
1TI.5.18	“Naning mintoomparavainge mooni' nau'ka nkavuaing.” 
1TI.5.19	Naninge nii'nung dootuu'koo urantanung tuumpivuko taaraveauka' baka, teka kenaankai deeko', nii'noo' beenaumoi koonto' ooaara makosi. 
1TI.5.20	Ee'noko tee tautaueriko tee' nari' nkoariri otoroaing deeko' sirapo'ke naueriaing napo' tee' nkoaavauka'nung ookarai ooaara avoreaavaina'. 
1TI.5.21	Kumponinge oomuresio', Jiisuu' Karistoo' naankai ee'noko koosinunanka miru'nii'nankai ninge da' koonto' nauramaang: Pankaing tuumpiaamana' minkunaa tampa' tasi'pea' deeko' da'deng maku'eauka', ee'noko oraka'nko da'marang-aapea daka'peauka'.
1TI.5.22	Ee'noko napo' tee naning dootuu'koo uranta deeng-anta-koo ta'nina' meeka'antaveauka' tanka' pante'ema. Tutung tasi'peaing arekee' oro' aung naning, orara deeko' da'koo pare'ara'neeng. Daka tanatararavai domang kiiroraa'dari otoaina'. 
1TI.5.23	(Ee'noko daka tanata-koo minkuama aa'dama'naang: Baru' ntong narung naieauka', uaininaru' oki'naru'na' naikimaatoainge, ke'de pakuruaina' amutemu'ke siiparomaung-koo.) 
1TI.5.24	Teka aa'dansina' naning masika' tampara tasi'pera deeko' meeka'anta-koo makosi, nka tampa' baakeenevera. Nii'ning biikaang oraka'nko a'noo' aa'na' oro'paramaung teing kiimata-kooning tasi'antamurima, teka nii'ning biikaang oraka'nko dama'ke oro'paramaung-koo tee'. 
1TI.5.25	Ee'noko tampa' nkoning tee'ke, nii'ning aa'na' oro'ning ee'noko nii'ning baku'nii'ning, teka baku'ariri otorokotaa' teing napo' koonto' sira'pariaing dama'ke.
1TI.6.1	Teing ookara botovotonaa'nuka dai'nisinankai biikaning teing okovoroi otomaing tampa' nari' noru'aariai. Tee' naueriaing nii'ninge Kumponing oraka' minkuaa'neeng bakaang kara nau-antavarampimaung ninka. 
1TI.6.2	Teinge botovotonaa'nukai okovoromaing Karistoo' masika'antavaamaing deeko' ee' noru'aavauka': “Nii'ke kara dimpa'evorompimatoai, ai' nii' tamung naro'ka namaia'.” Tee' noru'aavauka', teka teing mintoompevurimaing Karistoo' masika'antavaamaing, Kumponinge piaavurimaing deempariko bakei tampa' masika' biikaang kara siompaavaing. Aing ee' oro' nau-antaveriaing iri'narumperi.
1TI.6.3	Nii'nung naninge nii'namuau kara nauvuriaing deeko', ee'noko naroomparavaung tee ninka kara masikung niikaang Ovoring Jiisuu' Karistoo'ketaing deeko' ee'noko naroomparavaung Kumponing siona' aarumo-koong nau-anta ninka deeko' tee baka daangange poo-antavaramaung, kapoo' noru'uaung, tamung tata' tutung-koo oraka' piavomaung ee'noko minkuminku tamung karananka-koo; 
1TI.6.4	Temurii' aarumoi mamairo tavo'umaung, pokaka, daang-koong tuumpi, oraka' noru' ee'noko oko'oko nantoong-koo. 
1TI.6.5	Teing taaravarimaing tee' nkoarimaung. Aming-koo, nna' tunsi muunanka deempariri nii'ninge kara masikung nau-antavaariaruko. Daang ee' noru'aamaung, “Dootuu'mariaing kapoo'nanka mooni' dovang narung nkavampiaina'.”
1TI.6.6	Nka masika' a'noo' naning kapoo' avutevu' piavoaruko dei Kumponing-nung koonto' aarumo kompui tampara otooto' oovupeu'. 
1TI.6.7	Nka ee' noru'ampiai: “Nii' aa' ponto'marima kapoo' kansi'koo nkavampiri moria', ee'noko moompima kapoo' nii'nung nkavampiring meriauka' kansi'keta. 
1TI.6.8	Tee'koo enang taamang oto'memuri ee'noko baaronanka, teing ninka dotumariri o'noriaing.” 
1TI.6.9	Teka teing nantoong kavo mmau' oto'evoroo'naang piavoromaing paara-anta meu'paako baanka'ke taavi'urimaung. Kanu'arima amutemurii' baike-antananka piavoromaung nantoong orari-anta-koo ee'noko kera'anta-koo basi-antavaarimaing. 
1TI.6.10	Ai' orara aarumo amutemurii'koong okora' tee mooni' karaa'. Mooni' karaa'aama nii'ning nantoong tee kara masika'antavampimaung-eta kentaamparira domang-koo baike aa'na' tora'paamaung.
1TI.6.11	Nka da' tee Kumponing bakaang naning avo'daravaing tevete-ita; koong-antararavaing koonto'aape, Kumponing-nung masikung aarumo-aape, masika'anta-aape, piaa-aape, e'maniang-aape, dooroonto'aape. 
1TI.6.12	Da' bakei iveka'doai Kumponing-aape masika'anta ninka deikoo'koo kua'daramatomaung-pina' tee domaang oparavauka'nung nkaveaina', ee'nara domaang kompee'naang miru'duu'nung Kumponinge, ee'na' tampa' sira'daru'na' nantoonge taararaio'. 
1TI.6.13	Ninge ee' botoramaang Kumponinge oomuresio', teie ee'narai Domaang Okovenunge, ee'noko Jiisuu' Karistoo'ke napo' oomuresio' aa'nunge Poontiasi Pailati'ankoi avoroa' tampa' sira'paru' bakaang miru': 
1TI.6.14	Nkoveaing ookara kapoo' Kumponinge nauruu'ning dake nko-koo botoramaang, domang ku'mi'doa'. Naninge da' tuumpiruarupeu'na' otoaing Ovoring Jiisuu' Karistoo' tavo'aravainoo'ke basi. 
1TI.6.15	Tee ee'nara sira'paravaing bakaang batei masikung-koo, Kumponinge tampuainoo'ka. Tee biraankenung, ookara-koo iirakuta, ankaankanuka biikaang ankaankang, ovontunanka-koo Ovoring. 
1TI.6.16	Tee narung boo'paa' otooto' okovosi', aa'na' araka sisisiisi'po'nung ninka nari' otomaung, teroita naning otoa' oovuu'nung ai' oovupeu'nung. Ee'nara ookarai domange tampa' noru'aamatoai ee'noko bakaang tare oparavauka'nung otomatoai. Ee', tee' nari'.
1TI.6.17	Enang tee kansi'koo kavokavoro-po'nupoong tee ee' botoveriaing: Bii'ka daangampariauka'. Masika'antavariauka'nung biikaang kapoo'nanka oraru'kuaining-koo, teka Kumponing-koo masika'antavariri otoroaing ookara kapoo' mmau'antavui makosina' amurimaung-koo dotumarimana'. 
1TI.6.18	Naueriaing tampara nko-nko nkoaavaing, tampara nko-nko-koo maneeoroaing, avusiro'ariai, biikaang kapoo'nanka tankee'eeaing nii'ning ninka. 
1TI.6.19	Tee' nari' nkoarima tee oosisiiaamaung dama'ke opo' kompaavaining koonto' noru'aapeu'. Naueriaing tee' nkoariaing domaang ima'ai kompaavaina' temurii' domaang masikung.
1TI.6.20	Timoti ee, tareveai tee kapoo' Kumponinge masika'antarui aruu'nung tare-koo. Donta'dari otoai naampa Kumponing-nung deeaung-eta, avutevu'ui minku-eta, daang noru' pankaing tampaamaung-eta. 
1TI.6.21	Ai' tee' minkuaama nii'ninge bekoi'aamaung tee minkunaa masikung siompampimaung.
1TI.6.21	Tee biraanke tee da'koo otomatoaing.
1TI.6.21	Masikung.
2TI.1.1	Ninge Paula'ke aung karavoto˜ daariamang, Jiisuu' Karistoo'koong kara-okomui-nkai Kumponinge maromuu'na' nantoong nauarama'naang maraka-antamuru'na' bakaang domaang amurii'naang Jiisuu' Karistoo'koo kuung o'noriko. 
2TI.1.2	Da'anko, Timoti-anko daariamang, da' nnuring-pina' piaaramaung-anko. Biraanke ee'noko mooa da'koo otoaing Kumponing Neuma-itaing ee'noko teieta Ovoring Jiisuu' Karistoo'.
2TI.1.3	Ninge kunsimarama amutemu'koo noru'dama Kumponing-koo tampara tampamaung, tee ee'nara tampa' domange noru'marama ninge mintoompevomaung, tee' mmataraange nkoau'na'. 
2TI.1.4	Bakei napo' aa'na' da' oo-koo piamomaung, ooramira dei tampa' dee'mopeu', ai' ninge tee norunoru'amaung dakaang ta'du tuuruu'nung tenang si'meeretu'nang. 
2TI.1.5	Napo' noru'dankoo' da' koonto' baitorarako'na', tee ee'namurii' baito teni daite Lois oto'evuko' ee'noko teni dauko Iunes. Enang tasi'pansi o'nong da'koo ee'nung-koo otong tee temurii' baito. 
2TI.1.6	Tee'koo enang ninge noru'antaramaang maia' sipei dakaang nko-nko aa'na' nkoveaing tee avuavu' Kumponinge aruu'nung kompei, ee'narai aruu'nung te'mung ninge tanka' pante'dantu'na'mung. 
2TI.1.7	Ai' Kumponinge tee tanuaang avorompe'koong amuria', teka tee tanuaang purinto'koong amuru'nung, piaa-koong ee'noko toomoosiari oto'koong.
2TI.1.8	Tee tee maia'doauka'nung niikaang Ovoring sira'koo; ning-koo tee', bane ning bakaang dai'nisi o'noko. Makosi Kumponinge tee' nari' puring-antamureko da' tee' nari' ni'ninka sisikeera kompampeainge tee tampara doorenang-koo. 
2TI.1.9	Teie ee'narai domamuru' ee'noko bokumuru' meeka'mariri oto'koo, kapoo' tampara nkoampiru'nung-koo deea', teka tamung biraankemurii'naang baka marovuu'nung-koo. Tero aung kansi' mme' nkoaravaruko-ita Kumponinge biraankemurii'naang bamuru' tee-koo Jiisuu' Karistoo'koo. 
2TI.1.10	Ee'noko enang tee biraankemuriaina' sira'puing Jiisuu' Karistoo' niikaang domang-anta oro'antavura. Teie ee'narai boo' bakaang iri' opurai'nange boo' puru'navung ee'noko domaang nkanavung taung siraka'antamemuring tee doorenang tampara dooremurima. 
2TI.1.11	Ee'noko teie napo' ning aung ee'nara doorenang tampara berempama'naang bamuu', ning kara-daanki, kara-okomui-nka ee'noko kara-nau deeng-antamui. 
2TI.1.12	Tee'koo bamuu'na' tampa' nkomaramaung-koo ninge sisikeera kune'amaang. Nka tee maia'moaung, ai' bakei tampa' noru'ansi o'nong tee naning ninge masika'antavamaung, ee'noko napo' tampa' noru'ansi otong tee tee makosi ookaanka tare-koo bera doong asirana'mung, aa'ning: teing manki'nanka avontu'ning ee'noko napo' tee manki' ee'narai ning bamui amuu', tampara kara nau-anta-koo. 
2TI.1.13	Enang dake tee tee kara nau-antavaramana' paaravei nari' nau-antaveriai, ee'noko Jiisuu' Karistoo'koo kuung otomatoai ee'nara masika'antavema ee'noko nantoong piaaverima. 
2TI.1.14	Tareveaing tee kara masikung tee Tanuaang Meekunge nii'koo otomatomaunge masika'antaruma aruu'nung.
2TI.1.15	Dake noru'ei otong teing teing ookara Eesia-nameensi'nupoong ning-eta mmariau'ning. Teing-koo nii'nung Pisilas ee'noko nii'nung Emosenis. 
2TI.1.16	Kumponinge piaavuriaing Onesiporas bakanava-kooning, teie amutemu'pie boira-antamuko' ning. 
2TI.1.17	Tee tee maia'oa' ning io'mai dai'mario', teka tenang Rooma' porai'nange teie bakei aa'na' ning oo-koo piavora besi'mura pe'numuu'. 
2TI.1.18	Ovoringe kong-antavuaing tee piaa bakaang te'mung doong asi'na'mung. Dake tampa' noru'ei otong avutevu'ari tampa' pakumuu'na' Epeses-namono-koo.
2TI.2.1	Aung ee da' nnuring, purintaravaing iri' nkavei, tee iri' Jiisuu' Karistoo'koo kuung otoko biraankerui arumaung. 
2TI.2.2	Ee'noko tee minkunaa ning-koo taaraveru'nung mmau' ninka tee ee'nara masika'antaveri pare'eriai nantoong-koo kara tare baukonuka-koo botoverima napo' nii'ning nau-antavaarii'naang. 
2TI.2.3	Kune'eaing nari' tee sisikeera ninge kune'amana' iri' o'darava' da' naning tampara kare-koo tavu'koo piikonung-pina' Jiisuu' Karistoo'nung deentari. 
2TI.2.4	Naning piikonung noru' paakavaravaung, teka bakaang ovoring dotu-antavuaina' nari' otomaung. 
2TI.2.5	Naning deikoo'koo kua'paramaung tee siompumaung tee deikoo' bakaang aarumo narung. Siompuarui dei makotuarupeu' moo' nka-koo. 
2TI.2.6	Ee'noko napo' tee ee'nara naning mintoong bauko tee tutuna'ning-koo naikumaung pore'omaatoma. 
2TI.2.7	Norunoru'eaing teing kapoo' ninge nauransining. Ovoringe tee tasi'antaruaing miru'noo' teing ookara-koo.
2TI.2.8	Ee'noko napo' norunoru'eaing tee Jiisuu' Karistoo' daa'aru'nung bou'noo'keta tee ee'nara Deevita' bakanamuiaang-koong pou'nung tee-pina' doorenang ninge sira'pamaunge minkuvui otoina'. 
2TI.2.9	Tee ee'nara doorenang ninge sisikeera kune'ankoo' sira'pama, kakuu' dovang kaki-antamaakoo' bakiaa' nko-pina'. Nka tee karakara Ovoring bakaang kakuu' kaki-antavaavaung, beremparamaung. 
2TI.2.10	Tee'koo amutemurii' sisikeera tora'koo taura'marama iri' o'maravaung teinge nantoonge Kumponinge miru'nii'nankai taaravaavaina' teing napo' Jiisuu' Karistoo'koo kuung otoroi domang-anta kompaava'naang meenasi otoi oto' manta'pai. 
2TI.2.11	Aung kara kenavampimaung masikung:
2TI.2.11	Nii' tee ninka nari' moompira
2TI.2.11	Napo' tee ninka nari' domamariaing.
2TI.2.12	E'manampiri sisikeera tora'pampira
2TI.2.12	Tee ninka nari' nantoong tarearampiaing.
2TI.2.12	Nka nii' tee-koo penkemariko
2TI.2.12	Napo' tee nii'koo penkemparavaing.
2TI.2.13	Nka nii' e'manampiaruko tee-koo
2TI.2.13	Tee bakaang kara-koo e'manui otoaing,
2TI.2.13	Ai' bakaang aarumo tampara-koo
2TI.2.13	penkemparavarupeu'.
2TI.2.14	Dake noru'antaveriaing tee kara nauransina'. Ovoringe oorurio' botoveriaing ee': Donta'dariri otoriai kara-koo tata'nanka-ita. Tee' tata'koo tampa' deea'. Nantoonge taaravaama tee orari-antavaripeu'. 
2TI.2.15	Paarararavai daka matauari oto'koo Kumponinge makosi-antaruaina', naning matau-pina', dakaang nko-nko-koo maia'koo makosi deeaung-pina'. Tee' kompeaing tee minkunaa Kumponing-etaing kara masikung makosina' miru' koonto' sira'pei. 
2TI.2.16	Donta'dari otoaing temurii' Kumponing-nung deeaung naampa-ita. Teie tee nantoong barampuriaing tee-koo taung oovunavung-koo Kumponing-ankoita. 
2TI.2.17	Teie biikaang kara tee dera'pina' maa'uriaing dera'ke naning domantoo' otoko maa'umana'. Teing tee' oro'ning-koonaanka nii'naanka Haimenias ee'noko Pailitas. 
2TI.2.18	Tenaanka taung masikavung bekoi'uretu'naanka aa'purema, “Kumponinge ookara nantoong boo'keta daa'uru' tero.” Tee' minkuvurema nii'ning biikaang masika'anta orari-antavuretu'. 
2TI.2.19	Nka tee aung kara masikung teing-koo nantoong-koo Kumponing masika'antavaamaing-koo aa'na' date'pari otomaung natuku tankanung-pina' ivekung teka'paama ee' daariaapeu'nung-pina', “Ovoringe noru'ui otong teing bakaning, ee'noko ookara Kumponing bakaang miring tampaama masika'antavaamaing koonto' bere'ariaing orara aarumo-ita.”
2TI.2.20	Tee tee aarumonanka tee ee'pina' otong: Naning bakanava-koo aretereng otorong, nii'ning kapang-koo aa'na' sisisiisi-koo nkonii', ee'noko nii'ning koi'koo ee'noko kansi'koo nkonii'. Teing-koo nii'ning kapoo' tampara masikung banto'ning ee'noko nii'ning tamunsi'ning. 
2TI.2.21	Ee'pina': Naning tee tampareng-pina' baka kiiroraa'ari dei tamunsi'nung aarumo-ita enang tee kapoo' tampara banto'nareng-pina' deemparapeu'; napo' meeka'pari otopeu', bakaang pankaing pakuvupeu'na' maamuari otopeu' tampamuriau nko-nko nko-koo. 
2TI.2.22	Tee tee enang donta'dari otoai nemaa' biikaang karakaraa'keta. To'bii-antarari otoai te'aape: nariari oto', masika'anta, piaa ee'noko mooa, teing Ovoring-koo baitoarimaing ninka nari' otoritaa' tampa' nari' nko-koo piavoromaing ninka. 
2TI.2.23	Nau'ka pakuraravauka' tee-koo minkuminku-koo daang-koonanka-koo kanu'aapenung-koo. Noru'ei otong temurii' aarumoi turang-anta basi-antavumaung. 
2TI.2.24	Ovoring bakaning botovotonaa'nuka turang nkonuka deeauka'. Teing nau'ka navunavuro'nuka otoroaing ootukunung-koo, tampa' siraka'antanuka, iira noru'aavaing, napo' biikaning kare-nupoong koong-antavaarimaatoai domang boimporoi. 
2TI.2.25	Ai' pa Kumponinge napo' toro-antavuriai ee'noko noru'aavai tee kara masikung. 
2TI.2.26	Ee'noko tee'koo mmariaavaing teieta Sietani' bakaang baanka'keta bi'antavurimaung-eta bakaang noru' siong-koo.
2TI.3.1	Nka enang tasi'peai aung: Doong asiraning-koo tavo'kuaing batei arikananka. 
2TI.3.2	A'noo' ee' oro'nanka otoroaing: nantoong bii'ka piaavarimaing, mooni' piaavaamaing, bii'ka daangamparimaing, daang pankaing-pina' noru'nanka, kara oreng minkunuka, taarapii-kananka biumaraang-koo, kapoo'koo tampara minkuaavaing, meeka'pariaing, 
2TI.3.3	nantoong baa'pina' noru'aarimaing, pinau noru'aavaing, miring orari-antananka, tooreerenuka, irinsianuka, tampara aarumo tavaamaing, 
2TI.3.4	too'de-nupoong, tutung tampara noru' uraantavaavaing, kirokainuka-pina' noru'arimaing, bii'ka tampa' dee'anta-koo nari' piavoroma Kumponing tampa' dee'anta-koo piavoroaing, tang dootuu'arimaing nka Kumponing daang-antavaakoo'; 
2TI.3.5	Temurii' nantoong-eta tonta'dari otoaing. 
2TI.3.6	Teing-koo nii'nariong tee pavanankai tamung koinaamaung maniku' aruaru'nanka biikaang kara-koo bi'antavaarii'naang, maniku' orara aarumo ninka manki'oromaing, noru' avitoitoi eearimaing kapoo'nanka amutemurii' karaa'aama. 
2TI.3.7	Bane arera naning arekee' oro' poko tee taaravaapeu', nka tasi'paavarupeu' kapoo' masikung. 
2TI.3.8	Tero tee Janis naankai Jampiris turampureko' tee Moosesi, ee'noko tee' nari' teinge too'dempaamaung ookara kapoo' masikananka. Teing donkaang tunsi dera'nukai ee'noko baito tosiro'koong oto'evoroining. 
2TI.3.9	Ee'noko Janis naanka Jampiris namu'ke dua'aretu'na' tee' nari' napo' teing tamung apupo' basiarira dua'ariaing nantoong ookarai ooaario'.
2TI.3.10	Enang tee dake ning noru'meing ape': kara nauaranko'na', nkomaramana', nkaang domang to'bii-antamaramana', nkaang masika'anta, kapuumari o'nomana', nkaang piaa, e'manansi o'nomana', arikananka kune'amana', sisikeera kune'amana', napo' oraka' nkomau'na' teka Antioki'ka ee'noko napo' Aikoniami'ka ee'noko Liisira'ka, aremuriau turanturang e'manansi tora'pantu'na'; 
2TI.3.11	Ee'noko noru'ei otong ookara teing-eta Ovoringe moo'muu' domamuu'naang. 
2TI.3.12	Tee' nari' masika' ookara Kumponinge marovurimana' oto'koo piavoromaing nantoonge oraka'nko kune'aavaing, teing Jiisuu' Karistoo'koo otoromaing. 
2TI.3.13	Tenang ee'nang oreng nantoong daang Kumponinge botonisinuka tamparimaing aa'na' baru'noo' oraru'kiaavaing nantoong tosiaarima ee'noko bii'ka tositosi masika'anta-vaama. 
2TI.3.14	Teka dake siompeaing tee kapoo' da' bareraru'nung ee'noko iveka'doi masika'antaveu'nung. Dake nii' tampa' noru'meri otong kara naurampiru'ning. 
2TI.3.15	Ee'noko da' tooto'noo'keta noru'eu' Dariraari Meekananka teing da' tampa' nau-anta-kooning noru'antarupeu'ning Jiisuu' Karistoo'ke domantuaina' baitorarako. 
2TI.3.16	Ootukunung Daari Meekung Kumponinge amuru'nung, Kumponinge uaampuriko daariau'nung, ee'noko tee makosi nau-anta-koo, orara aarumo tasi'anta-koo, domang koong-anta-koo, ee'noko tampara aarumo siong-koo kake'iiari. 
2TI.3.17	Kumponinge tee' karantavuriko' aa'noo'naang: Bakaning meekupoong makosininge maanto'antavarira amutemurii' nko-nko tamparananka tavo'antavaava'naang.
2TI.4.1	Kumponinge oomuresio' ee'noko Jiisuu' Karistoo'ke, teie ookara nantoong simpe'uriainge, domantoo'nuka ee'noko boorou'ning, ninge ee' botoramaang da', noru'ampiritaa' Karistoo' tee napo' ovorimpari oro'paravaing: 
2TI.4.2	Iri'antavei sira'peaing tee kara ootukunung batei-koo, oranang ee'noko tampanang. Aroo'antaveriai, tautaueriai ee'noko tampa' mantomperitaa' nau-antaveriai. 
2TI.4.3	Tee' nari' bointui uaaroauka' ee' noru'ei: Bateinang tee due'umaang nantoong kontekontevoroainoo' kara masikung taara-koo. Nii'namurii' kara taara-koo tarii'oroma mmau' kara-naunuka bokuaarii'naang teing ninka nari' karaa'eemaing. 
2TI.4.4	Tee'koo kara masikung-eta akovetei bere'arii'naang ee'noko pooarii'naang kumponaananka-koo bi'ariri. 
2TI.4.5	Nka tee da' pinka'dari otoaing, baike noru'eauka', kara nkavei nanu'koo purintaravai, tampa' dupeveai dakaang nko-nko pakupaku-koong, ninge nkaang dupeansina'.
2TI.4.6	Ai' ninge dupeamira tee makosi tamaavaing due'ka, nka tee Ovoring-koo pareka-pina' noru'mari otong. Tee doong ning tenkenampaina'mung due'umaang. 
2TI.4.7	Ning piikonung deeko' orara aarumo ninka tameerema puru'muaru'. Deikoo'koo kua'maru'nung-pina' iri'moi tampa' botu basimaring, kara masikung masika'antavampimaung pinka'ansi. 
2TI.4.8	Enang-eta deto nkaang moo' nerang-koong tee maamuari otomatoaing, ee'noko tee taa'ni'anta Kumponinge koonto'nuka tammurimaing-koong. Tee ee'nara tee teie Ovoringe koonto'ke bire'urimaunge kong-antamuainung te'mung ee'na'mung makosina'mung, ee'noko ning narung deea', teka napo' tee avuriaing teing ookara karaa'ai ooaava'naang nempaamaing.
2TI.4.9	Paaraveaing ning-anko po'koo da'deng. 
2TI.4.10	Aming-koo, nna' Deemasie tee aung kapoo'nanka kansi'koong aa'na' karaa'ura si'muieeng; si'murai'nang Tesalonaika' beieenung. Napo' Keresen Kalesia-nameensi'aape beiee; Taitas napo' Damesia-nameensi'aape beiee; 
2TI.4.11	Tikikas Epeses-aape botoansinung; Luuke' narung ni'ninka o'noreng; 
2TI.4.12	Tee'koo Maaka' bokuera da'ninka poreai; tee ee'nara nkaang pakupaku tampara. 
2TI.4.13	Mononopa' nkavei poai nkaang, Kaapas-anko sipantu' Toroasi-navuntu'ka, ee'noko buukunanka, nka baru'noo' teing ivekeng boromaka'koong dopa'kooning. 
2TI.4.14	Aleksanda'ke, teie koopa' ta'nampumaunge, orari-antamuu'. Ovoringe maku'evuaing tee bakaang nko-nko orara-koong. 
2TI.4.15	Nka tee-koo da' tareraravaing, ai' teie aa'na' too'devumang niikaang minkunaa kara simpe'nupoong˜ anko. 
2TI.4.16	Tero tuumpimaako tutuna'nang kara dimpa'anko naninge pakumua' ning. Ookarai si'mau'. Oraka' nkomau'na'koo Kumponinge piaavuri tonta'evuriaing ninge tonta'evoronsina'. 
2TI.4.17	Nka bane si'maio' Ovoring tee ning-koo due' otou', ee'noko puring-antamuu' tampa' sira'pama'naang tee kara ookara, ootukununge avotevora'nupoonge taaravaava'naang. Tee'koo domamuu' tee-pina' laioni-koo karang-eta pasi'mupeu'nung-pina'. 
2TI.4.18	Ovoringe tee ning moo'muaing teieta ootukunung orarananka-ita, ning tampa' domang-antamuaina' paning-koo o'noo'naang teie tarevumanoo'. Bakaang meenasi tee' nari' otoaing ootukunung doong-koo. Ee, tee' nari'.
2TI.4.19	Tampa' tamperiaing Pirisika'daring-koo ee'noko Akuila ba'ung, ee'noko Onesiporas bakanava-kooning. 
2TI.4.20	Irasitas Koorin-navuntu' otoko sipantu'. Ee'noko Toropimas siipavoko Mailitas-navuntu'ka sipantu'. 
2TI.4.21	Paaraveaing ning-anko po'koo da'deng narung, doving orara bakaang batei tavo'kuma avo'du'neeng. Iubiulas dovange Piudenis, Lainas ee'noko Kolodia ee'noko ookara niira'mainkaange tampara tampaing da'koo.
2TI.4.22	Tee Ovoring Jiisuu' Karistoo' dakaang tanuaang ninka otoremaatoaing. Tee biraanke tee da'koo otomatoaing.
2TI.4.22	Masikung.
TIT.1.1	Ning Paula' tee Kumponing bakaang botovotonaa' ee'noko kara-okomui-nka Jiisuu' Karistoo' bakaang. Kumponinge botomuu'nung bakaning teie miru'uru'ning tampa' masika'anta-koo pakuarama'naang ee'noko tee kara masikung koompari otoko kato nau-antavaranko tampa' tasi'pai siompaama Kumponing dotu-antana' otoroaing, domampariri ookara batei-koo otoroaina' nooruupiariaina'; 
TIT.1.2	Aa'noko teie Kumponinge tosiaravaunge tee domaang oparavaung amurii'naang maraka-antavuu' tero urikamu', kansi' pupu'aravaruko. 
TIT.1.3	Ee'noko bakaang bateinang miru'uu'nung masikung-koo teie Kumponinge niikaang Domang-antai tee-koong domaang oparavaung amuriaing-koong kara sira'puu' bakaang doorenang tampara-koo, ee'noko ning tee aroo'mui botomuu'nung tee daankiama'naang.
TIT.1.4	Da' Taitas nnuring masikung tee-koo kara-koo nari' masika'antavampimaung-koo daarireromaang. Biraanke ee'noko mooa da'koo otoaing Kumponing Niuma-itaing ee'noko teieta Ovoring Jiisuu' Karistoo', niikaang Domang-anta.
TIT.1.5	Ninge da' Kiriti'namui'keta tenkenama ee' nkovee'naang si'dantu'nung: Dake koong-antavee'naang teing kapoo'nanka koonto' deeaing teka, ee'noko napo' dootuu'koo urantanuka miru'eriai ookara osinanka-koo tee' naurantu'na'. 
TIT.1.6	Teing urantanuka tuumpi otoroauka'na' otoroai. Nampeesi-koo narunge nani nampui otoai. Napo' biurukaa' Karistoo'koo baito-nupoong otoroai, ee'noko nii'ninge tuumpiaaripeu'noo' otoroauka' aa'ning-koo: tooreere ee'noko meumeeva. 
TIT.1.7	Tee naning Kumponing bakanavitu tanatavurimaung tee tuumpinoo' dopa, ai' tee tee Kumponing bakaang tarenara. Aing aa'ning nkovua' otoai: bore'ke deere, da'deng iira, nainai purinto' nai-koo kei', tavu' bauko, ee'noko oko'oko. 
TIT.1.8	Teka aing ee' oro'nanka oro'antavumaatoai: Damisimainku bakaang pava-koo bokuvurimatoai, tampenanka-koo dotuaramaung, matauari oto', koompari oto', ee'noko baka meeka'pari oto' tareari otomatoai. 
TIT.1.9	Napo' teie tee kara tosinoo'dopa pinka'ui otomatoai tee' nari' barearu'na'. Tee' otoi minkunaa koonto' nau-antavurima nantoong puring-antavurimatoai, ee'noko teing tee kara penkempaamaing okora' nenke'ui daang tampaamanoo' sira'pumaatoai.
TIT.1.10	Ai' teke Kiriti'ke dootuu'koo kuunge nantoong karinga taarapiikanuka otorong, daang minkunuka ee'noko tosi baukonukai, baru'noo' teing Ju'nupoong dopa' toto'navitu tee' oro'nuka. 
TIT.1.11	Bake-antaveriai, ai' teinge tee akatekang karika'daantu naro'ka orari-antavaarimaung kapoo' makosi deeaing nau-antavaarima mooni' tamung barang-koo makotua'na'. 
TIT.1.12	Tee' nari' Kiriti'namui'koong nakaronunge˜ nii'nung nauvuma aa'puu'na', “Kiriti'namui'nupoong doong kante tosi baukonuka, biikoori oreng, taamang-koo oko'okonuka kavuroonku.” 
TIT.1.13	Tee aung kara teie sira'puu'nung teing daang minkunuka otoromana' masikung. Tee'koo teing tee daang minku siompaamaing karai aa'na' naaramperiaing tee minkunaa masika'antavampimaung siong-koo purimpariaina'. 
TIT.1.14	Ju'nupoong biikaang kumponaang sipaavai! Teing biikaang botonanka tamung nantoong-etaning siompaama kara masikung-eta bere'ariauka'. 
TIT.1.15	Baa naning Karistoo'koo kuunge domang kiiroraa'ari otoi tee ookara kapoo' teie makosina' nko-koo noru'umaing teing makosining. Teka baa-koo naning domang orara-koo, masika'anta otoaung-koo, tee kansi'koo kapoo' otoa' bakaang domang kiiroraa'antavupeu'nung, bane arekee' oro' toomo siompuma. Kumponinge tee bakaang domang ee'noko noru' naro'ka oraka' nari' oovui otoo'naang. 
TIT.1.16	Tee' oro'nuka teing bii'ka Kumponing noru'ai otoining sirakura' tampaarimaing, teka teinge oraka' nkoaama penkempaakoo' tee. Bakei Kumponing-koo maremaare nkonuka, meumeevanuka, ee'noko kapoo' tampara nko-koo makosinuka deea'.
TIT.2.1	Teka dake deeko' otooto'koo makosina' Karistoo' bakana' masika' nau-antaveriai. 
TIT.2.2	Aa'noko teing donkaang pankareu' kapoo'koo baru' kei'oroi kanu'ariauka', teka to'biivui noru' ninka matauariri otoroai, tuumpiaariarupeu'na' biikaang masika'anta-koo, piaa-koo ee'noko kato purimpari oto'koo. 
TIT.2.3	Napo' maniku' pankareu' tee' nari' Kumponing bakaning-pina' neriariri otoromaatoai, ukuusiaria' ee'noko nainai purinto'koo bi'aria'. 
TIT.2.4+TIT.2.5	Napo' teinge maniku' pankareu'ke teing nerai' nampeesinii'nuka tampeng naing nau-antavaarimaatoai, aing aa'ning: Bii'unkaampi biurukaa' ninka nari' piaa, matauariri oto'koo, meeka'pariri, kake'ii-nupoong tampa'nko, ee'noko bii'unkaampi-koo boong deempariri otoromaatoai, Kumponing bakaang kara oovuninge dimpa'aavauka'na'.
TIT.2.6	Napo' tee' nari' naueriai teing nemaa' matauariri otoroaina'. 
TIT.2.7	Ee'noko mintoontarama ookara batei-koo kapoo' tampeng naing nkovemaatoaing teinge siontaavaina', ee'noko dakaang naunau-koo aing ee' oro' oro'antavemaatoai: kara pitumeeva, aarumo aa'na' aroo'dari minkuna', ee'noko noru' to'biivui otomaung nantoonge poore'koo makosi deeaung. 
TIT.2.8	Ee'noko dake tee' nari' nkoveko nii' minkuminkurumaarimaing maia'oroaing, kapoo' orara nii' minkumaaripeu'nung otoaruko.
TIT.2.9	Napo' teing botovotonaa'nuka tee' nari' naueriai biikaning ovontunanka-koo boong deempariri otoroaina', ee'noko dotu-antavaarimaatoai ookara kapoo'nanka nkoaavaining-koo, kara bari'aava' ee'noko bakiaa' nkoaava'. 
TIT.2.10	Ee' naueriaing, “Tampa' nari' nkorarimatoai diikaning ovontunge tampa' noru'daarira aroo'daariaina' ookara kapoo' nko-koo.” Tee' naueriaing, ai' teing botovotonaa' koonto'na' otoroko deeko' ookara nantoonge tampa' taaravaavaing tee kara nauarampimaung Kumponing niikaang domang-anta-koong. 
TIT.2.11	Ai' Kumponing bakaang piaa nantoong domang-anta-koong tee tero oro'antavuu'nung ookara nantoong-koo. 
TIT.2.12	Ee'noko teie bakaang piaae nii' kake'ii-antamurimaung a' kansi'koo o'noritaa' aa'noo'naang: Kumponing piavoa'na' aarumo dimpa'koo, kansi'aapening karakaraa' nari', ee'noko mataumariri oto'koo, koomariri, Kumponing dotu-antana'. 
TIT.2.13	Ee'noko tee' nari' o'norimaatoai tee biraanke nempampimaung noru'ampima aa'noaing: tee Jiisuu' Karistoo' niikaang Kumponing ee'noko Domang-anta nerampari tenang oro'paravai. 
TIT.2.14	Tee baka nii'koo avaru'nung nii' boorimurira teing-eta orara aarumonanka-ita unaa-antamurii'naang ee'noko kiiroraa'antamurira bakaning nantoong meekupoong deemuriai tampa'nko narung-koo dompirompi'nuka.
TIT.2.15	Tee' nari' koonto' botoveri nau-antaverimatoaing aing kapoo'nanka, tautauerima kontevoroa' siompaava'naang. Naninge nii'nunge daang-antaruauka'.
TIT.3.1	Nau-antaveriaing teing dakaning nantoong ovontung-koo boong otoroaina', siompaarima teing, amutemurii' tampeng nko-nko nko-koo maamuariri. 
TIT.3.2	Naning oraka' minkuaava' otoroai, turanturang baari'ai, banainge otoroai, ee'noko nantoong ookara-koo navurariri otorimaatoai. 
TIT.3.3	Ai' nii' Karistoo' bakaning teing tero o'noriko'na' sipampiru'ning aa'ning-eta: kanu'marima taarapiikamariko' ako'ke nii'ning ninka poo-antamaariko, amutemurii' karakaraa'koo bi'mariri doturotu besi'ampima. Niikaang batei tamung kera'pampiko' aa'ning-koo: oraka' noru' ee'noko mamairo, nantoonge munte'maariko napo' nii'ka munte'meerima. 
TIT.3.4	Teka tenang bakaang piaa ee'noko avusiro'ari oto' aarumo sira'puu'nang tee-koo batei-koo Kumponinge domamuru'. 
TIT.3.5	Teie domamuru'noo' nii' tee koonto'nuka o'nori kapoo' tampara nii'ka nkoampiru'nung-koo deea', teka baka bakaang piaa-eta duu'muri meeka'antamurima domamuru'nung, aa'noma napo' ponto'antamurima tee ninka Tanuaang Meekung neraka'antamuru'. 
TIT.3.6+TIT.3.7	Ee', tee Tanuaang Meekung nii'koo dau mmau'antavui piampuu'nung tee-koo niikaang domang-anta Jiisuu' Karistoo'koo kuunge nii' Kumponing ninka naroong-antamurii'naang teie piaamurira, ee'noko barenku domaang oparavauka'nung-koong nempampimaung okomurii'naang.
TIT.3.8	Tee-koo kapoo'koo nauansing-koo aroo'daravaing makosi da' Taitas. Da' tee teing-koo aing-koo kapoo'koo derarari otoo'naang piamomaang, dakaning nantoong Kumponing masika'antavaamaing kake'iiariri otoroo'naang tampara nko-nko-koo. Aing teing kapoo' boo'anta, nantoong ookara paku-antaning. 
TIT.3.9	Teka aing aa'ning-eta donta'dariri otoriai: niania' maku'paa'koo, pokapoka', boorou'ning biikaning mirinanka depeto parapara-koong minkunaa, ee'noko karakarai turang, Ju' biikaang toomonanka tata'eema. Ai' aing teing tamunsi'ning ee'noko naning pakuvuarupeu'. 
TIT.3.10	Naning tee nantoong-koo pokapoka' nkovuaing deeko' tautaueai ee'noko kemu'kai nkovuko deeko' napo' tautaueai; 
TIT.3.11	Teketa beemu'pinamu'koo tamung doonko sipeai tee, ee' noru'ei: Aung tee naning koompaa', oreng aarumoi maanto', baka tuutunamparing.
TIT.3.12	Tenang ninge tenaanka Atemasi naanka ee'noko Tikikas da'anko botoampeko tampa' aa'na' paarararavaing ning kune'koo teka Nikopolisia, ai' ning tee tenang kamaari bakanang teke oto'koo darumari o'nong. 
TIT.3.13	Napo' aa'na' pia-antaveriaing dakanavitu teinge tampa' neriaareaing tenaanka aa'noko tee boto nau-anta Siinasi ee'noko Apolos paku-koo beekaang nanunanu'koo. Ee'noko kokoiravererima beekaang nanunanu'koo makosining mooni' averereriaing. 
TIT.3.14	Ee'noko tee' pakuaarema noru' nkavaavai kake'iiariaina' tampara nko-nko nko-koo, baata teing aa'na' piaaru'nuka pakuaarimaatoaina', ee'noko biikaang otooto' sinampo'nung deempari otoaing.
TIT.3.15	Aing ookara nii' ninka nari' o'norimainge biikaang tampa' tang dii'anko botoaamang. Niikaang tampa' tang nauereriaing teing nii'marang baito-koo kuunge. Tee biraanke tee dii' ookara ninka otomatoaing. Ee', tee' nari'.
PHM.1.1	Aung ane' karavoto˜ ninge Paula'ke daariamang anke Karistoo' bakaang doorenang sira'pamaunge kiimatamau'noo'ke o'noi. 
PHM.1.2	Napo' Timoti'ke tee nee'maiko'ke daari-koo pakumui dii'anko daariampemaang, aa'noko Pilemoni, nee'maiko' piaavampemaung ee'noko Karistoo'koo kuunge nari' mintoomarimaung; Apia, teni nii'mari Karistoo'koo kuunge; napo' tee Akipas nii' ninka manta' Ovorinung piikonara; napo' teing Karistoo'navitu da' Pilemoni dakanava-koo dootuu'arii'naang oosiarimaing-anko. 
PHM.1.3	Biraanke ee'noko mooa dii'koo otoaing Kumponing Niuma-itaing ee'noko teieta Ovoring Jiisuu' Karistoo'.
PHM.1.4+PHM.1.5	Tampa' tampamaung tee-koo nkaang Kumponing-koo ookara batei-koo kunsimarama da' pakuransi, taararama dake Ovoring Jiisuu' masika'antavemaung-koo ee'noko teing bakanavitu piaaverikoo' ookara. 
PHM.1.6	Ee'noko tee kunsimaramaung tee dakaang masika'anta minkuei tankaampeko ookara kapoo' tampeng nii'ke Jiisuu' Karistoo' koo kompampimaing sira'paraa'naang. 
PHM.1.7	Ai' ninge tee doturotu pankaing ee'noko dunsirunsi˜anta nkavamaung dake mmaiko'ke teing Karistoo'navitu piaaveri biikaang domang kuaa'antaveriko.
PHM.1.8	Temeng-koo noru'ama, bane Karistoo' bakaang kara-okomui-nkanara deemari ning makosi da' etu-koo aarumo koonto'namuriau nko-koo; 
PHM.1.9	Teka piaae dai'muresio' tamung eentaramang dake Onesimas tonta'antavee'naang oraka' nkoruu'nung-koo; 
PHM.1.10	Ninge Paula'ke pankarai ee'noko enang Jiisuu' Karistoo'koo kiimatamari o'nong, bauma deemari o'noi anke kiimatanoo'ke da' baitoramang tee Onesimas da'anko poko oovera tavea' onkeonke'eaing, nnuring makosi deempario' Karistoo'koo kuunge. 
PHM.1.11	Tero tee dakaang botovotonaa' deempari teie da' tampa' pakuruarukotaa' mmaruu' da'ankoita, teka Karistoo' nau-antavansio' bere'arara tampara pakupakunara deemparieeng neekaang. 
PHM.1.12	Ninge tee enang da'anko botoamaang nkaang domange aa'na' dai'ansi. 
PHM.1.13	Anke ning-ankoi oto'koo aa'na' piamoi otong ning tampara doorenang-koo kiimatamau' noo'ke o'noko pakumuu'naang dake pakumepeu'noo' makosinoo'. 
PHM.1.14	Teka makosi ninge pinka'ampauka'nung dake taura'pearuko deeko'. Ninge da' eturamparoo'naang ning aunge pakumuu'naang, daka dakaang aroo'keta tee' nko-koo makosi.
PHM.1.15	Ee'koo da'ankoita oki'naa batei-koo tenkenuu'noo'koo Kumponinge dama'ke da' ninka ookara batei-koo otoree'naang miru' uu'nung, tamung botovotonaa'pina' kato noru'ea', teka botovotonaa' puru'uio' nee'maiko' noru'eai, neera'ma'nung makosi deempario'. 
PHM.1.16	Ee', ninge tee aa'na' tampa' noru'amaung deemparako dake napo' deto basinoo' noru'eaing, ai' tee tee dakaang naning, dakaang botovotonaa' deempari otoko. 
PHM.1.17	Tee'koo dake ning da'maiko'pina' noru'memaung deeko', aung kiimatavea' tee ning onkeonke'mepeu'na' onkeonke'eaing. 
PHM.1.18	Ee'noko da' oraka' nkoruu'nung deeko' nii'noo' bakiaa'deruu'nung deeko' ning nkaang komaaru˜ deeng-antaveko moo'ampaing. 
PHM.1.19	Aung avaro kara ninge Paula'ke nkaang birenge daariama aa'pamaang, “Dama'ke moo'ampaing,” teka ninge napo' minkuampauka'nung da' Pilemoni pakuransio' domaang isikung nkaveu'nung-koong komaaru ning-aape otoing. 
PHM.1.20	Ee', ee mmaiko', tampa' onkeonke'eaing tee dakaang botovotonaa' dake ning dotu-antameaina' Ovoring-koo nkaang domang kuaa'antamema Karistoo'koo.
PHM.1.21	Aung kara ee' noru'ansi daarireromaang dake koonto' meumee'naang minkuansina' divu'ui otoko dau basinoo'. 
PHM.1.22	Napo' aa'damaang, “Pava-koo-navaro maamu-antamemuai mora aatumpainoo', ai' tee ninge ee' noru'amaang kiimatanoo'keta bake-antamaava'naang kunsi-koo pakumerimaung-koo.
PHM.1.23+PHM.1.24	Teie napo' Epaparasie ni'ninka nari' Karistoo'koo kiimatamaresi o'noremaunge tampa' tang botorerurimaang, napo' ainge ni'ninka nari' mintoomarimaing aa'ninge nee' kiimatanoo'ka pakumaarekoo': Maaka', Aristakas, Dimas, ee'noko Luuke'.
PHM.1.25	Tee biraanke tee niikaang Ovoring Jiisuu' Karistoo' bakaang dii' diikaang tanuaang ninka nari' otomatoaing. Ee', Masikung.
HEB.1.1	Tero urikamu' tee Kumponing niumaraang-koo oki'noo'na' taung avuntevunge karoko' amutemu'ke bakaning nakaro-nupoong˜ karantavurima˜. 
HEB.1.2	Teka aing-koo asi'ning doong-koo tee Bauring-koo karoma karamurimatoieeng nii', tee ee'nung ookara kapoo'nanka nkovuu'nung Kumponinge nauvuko, ee'noko tee tee ee'nung ookara kapoo' barenkunanka okovuu'naang miru'uu'nung. 
HEB.1.3	Bauringe tee Kumponing bakaang meenasi aa'na' arakavari sira'pukoo' ee'noko tee tee Kumponing siuraampi˜, ee'noko ookara kapoo' tee bakaang karai purinto'ke kompui otong. Tenang teie niikaning oraka' nkonanka-ita kiiroraa'anta-koong nko-nko nkovurai' nange Kumponing-koo Tee Aa'na' Pankaing-koo tampanaang-koo ba'namparu' a'dei'ke ovorimpari otoo'naang.
HEB.1.4	Tee tee aa'na' pankaing masikung deemparu' koosinunanka-koo dau basie. Ee'noko Bauring deempari otoko teie bakaang miringe pankainge nari' sira'pui otong, aa'na' tampara masikung teing koosinunanka biikaang-koo. 
HEB.1.5	Ai' urikamu' Kumponinge tee Bauring tampuma aa'puu' Daari Meekung-koo,
HEB.1.5	“Da' tee nnuring, e'mung tee ninge daa'dansing.” 
HEB.1.5	Nii'nang ee Kumponinge koosinunanka-koo narung tee' minkuvuu'? Otoa'. 
HEB.1.6	Napo' tee'ke tenang teie tee Bauring kirokai a' kansi'koo botovuu'nang nauvurima aa'puu',
HEB.1.6	“Ookarai koosinunankai Kumponing bakaninge tee ee'nung dootuu'aavaing.” 
HEB.1.7	Teka koosinunanka-koo Kumponing bakaang kara ee' daariari otong,
HEB.1.7	“Teie koosinunanka, bakaning botovotonaa'nanka doving ee'noko urung-pina' aampari'antavurimaung.” 
HEB.1.8	Teka Bauring-koo napo' ee' daariari otong,
HEB.1.8	“Dakanoo' ovorintari ba'nani'doma tee tee' nari' otomatoainoo' da' Kumponing, ee'noko dake tee dakanamuu' koonto'na' taa'ni'antarari tanataveri otoainge.
HEB.1.9	Dake tee aarumo koonto' piaavemaung ee'noko aarumo boto-toto' munte'ekoo', tee'koo da' Kumponing dakaang Kumponinge duunie dotu-anta-koonge sisi'duu' pako'pari'duma da'maikori'koo dau basi otoo'naang.” 
HEB.1.10	Ee'noko napo' Bauring-koo ee' daariari otong,
HEB.1.10	“Da' tee Ovoring aung kansi' ookutunung tutuntoma-ita nkoveu'nung, ee'noko paning dakaang birenge nkoveu'nunge.
HEB.1.11	Teing teing paa'areaining, teka da' tee' nari' otoko.
HEB.1.12	‘Napo' urika'pareai baarong-pina' ee'noko tee-pina' mononopa'pina' kai'aamana' kai'era paarieai, teka da' tee' nari' otoi otoaing, ee'noko dakaning mare'nanka botu basiaravauka'nunge.” 
HEB.1.13	Ee'noko napo' Bauring-koo miru'uma aa'puu',
HEB.1.13	“Ning-koo tampavine-koo ba'naniai bera dakaning kare-nupoong da'koo kau'koo boonavete-koo siparampainoo'ke basi.” 
HEB.1.13	Teka koosinunanka-koo tee' minkuvua'. 
HEB.1.14	Ai' teing teing koosinunanka tamung pakupaku-nupoong tanuaananka teing barenku okovuri domampariaining paku-koo.
HEB.2.1	Enang tee Bauring aa'na' pankaing deempari otoko ooampima tee' nari' aa'na' baroromariai bakaang kara-koo ampankeena'mori sipampi'neenga. 
HEB.2.2	Ooveriko tee doorenang koosinunankai Moosesi nauau'naare tee purinto'po'naare ee'noko ookara boto toto'paamainge tee moo' nkavaavaing maku'koo. 
HEB.2.3	Enang Ovoring Bauringe ee'narai bakei tampa' domamuriaina' dooremuriko arekee' nii'ke tee mosianung baari'ampipeu' bakaang kara sipampiri? Bakei makotua'! Teie ee'narai tutung nantoong daankivuriko'; 
HEB.2.4	Ee'noko teketa teie daankivuriko koonto' taaravau'ninge dama'ke napo' tampa' tasi'antamaaru' Kumponinge masikee-antavuio' aing aa'ning ninka: taa'ni'antananka, ta'nimpaarii'nanka, amutemurii' nko-nko purinto'nanka, ee'noko Tanuaang Meekung-etaing avuavu'nanka tankaampuu'ning teie piavou'na'. Tee tee Jiisuu'nung doorenang tampara ookara-koo dau basinoo'ka baroromperiaing.
HEB.2.5	Napo' nii'nung kapoo' otong tasi'antamuriaing Jiisuu' tampa' taaravampii'naang, ai' Kumponinge tee otooto' dama'nung nii'ke minkuampimaung koosinunankai tare-koo barevuria'. 
HEB.2.6	Tee' nari' Daari Meekunge nii'noo'ka sira'pui otong, naninge aa'puu'noo'ka,
HEB.2.6	“Bakei tokoona'koo dake teing nantoong tamung kansi'nupoong noru'eri tanataverimaung!
HEB.2.7	Dake teing tamung oki'naa batei-koo depeto koosinunanka-ita boong sipering, teketa dake napo' teing deto pankaing-antaveru' araka ninka neramperi, ookara kapoo'nanka teing-koo kau'koo boonavete-koo sipera teinge tareaava'naang.” 
HEB.2.8	Enang tee ookara kapoo'nanka nii'ke tareampii'naang tampura nii'nung kapoo' nii'noo' tonta'ua' nii' niikaang tare-ita. A'noo' tee enang otoina' ookara kapoo' niikaang tare-koo kuunge mme' baru' ooampia'. 
HEB.2.9	Teka nii'ke Jiisuu' ooampiri otong tee ee'nara oki'naa batei-koo depeto sipuu'nung koosinunanka-koo boong, teketa enang teie boo' tora'puio' Kumponinge tee deto pankaing-antavura araka ninka nerampuu'. Ee', Kumponinge aa'na' avusiro'ari Jiisuu' boo' mantong-antavuu' nii'koo ookara-koo kansi'koo-nupoong-koo.
HEB.2.10	Kumponinge tee baurukaa' kura'nari' doompeto paning-koo tampa' otoroainoo' tavo'urii'naang miru'urima teie Jiisuu' tutung baike kune'antavura makosi-antavuu' teing moo'uriaining biikaang urantanara deempari otoo'naang. Tee tee tee' makosina' teie Jiisuu'ke dupe-anta-koo ai' Kumponinge tero ookara kapoo' nkovuu'nunge miru'uu'na'. 
HEB.2.11	Enang tee ee'nara tee meeka'anta-nko ee'noko teing teie meeka'antanii'nuka tee narung oko'bosi' oto'evorong. Tee'koo tee maia'oa' teie teing baara'mainkaang tang-koo, daari meekunge minkuvuma aa'pumanoo'koo,
HEB.2.12	“Ninge daankiampaing dakaang miring teing-koo mmaikori'koo, ee'noko teing dootuu'koo naro'arimaing-koo meu'ke ninge daangantampaing da'.” 
HEB.2.13	Ee'noko nii'noo'ke napo' aa'puu',
HEB.2.13	“Ning Kumponing-koo noru' e'manansi o'noaing.” 
HEB.2.13	Ee'noko nii'noo'ke napo' ee' minkuvui otong,
HEB.2.13	“Ning aung ee'nara, ee'noko teing toirekaa' ainge ning Kumponinge amuu'ning.” 
HEB.2.14	Aa'noko nii' teing baurukaa' ookara bio' dovang ereng-po'nupoong deemariko tee tee' nari' nii'pina' oro' deemparu' bakaang boo'ke Sietani' bake-antavui pesi'uu'naang, tee ee'nara boo'anta-koong iri' kompui otomaung, 
HEB.2.15	ee'noko nii' domaang isikung amurima unaa-antamurii'naang boo'koo amorompima temu'keta dai'mariri o'noriko'ning. 
HEB.2.16	Tasi'pari otong koosinunanka paku-koo tee' nkoarava' teka teing Eebaraami' ba'dompenku paku-koo tee' nkoaru'nung. 
HEB.2.17	Tee'koo nii'na' makotua', teka tee teing-pina' baara'mainkaang-pina' masika' Kumponinge nkovuu' tee piristi' tampara deto basi otoo'naang. Aa'nung piaa-po'nunge ee'noko mataa'i Kumponing bakaang pia siompario', ee'noko napo' Kumponing bakaang iira o'anta-koonge nantoong biikaang oraka' nkonanka-koo. 
HEB.2.18	Aa'nou'noo'koo teie baike ee'noko paara-anta mantompuu', tee'koo teie nii'ning pakuvuripeu' paara-anta kune'aavaining.
HEB.3.1	Ee mmaikori', paning-eta miru'murio' nari' meeka'marimaing, deto noru'ampiaing tee Jiisuu', ee'nara Kumponinge kara oko-antavura botovuio' pou'nung ee'noko tee tee piristi' pankaing, tee ee'nara nii'ke sirakura' masikee-antavampimaung. 
HEB.3.2	Tee tee Jiisuu' mataa'iari otoko' tee-koo tee botovuu'nung-koo tee' ee'na' nari' Moosesi mataa'iari otoko' Kumponing bakanarempo' ookutunarempo' tanatavurima. 
HEB.3.3	Teka Jiisuu' baru' aa'na' makosi tampuu' miring pankaing nka-koo, nerang-po'nung, Moosesi bakaang miring puru'ui. Tee' nari' aa'nomana' narung nareempo' okovui otomaung tereempo'koo pankainge. 
HEB.3.4	Muu' kante tee', namuu'na' nii'ning nantoong okovoroi otorong, teka teing ookeng okovenung tee Kumponing narung. 
HEB.3.5	Teka Moosesi tee Kumponing bakanamuiaang-koo botovotonaa' deempari kara-nau-koo mataa'iari nauvuriko' tee naning dama'ke Kumponinge sira'puainung domampuriaing teing minkuvuma. 
HEB.3.6	Teka tee Karistoo' tee Kumponing bakanamuiaang-koo mataa'iaru' Kumponing bauring deempari okovui, ee'noko nii' ee'ning teing bakanamuiaang-kooning deemariri o'noring nemariri pinka'mariri o'noriaing deeko', dotumariri amaiaa'moria' o'noriaing toroarara domamuriainoo'koo.
HEB.3.7	Tee'koo Tanuaang Meekunge minkuvumana' nari' aa'dampimang,
HEB.3.8	“E'mung bakaang aurong taaraverira domang kapantoriauka' teinge diikakatauroi nkoarima ereanamaako'na'. Tenang Iisipi'keta teke mee'bora' sirakamaa'ke baramparanko'nang Keenang-navora'koo unaavoroaina' noru'ama, bane ninge nkaang nko-nko purinto'po'ninge pakuaranko ooaitaa', teka masika'antamaavaruko';
HEB.3.9	Teinge bakei ereanamaako' karenaumo kivora mare'koo teke pooariri.
HEB.3.10	Tee' nkoarima iirang-antamaio' aa'pantu', ‘Teing ookara doong-koo biikaang domang tee pooaramaung. Nkaang aarumo noru'aavarukoo'.’
HEB.3.11	Tee' noru'ama aa'na' iiramorai'nange marakamarama aa'pantu', ‘Teing teing nkanoo' uaaroma tumpariauka'ning.’” 
HEB.3.12	Tee'koo dii' mmaikori' aa'dampimang, tanatarariaing dii' dii'ka oraka' nkorari'neeng, tee Domang-anta Kumponinge Tero Pako'pari'nii' nii' taremuriainoo'koo masika'antaveriaruma dua'dari'neeng teieta Kumponing domantoo' iri'po'nung-eta. 
HEB.3.13	Teka doona mme' otoko tautaureeriaing ookara doong-koo “e'mung” tang-koo makosining-koo, dii'koo narung orara-koonge noru'ke tosivuma domang kapang-antavu'neenga. 
HEB.3.14	Ai' nii' Karistoo'koo, Tee Pako'pari'nii'koo, nari' tampa' noru'mariri o'noriaining deeko' bera botu basinoo'ke, nii' teing tee ninka nari' biraankemariri manta'nuka o'noriaing.
HEB.3.14	Teka enang batei aung nii' pinka'mariri o'noriainang. Ampa'moriauka'nung Kumponinge tautaumurima ee' daarivuu'na',
HEB.3.15	“E'mung bakaang aurong taaraverira domang kapantoriauka' teinge diikakatauroi nkoarima bei'bei'maako'na'.” 
HEB.3.16	Ee'noko teing baata nantoong ninge minkuaramatomaing Kumponing bakaang aurong taaravau'ning teie teing karavuriko teketa tee teinge ereanavaako'? Tee aa' teinge ee'ninge Iisipi'keta tenkenau'ninge Moosesi siompai. 
HEB.3.17	Ee'noko teing baata Kumponing iirang-antavaako'ning teing-koo ookara mare' karenaumo kivora-koo kuunge? Tee aa' teinge ee'ninge oraka'nko nkoau'nung ee'noko maku'koo boo'pariru' teka mee'bora' sirakamaa'koo. 
HEB.3.18	Ee'noko teing baatai Kumponinge marakavarama bakanoo' uaaroma tumpariaroo' naang tampuru'ning? Tee aa' teing ee'ning tee meumpaavaruko'ning nauvurima tee' minkuvuu'nung. 
HEB.3.19	Tee'koo enang nii'ke tasi'pampiring teing bakanoo' uaaroma tung-koo taura'puriaruu'ning masika'antavaavaruio'.
HEB.4.1	Tee'koo amorompiri pinka'mariaing dii'koo nii'ning asiranoo'ke Kumponinge aa'puri'neenga, “Dii' bekoi'daririning, nkanoo' uaaroma tuntariauka'ning.” Ai' teie maraka-antavari nii' naumurimaung bakanoo' uaaroma tung-koo tero urikupoong nauvuru'na' nari'. 
HEB.4.2	Aa'noko tee tampara doorenang uaaroma tumariaing-koong tee nii'koo pou' tee' teing-koo pou'na', teka teie doorenange teinge taaravau'nunge teing pakuvuria' masika'antavaavarura pinka'aavaruio' domang-koo. 
HEB.4.3	Nii' ee'ning tee masika'antavampimaing teing te' uaaroma tung-koo makotumpirining, ai' nii' bekoi'maria' teing-pina' daari meekung-koo aa'puru'ning-pina',
HEB.4.3	“Iiramora marakamarama aa'pantu', ‘Teing nkanoo' uaaroma bakei tumpariauka'ning.’” 
HEB.4.3	Enang anaarei tee te' uaaroma masika' nari' otomatomana' tasi'antamuri otong ai' otoaruko-pina' tee' minkuvua', teka otoko, temu'keta, kansi' pupu'ura bakevuu'na'mung-eta nari' tung-antavuripeu'. 
HEB.4.4	Noru'ampiri otong, ai' te'mung uaana'mung tutuna'na'mung ˜ke'munta-taa-na'mung daari meekunge naumurimana'mung aa'puma,
HEB.4.4	“Kumponing tee ˜ke'munta-taa-na'mung uaavou'nung ookara nkovuu'ning-eta.” 
HEB.4.5	Ee'noko tenaare tutung minkuansinaare anka masikee-antavui otong daari meekung-koo aa'pumanoo'ke,
HEB.4.5	“Teing nkanoo' uaaroma bakei tumpariauka'ning.” 
HEB.4.6	Teing temu'navarang doorenang tampara tamung taaravau'ning teing te' uaaroma tumpariaruu'ning masika'antavaavarura. Teka te' uaaroma mme' makotui otong nii'ning tung-koo. 
HEB.4.7	Ai' dama'ke Deevita' karantavuma˜ Kumponinge nii'na'mung bateina'mung uaana' mung miru'uu' “e'mung” tampuma, Moosesi tero nauvuu'na' siompui. Anaare ee'naare tero minkuansinaare daari meekung-koo ee' otoinoo'ka,
HEB.4.7	“E'mung bakaang aurong taaraverira domang kapantoriauka'.” 
HEB.4.8	Te' ee'noo' uaaroma okora' masipo' teie minkuvuu'noo' te' kansi' Keenani-navora' deea', Josiua'ke be'antavuru'noo'. Tee' miru'ari dei dama'ke pankaroompuio' Kumponinge napo' tee' nari' minkuvuarupeu' “e'mung” tovang minkuvuma.
HEB.4.9	Tee tee enang sira'pari otong Kumponing bakaning teing makosi uaavoroaining tee' Kumponing te'mung ˜ke'munta-taa-na'mung uaavou'na'. 
HEB.4.10	Ai' baa tee Kumponing bakanoo' uaaroma tumparapeu'nung tee baka bakaang nko-nko nko-koo bakearapeu'nung-pina' otong tee' nari' Kumponinge ookara kapoo' nkovura bakearu'na'.
HEB.4.11	Aia', tee'koo niikaang domang-eta paaramariaing te' uaaroma tung-koo nii'koo narunge teing urikupoong taarapiikavariko'na' siompurira tee' nari' dua'ara'neeng. 
HEB.4.12	Ai' tee Kumponing bakaang kara tee domaang-po'nung, tanteari oto', aa'na' irinto' tee bainatu ookamenta irinii' divu'ui. Naning tupu'ui meu' ke'me'ura sira'pupeu' aa'ning: tanuaanoo', uraanoo', koo' be'nu'nairu ee'noko ma'ma'nairu. Nantoong biikaning onounanka-koo kuunge otoina' masika' tasi'antaevurikoo' maroaamana' nari'. 
HEB.4.13	Ee'noko Kumponinge oo-koo kapoo' baku'arapeu'nung otoa', teka ookara kapoo'nanka nkovuru'ning sira'pariri tavempari otorong bakaang duta-koo, tee-koo simpe'muriko maku'ampiaing-koo.
HEB.4.14	Tee'koo niikaang domang danto nari' pinka'mariri o'noriaing niikaang masika'anta-koo sira'marimaung-koo, ai' nii' teing pankaing piristi' oto'memuring paninanka aarempui beu'nung Kumponing-koo due', tee ee'nara Jiisuu', tee Kumponing Bauring. 
HEB.4.15	Tee tee napo' nii' niikaning aruaru'nanka-koo nari' dee'omaung bakei, ai' tee ee'nara nii'pina' nari' ookutunairu-koo paaranii', teka dua'arava'. 
HEB.4.16	Enang tee tampara piristi' pankaing otoko to'biimariri kunsimarima due'mariaing te' Kumponing bakanoo' ovorimpari ba'nani'doma, pakupaku tamung nkaroma deempario' piaamurira avusiro'ari pakumuriaina' makotumpiaruko.
HEB.5.1	Ookara piristi'nanka pankainanka Moosesi-nung botoi miru'urimana' ee': Doompeitaa' nantoong-eta miru'urimaung nantoong biikaang avuavu'nanka ee'noko boontunananka Kumponing-koo tavo'evaarii'naang, biikaang oraka' nkonanka tonta'anta-koo. 
HEB.5.2	Teing teing ee'ning piristi' pankenanka kansi'kooning deempariritaa' makenge mantompai koong-antavaaripeu' noru'kaavaing ee'noko teing akovung sionuka, ai' teing teing nari' teing-pina' aruaru'ke kuung deempuri otong. 
HEB.5.3	Ee'noko tee'koo teing ee'ning dai'ariri otorong bii'ka-koo boontunang nko-koo nantoong biikaning nkoevaarimana' nari'. 
HEB.5.4	Ee'noko nii'nung kapoo' piristi' pankainanka-koo ee' otong: Biikaang nko-nkoi tee miring pankaing-antavurimaung. Naning baka piristi' pankaing deemparaa'naang miru'aravarupeu' baka piavoma, teka Kumponinge tampuko deeko' Eeroni tee tutuna'nung miru'uu'na' nari'.
HEB.5.5	Karistoo' tee' nari'ke baka deto siparava' piristi' pankaing deemparaa'naang, teka teie Baumai tero miru'ura pako'pari'uu'. Ai' teie Daari Meekung-koo Tee Pako'pari'nii' nauvuma tee aa'puu'nung,
HEB.5.5	“Da' tee nnuring, e'mung tee ninge daa'dansing.” 
HEB.5.6	Napo' nii'noo'ka ee' nari' minkuvuu',
HEB.5.6	“Da' tee piristi' deto basi tee' nari' otomatoaing Melkesedek bakana' siompei.” 
HEB.5.7	Tenang tee naning deempari otoko'nang Karistoo' tee kunsiaru' baitoarama tee-aape boo'keta domang-antanung-aape aa'na' bokuma biromparama ta'du tuuvuma. Ee'noko Kumponinge taaravuu' doonkoari kunsiario'. 
HEB.5.8	Bane tee Jiisuu' Kumponing Bauring, teka piristi'koo miru'ari tureturero'navung mantompuu'nung amutemurii' sisikeera kune'uma. 
HEB.5.9	Ee'noko tee' mantompuio' Kumponinge makosi tampuu' tee domaang oparavaung oko-anta deemparaa'naang teing-koo nantoong tee aroo'aavaining-koo. 
HEB.5.10	Tee tee ee'nara Kumponinge piristi' pankaing tampuu'nung Melkesedek bakana' siong-antavui.
HEB.5.11	Kapoo'nanka mmau' ninge tenaanka siraka'antarampima minku-koo makosi otong, Melkesedek ee'noko Jiisuu', teka tee dii' kankenkankeng-anta-koo pore'mo'neenga, dii'ke namu'ke kara ivekung tasi'periaung-koo. 
HEB.5.12	Bane temu'keta taaraveru' tee Jiisuu', teka dii' mme' makosiria' nii'ning nau-anta-koo. Dii' naninge napo' nau-antaruripeu'na' oro'darimang te' okora'noo' Kumponing bakaang kara-koo. Noonoo' pete' nai-koo makosiri otong, taamang ivekung nai-koo makosiria'. 
HEB.5.13	Ookara nantoong noonoo' narung naiaamaing teing matauropanuka Kumponing bakaang kara tasi'koo koong-antamurimaung. Toire' teing tee' oro'nuka. 
HEB.5.14	Tee taamang ivekung tee nantoong pankareu'koo makosi, teing ee'ning biikaang onou toosinii'nuka, paaravaama bareariru'ning tee tampara orara-ita simpe'koo.
HEB.6.1	Enang tee Kumponing bakaang kara-koo okora'noo' Karistoo' tero Pako'pari'nii' noru'koong tee' nari' putu'ampiauka', teka napo' naunaue kato meriaing Karistoo'koo panka'maririning-pina'. Pava-koo natuku narung amutemu'ke unampampima keempampiauka' temurii' narung kara minkuampima. Temu'keta noru'eru' tee temurii' kara dii' oraka' nkonanka-ita boo'aapening-eta orarunsirarira bere'dariaing-koong. Napo' dii'ke noru'eru' tee Kumponing masika'antaveriaina'. 
HEB.6.2	Nii'ke tee temu'keta amutemurii' aarumo meeka'anta-koong nau-antararampiru', ee'noko bireng pante'. Dii'ke napo' noru'eri otong tee boo'keta daa' ee'noko tee simpe'murira miru'muriko doong kante tee' nari' o'norimaatoaina'. 
HEB.6.3	Tee' ee'na' tee Kumponinge taura'muriko kato nenke'ansitaa' nau-antarampiaing.
HEB.6.4	Enang napo' tee berevere' unaunampampima minkuampiaroo'naang, ai' teing nantoong tutung araka-koo otorokotaa' dama'du toroariko napo' naninge bere'anta-koo makotua', aa'ning paning-etaing avuavu' mantompau' Tanuaang Meekung nari' kompaara. 
HEB.6.5	Ee'noko teinge mantompau' tee Kumponing bakaang kara-koo tarii'noo' ee'noko napo' mantompau' teing iri'nanka Kumponinge bakaning avurimaung ovorimpariri otoroaina'. 
HEB.6.6	Teing ee'ning napo' bei'bei'ariko naninge napo' bere'anta-koo makotua' teing. Tee' nkoarima Kumponing bauring aa'barata'koo napo' bii'ka taakavaamaung-pina' nkoaamaung sirapo'ka nantoonge poore'koo.
HEB.6.7	Kansi'ke tee apo'uko ntong kompura keenkeenanka nantoonge keempaamaing piavoromana' tampa' du'antavuko Kumponinge manee-antavukoo'. 
HEB.6.8	Teka teie kansi'ke too'murintaa' dovang tonto du'antavuko tee binaa'omaung, ee'noko barakosi'koo makosi. Botue nta'koo tai-anta-koong tee.
HEB.6.9	Teka ee maikori', bane tee' karoma nau-antaramping ninge dii' ee'ning masika'antarampiri otong tee dii' teing-pina' deea', teka domaang-aape-navung-koo otoring. 
HEB.6.10	Kumponing tee koonto'na' nari' nko, ee'noko diikaang nko-nko ee'noko piaa tamung doonko oovuauka'nung, tee ee'nung piaa Kumponing-koo oro'antaverimaung bakaning pakuererima temu'keta e'mung doong-koo basinoo'koo. 
HEB.6.11	Ee'noko dii' tee' nari' aa'na' nkorarii'naang piamorimang bera tee kapoo' dii'ke nemperimaung asi'noo'ka dii'koo dupeari taa'ni'poainoo'ke basi. 
HEB.6.12	Tee' nau-antarampimang dii' konteroriauka'na', teka siompereriai teing biikaang baito ninka iri' o'paa' ninka barenku maraka-antavuru'nanka okovurimaing.
HEB.6.13	Tee' Kumponinge Eebaraami' maraka-antavuu'na' ee'noko siompuu'na' ooveriaing tee' daari meekung-koo naumurimana' ee',
HEB.6.13	“Bakei biraankeransio' da' berentaramatoaing.” 
HEB.6.14	Tenang tee maraka-anta Eebaraami'koo nkovuu'nang, baka-koo masika' deto tamparu'nung naning tee masika' deto tamparapeu'nung otoaruko tee-koo dau basi. 
HEB.6.15	Ee'noko Eebaraami' tenaare-koo e'manui iri' oparava' teka mii'kuitaa' nemparu', ee'noko tee maraka-antavuu'nung biraanke nkavuu'.
HEB.6.16	Nantoong tee tee-koo pankaing-koo teing-koo dau basi-koo masika' deto tamparimaung, ee'noko tenang-eta deto kapoo' minkuaavarupeu' tee kara pinka'nii' noru'aitaa'. 
HEB.6.17	Tee'koo masika' deto tampuma Kumponinge bakaang maraka-anta pinka'uu'nung nii'ke tee biraanke okomuriaininge ee' tasi'pampii'naang: bakaang kara maraka-antamuru'na' paariaravauka'nung. 
HEB.6.18	Tee tee Kumponinge kapoo' kenaanka aampari'koo makosi deeaing ninka bakaang kara pinka'uu'nung aa'ning ninka maraka-anta ee'noko masika' deto, teing ee'ning minkuvuma tosiaravarupeu'ning. Teing ee'ning-koo nii' Kumponing-koo nee'mariri o'norimaing aa'na' domang dontomuri pinka'mariri o'noring tee kapoo' naumurio' nempampimaung noru'ampiri. 
HEB.6.19	Tee niikaang nooruupi dama' domang-antamuriaing-koong tee tankanung-pina' ivepo' masipo' i'ma'ari otomaung, diiri'koo makotua', ai' narunge tee koonto' paning-koo kuunavaro-koo meepo' masipo' tumparara tee maraka-anta teka pinka'uu'nung; 
HEB.6.20	Tee ee'nara Jiisuu' nii'koo uro'ke beu'nung pakumurii'naang piristi' deto basi deemparara Melkesedek bakana' siompui ookara batei-koo tee' nari' otoo'naang.
HEB.7.1	Enang Melkesedek-koo napo' noru'antarampii'naang. Tee ee'nara tee Saalema'navuntu'koong daurarong˜, ee'noko piristi'ke Kumponing deto basi bakaang. Teie ee'narai tee Eebaraami' dauraronanka tavuru'noo'keta toroarako kune'ura Kumponing-koo marakavari biraankevuu' tee. 
HEB.7.2	Ee'noko tee Eebaraami'ke kivora-koo narung avuu' ookara kapoo'nanka-koo tavurira nkavuu'ning-koo. Teenoo' tee Melkesedek kenaanka kapoo'koo daurarong, aa'ning-koo koonto'koo ee'noko mooa-koo. Ee'nara bakaang miring bere'arama miru'noo' tee “Daurarong Koonto'koong”, ee'noko temono osinamono-koong miring Saalema' bere'arama miru'noo' “Mooa” tampari otong. Tee'koo napo' tee tee ee'nara daurarong mooa-koong. 
HEB.7.3	Ee'noko tee-koong minkunaa-koo tee ee'nara bauma ee'noko bauko Daari Meekung-koo miring otoa' ee'noko bakanaving-koong parapara-koong minkunaa otoa', ee'noko bakaang otooto'koo tutumparu'noo' ee'noko bakeroma otoa', teka bakaang otooto' tee tee-pina' Kumponing Bauring tee piristi' tee' nari' otoi oto'.
HEB.7.4	Ooveriko, Melkesedek ee'nara naning pankaing. Aa'noko Eebaraami'ke, bane Ju'nupoong ookara biikaang pankau'moi, tee ee'nara aa'na' pankaing tasi'pui kivora-koo narung avuu' ookara kapoo'nanka tavurima nkavuu'ning-koo. 
HEB.7.5	Teka teing Liivai' bakanaving-kooning Ju'nupoong-koo piristi'nanka deempariko'ning teing Moosesi-nung botoi tampuio' bii'marange narung kivora-koo narung avaariko', teinge ee'ninge ookarai naro'ka Eebaraami' ba'dompenkue. 
HEB.7.6	Teka tee aung Melkesedek Eebaraami'keta narung kivora-koo narung nkavuu'nung tee deto basi teing ookara-koo, teing-koong deea' paraparai.
HEB.7.6	Ee'noko napo' Melkesedek-ke pankaimpari tee Eebaraami', bane maraka-anta-po'nung, biraankevuu'. 
HEB.7.7	Aung-koo kapoo'koo paapaa' otoa', naning tee biraankevumaung pankaing tee-koo biraanke nkavumaung-koo.
HEB.7.8	Napo' teing piristi'nuka Ju'nupoong-koo, narung kivora-koo narung nkavaako'ning teing boo'koo-nupoong, teka tee Melkesedek tee domampari otong, tee' naumurimana'.
HEB.7.9+HEB.7.10	Napo' tenang Melkesedek-ke Eebaraami' kune'uu'nang minkuampima nii'ke aa'pampipeu': Eebaraami' ba'dompenku Liivai' bakanaving-kooning piristi'nanka mme' tavo'ariaruko Eebaraami' ninka nari' kivora-koo narung Melkesedek avau'nung-pina' otong.
HEB.7.11	Napo' ee'koo Melkesedek Liivai'nariong-koong piristi'nanka-koo naning pankaing deto basi tasi'pampimaunge: Kumponinge tee Ju'nupoong boto avurima piristi'nanka miru'uru' Liivai' bakanariong-kooning teing okora'ariri tee boto tanatavaava'naang. Teka teinge nantoong makosina' naroong-antavaariko dei teie Kumponinge oovunoo'ka piristi' daa'uarupeu' Melkesedek-namurii', temurii' Liivai', Eeroni dovang biikanamurii' deeaung.
HEB.7.12	Enang tee piristi'nung aarumo paariarako deeko' napo' tee kara naroong-anta boto tee'ke paariarapeu' bakaning botonanka ninka nari', ee'noko tee' nkoarama paariaru'. 
HEB.7.13	Ai' tee naning paariaru'nung naumurii'naang otoing tee oovunaving-koong boonturomai kapoo' nkoaavaruko'ning-koong. 
HEB.7.14	Ai' tee tee sira'pari otong tee niikaang Ovoring tee Juda bakanaving-koong ee'noko teving-koo ee'naving-koo Moosesie piristi'aapenung kapoo' minkuvua'.
HEB.7.15	Tee boto paariaru'na' napo' aung-koo aa'na' sira'pari otong: oovunara piristi' donkonuu'nung-koo Melkesedek bakana' siompui. 
HEB.7.16	Aa'nou'na': Botoi ee'noko mono-aapenung paraparai minkuvui otoina' tee' otoko tee Jiisuu' domaang o'paa'koong iri' ninka piristi' deempari donkonuu'. 
HEB.7.17	Ee'noko Daari Meekunge tee' nari' sira'pui otong aa'pumanoo'ke,
HEB.7.17	“Da' tee piristi' deto basi tee' nari' otomatoaing Melkesedek bakana' siompei.” 
HEB.7.18+HEB.7.19	Tee boto temu'nung tee tonta'nii', aruaru' ee'noko makotuaung deemparako, ai' teie botoi koonto' naning naroong-antavua'. Teka nii'na' biraanke-aapena' tasi'antamuru' Kumponing-koo due'mariaina'.
HEB.7.20	Ee'noko tee' biraanke-aapena' tamung nkovua', teka tee' masika' deto minkuvuma tee kara naroompui pinka'uu'. 
HEB.7.21	Teinge tero uro'ke piristi' deempariko'ninge tee' nkoaama meeka'pariko' masika' deto otoaruko'nang, teka tee aung Karistoo' tee masika' deto minkuvuma pako'pari'uu' aa'puu'noo'ka,
HEB.7.21	“Ovoringe tee masika' deto tampuing ee'noko bakaang noru' paariaravauka'nunge. Teie aa'puing: Da' tee piristi' deto basi tee' nari' otomatoaing.” 
HEB.7.22	Kumponinge tee' pinka'antavura nii' bakei tampa' biraankena' kara naroong-antamemuru' temu'na'pina' deea', ee'noko tee tee teie Jiisuu'ke okonara deemparara bakei dupe-antavuaing.
HEB.7.23	Urikupoong piristi'nanka teing mmau'nanka deerunoo'koo, ai' biikaang nko-nko-ita boo'ke si'antavuriko biurukaa'ke paari-antavaariko'. 
HEB.7.24	Teka Jiisuu'ke tee tee' nari' piristi'nung nko-nko kompui otomaung doong kante tee' nari' domampari otomaung-koo. 
HEB.7.25	Tee'koo ookara batei-koo nantoong tee-koo kuunge Kumponing-koo poroaining Jiisuu'ke tee teing domang-anta-koo makosi, ai' teie tee' nari' domampari otoi eentavarama pakuvurimaung.
HEB.7.26	Ai' tee tee' makosina' nii' narung piristi' pankaing oto'memurii'naang, tee meekung, tuumpiaravaunge, ku'mi'dopai, nantoong orananka-ita poka'ari otong, ee'noko pankaing-antanii' ookara kapoo'nanka-koo dau basi, paning-kooning-koo ee'noko kansi'kooning-koo. 
HEB.7.27	Tee tee teing-pina' nii'ning piristi' pankeng-pina' deea' kanto'puriaruma a'munte'munge boontunang nkoaako'ning-pina' tutuna' bii'ka biikaang oraka' nkonanka-koo ee'noko dama'ke ookara nantoong biikaning-koo. Teie Jiisuu'ke tee tee-koo orara aarumo otoaruko boontunang naro'ka bakevui nkovuu' tenang baka avari boontunamparu'nang. 
HEB.7.28	Tee tee Moosesi-nung botoi nantoong aruaru'nanka deempariko piristi'nanka pankainanka otoroo'naang miru'uriko', teka tee-koo dama'nung karai Kumponinge masika' detoarama aa'na' pinka'uu'nunge tee Bauring piristi' pankaing deemparaa'naang miru'uu', tee ookara batei-koo makosi-antanii' deemparako.
HEB.8.1	Enang minkuampirina'koong okora'noo' aung: Nii' tee tee' oro' piristi' pankaing oto'memuring, tee tampavine-koo ba'nanui otomaung teke Ovoring Pankaing ba'nanui tarearamanoo'ke paning-koo. 
HEB.8.2	Tee teke piristi' deempari tanatavaramaung teke meepo'ke dootuu'doma masipo'ke, naninge birenge donkong-antavua', Ovoringe baka nkovuu'noo' te'.
HEB.8.3	Ookara piristi'nanka pankeng teing tee avuavu'nanka ee'noko boontunang nko-koo miru'aariko'ning, tee'koo bakei kapoo' nii'nung avuavu' otong teie Karistoo'ke piristi' pankaing deempari boontunampuaining. 
HEB.8.4	Aung-koo kansi'koo anke oto'koo dei tee piristi' deempari otoarupeu' bakei, nii'ning nii'namuu'kooning temu'keta otoromaing otoroko botoi miru'urio' avuavu' tavo'aamaing. 
HEB.8.5	Teing tee tamung uu'aa'noo'koo tanatavari dootuu'arimaung, paning-koo otoinoo' meepo' paara-antanoo'koo. Ai' tenang teie Moosesie teva meekava kaandesi-koonava kani-koo daruvuu'nang tee Kumponinge nau-antavuu' nkovuaina' aa'puma,
HEB.8.5	“Ooveko dake ookara kapoo'nanka tee biikaang paaranang siompei nkoveaing tero naurantu'na' teka miinani-koo.” 
HEB.8.6	Teka masika'pari otoina'koo ee' otong, Kumponinge dama'nung kara naroong-anta bakei tampa' nkovuu' maraka-anta aa'na' tampenge dai'ura temu'nung boto ee'noko bakaning maraka-anta puru'uio', ee'noko Karistoo' tee kara naroong-anta-koong meu'nung deemparitaa' bakaang nko-nko paku-koong tee' nari' dau basinoo' aa'na' tampara temu'ning piristi' pankenanka kansi'kooning biikaang nko-nko puru'uitaa'.
HEB.8.7	Tee tutuna'nung kara naroong-anta koonto' makosi dei tee kenaanka-nung oto'koong doona otoarupeu'. 
HEB.8.8	Teka teie makosi deeaung tampuu' Daari Meekung-koo aa'puu'noo'ka,
HEB.8.8	“Ovoringe aa'pumaung: Nii'na'mung doong tavo'kuko ninge nerakung kara naroong-anta sipevorompaing Isireeli-nupoong-koo ee'noko Judia'nupoong-koo. 
HEB.8.9	Tee kara naroong-anta nerakung tee-pina' kara naroong-anta biikakatauro-koo nkoantu'nung-pina' deea' tenang ninge nkaang birenge baramparantu'nang Iisipi'nameensi'keta, ai' teinge tee kara sipevorontu'nung danto nari' siompaavaruu'nung-koo ning noru' o'noaruu' teing-koo.
HEB.8.10	Aung tee kara naroong-anta ninge donkompama'naang otomaung teing-koo ookara Isireeli ba'dompenkuri-koo, Isireeli-nupoong-koo ee'noko Judia'nupoong-koo, doong urikeng tankinuko, aa'noaing, nkaang botonanka biikaang onou-koo sipampai biikaang domang-koo daariamira, ee'noko ning tee biikaang Kumponing o'noaing ee'noko teing nkaning nantoong otoroai. 
HEB.8.11	Ee'noko teinge napo' bii'maikorori' ee'noko biira'mainkaang nau-antavaariauka' ning-koo aa'paama, ‘Ovoring-koo barerariai,’ ai' ookarai tee ning noru'mai otoroaing oki'nareka'keta bera pankenanka-koo basie. 
HEB.8.12	Ai' ninge tee teing piaavaramira biikaang oraka' nkonanka-koo ampa'mora norunoru'arampaing napo'. Ovoringe tee'pumaang.” 
HEB.8.13	Teie nerakung kara naroong-anta minkuvuma tee tee tutuna'nung urika'antavuu'. Ee'noko tee urikung iri' otoarura due'ka paa'araa'naang.
HEB.9.1	Enang tee tutuna'nung kara naroong-anta tee' nari' teing bakaning aarumonanka uu'aa'nanka otorong dootuu'koo sionumpo', ee'noko bakanava meekava a'nava kansi'koonava tee' otong, paara-anta-koonava. 
HEB.9.2	Teva ee'nava kaandesi-koo kaniau'nava kevarora-po'nava. Aivitunavaro-koo aing aa'ning otoroko': araka-pante', ee'noko batanang, ee'noko berete' tee batanang-koo dau otoko. Tevaro ee'navaro Meekavaro tampaako'navaro. 
HEB.9.3	Napo' kenaanka-nung ku'nung kuunavaro-koong otoko' kaandesi-koong da'nava, te' Meepo'keta Aa'na' Meepo' tampaako'noo'. 
HEB.9.4	Tevaro-koo batanang kooroi nkonii' ii tampa' nuuraa' paro'antaroma otoko' ee'noko tee bokita meekung kara naroong-anta-koong otoko' kooroi daka'nii' ookamenta-ita. Ee'noko tee bokita meekung-koo kuung aing aa'ning otoroko: utau kooro-koo ta'nanii', kuunge tee taamang maana' paning-etaing otoing; ee'noko napo' teruung Eeroni bakanaruung donsi'naruung puaravura sinampuu'naruung, ee'noko teing bentaning kapang-kooning kara naroong-anta daarinii' nari' otoko. 
HEB.9.5	Ee'noko tee-koo bokita-koong-koo da'nava-koo daue ereng sinki'di'aako' nantoong biikaang oraka' nkonanka kui-koo. Ee'noko seraping-ka kenaanka ta'nanii'ka teke daue donkonuresi otoreko', kupa'ke toompeeresi Kumponing bakaang meenasi oro'antavurema. Aing-koo nii'ke kapoo' ookara pukeampiri enang minkuampiarupeu'.
HEB.9.6	Teva meekava tee' neriau'noo'keta teing piristi'nanka tee aivitunavaro-koo doong kante tumpariko' biikaang nko-nko dootuu'koong nkoaava'naang. 
HEB.9.7	Teka te' kuunavaro tamung tung-koo bakei meepo', piristi' pankaing narung deeko' tumparapeu', namare'koo namu'ke, napo' ereng nkavui deeko' tumparapeu' aa'ning-koo boontunamparaa'naang: teie baka ee'noko nantoonge noru'aava' oraka' nkoaako'ning-koo. 
HEB.9.8	Tee-koo aarumo-koo Tanuaang Meekunge naumurimaung tee taung kunsimariko Kumponinge tampa' noru'murira taaramuripeu'navung mme' sira'parava' tutuna'nung dootuu' donkonui otoko. 
HEB.9.9	Tevaro aivitunavaro tevaro taa'ni'anta-navaro teing aing doong-koo aung tutuna'nung kara naroong-antai kuung deempui otoining-koo aa'ning nkoaako'ning-koo avuavu' ee'noko boontunang; 
HEB.9.10	Teie temurii' botoi tee naning dootuu'aramaung bakaang pankaruntoong dupevui kiiroraa'antavuarupeu', aa'nung narunge taamang ee'noko ntong nai, amutemurii' aarumo ntonge meeka'anta, ee'noko nii'ning napo' mono-aapening aarumonanka kompui otoko' bera tenang teie nerakung kara naroong-antai urikung paari-antavuu'noo'ke basi.
HEB.9.11	Teka tee Karistoo', tee Pako'pari'nii', tee tero pou' piristi' pankaing deempari kapoo'nanka tampenanka Kumponinge maraka-antavuru'ning nii' oko-anta-koo. Teketa tee dootuu'nava pankava masikava-koo dupe-antanii'nava paning-koo otoinava-koo koinuu' naninge birenge kanivuaruu'nava-koo, aa'nava aung kansi' nkovuu'na'keta oovuna' masika' nkonii'navai. 
HEB.9.12	Ee'noko koinuma naro'ka bakevui Meepo'keta Aa'na' Meepo' tumparu' ereng mee'mee'koong ee'noko boromaka'koong ninka deea', teka baka bakaang ereng nkavui bera teie moo'muru' o'paa'na'. 
HEB.9.13	Urikung dootuu'koo tee aing aa'ning nkoaama nantoong kiiroraa'antavaarima mono-aapening boto toto'paako'ning-koo: mee'mee'koong ee'noko boromaka'koong erenge ee'noko boromaka' kampianu-koo bio' tai-antavaako'nu-koonge sipunge teinge piarau'aariko' nantoong. 
HEB.9.14	Teka tee ereng Karistoo'koong tee bakei dau basinoo' purinto'. Tee Tanuaang Meekung ookara batei-koo otomaung bakaang iri' ninka Karistoo' tee baka avaru' Kumponing-koo, ee'noko kapoo' orara tee-koo otoa'. Tee'koo teie bakaang erenge tee deto basinoo' niikaang pankaruntoong kiiroraa'antamurimaung ee'noko boo'aapenung nko-nko-ita unaa-antamurikoo' Kumponing domantoo' makosina' dootuu'ampii'naang.
HEB.9.15	Tee'koo Karistoo' tee meu'nung tee nerakung kara naroong-anta pinka'anta-koong, ee'noko tee temurii' naning deempario' nantoong teing Kumponinge miru'uru'ninge tee barenku maraka-antavuru'nung otooto' oparavauka'nung nkavaavaing, ai' tenang Karistoo' boo'paru'nang teie moo'uru'nung oraka' nkonanka-ita tutuna'nung kara naroong-anta siompai nkoariko'ning-eta.
HEB.9.16	Tenang naning narunge bakaang kapoo'nanka nii'nung oko-antavuu'naang tampura tee booko, teie tee kara naroong-anta minkuvupeu', teka tee kara purinto' otoa' tee naning booaruko. 
HEB.9.17	Ai' temurii' kara nare'uarupeu' tenang tee naning karou'nung domampari otoko. Teka tee kara minkuvuu'nung boo'parako deeko' makotupeu'. 
HEB.9.18	Tee-pina' napo' tutuna'nung kara naroong-anta nare'ui otoaruko' ereng otoaruko. 
HEB.9.19	Tenang ookara botonanka Moosesie siraka'antavuu'nang ookara nantoong-koo teie tee boromaka' kampia-nanka-koong ee'noko mee'mee'nanka-koong ereng nkavuu' ee'noko ntong nari'; 
HEB.9.20	Ee'noko sipisipi'koong dapo urung koi'nave-koo marununave-koo dai'ura duu'pura mira'uu' ookeng-koo, boto-koong kara daarinii'nane' ee'noko nantoong-koo dau, aa'puma,
HEB.9.20	“Aung tee ereng kara nare'anta-koong Kumponinge botorurima dii' naroong-antavuing.” 
HEB.9.21	Ee'noko napo' tee' nari' mira'uu' teie erenge ookara kapoo'nanka teva kaandesinava ee'noko teing dootuu'arima kompaako'ning nari'. 
HEB.9.22	Ee', masika', boto-koo kuunge daping ookara kapoo'nanka tee kiiroraa'antavaako' erenge, ee'noko tee' nari' ereng tuuvuaruko deeko' tee boto toto'nanka tonta'uarupeu'.
HEB.9.23	Tenang teva meekava kaandesi-koonava daate'au'nang tee teing kapoo'nanka dootuu'kooning tee' makosina' kiiroraa'antavai meeka'antavaaru'ning tamung uu'aa'pina' otoroi teing-koo kapoo' masikeng-koo paning-kooning-koo. Teka Karistoo'ke te' masipo' Kumponing ninka naro'mariainoo' paning-koo daate'uma tee bakaang erenge meeka'anta-koo makosi teie deto basina' aa'na' tamparai. 
HEB.9.24	Ai' Karistoo' tee pava meekava nantoonge kaninii'nava-koo tumparava' tamung uu'aa' makosinava, teka paning masipo' tumparu', teke ee'noo'ke enang donkonui otong Kumponing-koo uro'kanoo'ke nii' pakumurima.
HEB.9.25	Teke tee amutemu'ke boontunamparaa'naang tumparava' tee' piristi'nanka pankenanka mare' kante meekava-koo tumpariko'na' ereng oovunara bii'ka-koong deeaung avaava'naang. 
HEB.9.26	Tee' ee'na' boontunamparapeu'nung dei amutemu'ke sisikeera kune'umaatopeu' kansi' pupu'aru'noo'keta, teka enang bateinang-nanka-koo asiranoo'ke namu'ke oro'paru' ookutunung bateinang daka'pui tee oraka' nkonanka tonta'uu'naang baka boontunamparara. 
HEB.9.27	Kumponinge toomo aung: Nantoong tee namu'ke booroaing ee'noko tee-koo dama'due koosinampariaing. 
HEB.9.28	Tee'koo napo' Karistoo' teie, namu'ke boontunamparu' nantoong karinga biikaang oraka' nkonanka nkavuu'naang, ee'noko kemu'kana' poaing nantoong biikaang oraka' nkonanka napo' nka-koo deea', teka dupe-antavui domampurii'naang teing nantoong tee batei nempai otoroaining.
HEB.10.1	Moosesi-nung boto tee teing kapoo' tampeng dama'ke tavo'kumaing-koo tamung uu'aa' tee. Teing kapoo' masikeng taa'ni'poi otoromaing deea'. Tee'koo teie botoi nantoong dootuu'arimaing dupe-antavuri biikaang pankaruntoong kiiroraa'antavuriarupeu' amutemu'ke tee' nari' boontunampariko mare' kante-koo. 
HEB.10.2	Tee' makosina' dei tee napo' boontunamparia' otoropeu' teing tee' dootuu'arimaing namu'ke pankaruntoong kiiroraa'ariri opariko, aa'noko oraka'nkoi ku'mi'nuka mantompariarupeu'. 
HEB.10.3	Teka temurii' boontunanankai tee tasi'antavuri otong nantoong biikaning oraka' nkonanka tee tee' nari' otomaung mare' kante. 
HEB.10.4	Ai' teie erenge boromaka'koong ee'noko mee'mee' aa'ning-koonge pankaruntoong kiiroraa'antavui oraka' nkonanka tonta'koo makosi deea'.
HEB.10.5	Tee'koo tee Pako'pari'nii', tee Karistoo' a' kansi'koo pou'nang due'uko teie Kumponinge minkuvuu', Daari Meekunge tero minkuvuu'na' siompui aa'puu'na',
HEB.10.5	“Teing boontunananka ee'noko avuavu'nanka-koo da' tee baru' piaroa', teka dake nkaang mono maamu-antameing dakaang pia nko-koo makosina'. 
HEB.10.6	Da' boontunang-koo ee'noko oraka' nkonanka-koo amutemurii' darimpaamaing-koo doturarava' otong. 
HEB.10.7	Ee'noko tee' ooamira aa'dansing, ‘Ee aung Kumponing, maamumari moing da' piaroaina' nko-koo tee' Daari Meekunge ning miru'mui botoaramana'koo.’” 
HEB.10.8	Tenaare tutuna'naare Jiisuu'ke minkuvuu'naare tee teing kapoo'nanka botoi boontunang nko-koo miru'uu'ning. Tompimpura aa'puu',
HEB.10.8	“Da' baru' piaroaung ee'noko doturarava' teing boontunananka-koo, avuavu'nanka, tainii'nanka ee'noko oraka' nkonanka-koo amutemurii'koo darinii'nanka-koo.” 
HEB.10.9	Teketa napo' aa'puu',
HEB.10.9	“Ee aung, maamumari moing da' piaroaina' nko-koo.” 
HEB.10.9	Tee' minkuvura teie tutuna'nung aarumo boontunang-koong bake-antavuu' kenaanka-nung aarumo Karistoo'ke moo'muriaing-koong donkong-antavuu'naang. 
HEB.10.10	Tee tee teie Jiisuu' Karistoo'ke Kumponing piavou'na' nkovuu'nung-koo meeka'mariri o'noring bakaang nko-nko nko-koo, namu'ke ookara batei-koo bakevui baka bakaang mono boontunamparu'nung-koo.
HEB.10.11	Tee-koo tee tutuna'nung aarumo boontunang-koong-koo ookara piristi'nanka tee doong kante tee' nari' unampaama donkonai boontunampariko' oraka' nkonanka tonta'koo makotua'na'. 
HEB.10.12	Teka tenang Karistoo' oraka' nkonanka-koo boontunamparu'nang ookutunung batei daka'pui namu'ke boontunamparara ba'namparu' Kumponing-koo tampavine-aape. 
HEB.10.13	Ee'noko enang teke ba'nanui nemparamaung bera tee batei Kumponinge bakaning kare-nupoong kau'ka boonameng-koo sipuriainoo'ke basi. 
HEB.10.14	Ai' tee tee namu'ke boontunamparara tee ookutunung batei-koo tampa' makosi-antavuru' teing nantoong meeka'pariri otoroaining.
HEB.10.15	Tanuaang Meekunge tee'ke, sira'puma naumuru' nii' Daari Meekung-koo. Tutung ee' minkuvuu',
HEB.10.16	“Ovoringe aa'pumaang: Aung tee nerakung kara naroong-anta teing doong tankinuko nkoevorompaing: Ninge nkaang boto domange siong-antavarampaing. Biikaang onou-koo tee daariampainge.” 
HEB.10.16	Ee'noko napo' daua to'biiari ee' minkuvuu',
HEB.10.17	“Teketa napo' noru'ampauka' tee biikaang oraka' nkonanka ee'noko boto toto'nanka tonta'evoromira.” 
HEB.10.18	Tee tee are' tokoo tonta'anta otoinoo' enang okora' otoa' napo' oraka' nkonanka-koong boontunang nko-koo.
HEB.10.19	Tee'koo, mmaikori', nii' teing koonto' avoro'keta unaamorining enang, Jiisuu' bakaang erenge eentamarima kuunavaro-koo Meepo'keta Aa'na' Meepo' tung-koo makotumpirining. 
HEB.10.20	Bakaang mono tee baarong meekava-koo bi'ari otoko'nung makosi, Meepo'keta Meekavaro ku'numpuu'nara'pina'. Mono tupu'ai dupisi'koo taura'purima baarong tee da'nava tee' nari' tupu'ui ke'me'uu' Jiisuu'ke. Teie boo'parara nii' taung nerakung domang-po'navung daate'memuru'nung bera enang kapoo' otoa' nii' Kumponing-anko due' be'koo bono'muripeu'nung. 
HEB.10.21	Enang tee nii' bakei piristi' pankaing oto'memuring nii' Kumponing bakanarempo' tanatamuri oto'koong. 
HEB.10.22	Tee'koo Kumponing-koo due'mariaing Jiisuu'nung erenge duu'muriko onou tuumpimaria' unaamori, ee'noko niikaang mono teie ntong kiiroraa'ke duu'murio', domang-eta aa'na' masika'antavampiri tee. 
HEB.10.23	Napo' tee pinka'mariri sira'mariri o'noriaing tee-koo biraanke okomuriaing-koo, noru' paarimaria', ai' teie tee maraka-antamemuru'nung tee koonto' nkovuaing minkuvuu'na'. 
HEB.10.24	Ee'noko norunoru'eriaing tantetante-antareeriaina' piaa ee'noko tampa'nko bereng-anta-koo. 
HEB.10.25	Naro' kune' siperiauka' nii'ning biikaang aarumo siomperi, teka iri'antareerimaatoai baru'noo' doong asi'na'mung due'uko noru'eritaa'.
HEB.10.26	Ai' tee aung kara masikung tutung tampa' nkavampirai'nange napo' maroita sipampira oraka' nkomarima o'noriaing deeko' Jiisuu' bakaang boontunang nari' sipampiainge, ee'noko tee'koo tee nii'nung boontunang napo' oraka'nko tonta'memuripeu'nung otoa'. 
HEB.10.27	Ee'noko tee bakei amorompiaing nemariri tora'antamuriainoo'koo simpe'murira kiimatamuriko, aa'noko tee nta' iirankesi'ke too'de-nupoong opo' dunkumpurima nii' nari' taimuriai. 
HEB.10.28	Urikung kara naroong-anta-koo ee' otong: baa tee naning Moosesi-nung boto toto'puko'nung tee boo'numpo', piaa otoa', kenaankai nii'noo' beenaumoi ooaara sira'paako deeko'. 
HEB.10.29	Enang kara naroong-anta masikung-koo o'nori kiimata aa'na' pankaing tee-koo dau basinoo' kong-koo makosi teie naninge tee Kumponing Bauring mme'upeu'nunge, aa'nunge Jiisuu' bakaang ereng daang-antavukoo', bane teie erenge tee kara naroong-anta pinka'ui tee naning meeka'antavuu'; ee'noko Tanuaang Meekung daviraa'ukoo' teie piaae biraanke-antavumaung tee. 
HEB.10.30	Ai' nii'ke tee noru'ampiri otong tee Kumponing aa'puu'nung,
HEB.10.30	“Mero'koo tee ninge ninka mero'ampaing.” 
HEB.10.30	Ee'noko napo' nii'noo'ke Daari Meekunge aa'puu',
HEB.10.30	“Ovoringe tee nantoong bakaning simpe'uriaing.” 
HEB.10.31	Bakei avo'avoro' Kumponing Domantoo' bakaang bireng-koo nii' dua'maripeu'na'koo teie kiimata-koo teka.
HEB.10.32	Tutung norunoru'eriaing teing doong dii'ke kara masikung taaraverio' araka-antaruru'ning. Aa'ning dii' pore'dorima iri' o'daria', arikananka tora'perima. 
HEB.10.33	Nii'ning batei-koo sirakura' poore'daarima oraka' nkoraariko taura'dariko' ee'noko pakuereriko' teing dii'pina' nari' oraka' nkoaariko'ning dii' teing ninka nari' mantontarima. 
HEB.10.34	Aa'noko teing kiimatanava-koo otoroko'ning piaaverereriko', ee'noko doturariri tamung oovereriko' karika'ke diikaning kavonanka bakiaa'deraariko. Aming-koo, nna' ee' tasi'peri tee': Nii' kapoo' deto basi tampara oto'memuring paa'koo makosi deeaung.
HEB.10.35	Tee'koo tee' nari' danto piikuura-nupoong otorimaatoaing ee' noru'erima, “Moo' pankaing maamuari otong nii'koo.” 
HEB.10.36	Ai' dii' bakei barerariaing e'manui oto'na'koo, dii'ke Kumponing bakaang pia siomperikotaa' tee kapoo' maraka-antaruru'nung nkaveriaina' Karistoo' poainang. 
HEB.10.37	Kumponinge tee-koo minkuvuma Daari Meekung-koo ee' minkuvuu',
HEB.10.37	“Batei oki'namu'koo tee naning dii'ke nemperimaung masika' tavo'araa'naang. Ana'aravauka'. 
HEB.10.38	Teka teing nkaning koonto'nuka teing masika'antai puring-antavurio' domampariri otoroaining, teka dama'du dunka'pariko deeko' dotumaravauka'nung teing-koo.” 
HEB.10.39	Teka nii' teing dama'du dunka'pariko orari-antavuriaining deea', ai' nii' teing kake'iimariri masika'antamariko tanuaange domang-antamurining.
HEB.11.1	Enang tee tee masika'anta tee ee'nung tee biraanke nempampimaung-koo okora'noo' deempari otong, tee ee'nung noru' purinto' tasi'anta-koong tee kapoo' oro'paravaung. 
HEB.11.2	Teing urikupoong koonto'nuka Kumponinge tampeng tampuru' tee-koo masika'antavau'nung-koo.
HEB.11.3	Tee ninka masika'anta ninka Kumponinge naumuriko tasi'pamping ee'narai paning ee'noko kansi' ee'noko ookara bateinananka nari' bakaang kara ninka pupu'uu', bera aa'nou' teing kapoo' ooampimaing tavo'aru' kapoo' ooampiaing-eta.
HEB.11.4	Eebelo'ke tee ninka masika'anta ninka boontunang tampara avuu' Kumponing, Keeni bakaang puru'ui. Ee'noko Kumponinge bakaang masika'anta-koo oovura makosi-antavuu' naning koonto' tang-koo, bakaang boontunang makotuio' taa'ni'antavuma. Bane boo'paru', nka teie bakaang masika'antai tee mme' karoi otong.
HEB.11.5	Iinokei tampa' masika'antavuio' Kumponinge deto paning-koo nkavuu' boo' tora'puaruu'na'. Besi'aama ooaava' Kumponinge nkavuio' tee. Tenang tutung nkavua' Kumponinge tee sira'puu' Iinokei tee dotu-antavuu'nung. 
HEB.11.6	Ee'noko naninge masika'anta otoa' Kumponing dotu-antavuarupeu'. Baa tee naning Kumponing-koo due'aravainge teie tee aing aa'ning tutung masika'antavuaing: Kumponing tee otong, ee'noko teie tee tampa' moo'uriaing teing nantoong tee besi'aamaing kake'iiariri.
HEB.11.7	Napo' Nooa' tee'ke, Kumponing-koo mee'du'piari teie kara masika'antavura aaka'nareng ta'nampuu' tee baurukaa' ninka domamparii'naang, Kumponinge siingoravuio' kapoo'koo mme' oro'paravaung-koo. Nooa'ke tee' nkoarama ookara nantoong kansi'koo-nupoong kiimata-koo-nupoong sira'puru'. Ee'noko Kumponinge tee naning koonto' tampuu', barenku-pina' miru'ui masika'antavuko oovura.
HEB.11.8	Eebaraami' tee' nari'ke, masika'anta-po'nung. Tee'koo Kumponinge bokuvura nii'noo'aape te' tokoo maraka-antavuu'noo' tee avuu'naang botovuio' meumpura tenkenuu' tamung noru'ua' tokoo beainoo'. 
HEB.11.9	Teketa tee ninka masika'anta narung ninka damisimaiari otou' temeensi'koo maraka-antavuu'nameensi'koo, akokameensi'pina' noru'uma, kaandesi-koo kaniarama nanuko'. Ee'noko bauring Aisake' tee'ke, napo' tee Jeekopi' ba'dompeng nari' barenku okonakang Eebaraami' ninka maraka-antavuru'nakang deempariri. 
HEB.11.10	Ai' teie tee uro'kanoo'ka oovuko' temono osi pankamono e'manui oto'namono Kumponinge kanivuu'namono.
HEB.11.11	Ee'noko napo' Seera'ke tee ninka masika'anta ninka iri' nkavuu' tooto' ke'de-koo poontoaraa'naang bane teni ee'nani pareaamanoo' divu'ke, ee'noko tenie tee maraka Kumponinge daamparavaunge avuu'nung-koo aroo'ari bauring tampa' paravuu'. 
HEB.11.12	Tee tee naning narung-eta baru' aa'na' pankara-ita nantoong karinga berempariru' mmau'noo' beento'nanka paning-kooning-pina', ee'noko napo' piisi'nanka pirung tapirue otoromaing-pina' deeru-paa'nanka, tee' nari' Kumponinge napo' maraka-antavuu'na'.
HEB.11.13	Teka teing aing ookara mme' masika'antavai boorou' kapoo' tee maraka-antavuru'nung ooaava', teka tamung isipo'keta nuuruupiaama aa'na' dotuariko' kansi'koo damisimainku sira'pariri kiimata-nupoong-pina' otoroi, osikaiaampuripeu'na' paaravaria'. 
HEB.11.14	Ai' teing temurii' nantoong tee' sira'paarimaing tee teing tasi'pariri otorong osi nii'noo' datavoroi otoroainoo' besi'aama. 
HEB.11.15	Te' osi porou'noo' norunoru'aava'. Norunoru'ai dei tee napo' doona ooaapeu' toro-koong. 
HEB.11.16	Teka tee te'noo' osi tampoo' oto'koo piavoromaing, te' ee'noo' paning-koonoo'. Tee' masika' noru'ampiri otong teie osi pankaing maamu-antaevuru'nung-koo.
HEB.11.17	Napo' tee'ke tee Eebaraami' bakaang masika'anta ninka boontunampuu' tee bauring narung masikung kirokai Aisake' Kumponinge paaravuio'; 
HEB.11.18	Tero tee Kumponinge Eebaraami' maraka-antavuma aa'puu',
HEB.11.18	“Aisake' baurukaa' teing da' okoruining tamparampaining.” 
HEB.11.19	Ee'noko dama'ke Kumponinge paaravuko tee Eebaraami' aroo'aru' tee baka bauring boontuvuu'naang, ee'pina' noru'uma, “Kumponinge tee nantoong napo' domang-anta-koo makosi, bane boo'nuka.” Ee'noko masika' Eebaraami'ke bauring boo'keta nkavuu'nung-pina' otong.
HEB.11.20	Napo' tee'ke teie Aisake'ke Kumponinge nauvuio' masika'antavura baurinketa Kumponinge biraankevureaina' nauvuretu', temainta Jeekopi' namainta Iiso.
HEB.11.21	Napo' tee'ke teie Jeekopi'ke boo'ke due'ura Kumponinge maraka-antavuu'na' masika'antavui Josepa' baurinketa kante Kumponinge biraankevureaina' nauvuretu', donsi'koo doonsinu'ari doonko kinkinura dootuu'arama.
HEB.11.22	Napo' tee'ke teie Josepa'ke masika'antavuu' tee Kumponing bakaang maraka-anta Isireeli-nupoong tenkenaavaina' Iisipi'keta te' maraka-antavuru'noo' osi, ee'noko tenang boo'ke due'ura tee maraka-anta masika'antavui minkuarama botoaru' dako'aava'naang te' Kumponinge be'antavuriainoo'.
HEB.11.23	Moosesi baumararing tee'ke, bane dauraronge˜ toire' donkaang tavu'koo botovuriko'nang teringe avororea' baku'uresi otoko' beekuri kaara-koo tee tooto' kirokai oovureta ponto'ario' Kumponing bakaang biraanke masika'antavuresi.
HEB.11.24	Napo' Moosesie tee' nari'ke, Ju'nupoong biikaang biraanke dama'nung masika'antavui tee bane Peero' baurange bauring deempuko, teka tenang panka'parara orokoarako'. 
HEB.11.25	Kumponing bakaning ninka nari' arikung tora'koo piavora tee-koo orara aarumo-koo kuunge batei oki'namu'koo otoi dotuaraa'naang piavoaruko', 
HEB.11.26	ee' noru'uma: baru' Kumponing bakaang Pako'pari'nii' nempui baike kune'koo tampa' masika' tee barenku nkavupeu'nung Iisipi'nunge dauraronge deing puru'ui otong moo' dama'ke nkavuaing noru'ui.
HEB.11.27	Napo' tee'ke tee biraanke masika'antavui Moosesi Iisipi'keta tenkenuu' avoroa' tee-koo daurarong bakaang iira-koo, ee'noko teke tee' nari' masikeevui otoko' Kumponing oo-paa' dutai oovuing-pina' otoi. 
HEB.11.28	Ee'noko dama'ke napo' Kumponinge tenkeng-antavuriaina' nauvuio' Moosesie masika'antavura tee Paroro Baari'koong˜ nkovuu' erenge karanaang siinkiaama tee koosinung˜ boo'koonge biurukaa' donkaang tutuna'nupoong kompuriaroo'naang Iisipi'nupoong biurukaa' besi'urima.
HEB.11.29	Napo' teing Isireeli-nupoonge naro'ke Kumponinge barampurio' masika'antavai tee pirung miring Urung pako'au' kansi'pina' koverenoo'ke kato, teka teing Iisipi'kooning kare-nupoong bata'aarima tee' nari' pako'koo paaravaama teke ke'nuru'ariru'.
HEB.11.30	Napo' tee' nari' Kumponinge botovuru'na' masika'antavai Jerikoo'nung parang ˜ke'munta-taa doonge koroaio' pesi'aru'.
HEB.11.31	Ee'noko tenie oranie Reeapi'ke tee', masika'antavura booaruu' teing ninka bakanariong Jerikoo'nupoong ninka taarapiikanuka ninka nari', teni domang-anta piavora tenaanka tapoka nkora Isireeli-koonaanka onkeonke'ureta pakuvuretu'noo'koo.
HEB.11.32	Ee'noko aming kapoo' nii'nung minkuama'naang? Ai' bateinang baru' makotua' aing aa'ning minku-koong: Kidion, Barak, Samson, Jepta', Deevita' naanka ee'noko Samuela', ee'noko teing nii'ning nakaro-nupoong˜ Kumponing bakaning. 
HEB.11.33	Teinge Kumponing masika'antavaama dauraronanka mmau' depetoaaru'nung, nantoong orenanka etuaarima koong-antavaaru'. Kapoo' Kumponinge teing-koo maraka-antavuu'ning kompau'. Laioni-nanka-koo karang avo'aaru'. 
HEB.11.34	Teinge nta' karauviaana sirivaa'au'. Bainatu-koo i'ang-eta tampa' mmariau'. Bane aruaru'nukai teka paaravaama teinge apoo'aariko'. Tavu'koo iirakutavariko' ee'noko damisimainku piatooronuka˜ mmari'antavaariko'. 
HEB.11.35	Nii'ning maniku' dotuariko' biikaning boorou'ning domampariko.
HEB.11.35	Ee'noko napo' nii'ning-koo teinge too'de-nupoonge oraka' nari' oto'koo etuaariko teing koonto' aroo'aria', teka baike tora'koo taura'pariko' boo'keta daa'arima tampara otooto'koo otoroaina' noru'ariri. 
HEB.11.36	Teing-koo nii'ninge aing aa'ning tora'paako': akapeu', mura', dai'dovampaarima kiimatavaariko'. 
HEB.11.37	Kapange too'paarima dupisi'aariko', soo'ke meu' ke'me'aariko', bainatu dovange dupisi'aarima. Ata'aama sipisipi' dovang-koong mee'mee' dopa' kurumpariri nanaako'ning oraka' nkoaarima pore'antavaariko'. 
HEB.11.38	Teing baru' aa'na' tampeng anke kansi'koo osikaiaang ninka nari' oto'koo, makotua'. Tee'koo avitoitoi nanaama aa'ning-koo otoroko': mee'bora' sirakamaa'koo, miinairu-koo, kumpenairu-koo ee'noko kuvinairu-koo anke kansi'koo.
HEB.11.39	Teka bane teing baito-koo miring-po'nupoong, teka teinge tee nkavaava' ookara kapoo' Kumponinge maraka-antavuu'nung. 
HEB.11.40	Teka tee Kumponinge tampa' masika' o'noriaina' uro'kanoo'ka noru'ui teinge tutung opai nka-koo taura'puriaruu' nii' ninka nari' nkavampiaing deemparako.
HEB.12.1	Bakei teing iri' oparia' Kumponing masika'antavaako'ning aa'na' karinga deempariritaa' teing kamo' pankaing koromurimaung-pina' otorong. Tee'koo enang teing nii' iri'anta-maarima tee' oomaari otomaung-pina' noru'ampira nii'ke tee ookara manki'nanka ee'noko oraka' nkonanka nii'koo na'nampari dai'muri otomaing sipampira danto nari' iri' o'maria' kua'mariaing tee-koo deikoo'koo Kumponinge nii'koo uro'kanoo'ka miru'uu'nung-koo. 
HEB.12.2	Otori Jiisuu' narung-koo ookiri otorimaatoai, ee'nara niikaang masika'anta okovenung ee'noko dupe-antai. Ai' tee tee dotuaravaina' noru'ui avaru' tee sisikeera kune'koo aa'barata'koo; tee-koo maia'koo ampa'ou'; ee'noko enang tee Kumponing-koo tampavine-koo ba'nampari otong te' tanata nkoroma.
HEB.12.3	Ee'nara ee' noru'eriaing: nantoonge orenge tee oraka' nkoaako tee baka avaru' tee tora'koo, dii' tee' oraka' nkoraariko domang aruaru'doriaroo'naang. 
HEB.12.4	Dii' orara aarumo dimpa'koo karirariko dupisi'daariainoo' mme' basiraria'. 
HEB.12.5	Ee'noko dii' ampa'doru'ning tee' Kumponinge puring-antaruri tautaururu'na' baurukaa' tanturi, Daari Meekunge aa'pumanoo'ka,
HEB.12.5	“Ee nnuring, Ovoringe koong-antaruma kake'ii-antaruko tee tamunsi'nung-pina' noru'ema domang manki'doauka'. 
HEB.12.6	Ai' Ovoringe tee koong-antavurimaung teing piaavurimaing, ee'noko kiimatavurikoo' ookara baurukaa' tampurimaing.” 
HEB.12.7	Tee'koo koong-anta-koo bakei taura'darimaatoai. Kumponinge tee baurukaa'pina' nkorurimaung, ai' baa tee tooto' baumai koong-antavuaung otong? 
HEB.12.8	Dii' teie tee' koong-antaruriarui dei ookutuning koong-antavurimana' dii' teie baurukaa' masikeng deentariarupeu', tamung auning-kooning-pina' otoripeu'. 
HEB.12.9	Napo' ee' noru'eriai, niumatakaampi paramaaru'ning otorong koong-antamaariko teing-koo aroo'marimaing, tee-koo Niuma-koo tanuaang-aapenung-koo ee nii' deto basinoo' aroo'mariarupeu' domamuria'naang? 
HEB.12.10	Ai' teinge niumatakaampie tee batei oki'namu'koo oki'nareka' deemariko koong-antamaarimaung teing-koo makosina', teka teie Kumponinge deto basinoo' tampa' o'noriaina' koong-antamurimaung baka makosi-antamurimana' nari' meekupoong o'norii'naang. 
HEB.12.11	E'munung bateinang-koo ookara koong-antananka tee sisikeera-po'ning-pina' oro'paramang, tampa' dee'anta-pina' deea'. Teketa dama'ke koonto'nuka deemarira unaamori o'noriaing nii' baremarimaung-koo.
HEB.12.12	Tee'koo Deto purintariai diikaang bireng aruaru'nanka ee'noko miing tarua'nanka iveka'dariai. 
HEB.12.13	Ee'noko tampa' koonto'navunge nanirimaatoai nii'ning dii'koo miing tarua'nuka apa'dekoari'neenga, teka unaavoroi otoroai.
HEB.12.14	Ookara nantoong ninka mooa-koo oto'koo paarararimaatoai ee'noko meeka'dariri oto'koo. Naning meeka'paravaunge tee Ovoring oovuarupeu'. 
HEB.12.15	Tarerariaing nii'nunge Kumponing bakaang piaa bekoi'u'neenga, nii'namurii' ovoring siompui. Tee' oro' naning tonto doparopa-po'nung-pina' dii'koo dupura orari-antaruri'neenga.
HEB.12.16	Tarerariaing nii'nung naning maniku' ninka bakiaa' nkovu'neenga nii'noo' Kumponing noru'uaruu'neenga Iiso-pina', tee-pina' bakaang barenku meekung miru'nii' baavevuu'nuung-pina' duu-koo daang-koo. 
HEB.12.17	Ee'noko dii'ke noru'eri otong dama'ke nkoaru'na' tee biraanke barenku okovenung-pina' nka-koo piavoko Kumponinge tompimpuu'. Taung paari-anta-koona' otoaruu' bane ta'due duu'paru' aa'na' besi'uma.
HEB.12.18	Dii' teing miinani-koo kong-koo makosinoo' deea'noo' otoring tee' Isireeli-nupoong Sainai-namii-koo berou'na' aing aa'ning mantompaama: 
HEB.12.19	nta' aa'na' urung, mutaanang tunumparavaung, doroviru, tuuviri-koong aurong, ee'noko Kumponing-nung kara-koong aurong, ee'nung kara taaravaara avoreaama Moosesi nauau' bakearaa'naang, aa'puko,
HEB.12.20	“Baa tee naning amii kompuko deeko' nantoonge kapange too'paama dupisi'aavaing, bane aremurii', kau' karenaumo deeko' dupisi'aavainge.” 
HEB.12.21	Aa'na' avo'avoro' oro'parako Moosesie aa'puu',
HEB.12.21	“Ning aa'na' dankuranku'marama amoromaang.” 
HEB.12.22	Ee', dii' teing-pina' deea' kansi'koong-koo miinani-koo berou'ning-pina'; 
HEB.12.23	Teka dii' meepo' masipo' Saioni-namii-koo po'na' porining, osi pankamono-koo Kumponing Domantoo' bakanamono-koo, te' Jerusalema' paning-koonamono-koo, aing aa'ning otoromanamono-koo: 
HEB.12.24	koosinunanka mmau' deeru-paa'nanka naro' uumunuariri˜ aa'na' neranii'nanka; Kumponing baurukaa' kirokainku naro'ariri dootuu'arimaing, paning-koo miring daarinii'nuka; Kumponing Ee'nara Kara-simpe' ookara biikaang; ee'noko teing nantoong tampeng dupe-antanii'nuka biikaning tanuaananka; ee'noko Jiisuu', tee Meu'nung nerakung kara naroong-anta-koong; ee'noko tee ereng meeka'anta-koo mira'nii'naru' nii' Kumponinge piaa-koong, Eebelo' bakaang ereng-pina' deea' mero' piavoma karou'naru'.
HEB.12.25	Ooveri kupi'doria' otoriaing taara-koo tee karomatomaung. Tenang Kumponinge kansi'koonamii-eta' tautauvuriko kupi'orora kiimata-ita mmariaavaru'na' ooverira noru'eriaing dii' bakei aa'na' mmari'koo makosinuka deea' tenang paning-eta tautaururiko bei'bei'dariaing deeko'. 
HEB.12.26	Bakaang auronge tee temu'nung batei-koo kansi' biru'uko', teka enang tee maraka-antavari otong ee' minkuvuma,
HEB.12.26	“Napo' asi'namu'ke ninge dankampampaing kansi' narung deea', napo' paning tee' nari'ke, ookeng.” 
HEB.12.27	Anaare karanaare aa'puinaare “Napo' asi'namu'ke” tenaare ee' miru'ari otong: Teie tee kapoo' dankampuaing tee paa'aravaing, teing tamung nkovuu'ning teie, teing kapoo' dankang-koo makosi deeaing bii'ka bire'ariri otoroaina'.
HEB.12.28	Tee'koo nii'ke tampa' tampampimaatoaing tee paninung muu' nkavampiru'nung-koo dankang-koo makosi deeaung; 
HEB.12.29	Tee' nari' Kumponing-koo makosina' dootuu'marimatoaing mee'du'pimariri aa'na' amaiaa'mori, ai' niikaang Kumponing tee nta', ookara urusivumaung.
HEB.13.1	Dii' Karistoo'koo namaia' deentariri tee' nari' piaareeri otorimaatoai. 
HEB.13.2	Nantoong damisimainku diikanairu-koo poroko bau'ererima teke aasi'anta-koo ampa'doriauka' ee' noru'erima nii'ninge tee tee' nkoarima koosinunanka bau'aariko' noru'aava'. 
HEB.13.3	Teing kiimataroma otoroining domang dontong-anta-koo norunoru'ererimaatoai, dii' teing ninka nari' kiimatanava'koo otorining-pina' noru'darima. Ee'noko napo' teing nii'ninge oraka' nkoaarimaing norunoru'ererimaatoai, dii' teing ninka narung mono-kooning tasi'dariri.
HEB.13.4	Nampeesi tee tampara, oraka' minku-koong deea'. Tee' nari' tampa' tanatavampiaing toto'pampia', ai' Kumponinge tee kiimatavuriaing teing bakiaa'ke otoromaing ee'noko nampeesi orariaakoo'.
HEB.13.5	Oko'oko-koong aarumo dimpa'eri otomatoai ee'noko teing kapoo' ee'ning komperimaing dii'koo makosining-pina' noru'erimatoai, ai' Kumponinge tee aa'puu'nung,
HEB.13.5	“Ninge tee bakei si'dampiauka'. Ookara batei-koo pakurampiri tee' nari' o'nomatoaing.”
HEB.13.6	Tee'koo tasi'pampiri naruna' naruna' aa'pampimaung,
HEB.13.6	“Ovoring tee nkaang pakupaku, ning amorompauka', bane baie arekee' nkomuko.” 
HEB.13.7	Teing diikaning urantananka Kumponing bakaang kara dii' nauraariko'ning napo' noru'ereriai. Jiisuu'koo ima'ariri biikaang domang tampa' botu basiariru'na' norunoru'erira tee' nari' teinge masika'antavaako'na' paaraveri otoriai.
HEB.13.8	Jiisuu' Karistoo' bakaang aarumo tee tee' nari' otomatoaing, aa'noko ke'maaki', e'mung, ee'noko ookara doong-koo. 
HEB.13.9	Tee'koo amutemurii' dootuu'koong karai masikeng deeainge avitoitoi baranturiauka', taamang tovang-kooninge. Dii' Kumponing bakaang piaae diikaang domang puring-anta-koo makosi, teinge taamang-koong botonankai nantoonge minkuaamainge deea'. Nantoong teing siompaamaing pakuvuriarukoo'.
HEB.13.10	Nii' teing paning-koo meepo' oto'memuring Kumponinge piaamuri otoko pakupaku nkavampimanoo' ee'noko teing teva dootuu'nava kaandesi-koonava tarenukai teka pakupaku nka-koo makosiaava'. 
HEB.13.11	Biikaninge piristi' pankainankai Meepo'keta Aa'na' Meepo' ereng po'antavaako' orara aarumo tonta'koo, teka teinge kau' karenaumonanka biikaning mononanka ereng dakoaarima tee-koo osi-koo taapo'ke tai-antavaariko'. 
HEB.13.12	Ee'noko tee' nari' Jiisuu' osi pankamono-koo taapo'ka baike kune'uu' nantoong meeka'antavurii'naang baka bakaang erenge. 
HEB.13.13	Tee'koo nii' pankavitu-eta urikung aarumo tareaamaing-eta taapo' tee-anko merira tee porepoore' tora'pampiaing teie tora'puu'na'. 
HEB.13.14	Ai' anke tee osi pankamono tee' nari' dootuu' okora'ario' otoainamono oto'memuria' tero Jerusalema' noru'ampiko'na', teka nii'ke besi'ampimang temono osi pankamono dama' tavo'aravainamono. 
HEB.13.15	Tee boontunang niikaang karange e'mung nkoampimatomaung tee sipampiauka'nung nii'ke, tee Kumponing-koo tampa' tang-koong bakaang Pako'pari'nii'ke, Karistoo'ke, tampa' nkomuru'nung-koo nii', bakaang miring sira'pampima. 
HEB.13.16	Teing kapoo' dii' oto'derurining tankaamperima kapoo' tampeng nko-koo si'dariauka'. Tee ee'nung temurii' boontunang Kumponing dotuaramaung.
HEB.13.17	Teing urantananka biikaning kara siomperimatoai ee'noko teing-koo boong otorimaatoai, ai' dii' diikaang domang tee teinge tanatavai otong dama'ke Ovoringe simpe'uriko maku'aavaina' noru'ai. Teing taura'perereriko teinge dotuariri nkoaavaing, orarunsiaria'. Teing orarunsi-antavereriaing deeko' pakupaku-koo nkakiriauka'nung.
HEB.13.18	Kunsi-koo pakumererimaatoaing, ai' nii'ke tee noru'ampiri otong domang kuaa'mori o'norina' ookara kapoo'koo tampara aarumo narung nko-koo piamori. 
HEB.13.19	Ninge baru' aa'na' kontampiri si'damping tee' nari' kunsi-koo pakumerimatoo'naang dii'anko da'deng meaina'. 
HEB.13.20	Teie Kumponinge niikaang Ovoring Jiisuu' boo'keta daa'uu' sipisipi'nanka tarenara pankaing deemparaa'naang bakaang erenge kara naroong-anta o'paa' pinka'ura moo'muru'nung-koo; 
HEB.13.21	Teie ee'narai Kumponinge mooa-po'nunge ookara kapoo'nanka tampeng bakaang pia siomperi nkoveriaing-koo aruriaing. Ee'noko tee ninka Jiisuu' Karistoo' ninka nii'koo mintoomparama kapoo' dotu-antavuaing nkovuu'naang piamomaang meenasie araka ninka doong kante Jiisuu' okovui otomatoaina'. Tee' nari'.
HEB.13.22	Dii' mmaikori', ning enang dii'koo eentamaramaang dii'ke tampa' taaraverii'naang tee aung nkaang kara dii' daarirerompiring pakururiaing te' basinoo' baru' isipo' deea'. 
HEB.13.23	Dii'ke noru'eriaing tee nii'maiko' Timoti tee bakearing kiimata-doma-ita. Ning-anko due'ka pora deeko' beero'darampee'naang nee'ke. 
HEB.13.24	Tampara tamperiaing teing-koo diikaning urantanuka-koo, ee'noko teing ookara Kumponing bakaning. Teing Itali-nameensi'keta porou'ninge dii'koo tampara tampaamaang. 
HEB.13.25	Tee biraanke tee dii' ninka nari' otomatoaing. Ee', masikung.
JAS.1.1	Aung ane' karavoto˜ ninge Jeemisie daariamang tee Kumponing ee'noko tee Jiisuu' Karistoo'daang beekaang botovotonaa'ke. Tampa' tampamang dii'koo kivora-ita kenaanka muu' Isireeli-nupoong-koo avitoitoi purarenka'dariri otorimaing-koo.
JAS.1.2	Ee mmaikori', ni'ninka nari' Jiisuu'koo baitorarimaing, doturoturariri otorimaatoaing tenang kapoo' avutevu' parapaarananka kune'erima. 
JAS.1.3	Ai' dii'ke tee noru'eri otong tenang diikaang masika'anta teie parapaarai paararuriko tee, da'deng apukaruu'kiria' otorimaatoai. 
JAS.1.4	Ee'noko tee' pinka'dariri otorikotaa' koonto' ima'dariai Kumponing bakaang pia narung tampa' siomperima ookusii'eri, nii'noo' siperia'.
JAS.1.5	Dii'koo naning narung matau-koo apuka'parara tee Kumponing nia'uaing, tee ookara nantoong-koo avusiro', domang manki'oa', ee'noko teie avuaing tee. 
JAS.1.6	Teka tee baito ninka eentavaravaing noru' keekoo'arava', ai' tee keekoo'aramaung tee tee-pina' boo'a dovinge avitoitoi bereravumaung. 
JAS.1.7+JAS.1.8	Teie naninge ee' noru'uai: Naning noru' kenaankai tee kapoo' nkavuarupeu' Ovoring-eta, bakaang aarumo ookara naro'ke pinka'aravaung deemparako.
JAS.1.9	Teing ata'oinku nii'maikorori' teing dotuariai Kumponinge deto kompurimaung-koo. 
JAS.1.10	Ee'noko teing nantoong mmau'po'nupoong tee dotuariai Kumponinge doonko otoromanoo' tasi'antavuru'nung-koo, ai' teing tee-pina' kaakaa' napo' namu'ke boomaung. 
JAS.1.11	Duaa' tee uipaarii' naapu ninka daa'aramaung ee'noko baa'nanka mara'antavukoo', napo' kaakaa'nanka dua'arikoo' ee'noko tampa' oro'noo' tenang paa'arakoo'. Tee' nari' napo' teing nantoong mmau' kavo-po'nupoong paa'ariaing teing biikaning nko-nkonanka nkoaamaing.
JAS.1.12	Biraanke-nupoong teing nantoong parapaaranankai apukaruu'antavuriaung-koo, ai' te'mung ookara parapaarananka puru'aara teing tee biikaang moo' nkasiiaavaing, tee domang-anta Kumponinge maraka-antavuru'nung teing-koo tee pankaruntoompaamaing-koo. 
JAS.1.13	Tenang naninge parapaara kune'uma tosiarama aa'puauka', “Kumponinge orara nko-koo paaramumaang,” ai' naninge Kumponing orara nko-koo paaravuarupeu' ee'noko teie baka naning tee' paaravuarupeu'. 
JAS.1.14	Teka tee nantoonge kantena' parapaara kune'aako teie biikaang karaa' orarai narunge teing tosivurima barampurikoo' orara aarumo nko-koo. 
JAS.1.15	Teka tee karaa' domang-koo nare'ukotaa' oraka'nko basi-antavuu'naang, ee'noko teketa otokotaa' orara aarumo panka'parara boo' basiaraa'naang. 
JAS.1.16	Ee mmaikori' piaarampimaing, tarerariai dii'ka tosirarima nii'na' noru'eri'neeng, ai' Kumponing tee orara nko-koo paaramuriaung. 
JAS.1.17	Ookara kapoo' paning-eta pomaing teing tampeng naing, ee'noko ookara avuavu'nanka tampeng masikeng teing Kumponinge nii'koo depeto po'antavumaing tee Ookara Araka Okonara deempario'. Tee aampari'arava' araka narung naumurimaung. Mutaananameng tee-koo otoa'. 
JAS.1.18	Teie nii' baurukaa' deeng-antamuru' bakaang kara masikung taara-antamurira. Baka piavora tee' nkomuru' nii' tutuna'nupoong o'norii'naang ookara bakaning nkovuru'nanka-koo.
JAS.1.19	Ee mmaikori' piaarampimaing, tee aung noru'eriaing: Ookara naruna' naruna' namu'ke kara taaraverimaatoai, teka maku'koo ee'noko iira-koo iri'naruntaria' otoai, 
JAS.1.20	ai' naning bakaang iirai aarumo koonto' Kumponing bakaang narung tavo'antavuaung. 
JAS.1.21	Tee'koo teing aing aa'ning enang siperiai: aarumo ku'mi' ee'noko domang orarai maanto'ui oto'; ee'noko tee kara Kumponing bakaang dii'koo keempuko baroromperira aroo'eriai, tee tenaarei dii' domang-anta-koo makosinaare.
JAS.1.22	Tee kara tamung taaraverima tosirariauka', teka taaraverima nkoverimatoai. 
JAS.1.23+JAS.1.24	Ai' dii'ke ampa'dori siomperiaung deeko' dii' teing tee-pina' naning bakaang oing oorara-koo ooarama tenkenura namu'ke ampa'opeu' bakaang oing oro'oro'na'. 
JAS.1.25	Teka tee Kumponing bakaang kara koonto' unaa-anta-koong, ee'noko baa tee naning tee kara kuung oovumatoaing kapoo' nauvumaung nko-koo ampa'oa', teie tee bakaang nko-nko-koo kuunge biraanke nkavuaing.
JAS.1.26	Naning dootuu'nung tamparama bakaang karang makosina' minkuvuaung tee, bakaang domang tosi-antavarapeu' ee'noko bakaang dootuu' daange. 
JAS.1.27	Tee dootuu'koong aarumo kiiroraa' masikung ee'noko pituaravaung Niuma Kumponing-koo uro'kanoo'ke tee aung: Naning maantuaara' ee'noko teing naaroonku beero'urima pakuvurimatoai ee'noko naning baka tanatavari otoai kansi' bakaang aarumo orari-antavu'neeng-koo.
JAS.2.1	Ee mmaikori', niikaang Ovoring Jiisuu' tee ee'nara urikamu'keta Kumponinge Pako'pari'nii' domamurira taremuriainoo'koong, tee daurarong˜ meenasi okora'. Tee' masika'antaveri otori nantoong daunaro' oovererima siivenke'ereria' otoriaing. 
JAS.2.2	Aa'noko deeko', naning tampa' nepunepu'nii' diing tovang kooro-kooning kurunii' dootuu'nava-koo kuung poko, napo' naning ata'oi' nari' porepeu' te', mononopa' dere' kurunii'. 
JAS.2.3	Ee'noko tenaanka-koo tee tampa' nepunepu'nii'koo doororaripeu' ee'noko mooni' mmau' dua'upeu'na' noru'erima aa'peripeu', “Pinau, aa' pora tampa' ba'naniai,” tee ata'oi' aa'perima, “A, duuku'darava' basi ba'naniai.” 
JAS.2.4	Tee' nkoverima nantoong tankaamperima makotua'na' simpe' nkonuka˜ deeng-antararimaung daang matau oraka' siomperi siivenke'ererima. 
JAS.2.5	Ee mmaikori', taarameriai, nantoong kansi'nupoonge ata'oi'nuka tampaarimaing bii'ka duuku'nuka deea', ai' Kumponinge teing miru'uru'nung tee-koo aa'na' baito-nii'nuka otoroo'naang ee'noko tee'koo bakaang muu' okovuriaing tee' maraka-antavuru'na' teing-koo tee pankaruntoompaamaing-koo. 
JAS.2.6	Teka dii'ke tamunsi'nupoong tamperererikoo' teing ata'oi'nuka. Teka io' noru'eriai, teing mmau' kavopo'nupoong teing iki'antaraarimaing ee'noko diikaang komaaru˜ namu'ke maku'eriaruko tuutunang˜koo donkong-antaraarikoo'. 
JAS.2.7	Ee'noko Jiisuu' bakaang miring pankaing akapeu'aakoo', tee miring dii' biraankerariru'nung.
JAS.2.8	Daari Meekung-koo narung boto pankaing otong aa'pumaung,
JAS.2.8	“Dake tee naning da'koo due'nung daka piaararamana' nari' tee' piaaveaing.” 
JAS.2.8	Tee tenaare makosina' dupe-antaverira deeko' tampa'. 
JAS.2.9	Teka siivenke' nkoveriaing deeko' tee dii' oraka' nkoraririning ee'noko teie botoi tompinturi otong tee toto'perining deentariko. 
JAS.2.10	Ai' baa tee naning ootukunung boto tampa' siompuma nii'navu' toto'pura deeko' teie tee ootukunung boto naro'ka toto'puinung. 
JAS.2.11	Tee ee'pina', Kumponing bakaang boto-koo nampeesi orarieauka'naare nanaare minkuvua', napo' naning tavema dupisi'eauka'naare minkuvuu'. Teka dake teing-koo aa'nopeu' nampeesi orariea' naning tavema dupisi'epeu', tee'koo da' tee boto toto' deentaring.
JAS.2.12	Dii' teing Karistoo' bakaang boto-koo kuunge unaarori otorimaing, tee'koo tampa' karerima unaa-antareerimatoaing, ai' dii' teing teie botoi Karistoo' bakaange simpe'ruriaining. 
JAS.2.13	Kumponinge tee piaavuria' kiimatavuriaing teing nantoong piaa oro'antavaavauka'ning. Teka piaa oro'antavaako deeko' teie napo' piaavurira baari'antavuriaing kiimata-ita.
JAS.2.14	Ee mmaikori', naninge aa'pui dei, “Ning masika'anta oto'memung,” teka nko-nko otoa', tee-koong sinang aming? Temurii' masika'antai ee domang-antavupeu'? 
JAS.2.15+JAS.2.16	Nii'noo' naning narung Karistoo'koo nii'maiko' aa'ning-koo apuka'parako duaana-koo ee'noko taamang-koo, ee'noko dii'koo narunge tamung aa'pupeu' tee, “Pinau, bera duaanararavai ee'noko pooruai,” teka kapoo' avua' tee mono-nameng-koo apuka'pari otoining-koo, tee-koo aming basiarapeu'? 
JAS.2.17	Tee'koo tee masika'anta nko-nko oto'evuaung tee boo'. 
JAS.2.18	Naninge aa'muko “Tamung masika'antavanko Kumponinge domang-antamuaing,” ninge aa'pampeu', “Aia' io' dakaang masika'anta nko-nkoropa baito masikung deeko' naumeai, ee'noko ninge nkaang masika'anta naurampai nkaang nko-nko-koo sira'pario'.” 
JAS.2.19	Dake tamung masika'antavei aa'pemaung, “Kumponing tee narung,” teka temurii' masika'anta makosi deea'. Teinge ma'narie tee' nari' masika'antavai otorong, ee'noko Kumponing meumeevanuka tasi'pariri dankusi'kaamaunge kera'pariaina' noru'ai.
JAS.2.20	Da' tee naning masika'anta-koo daunaa'anta oto'derung arekee', nau-antarama'naang piaromaang tee temurii' masika'anta manta'paravaung tamung sinangropa? 
JAS.2.21	Noru'ea' ee tee niuma Eebaraami' nko-nko-koo Kumponinge naning koonto' tampuu'nung tenang tee bauring Aisake' boontunampuu'naang nkoaru'nang? 
JAS.2.22	Ooveko teie nko-nkoi masika'anta dupe-antavura makosi-antavuu'. 
JAS.2.23	Tee' meumpuio' tee Daari Meekung-koong kara dupearu' aa'pumaung,
JAS.2.23	“Eebaraami'ke Kumponing masika'antavuio' Kumponinge naning koonto' tampuu'.” 
JAS.2.23	Ee'noko tee Kumponing bakaang navumai tampari otomaung. 
JAS.2.24	Ooveko, naning tee nko-nko ninka nari' masika'antavuko deeko' Kumponinge naning koonto' tampupeu', masika'anta narung-koo deea'. 
JAS.2.25	Ee'noko napo' teni Reeapi, orani, tee' nari'ke, nko-nko ninka nari' masika'antavui tenaanka Kumponing bakanaanka botovotonaa'ka bokuvureta napo' beekaning kare-nupoong-koo koono-antavuresi mo'minge sivuresio' Kumponinge koonto'nani tampuu'. 
JAS.2.26	To'biiario' aa'pamaang, tee' nari' tee mono domaangropa tee boo' tee-pina' masika'anta tee'ke, nko-nkoropa tee boo'.
JAS.3.1	Ee mmaikori', nantoong mmau' nau-antananka deeng-antarariauka', ai' dii'ke tee noru'eri otong nii' nau-antanuka teing deepo' simpe'muriaining. 
JAS.3.2	Nii'ke ookarai amutemurii'ke bekoi'ampimaung kara sikuri'ke minkuampima, ee'noko naninge karoma kapoo' orara minkuvuauka'nung deeko' tee tee naning koonto' masikung, bakaang mono ootukunung tampa' tarearamaung. 
JAS.3.3	Napo' tevoro' oosinavoro' deeko', nii'ke aini oki'navu' karang-koo dusi'ampiko tevoro'koo koinampira tee ootukunavoro' nii' piamorimana' nanukoo' tevu' beeto'ampima botoampipeu'nairue. 
JAS.3.4	Napo' aarerinanka˜ ooveriai, aa'na' pankenanka, piong purinto'ke bii'urimaing, teing tee'ke, oki'navento'koo boo'e-navento'koo kaputeninukai koong-antavaario' nanaamaunge piavoromanoo'ke. 
JAS.3.5	Napo' meneng tee'ke, tee oki'naa kapoo', teka kapoo' pankeng nkovuma daangamparapeu'. Pora' pankaing tee oki'namo'keta nta'ke taivumaung. 
JAS.3.6	Tee meneng teie nta'ke. Kapoo' orarai maanto' mono-koo meu'ke otomaung. Teke otoi toko-ita doompeto ookara mono orari-antavukoo' paro'uma mosianung okora'ario'.
JAS.3.7	Ookara kapoo'nanka amutemurii' kau' karenaumo ee'noko barennanka napo' kakanaamaunanka ee'noko pirung-koonanka teing data-anta-koo makosi; data-antavaarimaung nantoonge. 
JAS.3.8	Teka naning otoa' meneng data-antavupeu'nung, tee dooroompari oto' deeaung, orara, ee'noko boo'kooninge doparopai maanto'ke. 
JAS.3.9	Teie narunge menenge nii'ke Kumponing tee Niuma tampara tampampimaung ee'noko napo' teie narunge menenge nantoong barakosi'arampikoo', teing Kumponing-pina' oro'antavuri nkovuru'ning. 
JAS.3.10	Teka tee narung karang-eta tampa' minkuampikoo'; napo' barakosi' minkuampikoo'. Ee mmaikori', tee' makosina' deea'. 
JAS.3.11	Arekee' tee pu'anta, dinkung narinkung-eta ntong tarii' ee'noko ntong tokaa' naro'ke bakoarepeu'? 
JAS.3.12	Arekee', mmaikori', tuare-navari-koo ee mou-koong sinang bi'upeu'? Napo' mo'ming-naving-koo ee bia-namoni' teke bi'upeu'? Makotua'. Napo' pirung-eta ntong tarii' nke'koo makosi deea'.
JAS.3.13	Baa naning matau ee'noko norukasi' dii'koo? Makosi, tampa' otoi tee bakaang matau oro'antavuaing matauna' dooroompari tampa' nkovuma. 
JAS.3.14	Teka diikaang domang-koo mamairo ee'noko pankaing-pina' noru' otoko deeko', dii' matau-po'nupoong-pina' daangantarima kara masikung daka'periauka'. 
JAS.3.15	Tee' oro' noru'nanka teing paning-eta poa', teka teing aing kansi'kooning noru'; Tanuaang Meekung-etaning deea', Sietani'ketaning. 
JAS.3.16	Ai' are' tokoo mamairo, baka-noru', ee'noko pankaing-pina' noru' oro'paravainoo'ke teke turang otong ee'noko amutemurii' oraka'nko otong. 
JAS.3.17	Teka tee temurii' noru' matau paning-etaing tutuna' tee pituari oto' deeaung, teketa mooa-anta, banainge oto', noru' barorompari oto', piaae maanto', ee'noko nii'ning sinang tampeng, siivenke'ari noru' otoaruko, ampirinung dovang nari'. 
JAS.3.18	Ee'noko teinge mooa nkonukai tee mooa-koong sinang keempaakotaa' tee koompari oto' sinang kavaavaing.
JAS.4.1	Aminankai tee tata' dovang turanturang, kare tavo'antavumaung dii'koo meu'ke? Tee aa' tee teinge diikaning karaa'ke naruna' naruna' domang manki'antaruriko kare basiaramaung. 
JAS.4.2	Dii'ke karaa'erimaing nka-koo makosiriaruma nii'ning mamairorarima dupisi'erererimaung. Napo' dii'ke nii'ning oto'evoromaing kong-koo kevi'erima tavu' tutumperimaung pari'ererii'naang teing. Teka dii'ke nkaveriaung aa'noma: nii'nang Kumponing-koo eentarariaruma. 
JAS.4.3	Ee'noko nii'nang bane nia'eriko Kumponinge aruriaung tamung karakaraa'koo oto'derurii'naang piarorimaung-koo, Kumponing dotu-antana' noru'eriaruma. 
JAS.4.4	Dii' bakei nampeesi orariaamaing-pina' makosinuka, ai' dii'ke Kumponing bakaning miru'nii'nukai kansi' bakaang aarumo karaa'erima Kumponing ninka aa'na' munte'nupoong deeng-antararimaung. Ee', baa tee naning kansi'aapening piaavuaing tee baka Kumponing ninka turani' deemparing. 
JAS.4.5	Arekee' noru'erimang? Daari Meekunge ee daang minkuvuu' aa'puma,
JAS.4.5	“Tee Tanuaang Meekung Kumponinge nii'koo otoo'naang amuru'nunge tee nii' karaa'muri pia-antamurimaung Kumponing-koo narung-koo aroo'mariri o'norii'naang.”?
JAS.4.6	Ee'noko Kumponinge tee' tampa' nkomurima teie napo' piaamuri bakanavung siong-koo pakumurimaung bakaning tampa' nkonanka-koo dau pau'ui. Tee'koo Daari Meekunge aa'pumaung,
JAS.4.6	“Kumponinge turampurimaung teing baka daanganuka, ee'noko piaavuri pakuvurikoo' teing boonko noru'ariri otoromaing.” 
JAS.4.7	Tee'koo Kumponing-koo boonko otori tee Sietani' turamperimatoai dii'ankoita mmaruaina'. 
JAS.4.8	Kumponing-koo due'antarariai ee'noko tee Kumponing due'aravai dii'koo. Dii' oraka' nkorarimaing bere'darira tampa' nari' nkorarimatoaing, ee'noko dii' tunsi paakanuka noru' narung deentariri domang kiiroraa'po'nupoong otorimaatoai. 
JAS.4.9	Orarunsirarima birontarimatoai diikaang oraka' nkonanka tasi'perima. Teing-koo benkeng siperi maia'doriai. Doturotu siperima napo' mi'miinkirorimatoai. 
JAS.4.10	Ee'noko Ovoring-koo tee' amaiaa'doriko teie deto i'anturiai.
JAS.4.11	Ee mmaikori', dii'ka oraka' minkureeria' otoai. Baa tee naning ba'maiko' oraka' minkuvuma simpe'umaunge tee boto oraka' minkuvuma simpe'umaung. Teka dake tee boto simpe'eaing deeko' da' boto siong deea', da' makotua'na' boto simpe' deeng-antararamang. 
JAS.4.12	Nii' narung daurarong˜ boto amurimaung oto'memuring, ee'noko teie deeko' simpe'muriaing. Napo' teie deeko' makosi nantoong domang-anta-koo nii'noo' orari-anta-koo. Ai' da' Kumponing-pina' basi noru'darama ee tee' simpe'erimaunge nantoong?
JAS.4.13	Arerai da' aa'pemaatomaung, “E'mung nii'noo' tane' deeko' temono-ita temono-koo mee'naang ee'noko namare' teke o'noai baavenang-koo mooni' barampama.” 
JAS.4.14	Dake aa' tane' noru'ea' dakaang otooto'koo otoaina', ai' da' tee tee-pina' kamo' batei oki'namu'koo oro'parama namu'ke paa'aramaung-pina'. 
JAS.4.15	Teka dake aa'pei dei makosi, “Ovoring bakaang pia-koo deeko' nii' domamariri aunanka nkoarampiaing.” 
JAS.4.16	Teka dii' ee' nkorarimaung, miring pankaintarima daangantarimaung. Tee tee' oro' baka daangang tee orara. 
JAS.4.17	Tee'koo tee naning aarumo koonto' noru'ui, teka nkovua' otong, tee tee oraka' nkoaramang.
JAS.5.1	Enang ooveriko dii' kavo mmau'po'nupoong, enang bairarima birontariaing arikananka kune'eriaining-koo. 
JAS.5.2	Ookara kapoo' diikaning teing dera'oroaining ee'noko diikaning mononopa'nanka pumpu'ke taiaavaininge. 
JAS.5.3	Ee'noko diikaang kooro ee'noko siliva'nanka takarau'oroaing, ee'noko teie takarau'noo'ke tee diikaang mosii' sira'duriko tora'kiriaing nta'ke kate'during-pina'. Dii'ke tamung oosierimaung-koo teinankai tuumpiruriaing asi'na'mung Ovoringe simpe' nkovuko. 
JAS.5.4	Ooveriko, teing dii'koo mintoomparimaing mintoong daaka'deraariko tosiererima moo' pinka'evurererikoo', ee'noko tee ee'nara mooni' baku'erimaung Ovoring Iirakuta-koo punkang-koo biromparamang, teing kavu'nupoong biikaang birovirong ninka. 
JAS.5.5	Ee'noko dii' teing nantoong koonto'nuka tuutunampererima dupisi'erererimaing bii'ka avo'avo'daariaruko; 
JAS.5.6	Anke kansi'koo otoritaa' tee dii' ookara kapoo'nanka piarorimaing oto'derurimaung, ee'noko teing-koo doturarima otorikoo' Ovoringe tuutunanturima mosianung-aape botoruriaina'mung nemperi, pooro' pina' tamung doreng-antavarima te'mung domang tampe'aariaina'mung nempaamana'.
JAS.5.7	Tee'koo, ee mmaikori', teinge tee' oraka' nkoraariko mii'kiri otoriai poaina'mung nemperi. Ooverimang tee naning mintoong bauko sinang petaa'oainoo' nempui ka'duuari otomaung tee taamang tampara kansi'keta nkavuaina'mung noru'ui. Tutuntoma-ita bera o'domai basi tampa' tarevumaung. 
JAS.5.8	Dii' tee'ke, ima'dariri ka'duurariri otorimaatoai, ai' Ovoring poaina'mung tee doong due'uing. 
JAS.5.9	Minkuminkureeria' otoai, ee mmaikori', tuumpiruri'neenga. Ooveriko, tee Simpe'nko˜ tee karanaang-koo donkonui otong. 
JAS.5.10	Ee mmaikori', teing urikupoong nakaro-nupoong˜ io' oovereriaing, tee Ovoring bakaang miring ninka kareaako'ning. Teinge arikung kune'aama ka'duuariri otoroko'na' tampa' tasi'perira siomperiaing. 
JAS.5.11	Enang noru'ereriaing, teing turampaariko domang tampa' nari' otoroko'ning biraankenuka tamparampimaing. Narung tee Jop, bakaang domang maamuari otoko'na' taaraverimaunge amutemurii' manki'anta ninka, ee'noko tee' Ovoringe tampa' botu basi-antavuu'na' tasi'peri otong. Teie Ovoringe nii' napo' tee' nkomurimaung piaae maanto' deemparitaa'.
JAS.5.12	Ee mmaikori', ookara-koo daua ee' noru'eriai, o'nori marakamaria' otoai paning-aape ee'noko kansi'aape nii'noo' nii'ning kapoo' tampampima, teka masikung deeko' tamung “ee'” tamperiai, ee'noko masikung deeaung deeko' tamung “a” tamperiai, tuumpi kune'eri'neenga.
JAS.5.13	Dii'koo nii'nung manki' kune'umaung deeko' kunsiaravaing. Napo' nii'nung domang kuaa'oi oto' otomaung deeko' Ovoring kenavuma daangampuaing. 
JAS.5.14	Napo' dii'koo nii'nung siipavomaung deeko' dootuu'koo urantanuka-koo botoaravaing, ee'noko teinge tee kunsiaavaing duunie sisi'aama Ovoring bakaang miring-koo. 
JAS.5.15	Ee'noko baitoariri kunsiariko Ovoringe domampura deto i'ampuai tee. Ee'noko orara nko-nko nkovuu'nung deeko' tonta'antavevuai. 
JAS.5.16	Tee'koo diikaang oraka' nkonanka sirasira'darimatoai nii'ning dii'maikorori'koo. Ee'noko napo' kunsi-koo pakureerimaatoai taarevoroaina'. Ai' tee kunsi naning koonto' bakaang tee aa'na' purinto'po'nung kapoo' nko-koo. 
JAS.5.17	Eliasi tee naning tee' oro' nii'pina' bakaang aarumo, nii'na'mung tee aa'na' kunsiaru' apo'uaroo'naang beenaumo mare'koo bera ˜nau-taa kaara, ee'noko tee' nari' apo'uaruu' kansi'. 
JAS.5.18	Teketa napo' dama'ke kunsiario' paning-eta apo' pou', ee'noko kansi'ke bakaning sinananka tavo'antavuru'.
JAS.5.19	Ee mmaikori', dii'koo narung tampara aarumo sipui pooarako deeko', narunge koong-antavuaing tee. 
JAS.5.20	Noru'eriaing, baa tee naninge tee pooaru'nung koong-antavuaing teie tee bakaang tanuaang boo'parapeu'noo'keta domampuing. Bakaning mmau' orananka tonta'aravaing deeng-antavuing.
JAS.5.20	Basi te'.
1PE.1.1	Ninge Piitai teie Jiisuu' Karistoo'koong kara-okomui-nkai daarirerompimang dii' Kumponing bakaning miru'nisinuka-anko, damisimainku deentariri otorimaing anke kansi'koo, Jerusalema'keta bata'daariko aa'nairu-koo otori: Poontusi, Kalesia, Kapadosia', Eesia ee'noko Bitinia. 
1PE.1.2	Dii' teing Kumponinge Niumai temu'keta tasi'durira miru'ruru'ning, ee'noko teie Tanuaang Meekunge meeka'antaruru', Jiisuu' Karistoo' meumperii'naang, ee'noko bakaang erenge kiiroraa' antarurii'naang. Biraanke ee'noko mooa dii'koo beremparavaing.
1PE.1.3	Biraankeampiai tee Kumponing, Bauma teie niikaang Ovoring Jiisuu' Karistoo'. Teie aa'na' piaamurira baurukaa' deeng-antamuri ponto'antamuru' nerakung domaang-koo domang purimariri nooruupiampii'naang maneena' o'noriaina'. 
1PE.1.4	Teie tee, Jiisuu' boo'keta daa'antavuu'noo'ka tee' nkomuru', baurukaa'koong barenku kompampiaina' tasi'antamurima, tee ee'nung dera'paa', orariaravaung ee'noko paa'aravaunge. Kumponinge tee tampa' tarereruri otokoo' teka paning-koo. 
1PE.1.5	Ee'noko masika'antaveriko teie bakaang iri'ke dii' napo' tarerurimatoo'naang bera tee domaang otoi-oto' oko-antaruriainoo'ke basi. Aa'nung neriari otomaung Kumponinge sira'koo te'mung asi'na'mung sirakura' oko-antamurira. 
1PE.1.6	Tee'koo doturoturariri otoriaing tee doturotu pankaing dama'nung noru'eri bane parapaara arikananka kune'erima anke kansi'koo. 
1PE.1.7	Teing arikananka teing diikaang masika'anta paara-kooning, dii' diikaang baito taa'ni'poi otoaing deeko'. Kooro tee paa'koo makosi bane nta'ke ivai'uma paara-antavaamaunge tee taa'ni'anta-koo, teka diikaang masika'anta kooro-koo dau basinoo' tampara Kumponing-koo, ee'noko tee'koo teie parapaarai nta'pina' paararuriko diikaang baito taa'ni'poi otoaing deeko' tee aa'noaing: daangang, meenasi ee'noko miring pankaing aruriaing Jiisuu' Karistoo' toroaravaina'mung.
1PE.1.8	Dii'ke tee, bane ooveriaruko'nunge, nka pankaruntomperimaung tee. Napo' tee'ke enang ooveria' otoring tee, teka masika'antaveri otong ee'noko karange minku-paa'na' deto doturarima doturoturarimaung. 
1PE.1.9	Ai' dii' teing tee kapoo' Jiisuu'koo baitorarima piarorimaung nkaverimaing, tee tee diikaang uraang˜koong domang-anta.
1PE.1.10	Tee domang-anta tee, teinge nakaro-nupoonge˜ urikupoonge Kumponinge avusiro'ari biraankemuriaina' naumaariko'ninge tampa' tasi'koo eentavarima besi'aako'. 
1PE.1.11	Tanuaang Meekunge Karistoo'ketainge ee'nara baikearara ee'noko dama'ke meenasi nkavuaina' sira'puma karantavuriko˜ bateinang ee'noko naninoo' noru'koo piavoroko'. 
1PE.1.12	Teka Kumponinge nauvuru' tavo'kuaroo'naang tenang teing otoroko, teka dama'ke, enang-pina' dii' otorimaatomanang makosinang. Ee'noko enang Kumponinge tee Tanuaang Meekung paning-eta botovuio' pakuvuriko nii'ninge tee doorenang tampara sira'paama nauraarieeng, teing nakaro-nupoong biikaang minkunaa ninka manta'pai. Aing teing, bakei, koosinunankai aa'na' tampa' oo-koo piavorokoo'.
1PE.1.13	Tee'koo diikaang onou maamurariri otoriaing Kumponing dotu-antaveriaina' besi'eri, tarerariritaa', te'mung Jiisuu' Karistoo' sira'pari poaina'mung Kumponinge avusiro'ari biraankemuriaing tee narung nooruupieri. 
1PE.1.14	Ee'noko Kumponing baurukaa' kara sionuka deentariri tee aarumo mono bakaang pia siong tero amakorariri nkorariko'nung nkoveriauka'. 
1PE.1.15	Teka tee' ee'na' tee ee'nara dii' bokururu'nung meeka'pari otomana' nari' dii' meeka'dariri otoriaing ookara nkoveriaining-koo. 
1PE.1.16	Tee' Daari Meekung-koo Kumponinge aa'pumana'koo,
1PE.1.16	“Dii' meeka'dariri otoriaing, ai' ning tee meekung.” 
1PE.1.17	Kumponing Diuma tamperima tee tanatarariaing, ai' tee tee ee'nara Kumponing Simpe'nko˜ ookara-koo biikaang nko-nkonanka-koo makosina', bane aremurii' naning. Aing batei-koo ootukuning-koo damisimainoo'ke otorimaing-koo diikaang aarumo koontariri otoriaing tee-koo meerupirariri. 
1PE.1.18	Dii'ke noru'eriaing dii' teing napo' moo'duru'ning tevung-eta tampoo' be'koo kaari'dariko'navung-eta diikakatauro biikaang minkunaa sintokosintoi-koong siomperiko, ee'noko tamung moo'duria' kapoo'ke orariaramaing-pina' oro'ke, aa'noko kooro ee'noko siliva'. 
1PE.1.19	Teka teie erenge maku'paa' Jiisuu' Karistoo'koonge moo'duru' teu kampianu oroo'dopanu kiiroraa'nu ereng parekavaako'nu-pina' nari' miru'ari. 
1PE.1.20	Tee tee temu'keta miru'nii' kansi' pupu'aravaruko-ita, teka teie Kumponinge oro'antavuu' tenang tee-koo batei-koo asi'noo'ke dii' paku-koo. 
1PE.1.21	Tee-koo ee'nung-koo dii'ke Kumponing masika'antaverimaung, tee aa'nung tee Jiisuu' boo'keta daa'antavura meenasi avuu'. Tee'koo diikaang masika'anta ee'noko nenneng Kumponing-koo otoaing.
1PE.1.22	Enang tee dii' tee kara masikung siomperira diikaang domang tee kiiroraa'dariring ee'noko dii' piaa masikung ninka piaareeri otoring. Tee'koo naruna' naruna' aa'na' piaareeriai diikaang domang-eta namaia'pina'. 
1PE.1.23	Dii' teing neraka'daririning, tee booauka'nung-eta ponto'dariru'ning, booaing-eta deea', teka teieta Kumponing bakaang kara-ita domampari oto'keta. 
1PE.1.24	Daari Meekunge aa'pumana',
1PE.1.24	“Ookara nantoong biikaang domaang tee baa' pina' namu'ke boo', ee'noko biikaang meenasi tee iioo' pina' namu'ke mara'oma tankavarakoo', teka tee Kumponing bakaang kara tee tee' nari' otomatoaing.” 
1PE.1.25	Tee aung kara tee ee'nung doorenang tampara dii'koo daankiampimaung.
1PE.2.1	Tee'koo dii'ke taapo' tonta'eriaing teing aing aa'ning: too'deng, tositosi, kara narunge navu, mamairo ee'noko amutemurii' miring orari-anta. 
1PE.2.2	Teka dii' aa'na' peera-antarariaing tee-koo kara-koo pituaravaung-koo nerakau'nuka noonoo'koo narung-koo peeravoromana', tee dii' panka'antaruriaing diikaang nerakung domaang-koo makosina'. 
1PE.2.3	Ai' teie domang-antaruriko dii'ke tee Ovoring tampa' mantomperu'nung. 
1PE.2.4	Tee-anko pori otomatoaing tee ee'nara boia' domantoo'anko nantoonge tompimpau'nung-anko, teka Kumponing-koo dutakanoo'ka tee miru'nisi ee'noko domange dai'. 
1PE.2.5	Ee'noko dii' tee'ke tee-pina' kapang domantoo'nuka otoriaininge tanuaang-aapenava pava-koo tee ninka nari' kanirariri meeka'nisinuka piristi'navitu deentariri tee' tanuaang-aapena' boontunantarima Kumponing dotu-antaveriaina' Jiisuu' Karistoo'koo kuunge. 
1PE.2.6	Ai' Daari Meekunge ee' minkuvui otong,
1PE.2.6	“Ee aing, Saioni-namono-koo tee boia' domantoo' e'maniang tumanung bempansing, tere' ee'nare' kunku'doi'koo miru'nisi-nare' ee'noko maku'paa'nare'ke, ee'noko baa tee naning tee masika'antavuaing tee maia'anta-koong deea'.” 
1PE.2.7	Dii'koo ee'ning-koo tee, Jiisuu' Karistoo', masika'antaverimaing-koo tee ee'nara domange dai' ee'noko maku'paa', teka teing-koo tee masika'antavaavaing-koo tee tee maia'anta, tee' Daari Meekunge aa'pumana',
1PE.2.7	“Tere' ee'nare' kapanare' pava kaninukai poore'aama dua'au'nare' ookutunava-koo e'manianare' tumanare' deempario' tasi'pau' dama'ke.” 
1PE.2.8	Ee'noko
1PE.2.8	“Tere' tere' ee'nare' nantoong tupang-antavurira dua'antavuriainare' teing.” 
1PE.2.8	Teing tupampariainoo' tee teinge kara meumpaavaung-koo tee', teing tee' oro'nuka dua'koo miru'uru'na'. 
1PE.2.9	Teka dii' teing ee'ning Dauraronge˜ miru'nii'nuka piristi'koo, meekavitu, Kumponing baka bakanupoong, dii'ke kapoo' bakaang nko-nkonanka tampeng sira'antaevurimatoaining, tee ee'nara dii' mutaanang-eta bokururira bakaang araka ta'nimpaarii'aape si'duru'. 
1PE.2.10	Tero tee dii' nantoong deeaing, teka enang tee dii' teing Kumponing bakaning nantoong deentaririning. Tenang ee'nang tee Kumponing bakaang piaa komperiaruko'ning, teka enang komperi otong tee piaa.
1PE.2.11	Ee mmaikori', dii' teing tavora-nupoong ee'noko damisimainku-pina' anke kansi'koo otoriko ninge eturampiri aa'dampimang: Donta'dariri otoriai mono-aapening piananka-ita teing dii' domang turanturi otorimaing-eta. 
1PE.2.12	Mutaanang-nupoong-ankoi tampa' mataurariri otorimaatoai ee'noko oraka' nkonuka tantaariaing deeko' tenang Kumponinge kansi' beero'uainang diikaang nko-nko tampara tasi'paara Kumponing daangampaavaing teinge.
1PE.2.13	Ookara-koo teing-koo nantoong-koo pankenanka-koo boong otorimaatoai Kumponing dotu-antaverii'naang, aa'noko tee daurarong, ee'noko teing ovo'ma'nuka, 
1PE.2.14	ai' teing teing Kumponinge botovuru'ning oreng mero'aarima ee'noko tampeng daangampaarii'naang. 
1PE.2.15	Ai' Kumponing bakaang pia tee ee' otong': Dii'ke tampa'nkoi dooroong-antavereriaing teing mutaanang-nupoong kara tamunsi'nung minkuaamaing. 
1PE.2.16	Masika' dii' Moosesi bakaang botoi dai'daria' otong, teka ninge aa'dampimang dii'ke kapoo' orara nkoveriauka' dakaraka'peri aa'perima, “Karistoo'ke Moosesi bakaang boto-ita unaa-antamuio' ning taura'mari o'nong.” A, tee' deea'. Karistoo'ke unaa-antamuru'nung nii'ke kapoo' tampeng naing nkoampii'naang. Kumponing bakaning botovotonaa'nuka makosina' otorimaatoaing. 
1PE.2.17	Nantoong ookara makosina' deto basi-antavererimaatoai. Teing Karistoo'koo dii'marang piaaverererimaatoai. Kumponing-koo aa'na' amaiaa'dori otoriai, ee'noko kansi'koong daurarong deto basi-antaverimatoai.
1PE.2.18	Dii' bautaranuka diikaning pankeng tanataraarimaing-ankoi boong-koo otorimaatoai teing pankaing-antaverereri, tampa' nkoraarimaing naing-koo deea', teka teing oraka' nkoraarimaing-koo nari'. 
1PE.2.19	Naning tamung sisikeera-antavaako taura'paravaing deeko' Kumponing dotu-anta-koo noru'ui, Kumponinge tee biraankevuaing tee. 
1PE.2.20	Moo' aming nkaveriaing kapoo' orara nkoveriko mura'daariko taura'dariaing deeko'? Teka kapoo' tampara nkoverima baike kune'erii'naang dooroontariri otoriaing deeko' Kumponinge biraankeruriaing tee-koo. 
1PE.2.21	Ai' dii' teing tee'koo Kumponinge bokururu'ning. Karistoo' tee dii'koo baike kune'uu'nung dii' tee' nari' tee siomperi nkorarii'naang nau-antarurima. 
1PE.2.22	Teie tee oraka'nko nkovua', bakaang be'duu'koo tosi minkuvuko taaravaava'. 
1PE.2.23	Tenang teinge tee poore'aako teie tee teing poore'uria' maku'koo. Sisikeera napo' tora'pura mau'uria' teing, teka tee Kumponing-koo baka aroo'aru' koonto'na' simpe'nko˜ noru'ui. 
1PE.2.24	Teie tee baka bakaang monoi ookara oraka' nkonanka nkavuu' teka aa'barata'koo, nii' tee-koo oraka' nko-koo moompira tee-koo aarumo koonto' narung-koo domamariri o'norii'naang. Dii' teing teie dato'nankai tee-koonge unaa-antarurining. 
1PE.2.25	Ai' dii' teing poorariru'ning sipisipi'pina', teka enang tororaririning tee-anko diikaang tanuaang sipisipi'pina' tanatarurimaung-anko.
1PE.3.1	Dii' maniku' tee'ke, dii'unkaampi-koo boong otorimaatoainge ee'noko teing-koo nii'ning Kumponing bakaang kara siompaavaing deeko' teie tampara aarumoi dii' bii'ankaampi diikaange Kumponing-aape barampereriaing, karai deea'. 
1PE.3.2	Tenang teinge ooaama tee diikaang mee'du'piari nari' oto' teing bere'ariaing. 
1PE.3.3	Diikaang tampa' oro'na' mono-koo dama'dunoo' deemparavauka' tampa' simpi'dovantarima diikaning dapo ee'noko kapoo' tampeng kooro dovang-kooning si'darima napo' mononopa' tampa' oro' kuruntarima. 
1PE.3.4	Teka nepunepu' diikaang tee tee-koo naning-koo domang-koo kuung otoai teing ninka kapoo' aarumo tampeng paa'koo makosi deeaing ninka aa'ning ninka: banainge oto' ee'noko domang dooroonto'. Aing teing ee'ning Kumponing-koo dutakanoo'ke bakei dakausi' masikeng. 
1PE.3.5	Tee' nari' otorimaatoaing teing temu'nupoong maniku' meekupoong Kumponing-koo baitoariko'ning nepu'ariko'na' bii'unkaampi-koo boong otoroi. 
1PE.3.6	Tee' ee'na' Seera'ke Eebaraami' kara taaravuma siompuko'na' ovoring tampuma tee. Ee'noko dii' teing ee'ning teni baurukaa' dii'ke tampa' nkorarimatoaing deeko' baru' aroreria' otori.
1PE.3.7	Napo' tee' nari' dii' bii'unkaampi teing ninka dii'ankaampi ninka mataurariri otorimaatoai makosina' deto deeng-antavereri teing baru' iri'oroaing deempariko, ai' teing teinge dii' ninka nari' tee barenku okovuriaining biraankerurira domang-antaruriaing-koo. Tee' nkorariaing diikaang kunsi avo'aravaroo'naang.
1PE.3.8	Tee-koo asi'noo'ke aa'dampimang: Dii' ookara nari' marireeri otorimaatoaing, nari' mantonteeri namaia'pina' mantontariri tampa' domang piaareerima ee'noko doonko noru'dariri. 
1PE.3.9	Orara orarai maku'eriauka', barakosi' barakosi'ke maku'eriauka', teka aampari'eri biraanke-antareerimaatoai, ai' dii' teing tee' nko-koo bokururu'ning dii'ke bakaang biraanke nkaverii'naang. 
1PE.3.10	Tee' Daari Meekunge aa'pumana',
1PE.3.10	“Baa tee naning domampari oto'koo piavoi otoing doong tampeng oovuu'naang piavora, tee oraka' karoauka' ee'noko teie tee daang minkuvuauka'. 
1PE.3.11	Ee'noko oraka' nko-eta bere'arara tampa'nko nkovuaing, ee'noko teie tee mooa besi'uma siompui otoaing. 
1PE.3.12	Ai' teie Ovoringe teing koonto'nuka tampa' oovuri tarevurimaung ee'noko bakaang punkaa' tee daate'ari otomaung teing biikaang kunsi tampa' taara-koo. Teka Ovoring bakaang oing tee teing-eta kapoo' orara nkoaamaing-eta munte'uri ako' toroari otong.” 
1PE.3.13	Dii' enang baie baikerurii'naang dii' kapoo' tampara narung siomperimaing deeko'? 
1PE.3.14	Teka bane kapoo' tampara nkoverima baike kune'eriaing deeko' dii' teing Kumponinge tee-koo biraankeruriaining. Tee' Daari Meekunge aa'pumana',
1PE.3.14	“Nantoonge mau'daariko arorerima domang manki'doriauka'.” 
1PE.3.15	Teka diikaang domange Karistoo' pankaing-antaveri otorimaatoai diikaang Ovoring deeng-antaveri. Ookara batei-koo maamurariri otorimaatoai nantoong nia'daariaining nauereriaina' okora'noo' dii'ke tee Ovoring bokururiaing nemperi otorimaung-koo, teka dooroontariri doonko noru'dariri tee' nauereriai. 
1PE.3.16	Ee'noko tarerariri otoriai diikaang domang kiiroraa'ari oto'koo teing diikaang tampara aarumo Karistoo'koo kuunge nkoverimaung oraka' minkuaamaing maia'oroaina' tee' nkoraarimaung-koo. 
1PE.3.17	Kapoo' tampara nkoverima baike Kumponinge taura'puing kune'koo tee tampa', teka kapoo' orara nkoverima deeko' oraka'. 
1PE.3.18	Ai' Karistoo' tee tee' nari' bou' nantoong biikaang oraka' nkonanka-koo. Terong-koo ookara daka'pui namu'ke pareka bakevuu', tee ee'nara koonto' deemparitaa' nii' koonto'nuka deeaing Kumponing-koo tavo'murii'naang teie. Mono nameng dupisi'aio' tee' boo'paru', teka Kumponing bakaang Tanuaange daa'uio' domampari otong.
1PE.3.19	Tenang bakaang mono boo'pari otoko tanuaang-naung tee boo'nuka-koo daankiaru' kiimatanoo'ke. 
1PE.3.20	Aing teing ee'ning tanuaananka nantoong urikupoong-kooning Kumponing taaravaavaruko' ning, teing bere'arii'naang Kumponinge pankaroong nempuriko'ning tenang Nooa'ke tee aaka'nareng ta'nampuko'nang. Teka oki'ning nantoong ˜beenaumo-taa naing aareri˜koo ntong-koo daue otorou'ning domampariru'. 
1PE.3.21	Ntonge aareri-koo kuung otoroko tampoo'aape domampariainoo' taa'bakavuru'na' nii' tee' nari' kompampima Karistoo'koo kuung o'nori domamariainoo' basimarii'naang bakaang iri'ke boo'keta daa'antavuu'nunge pakumuriko. Tee tee ntong-koo minkie meeka'anta nkavampimaung ku'mi' mono-ita kui-anta-koong deea' Kumponinge tampeng-pina' oomurii'naang, teka tee domang kiiroraa'keta maraka-anta Kumponing-koo Karistoo' baitoampiri nari' oto'koong teie domang-antamurii'naang. 
1PE.3.22	Tee tee ee'nara boo'keta daa'arara paning-koo deto bera Kumponing-koo tampavine-koo otomaung, ookara kapoo'koo dau, aa'ning-koo: koosinunanka, arekee' oro'ning ovontung ee'noko iri'po'nupoong.
1PE.4.1	Enang tee, Karistoo'ke bakaang monoi baike tora'puu'nung-koo dii' tee' nari' uro'kanoo'ka purintariri aroo'dariaing temurii' baike kune'koo, ai' baa tee naning baike kune'uma tee tee enang oraka' nko-ita bakearing. 
1PE.4.2	Tee tee enang bakaang mono ninka domampari otoi emu'keta deto mono bakaang pia siompuauka', teka Kumponing bakaang pia siompuaing. 
1PE.4.3	Tee tee dii'ke teing-pina' nari' mutaanang-nupoong piavoromana' aing aa'ning nkoveriauka' temu' nkoveriko'na': maimaia'na' oto', mono bakaang pia siong, purinto' naru'ke kanu'anta, taamang tovang nainai nai-koo deikoo', ee'noko daang-koong dootuu', tee maarekusi'. Batei temurii' nko-koo tero tankinuing botu te'. 
1PE.4.4	Teing teing enang ta'nimparirining dii' teing ninka nari' tapo'dariaruio' tamung iri' o'anta-koo, ee'noko oraka' minkuraarikoo'. 
1PE.4.5	Teka teinge tee teka dama' toosiaavaing Kumponing ninka ookara nantoong simpe'koo maamuari otoing ninka: boo'nuka ee'noko domantoo'nuka nari'. 
1PE.4.6	Ai' teie Kumponinge teing temu' boorou'ning tee' nari' tampara doorenang taara-antavuru' teing teing biikaang tanuaang domampariri otoroo'naang Kumponing domampari otomana' nari'. Ookara nantoong ninka nari' biikaang mono boo'koo barakosi'nii'nuka deempariko teie tee daankinang taara-antavuru'nung.
1PE.4.7	Ookara kapoo'nanka aung kansi'koonanka o'doma due'umaang. Tee'koo mataurariri tarerariri otoriaing tampa' kunsirariaina'. 
1PE.4.8	Ookara-koo daua naruna' naruna' diikaang domang-eta tampa' piaareeri otorimaatoai, ai' nii'ke nantoong piaavarampima deeko' biikaang oraka' nkonanka mmau' daka'pampipeu'. 
1PE.4.9	Diikaning pavananka-koo tampa' onkeonke'deerimaatoaing baru' pore'pina' noru'erima munkumunkureeria'. 
1PE.4.10	Kumponinge avuavu' naruna' naruna' aruru'na' makosina' komperi pakureerimaatoai. Tee'koo dii' teing kapoo' amutemurii' Kumponinge aruru'ning tampeng tare-nupoong deentariaing. 
1PE.4.11	Kara sira'perima deeko' tee' Kumponinge naururiaina' masika' sira'periai. Nantoong pakuererima deeko' Kumponinge iri' arurimana' siomperi pakuereriai, ookara-koo kapoo' nanka-koo Kumponing pankaimparavaina' Jiisuu' Karistoo'koo kuunge. Miring ee'noko meenasi pankaing okovui otomatoaing ookutunung batei-koo o'domaropa-koo. Ee', masikung.
1PE.4.12	Ee maikori', ta'niniriauka' dii' tee-koo nta'pina' mantong-koo parapaara-koo dii'koo poing-koo paararurima. Tee kapoo' ta'nimpaarii'pina' noru'eriauka'. 
1PE.4.13	Teka baru'noo' doturariaing dii'ke Karistoo' siomperima arikung kune'uu'na' nari', ee' noru'erima tee' nkomarimaung-koo dotumariaing tenang tee bakaang meenasi oro'paravainang.
1PE.4.14	Karistoo'nung miring komperimaung-koo oraka' minkuraariko tee doturariaing, ai' tee' minkuraarima sira'paamaung tee Tanuaang Meekung Kumponing bakaang meenasi-po'nung dii'koo otomaung. 
1PE.4.15	Teka dii' orara aarumo siomperi sisikeerang-antarariko taara-koo bakei piamoa' aing ee' oro' nkoverima: dupisi'anta, bakiaa'nko, oraka'nko, nii'noo' kakarua'dorima. 
1PE.4.16	Teka Karistoo'koo kuung otoritaa' baike kune'erima maia'doria' Kumponing pankaing-anta-veriaing Karistoo' bakaang miring komperimaung-koo. 
1PE.4.17	Ai' batei tee poi otong teie bakanava'kooning paara-anta-koong. Ee'noko nii'keta tutumparavaing deeko' teing Kumponing bakaang doorenang tampara siompaava' otomaing are'ke botu deempariaing? 
1PE.4.18	Tee' Daari Meekunge aa'pumana',
1PE.4.18	“Teing koonto'nuka kakaue domampariaing deeko', teing nantoong oreng Kumponing piavoroaing are'ke oro'pariaing?” 
1PE.4.19	Tee'koo teing nantoong Kumponing bakaang pia-koo otoroi baike kune'aavaining, makosi tampa' nari' nkoaamatoaing bii'ka avariri tee-koo teing nkovuru'nung bakaang tare-koo, biikaang tarenara mutekaro' masika'antavai.
1PE.5.1	Tee'koo dii' dootuu'koo urantanuka tasi'antarampimang nkorariaina' ninge dii' ninka nari' oro'ke dootuu'koo urantai, ninge ee'nara Karistoo' bakaang baike koonto' ooamira sira'pamaunge, ee'noko napo' tee' nari' dii' ninka kompampainge tee meenasi Karistoo' bakaang oro'antavuainang. 
1PE.5.2	Aa'dampimang: Kumponing bakanavitu tampa' tanataverererimaatoai teing dii'ke tanata-koo si'duru'ning, tamung konteroritaa' deea', teka pia-ita nkoveriai Kumponinge piavomana'. Moo' narung noru'eri tanataverereriauka', teka aroo'keta tanataverereriai. 
1PE.5.3	Apoapoo'erereriauka' teing tanataverererimaing teka tampa' ooraari siontaariaina' nkorariai. 
1PE.5.4	Ee'noko tenang tee Tanatanara Pankaing oro'paravainang dii'ke moo' tee meenasi-po'nung paa'aravauka'nung nkaveriaing. 
1PE.5.5	Ee'noko dii' napo' nemaa' teie diikaning urantanuka-koo boong otorimaatoai amaiaa'dori dii'ka-koo meu'ke, ai' Daari Meekunge ee' minkuvui otong:
1PE.5.5	Kumponinge tee teing bii'ka daangamparimaing too'dempurima teing boonko noru'arimaing avusiro'ari pakuvurikoo'. 
1PE.5.6	Boonkorariri otorimaatoai dii'ka-koo tee-koo Kumponing-koo tanka' purinto'koo kuung otori, tee batei makotuko tee deto si'duriaing dii'. 
1PE.5.7	Diikaang ookara manki'nanka tee narung-koo siperimaatoai, ai' dii' teing teie piaaruri tanataruri otong. 
1PE.5.8	Teka tanatarariri ee'noko tarerariri otorimaatoai. Tee diikaang karenung Sietani' tee laioni-pina' kururuu'kuma avitoitoi nanumaung besi'uma naning avoro'antavura dunkumpuaing. 
1PE.5.9	Tanka'ni'periai tee diikaang masika'anta-koo e'maniri, ee' noru'erima Karistoo'koo nii'maikorori' tee' nari' sisikeera kune'aama Sietani' bakaang avoro'anta dimpa'aakoo'. 
1PE.5.10	A'noo' oki'ning batei-koo sisikeera tora'periaing. Teketa teie Kumponinge piaa baukoi baka unaa-antarurira ee'noko e'mang-antarurira puring-antaruriaing dii', ai' teie tero bokururu'nung dii'ke domaang oparavaung meenasi-po'nung nkaverii'naang Karistoo'koo kuunge. 
1PE.5.11	Tee tee tee' nari' tanatavari otoaing ootukunung batei-koo o'domaropa-koo. Masikung.
1PE.5.12	Aung ane' karavoto˜ apukane' ninge minkuanko Sivanusie pakumui daarivuing, teie mmaiko'ke ninge masika'antavamaunge, dii' puring-anta-koo ee'noko aung tee Kumponing bakaang piaa dii'koo sira'anta-koo. Ee'nung-koo purintariri otoriaing.
1PE.5.13	Aing dootuu'nupoong Karistoo'navitu anke Babiloni'ke o'norimanavitue, Kumponinge dii'pina' nari' miru'muru'navitue tampara tampampimaang dii'koo, tee ninka nnuring tampamaung ninka Maaka' ninka nari'. Onkeonke'deeriai dii' naruna' naruna' piaa taa'ni'antaveri. 
1PE.5.14	Mooa tee dii'koo ookara-koo tee' nari' otoaing dii'koo Karistoo'koo otorining-koo. Tee' nari'.
2PE.1.1	Aung tee ane' karavoto˜ ninge Saimoni' Piitai daariamang Jiisuu' Karistoo' bakaang botovotonaa'ke, ee'noko tee bakaang kara-okomui-nka ning. Dii' ee'ning daarirerompimang tee aung amurii' masika'anta nii'pina' nari' oto'derurining Jiisuu' Karistoo' bakaang aarumo koonto'koo kuunge oko-antamuru'nung, ee'nara niikaang Kumponing ee'noko Domang-anta. 
2PE.1.2	Tee biraanke ee'noko mooa dii'koo beremparavaing Kumponing tampa' kenkumperi otoriko ee'noko tee niikaang ovoring Jiisuu'. 
2PE.1.3	Ai' tee tee nii'ke tee tampa' kenkumpampiko teie tee teieta bakaang iri' pankaing-eta ookara kapoo'nanka makosina' amuriaing tampa' domamariri siompampiaing-koo. Ai' teie bakaang meenasi ee'noko bakaang tampara aarumo nii' ninka nari' oro'anta-koo bokumuru'. 
2PE.1.4	Ee'noko tee' nkomurima teing bakei pankeng avuavu'nanka moo'dopa amuru' tero maraka-antamuru'ning. Kansi' bakaang dera'keta mmarumpia'naang amuru', tero karaa'ampiko doomamuriko'nung-eta bera Kumponing-pina' nari' datamori o'noriai. 
2PE.1.5	Tee'koo ee'na'koo dii' aa'na' paararariaing diikaang masika'anta ninka tampa' oto'koo, ee'noko tee' tampa' otori Kumponing tampa' kenkumperi otoriaing. 
2PE.1.6	Ee'noko tee' noru'eritaa' diikaang mono bakaang pia daka'peri tanatarariai. Ee'noko teieta napo' tee' nari' nko-koo pinka'dariri otorimaatoai, ee'noko pinka'darima Kumponing-koo arariri otoriaing. 
2PE.1.7	Ee'noko Kumponing-koo arariri otori teing dii'maikorori'koo napo' navurariri otoriai, ee'noko tee' navurariri otoritaa' piaa oro'antaverimatoai. 
2PE.1.8	Ee'koo, teing aing aarumo oro'antaveri otoaing deeko' ee'noko dii'koo berempari otoai, teinge tee dii' tanataruriaing tamung sinangropanuka iri' o'dari'neeng-koo tee Ovoring Jiisuu' Karistoo' noru'eri. 
2PE.1.9	Ai' tee naning aing ee'ning oto'evuauka'nung tee kaputu', noru' apukung, ee'noko noru'ua' otong teie tee urikeng oreng aarumonanka-ita kiiroraa'antavuu'na'. 
2PE.1.10	Tee'koo, dii' mmaikori', oko'okoruriaing tee Kumponinge miru'duri bokururu'nung taa'ni'antarariri. Tee' ee'na' nkorariaining deeko' dii' teing dua'dariauka'ning. 
2PE.1.11	Ee'noko dii' teing maneena' onkeonke'duriaing teka ee'noo'ka paning-koo niikaang Ovoring Domang-antai Jiisuu' Karistoo'ke tee' nari' taremurimato-ainoo'ka.
2PE.1.12	Tee'koo ninge maroita uatepa noru'antarampimatoaing dii' teing aing ookara kapoo'nanka naurampimaing, bane dii'ke noru'erio' ee'noko tee kara masikung oto'derurimaung-koo ima'dariri otorikoo'. 
2PE.1.13	Ee' noru'amaang, makosi ninge dii' enang ning aung mono ninka o'noitaa' tee ninge dii' tante-antarampimatoai napo' noru'antarampima. 
2PE.1.14	Ninge ee' noru'ansitaa': Batei tee nkaang mono tonta'uaina'mung due'ari otong tee' nari' niikaange Ovoring Jiisuu' Karistoo'ke naumuu'na'. 
2PE.1.15	Tee'koo ninge aa'na' tautaurampimang ning tenkenanko tee dii' makosiri otoriaina' aing kapoo'nanka napo' noru'koo batei piaroriaining-koo. 
2PE.1.16	Niikaang Ovoring Jiisuu' Karistoo' iri' ninka pou'na'koong minkunaa naurampiru'nung kumponaang-koo bi'arava', nantoonge aavamaari minkuaapeu'ning-koo, teka nii'ke tee niikaange dutai ooampiru'nung minkuampimaung tee' meenasi ninka daurarong˜ otomanoo'keta neramparu'na'. 
2PE.1.17	Ai' tenang teie tee pankaing-anta ee'noko meenasi Bauma Kumponing-eta nkavuko teie auronge narunge karavuu' teketa paning-eta daurarompari bakaang meenasi oro'antavumanoo'keta ee' minkuvuma,
2PE.1.17	“Aung tee nnuring ninge piaavamaung. Ee'nara-koo ning tampa' dotumaramaung.” 
2PE.1.18	Aung kara anaare nii'ke paning-eta poko taaravampiru', ai' nii' teing tee ninka nari' o'noru'ning teke meekamii-koo. 
2PE.1.19	Ee'noko nakaro-nupoong˜ urikupoong biikaang kara Jiisuu'ke dupe-antavuio' aa'na' masikung oro'pario' kompampiri otong niikaang kara puring-anta-koo. Dii' tee noru' e'maniri otoriaing tee-koo biikaang kara-koo tee-pina' araka mutaananoo'ke arakavaramaung-pina' noru'eritaa' bera tane'puko tee maatara daa'aravainoo'ke basi diikaang domang-koo. 
2PE.1.20	Tutuna' tee aung tasi'perira e'maniriaing Daari Meekung-koo: Ookara kara Daari Meekung-koo nakaro-nupoonge tarampeeaako'ning˜ teing nantoonge bii'ka sira'koo makosi deeaing. 
2PE.1.21	Ai' nanaare otoa' naninung pia-ita tavo'kuu'naare Daari Meekung-koo, teka Tanuaang Meekunge karantavuriko˜ Kumponing-eta nantoonge minkuaama daariaako'.
2PE.2.1	Teka nii'ning nakaro-nupoong daang Kumponing-etaining tamparima daa'ariko' Ju'nupoong-koo meu'ke, ee'noko napo' tee' nari' daang-koonanka nau-antanuka daa'ariainge dii'koo meu'ke. Tee' nkoarima nantoong makenge orari-antavaariaing biikaning noru'keta daang nau-antavaarima, biikaang Ovoring teing moo'uru'nung sipai. Tee'koo bii'ka namu'ke orari-anta kune'aavaing. 
2PE.2.2	A'noo' tee mmau'ke siompaariaing biikaang aarumo amutemurii' maimaia'nanka-po'nung. Teketa' teing tee' nkoariko tevung Karistoo'nung kara masikung sionavung nii'ninge oraka' minkuaavaing. 
2PE.2.3	Ee'noko tee' nkoarima mooni' barang-koo okovuriai kara menaankavarima. Nka tee teie Simpe'nkoi˜ tuutunang˜ miru'evuru'nung nempari otong. Teing orari-antavuriainge keeroorovuri otong.
2PE.2.4	Nii'ke noru'ampiri otong tee' nkoaravainoo' aa'nung-koo: Nii'ning koosinunanka oraka' nkoariko tamung oovuriaruu', teka kansi'koo tumang dua'uru' isipo' masipo' mutaananoo' doonko teke dai'ariri otoroo'naang bera simpe'uriaina'mung-koo basi. 
2PE.2.5	Napo' urikavarang orara aarumo ninka nari' kansi' maanto'aako'ning tamung oovuriaruu', teka doua-koo minki-antavurira opuru', Nooa' narung deeko' aarumo koonto' daankivuko'nung domampuu', nii'ning nantoong ˜kenaanka-taa ninka nari'. 
2PE.2.6	Napo' osi pankeng kevuntu'ka Sodom ee'noko Komora' sipung deeng-antavuretu' otorearoo'naang tampureta dama'navarange Kumponing siompaavauka'ninge nkovuriaina' ooaava'naang. 
2PE.2.7	Ee'noko teka napo' naning koonto', Loote', domang-antavuu', tee ee'nara oraka' dee'oko'nung teing oreng Sodom-nupoong maimaia'na' nkoariko. 
2PE.2.8	Tee ee'nara naning koonto' deempari domang manki'oko'nung teing tee ninka otoroko'ning boto-koo kuung otoroa'pina' noru'ai nkoariko'ning ninka doong kante oovurima ee'noko teing-koo taaravuma. 
2PE.2.9	Tee' nkovuru'na'koo tee sira'pari otong tee Ovoring noru'kui otong nantoong tee siompaamaing parapaara arikung-eta domang-antana'koo ee'noko napo' teing siompaavauka'ning kiimatavurii'naang pinka'uri oto'na'koo bera te'mung simpe'uriaina'mung-koo basi. 
2PE.2.10	Deepo' masipo' bakei kiimatavuriaing teing nau-antanuka daang Kumponing-etaining tamparimaing. Mono bakaang pia orara dera' siompaamaing Ovoring tompimpai.
2PE.2.11	Aing amurii' nantoong derareranuka, bore' kapanuka, anutua avoreaava' avutevu'ari dauraronanka oraka' minkuaarimaing, teka teing ookara noru'po'nupoong, bane koosinunanka deeko', tee' nkoariaung. Bane teing koosinunanka nantoong-koo dau basina' iri' ee'noko iirakutapo'nupoonge oraka' minkuaarima tuumpiaariaung biikaning kare-nupoong Ovoring-koo uro'kanoo'ke. 
2PE.2.12	Teka aing tosi nkonuka kau' karenaumonanka-pina' oro'nuka, noru' papaaravari oto'nuka, matauropanuka, tamung doonko tavu'koo makosinanka-pina' oro'nuka. Noru'aava' poore' nkoaamaing. Biikaang dera'ke boo'antavuriko kera'pariaining. 
2PE.2.13	Tee tee ee'nara biikaang moo' orara oraka' nkoariko'nung-koo, aa'noma: doong ookutuna'mung maia'oroa' tamung sirakura' mono bakaang pia orara siong-koo kei'orokoo'. Teing teing dii' ninka nari' otori diikaang miring orari-antaraarimaung ee'noko diikaang navunavu daang deeng-antavaakoo'. Dii' ninka nari' Ovoring bakaang taamang naierima aavaraarikoo' moru-pina' noru'ai. 
2PE.2.14	Biikaang duta tee karakaraa'ke maanto'nuka maniku'koo, orara aarumo besi'ui oto'nuka, aruaru'nuka da'deng dua'antavaarimaing, ee'noko biikaang domang aarumo oko'oko-koo bareari oto'nukai. Kumponinge barakosi'nii'nuka teing. 
2PE.2.15	Koonto'navung sipaara pooariru'ning. Tee nakaronara Baalamu, Beeoo bauring, bakanavung siompaamaing, mooni' nka-koo piavora oraka' nkoaru'nung. 
2PE.2.16	Teka tee bakaang doonkii'ke amakoi naning-pina' karoma orokovuu'nung danto nari' oraka' nkoara'neeng-koo, tee nakaronara bakaang aarumo kanukanu' potevui.
2PE.2.17	Teing daang-koong nau-antanuka tee tee-pina' ntong dakau-pina' oro'nuka, ee'noko napo' tee kamo' dovinge avitoitoi nkavui nanumaung-pina' oro'nukai, Kumponinge mutaananoo' tumang masipo' miru'evuru'ning teke oto'koo. 
2PE.2.18	Ai' teing daang pankaing-antavarima buia'arimaing maimaia'na' nkoarima, ee'noko baanka' nempaama mono bakaang piai beana-antavaakoo' nii'ning nantoong teing-eta oraru'kiai otoromanavitu-eta koo'ariko bi'anta-koo. 
2PE.2.19	Opampaarima tuumpi-eta unaavoroi otoroaining tampaarimaung, teka teing bii'ka dera'antanameng-koo dai'ariri otoroi, ai' aming kapoo' tee naning kuung deempui otoing-koo, tee tee, tee-koo ee'nung-koo dai'ari otong. 
2PE.2.20	Ee'noko enang teing aa'na' dai'ariri otorong, io' teieta kansi' bakaang aarumo orara-ita mmariaara, tee niikaang Ovoring ee'noko Domang-anta Jiisuu' Karistoo' siompaakotaa', teketa napo' enang kuung dua'arira dai'aririnamu' oramu'. Tutuna'namu' divu'ui otong. 
2PE.2.21	Baru' tampa'na' deea' tee teing koonto'navung-koo noru'kaavarupeu'nung-koo, ee'noko bakei oraka' tutung noru'aara napo' bere'ariring-koo teieta doorenang aa'na' tampara, Karistoo'ketaing boto meekung tutung taaravau'nung-eta. 
2PE.2.22	Tee tee' teing-koo nkoaramaung tee niikaang mirumiru' tampui otoina', aa'pumana', “Mosi'ke tee napo' bakaang kurina'koo toroarama maa'umaung,” nii'na' ee', “Pooro' duu'paako napo' meto'koo novuuaramaung.”
2PE.3.1	Aung ane' karavoto kene'ka-nane' dii' mmaikori' masikupoong daarirerompimang. Ee'noko aing-koo ookane'ka-koo ninge diikaang noru' tante-antarampimang nari' pituraria' otorii'naang. 
2PE.3.2	Tee'koo aing kapoo' unampansi naurampimang teinge urikupoonge nakaro-nupoonge Kumponing-etaininge miru'ai minkuau'ning napo' norunoru'eriai ee'noko niikaang Ovoring Domang-anta bakaang boto nari' tero nii'ke kara okomuri nkanukai naurarampiru'na'. 
2PE.3.3	Aming-koo tee' naurampimang? Nna' doong asi' due'uko teing nantoonge tee bakei benkentaariaining dii', biikaang mono-koong pia siompai. 
2PE.3.4	Aa'paavaing, “Tee napo' toroaravaing tamparu'nung arerai? Ai' teing niikakatauro tee' nari' naumaariko'ning boorou'noo'keta ookara kapoo' nari' otong kansi' pupu'aru'noo'keta otomana'.” 
2PE.3.5	Teka tee' minkuaama narung kapoo' maroita bei'bei'aamaung aa'nou'nung: Kumponinge karoko paning tavo'aru' tero, ee'noko kansi' pirung-eta bakoarara ta'namparu'. 
2PE.3.6	Napo' Kumponing karoko tee kansi' tero otoko'nung douai pirung-pina' dunkumpura orarivuu' Nooa' bakaang batei-koo. 
2PE.3.7	Ee'noko tenaarei ee'naarei napo' paning ee'noko kansi' enang otomatomaing nta'ke paro'koo miru'ura sipuu', ee'noko teka pinka'ui otong bera te'mung doong nantoong oreng simpe'urira kera'antavuriaina'mung-koo basi.
2PE.3.8	Teka ee mmaikori', bei'bei'eriauka' aung kapoo': Ovoring-koo tee mare' kivora daaku' na'mung doong-pina' otong, ee'noko na'mung doong tee mare' kivora daaku'pina' otong. 
2PE.3.9	Ovoringe tee bakaang maraka-anta dupe-koo tamung ana'aravaung nii'ninge tampaamana'. Teka teie piaavuri nempuri otong teing bei'bei'arimaing-koo naning narung kera'para'neeng-koo, teka ookara bere'arii'naang piavorora batei makosinoo' avurii'naang.
2PE.3.10	Ai' te'mung Ovoring bakana'mung bateinana'mung te'mung bakiaa' nko-pina' poaina'mung, ee'noko tenang paning kurunkurunkaanang paa'aravai ee'noko ookara kapoo' paning-koonanka nta'ke taivurira ta'da'purira ntong deeng-antavuriaing, ee'noko kansi' teing ninka bakaning nko-nkonanka naro'ka parosinampurira opuriaing. 
2PE.3.11	Enang tee dii' aing-koo ookara kapoo'nanka-koo bakei oki'noo' bi'dariauka' taivurira tara'puriaining noru'eritaa', ee'noko meeka'dariri Kumponing-koo arariri otoriai. 
2PE.3.12	Tee' nari' nemperi Kumponing poaina'mung duerue'antaveri otoriai, te'mung ee'na'mung Kumponinge paning paro'uko tara'pura tuuvuaina'mung, teing ookara kapoo'nanka teke otoromaing nari'. 
2PE.3.13	Teka tee kapoo' masikung nempampiri o'norimaung tee paning ee'noko kansi' nerakeng tavo'kureaing maraka-antamuru'na', te' aarumo koonto' narung otoainoo'.
2PE.3.14	Tee'koo dii' mmaikori' masikupoong, te'mung nemperimaing deentariko ee' naurampimang, purintariri otoriaing ku'mi'dopanuka, nii'noo' tuumpi otoriaing, Kumponinge tee ninka mooa-koo oto'nuka meu'duriaina'. 
2PE.3.15	Ee'noko noru'eriaing aming-koo tee' pankaroong nemurimaunge. Tee aa' batei amurima bakaang doorenang domang-anta-koong noru'anta-koo tee' nemurimaung. Tee' ee'na' nii'maiko' piaavampimaunge, Paula'ke daarirerurima naururu'na' Kumponinge onou avuio'. 
2PE.3.16	Ookara karavoto bakaning-koo tee' nari' daarivukoo'. A'noo' tee nii'ning kapoo' teing-koo karavotonanka-koo ivekeng otong noru'koo, ee'noko teinge noru'dopanukai teing mare'aama bii'ka orari-antavarimaung tee' napo' nii'ning Daari Meekung-kooning kara mare'aamana' nari'. 
2PE.3.17	Tee'koo dii'ke mmaikori' masikupoonge tutung aing ee' oro' kapoo'nanka tasi'perira tarerariri otoriaing boto siompaavaininge taapo'ke barantaari'neenga kara koonto' deeaung nauraarima e'mantoma dekopi'antaraari. 
2PE.3.18	Teka deto du'duriaing Karistoo' noru'koo, tee niikaang Ovoring Domang-anta, ee'noko bakaang piaa nka-koo. Tee ee'nara meenasi ookara okovui otoaing enang-eta deto bera te'mung doong oparavauka'na'mung. Ee', tee' nari'.
1JN.1.1	Nii' teing kara sira'nuka tee-koo kapoo' tutuna' masipo'keta otoi otomaung-koo, ee'nung naning-naumpura poko ooampiring, tee Kumponing Bakaang Kara Domang-anta-koong Okovenung. 
1JN.1.2	Ee', tee Domaang Otoi-oto' tampa' sira'pario' niikaang dutai ooampima taaravampiko', ee'noko birenge kompampiri keerooroampiru'. Tee'koo dii' naurarampima daankiampimaung tee Karistoo' Domang-anta tee' nari' otoi otomaung. Bauma ninka otoko' ee'noko depeto nii'anko siarara sira'paru'. 
1JN.1.3	Tee nii'ke ooampira ee'noko taaravampiru'nung daankiampimaung dii'koo, dii' nii' ninka nari' tapo'meerira tampa' masika' onkeonke'meerii'naang, ee'noko Niuma ninka ee'noko Bauring Jiisuu' Karistoo'daang ninka nari'. 
1JN.1.4	Tee aung ane' karavoto˜ ninge daariansing nii' ookara tee' nari' minkuamaatomana' nkomarira doturotue maanto'murii'naang.
1JN.1.5	Aung tee doorenang nii'ke taaravampiru'nung teieta Bauring-eta dii' naurarampimaung: Kumponing tee araka ee'noko tee tee-koo oki'noo' mutaanang otoa' bakei. 
1JN.1.6	Nii'koo baata aa'parimaing, “Nii' tee ninka miirunanka,” nka mutaanang-koo otoroitaa' teing teing tosiarimaing ee'noko kapoo' masikung narung siona' otoroa'. 
1JN.1.7	Teka baata teing araka-koo otoromaing tee Jiisuu' araka-koo otoina' nari' teing teing oovuning ninka miirumpei otoromaung, ee'noko teie erenge Kumponing Bauring Jiisuu' Karistoo'koonge tee tonta'urima biikaning oraka' nkonanka-ita kiiroraa'antavuripeu'.
1JN.1.8	Tee'koo aa'mariri dei, “Nii' oraka' nkonanka oto'memuria',” nii' nii'ka tosimaripeu' ee'noko kara masikung nii'koo otoarupeu'. 
1JN.1.9	Nii' niikaning oraka' nkonanka sira'mariko deeko' teie tee bakaang maraka-anta siompui tampa' makosina' nkomuriaing ee'noko oraka' nkonanka tonta'memurira kiiroraa'antamuriai ookara kapoo'nanka koonto' deeaing-eta. 
1JN.1.10	Nii' oraka' nkonanka oto'memuriaung tammariri dei nii' teing tosimaripeu' ee'noko Kumponing tosi-bauko tampampipeu', ee'noko bakaang kara nii'koo otoarupeu'.
1JN.2.1	Ee aing nkaning toirekaa', aung kara tee ninge dii' daarirerompimang dii'ke oraka'nko nkoveriaroo'naang, teka dii'koo narunge orara nkovuko deeko', nii' teing tee meeroo'nara oto'memuring Bauma-anko tampo-antamurimaung, tee naning koonto' tee Jiisuu' Karistoo'. 
1JN.2.2	Tee ee'nara niikaning oraka' nkonanka-koo Kumponing-nung iira o'antavuu'naang tonta'memurima boo'paru'nung. Ee'noko nii' naing deea' tee' o'antamemuru', teeo ookara kansi'nupoong tee'ke.
1JN.2.3	Nii'ke teing bakaning botonanka siompampima nii' teing ee' noru'ampimatoaing: Nii'ke doma tee Kumponing noru'ampiri otong. 
1JN.2.4	Baie teie naninge aa'pumaung, “Ninge tee noru'ansi o'nong,” teka teie tee bakaang botonanka siompua', tee tee tosi-bauko ee'noko tee kara masikung tee-koo otoa'. 
1JN.2.5	Teka tee naning bakaang kara pinka'umaung, teie tee tee-koo tee Kumponing bakaang piaa dupearamaung. Ee'noko tee'koo nii' Kumponing-koo o'norining noru'marimaung. 
1JN.2.6	Baa tee naning aa'puaing, “Ning Kumponing-koo o'nomaung,” tee' ee'na' nari' Jiisuu'pina' koonto' otoaing.
1JN.2.7	Ee dii' mmaikori', ninge tee dii'anko nerakung boto naurampima daariampa', teka tee urikung boto narung tee dii'ke Karistoo' komperira tutuntoma-ita oto'derurimaung, tee urikung botonoo' tero tareveru'nung. 
1JN.2.8	Teka tee aung boto ninge enang daarirerompimatomaung tee deeka'pari nerakung boto bakaang masikeenoo' tee tee tee-koo Karistoo'koo ooampiru'nung ee'noko napo' dii'koo ooampimaunge. Ai' tee mutaanang tee tankinumaang ee'noko tee araka masikung tero arakavaring. 
1JN.2.9	Baa tee naning aa'puaing, “Ning araka-koo o'nong,” ee'noko ba'maiko' munte'uma, tee tee mme' mutaanang-koo otong. 
1JN.2.10	Teka tee naning ba'maiko' piaavumaung tee araka-koo otong, ee'noko tee tee te' araka-koo otoko kapoo'ke dua'antavuarupeu'. 
1JN.2.11	Teka tee naning ba'maiko' munte'uaing tee tee mutaanang-koo otong, ee'noko teie mutaanange nanumang tokoo nanumatomanoo' noru'ua', teie mutaanange kaputu'antavuio' tee bakaang duta.
1JN.2.12	Ee aing nkaning toire', Kumponinge tee diikaang oraka' nkonanka tonta'deruring-koo Karistoo' bakaang miring-koo; tee'koo ninge tee aung kara dii'anko daariamang. 
1JN.2.13	Dii'ke biumatakaampie noru'eri otong tee ee'nara naning uripo'keta otomaung. Tee'koo ninge tee aung kara dii'anko daariamang. Napo' dii'anko nemaa'anko daariamang dii'ke tee orara naning puru'eru'nung-koo.
1JN.2.13	Napo' dii'anko toirekaa'anko daariamang, dii'ke Niuma Kumponing noru'eri otomaung-koo. 
1JN.2.14	Dii'ke biumatakaampie noru'eri otong tee ee'nara naning uripo'keta otomaung; tee'koo ninge dii'anko daariamang. Ee'noko napo' dii'anko nemaa'anko daariamang, ai' dii' teing purintariri otoring, ee'noko Kumponing bakaang kara tee dii'koo otomaunge ee'noko dii'ke puru'eru' tee naning orara.
1JN.2.15	Aung kansi' teing ninka bakaning kapoo'nanka ninka karaa'eriauka'. Baa tee naning aung kansi' karaa'uainge tee Niuma Kumponing piaavua' otong ee'noko Kumponing bakaang piaa tee-koo otoa'. 
1JN.2.16	Aing teing ookara aarumonanka kansi'kooning aa'ning: mono bakaang pia siong ee'noko dutai karaa' ee'noko naning baka daangang. Aing teing Kumponing-etaining deea', teka tee tee kansi' bakaang. 
1JN.2.17	Ee'noko tee kansi' teing ninka bakaning karakaraa'nanka tee paa'aravaing, teka tee naning Kumponing bakaang pia siompuaing tee, tee' nari' domampari otoaing ookara batei-koo.
1JN.2.18	Ee aing nkaning toire', batei due'umaang tee Karistoo' bakaang karenung pankaing poo'naang tee' ee'na' taaraveru'na'. Enang tee'ke mmau' Karistoo' bakaning kare-nupoong porora otorong. Tee'koo nii'ke noru'ampimaung aung tee asi'nung batei. 
1JN.2.19	Aing teing nantoong nii'kooning deemparia' tero si'maaru'ning. Nii'kooning dei teing nii' ninka nari' otoropeu', teka teing tero tenkenau'noo'koo tasi'parampiri otong teing nii'kooning deeaing. 
1JN.2.20	Teka dii' Tanuaang Meekung nkaveru'ning ee'noko dii'ke tee kara masikung noru'eri otong. 
1JN.2.21	Dii'ke tee kara masikung noru'eriaung tampama daariampa', teeo dii'ke noru'eri otomaung-koo tee', dii' pinka'antarampima, ai' tee kapoo' tositosi tee ninka kara masikung ninka nari' otoreaung noru'eri otong dii'ke.
1JN.2.22	Tee tosi-nko baie? Tee ee'nara naning aa'pumaung, “Jiisuu' tee Kumponinge Tero Pako'pari'nii' deea' nii' domamurira taremurianoo'koo.” Tee tee ee'nara naning Karistoo'koo karenung. Teie tee tekang ookakang Bauma ee'noko Bauring daang-antavuremaung. 
1JN.2.23	Naning otoa' Jiisuu' Kumponinge Baurinoo' penkempuma Kumponing baurukaa'koong deempari otopeu'nung, teka baa tee naning aa'pumaung, “Jiisuu' tee Kumponing Bauring,” tee ee'nara Kumponing baurukaa'koong deempari otomaung.
1JN.2.24	Tee tampara doorenang dii'ke tutuntoma-ita taaraveru'nung tee Jiisuu' tee teroita Kumponinge Pako'pari'nii'koong tee tampa' pinka'eriaing ee'noko tee'koo dii' teing Bauring-koo ee'noko Bauma tekang-koo otori otoriaing. 
1JN.2.25	Ee'noko tee tee kapoo' nii'koo maraka-antavuu'nung kompampiaing, tee ee'nara domaang oparavaung.
1JN.2.26	Aung tee dii'anko daariamatomaung teing ee'ning dii' tosiraarimaing biikaning aarumo nau-antarampima tee'. 
1JN.2.27	Teka tee Tanuaang Meekung Karistoo'ke aruru'nung tee dii' ninka nari' otomatoaing, ee'noko dii' teing nii'nung naninge kapoo' nau-anta-koo kevi'dariaung. Tee Tanuaang Meekung narung makosi dii' nau-anta-koo ookara kapoo'nanka ee'noko tee bakaang kara masikung, daang deea'. Tee' ee'na' Tanuaang Meekunge nau-antaruru'na' Karistoo'koo pinka'dariri otoriai.
1JN.2.28	Ee'noko enang tee dii' nkaning toire' tee ninka nari' otoriaing, tenang tee oro'paravainang dotumariaina' ee'noko maia'ke daka'muriauka' tee poko. 
1JN.2.29	Dii'ke noru'eri otong Karistoo' tee koonto' ee'noko tee'koo ee' masika' noru'eriaing ookara tampa' koonto'na' otoromaing teing Kumponinge paravuru'ning.
1JN.3.1	Ooveriko arekee' Niumai Kumponinge aa'na' masika' piaamurira baurukaa' marimuru'nung. Nka tee nii' tamung baurukaa' deeaing, teka baurukaa' masikeng. Nantoonge kansi'koo-nupoonge tee' tasi'maaria', ai' teinge tee Karistoo' noru'aava'. 
1JN.3.2	Ee mmaikori', nii' teing enang Kumponing baurukaa', ee'noko tee dama'ke nii' o'noriaina' mme' sira'paravaruko noru'ampia'. Teka ee' noru'ampiri otong nii'ke: Tee toroarako nii' teing tee-pina' nari' oro'mariainge, ai' meena'poi otoina' ooampira paarimariaing. 
1JN.3.3	Ee'noko teing ookara nantoong aing kapoo'nanka nkoaravaina' nooruupiai nempaamaing teing domang kiiroraa'antavarimaing tee Karistoo' tee' kiiroraa'ari otomana' nari' otoroo'naang.
1JN.3.4	Teing nantoong oraka'nko nkoaamainge tee boto toto'paamaung, ai' oraka'nko tee boto-toto'. 
1JN.3.5	Teka dii'ke noru'eri otong tee Karistoo' tee sira'paru' niikaning oraka' nkonanka tonta'ua'naang, ee'noko tee-koo tee oraka'nko otoaung. 
1JN.3.6	Naning tee Karistoo'koo kuung otomaung tee oraka'nko danto nari' nkovui otoaung, ee'noko teie naninge oraka' nko-koo bakearavaunge tee Karistoo' tasi'puaung ee'noko noru'ua' tee. 
1JN.3.7	Ee aing dii' nkaning toire' oki'nareka', naninge dii' aava-koo taura'dariauka'. Baa tee naning aarumo koonto' nkovumaung tee koonto' tee-pina' Karistoo' koonto' otomana'. 
1JN.3.8	Ee'noko baa tee naning orara aarumo nkovumaung tee Sietani' bakaang, ai' tee tee ee'nara Sietani' tutuntoma-ita oraka'nko nkovui otomaung. Tee Kumponing Bauring sira'paru'noo' tee tee-koo nko-nko Sietani' bakaang orari-anta-koo. 
1JN.3.9	Baa tee naning Kumponing-koo neraka'pari ponto'aravainge tee orara nko-nko nkovua' otoaing, ai' tee-koo tee Kumponing bakaang domaang otong. Tee'koo teie orara nko-nko nko-koo makosi deea' Kumponinge neraka'antavui ponto'antavuu'nung-koo, bakaang aarumo tee-koo kuung sipuma. 
1JN.3.10	Enang tee, ee' nii'ke tasi'pampiaing baata teing Kumponing baurukaa' ee'noko baata teing Sietani' baurukaa': baa tee naning koonto'na' nkovuaung ee'noko ba'maiko' piaavuaung, tee tee Kumponing bakaang naning deea'.
1JN.3.11	Aung tee naunau dii'ke tutuntoma-ita taaraveru'nung, nii' naruna' naruna' piaameerimatoaing. 
1JN.3.12	Ee'noko nii' tee-pina' Keini' nkomariauka' Sietani' bakaang naning-pina', tee baara'ma'nung dupisi'uu'nung. Aming-koo dupisi'uu' tee? Tee aa' bakaang nko-nko orara deempario', tee baara'ma'nung munte'uu' bakaang nko-nko tampara deemparako.
1JN.3.13	Ta'niniriauka' dii' mmaikori' nantoonge kansi'koo-nupoonge munte'daariko. 
1JN.3.14	Nii'ke tee nii'maikorori' piaavarampimaung-koo ee' tasi'marimaung: nii' tanuaang boo'nameng-eta domamaririning. Baa tee naning ba'maiko' piaavuaung tee boo'aapenameng-koo mme' otong. 
1JN.3.15	Tee naning ba'maiko' munte'umaung tee ee'nara dupisi'nko ee'noko tee dii'ke noru'eri otong teing nantoong dupisi' nkonuka teing ookara domaang oparavaung okovuria'.
1JN.3.16	Ee'noko piaa masikung nii'ke tasi'pampimaung Karistoo'ke nii'koo boo'parara naumurio', ee'noko napo' nii' tee'ke nii'maikorori' paku-koo moompiainge. 
1JN.3.17	Teka naning narung kapoo'nanka aung kansi'koong oto'evui deeko', ee'noko ba'maiko' ata'kuko teie tamung dutai oovumatopeu', arekee' Kumponing bakaang piaa tee-koo kuung otoing tamparapeu'? Makotua'. 
1JN.3.18	Ee aing dii' nkaning toire' oki'nareka', kara narunge karompima piaavarampiauka', teka nko-nko ninka nari' masika' piaavarampiaing.
1JN.3.19	Nii' masika' piaameerima nii'ka tasi'mariri o'noriaing nii' teing kara masikung okonara bakaning, ee'noko bane teie niikaang domange tokoona' tuutunamuriko deeko', niikaang domang kuaa'moriaing Kumponing-koo uro'kanoo'ke. 
1JN.3.20	Ai' bakaang kara
1JN.3.21	Ee mmaikori', enang niikaang domange tuutunamuriaruko nii' teing avoro' o'noria' Kumponing-koo dutakanoo'ke. 
1JN.3.22	Ee'noko tee nii'ke teing kapoo'nanka, aremurii' eentavampimaatopeu'ning teing nkavampimatopeu' tee bakaang boto siompampimaung-koo, tee dotu-antaning kapoo'nanka nkoampima. 
1JN.3.23	Ee'noko bakaang boto tee aung: Nii'ke tee Bauring Jiisuu' Karistoo' bakaang miring tasi'pampira masika'antavampiaing tee tee Kumponinge teroita Pako'pari'nii' domamuri taremuriainoo'koo, ee'noko naruna' naruna' piaameerimatoai tee' ee'na' botomuru'na' nko-koo. 
1JN.3.24	Ookara teing bakaang boto siompaamatomaing teing tee-koo kuung otoromaing ee'noko tee teing-koo kuung otomaunge. Ee'noko nii'ke tee noru'ampiri otong tee nii'koo kuung otomaung teie Tanuaang Meekunge amuru'nunge noru'antamuriko.
1JN.4.1	Ee aing mmaikori' piaarampimaing, ookara tanuaananka naro'keta masika'antaverereria' otoai, teka io' nantoong karantavaariko˜ paaraverererimaatoai teing tanuaananka tasi'koo teing Kumponing-etaning deeko', ai' aung-koo kansi'koo tee mmau' oreng tanuaananka otorong nakaro-nupoong˜ karantavurimaing, ee'noko teing nakaro-nupoong tosiarima Kumponing-etaining tamparimaung. 
1JN.4.2	Tee ee'pina' tasi'periaing tee tanuaang kara okora' Kumponing bakaang deeko': ookara tanuaananka Kumponing-etaining teing tana'eriko aroo'aara sira'pariri aa'paavaining, “Ee', tee Jiisuu', tee Kumponinge teroita Pako'pari'nii' nantoong domampurira tarevuriainoo' koo masika' pou'nung koonto' naning-naumpui.” 
1JN.4.3	Teka ookara tanuaananka Jiisuu'koo tee' minku-koo makosi deeaing teing Kumponing-etaning deea'. Teing tee Karistoo'koo karenung pankaing bakaning, tee ee'nara tero dii'ke poaing taaraveru'nung, ee'noko tee bakaang tanuaang tee enang anke kansi'koo tero pora otong. 
1JN.4.4	Ee aing mmaikori', toirekaa', dii' teing Kumponing bakaning ee'noko dii'ke tee teing nakaro-nupoong tositosinanka boong deempereru', ai' tee Kumponing dii'koo otoing tee aa'na' purinto' tee-koo teing kansi'nupoong-koo otomaung-koo. 
1JN.4.5	Teing nakaro-nupoong tositosinanka teing kansi'koo-nupoong, tee'koo kapoo' teinge minkuaamaing teing kansi'aapening ee'noko ookarai kansi'koo-nupoonge teing taaravaarima siompaarimaung. 
1JN.4.6	Nii' teing Kumponing bakaning. Baa tee naning Kumponing noru'ui otomaung teie tee nii' taaramurimaung ee'noko teie naninge Kumponing bakaang deeaunge tee nii' taaramuriaung, ee'noko tee'koo nii'ke tasi'pampimaung tee Tanuaang kara masikung minkuvumaung ee'noko tee tanuaang tosi minkuvumaung.
1JN.4.7	Ee mmaikori' piaarampimaing, naruna' naruna' piaameeri o'norimaatoai, ai' tee aarumo piaa-koong tee Kumponing-etaing, ee'noko tee naning piaa bauko tee Kumponing-koo neraka'pari ponto'aru'nung, ee'noko teie Kumponing noru'ui otong. 
1JN.4.8	Teie naninge piaa noru'uaunge tee Kumponing noru'ua', ai' Kumponing tee piaa okonara. 
1JN.4.9	Kumponinge tee bakaang piaa nii'koo ee'pina' nau-antamuru': Teie tee Bauring narung masikung kirokai botovuu' a' nii'anko kansi'koo nii' tee-koo domamarii'naang. 
1JN.4.10	Tee'koo ee'na'koo piaa masikung nii'ke oo-koo makosi, nii'ke Kumponing piaavampi-ru'nung-koo deea', teka teie nii' tutung piaamurira Bauring botovuu'nung-koo tee iira Kumponing-etaing niikaning oraka' nkonanka-koo o'antamemurii'naang. 
1JN.4.11	Ee mmaikori', tee' nari' Kumponinge piaamuru'nung deemparako nii' tee'ke naruna' naruna' piaameeriainge. 
1JN.4.12	Naninge tee Kumponing nii'na'mung oovua'; teka nii' naruna' naruna' piaameerimaing deemarima nii'ka tasi'mariai Kumponing tee nii'koo otomaung ee'noko bakaang piaa tee nii'koo dupeari otong. 
1JN.4.13	Ai' teie tee bakaang Tanuaang Meekung nii' tankaang-antamurio' nii'ke tasi'pampimaung nii' tee ninka nari' o'norimaung ee'noko tee nii'koo otokoo'. 
1JN.4.14	Ee'noko nii'ke tee ooampiru' ee'noko sira'pampima daankiampima ee' nauarampikoo', “Baumai tee Bauring botovuu' nantoong kansi'nupoong ootukuning moo'urii'naang.” 
1JN.4.15	Baa tee naning Jiisuu' sira'pui Kumponing Bauring tampumaung, Kumponing tee tee-koo kuung otomaung ee'noko tee Kumponing-koo kuung otokoo'. 
1JN.4.16	Tee'koo nii' bakaang piaa naumuriko nii'ke tasi'pampima aroo'ampimaung, ai' Kumponing tee piaa okora', ee'noko baa tee piaa-koo otomaung tee tee' nari' Kumponing-koo otomaung ee'noko Kumponing tee-koo otokoo'.
1JN.4.17	Kumponing bakaang piaa tee nii'koo dupearamaung nii' maia'moria' ee'noko papaaramaria' o'noria'naang te'mung tuutunan-na'mung tee-koo uro'kanoo'ke donkonampira, Karistoo'pina' oro'mariritaa' anke kansi'koo o'noru'nung-koo. 
1JN.4.18	Piaa-koo tee avoro' otoa', teka teie piaae dupe-antanii'ke tee avoro' bata'umaung. Ai' avoro' tee nantoonge kiimata noru'ai avoreaamaung. Ee'noko baa-koo tee-koo avoromaung-koo piaa tee dupe-antanii' otoa'. 
1JN.4.19	Nii'ke tee Kumponing piaavampimaung nii' tutung teie piaamuru'nung-koo. 
1JN.4.20	Naning narunge aa'pupeu', “Ninge tee Kumponing piaavansi o'nong,” teka ba'maiko' munte'uma tee tee tosi bauko. Baa tee naning tee ba'maiko' oovui nari' otoremaung piaavuaung teie tee Kumponing piaavuarupeu' tee teie dutai oovuaung. 
1JN.4.21	Ee'noko aung tee boto nii' teie amuru'nung, “Baie tee Kumponing piaavuainge tee ba'maiko' tee' nari' piaavuainge.”
1JN.5.1	Baata teing ookara nantoong tee Jiisuu' tee ee'nara Kumponinge uripo'keta Pako'pari'nii' nii' domamuri taremuriainoo'koo masika'antavaamaing teing ee'ning Kumponing baurukaa', ee'noko baa tee naning tee Bauma piaavuainge teie teing baurukaa' nari' piaavuriainge. 
1JN.5.2	Nii'ke tee Kumponing piaavampima ee'noko bakaang boto siompampima ee' noru'ampipeu', nii'ke teing baurukaa' nari' piaavarampiri otong. 
1JN.5.3	Ai' tee Kumponing piaa tee miru'noo' tee nii'ke Kumponing bakaning boto siompampimatoaing. Ee'noko teing bakaning boto teing pore' deeaing nii'koo. 
1JN.5.4	Ai' baata teing Kumponing baurukaa' teing tee tee siong-koo makosinuka bakaang aarumo kompaamaung-koo, ee'noko teing tee kansi' bakaang aarumo tee puru'ai otorong. Tee-koo ee'nung-koo Karistoo'koo baitomariri puru'ampimaung tee kansi' bakaang aarumo.
1JN.5.5	Baie aung kansi' bakaang aarumo puru'upeu'? Tee aa' teie naninge deeko' Jiisuu' tee Kumponing Bauring masika'antavuainge puru'koo makosi.
1JN.5.6	Tee ee'nara Jiisuu' tee Pako'pari'nii' Kumponing Bauring taa'ni'antavari pou'nung, aa'noko: auronge paning-eta kemu'kana' karoma taa'ni'antavuu'
1JN.5.7	Ee'noko teie Tanuaang Meekunge tee' nari' masika'antavui taa'ni'antavumaunge,
1JN.5.8	Ee', teinge ee'ninge beenaumoi sira'paamaung aa'ninge tee Tanuaang Meekung, tee aurong ntong-koo karou'nung, ee'noko tee aurong ereng tuuvuu'noo'ke karou'nung. Aing teing beenaumo biikaang noru' narung ee' oro' minkuai otong Jiisuu' tee Kumponing bauring. 
1JN.5.9	Nantoonge kapoo' sira'paako masika'antavampimaung, teka Kumponing bakaang kara sira' tee deto basina' masika'anta-koo makosi, ee'noko aung kapoo' ninge naurampimatomaung Kumponinge ee'narai sira'puu'nung Jiisuu' Bauring tampuma. 
1JN.5.10	Baa tee naning Kumponing Bauring masika'antavumaunge tee ee' noru'ui otong bakaang domange, Jiisuu' tee Kumponing Bauring Kumponinge naumuru'na'. Ee'noko teie masika'antavuaunge tee Kumponing tee daang minku tampumaung, ai' teie tee daang-antavumaung masika'antavuaruma tee kara Kumponinge sira'puu'nung bauring-koong. 
1JN.5.11	Ee'noko tee kara Kumponinge sira'puu'nung tee aung: Kumponinge tee nii' domaang oparavauka'nung amuru', ee'noko tee domaang tee Bauring-koo otong. 
1JN.5.12	Baa tee naning Bauring oto'evumaung tee-koo tee domaang otong, ee'noko baa tee naning Bauring oto'evuaung tee-koo tee domaang otoa'.
1JN.5.13	Aung tee ninge dii'koo daariamang tee Kumponing Bauring bakaang miring masika'antaverimaung-koo dii'ke noru'erii'naang dii' teing tee domaang oparavaung oto'deruring. 
1JN.5.14	Ee'noko nii' ee' noru'ampima to'biimariri o'noring: Nii'ke kapoo' eentavampiko bakaang pia siompampiri deeko' teie tee taaramuriaing. 
1JN.5.15	Ee'noko nii'ke ee' noru'ampira deeko', “Teie tee taaramurimaung tenang eentamariko,” nii'ke tee napo' ee' noru'ampiaing, “Nii'ke masika' nkavampiaing teing eentavampimananka tee.” 
1JN.5.16	Dii'koo narunge ba'maiko' tee oraka'nko koonto' boo'koo makosinamurii' deeaung nkovuko oovura deeko' teie tee kunsi-koo pakuvuaing, ee'noko Kumponinge tee domampuai. Aung tee teing nantoong oraka'nko, koonto' boo'koo makosinamurii' deeaung-nko nkoaavaining-koo nkoaravaing. Namurii' oraka'nko koonto' boo'koo makosi masika' otomang, ee'noko ninge aa'pampa' temurii'koo kunsirariai. 
1JN.5.17	Ookara amutemurii' nko-nkonanka koonto' deeaing teing oreng, teka temurii'koo oraka'nko koonto' boo'koo makosinamurii' deeaung-koo kunsirarii'naang tampamang.
1JN.5.18	Nii'ke tee noru'ampiri o'noring teie naninge Kumponing-koo ponto'nii'ke tee orara aarumo danto nari' nkovuaung teie Kumponing Bauringe tampa' tarevuio'. Ee'noko teie Sietani'ke tee tee kompuaung. 
1JN.5.19	Nii' nii'ka tee noru'mariri o'noring, nii' teing Kumponing Baurukaa', ee'noko ootukunung kansi'koo-nupoong teing tee naning orara bakaang iri'koo kuung otorong. 
1JN.5.20	Ee'noko nii'ke tee noru'ampiri o'noring teie Kumponing Bauringe tee tero porai'nange noru' amuru', nii'ke tee Kumponing Masikung tasi'pampii'naang ee'noko nii' teing enang tee-koo masikung-koo kuung o'norimaung Bauring-koo Jiisuu' Karistoo'koo kuung o'nori, tee aung tee ee'nara Masikung Kumponing, domaang oparavaung okora'. 
1JN.5.21	Dii' ee'ning toirekaa' oki'nareka' teieta kumponinanka daang-koong-eta tonta'dariri otoriai. Ee', ee'na'.
2JN.1.1	Aung ane' karavoto˜ ninge dootuu'koo urantai daariamang da' ee'nani ovorinaang Kumponinge miru'duu'nani-anko ee'noko teing daurukaa'.
2JN.1.2	Dii'dovo tevo ninge aa'na' masika' piaarampimanavo ee'noko ning narunge deea', teka teing nari' tee kara masikung noru'aining, ai' tee kara masikung nii' ookara-koo dupui otomaung ee'noko tee' nari' nii' ninka otomatoai ookara doong-koo.
2JN.1.3	Teie Kumponing Niumai tee ninka Bauring Jiisuu' Karistoo' ninka aa'ning oko-antamaariaing: biraanke moo'dopa, piaa unaa-anta, ee'noko mooa, tee ninka kara masikung ee'noko tee aarumo piaa.
2JN.1.4	Ning tee bakei dotumaramang ninge ooaramira nii'ning teing-koo daurukaa'koo tampa' siompaako tee kara masikung, tee' ee'na' nari' Niumai botomuru'na'. 
2JN.1.5	Ee'noko enang tee aa'damaang da' ee'nani, nii' ookara naruna' naruna' piaameerimatoai. Aung tee nerakung boto deea' da' daarireromaatomaung, teka tee aung tee boto tutuntoma-ita oto'memurimaung: Naruna' naruna' piaameeriaing. 
2JN.1.6	Kumponing-koo piaa ee' sira'koo makosi: Nii'ke tee' nkoampiaing tee kapoo' naumurimaung. Ee'noko teie tee nii' tutuntoma-ita naruna' naruna' piaameerimatoo'naang naumuru'.
2JN.1.7	Bakei, mmau' nantoong tosi nkonuka aunge kansi'ke avitoitoi nanaamaung, teing tana'eriko penkemparima aa'paamaing, “A, tee Jiisuu' Karistoo' naning-naumpui poaruu'nung.” Teing teing ee'ning tosi nkonuka ee'noko Karistoo'koo too'de-nupoonge teing. 
2JN.1.8	Tarerariri otoriai tee kapoo' pore'dorimaung nkaveriaru'neenga, aa'na' teka ootukuario' tee moo' nkaveriai. 
2JN.1.9	Baa tee naning Karistoo' bakaang naunau divu'ui nii'nung siompumaung tee Kumponing bakaning-koo narung deea', teka baa tee naning tee kara pinka'ui otoing tee, tee tekang ookakang beekaning-koo narung deempari otong aa'noko Bauma ee'noko tee Bauring. 
2JN.1.10	Nii'nung naning oovunamurii' naunau ninka dii'anko poko deeko' diikanoo' pava-koo bokueriauka', ee'noko onkeonke'eriauka'. 
2JN.1.11	Baa tee naning tee onkeonke'uaing tee, tee bakaang oraka' nko-koo kanto'paramaung.
2JN.1.12	Ning tee kapoo'nanka mmau' dii' daarirerompipeu'ning oto'memung, teka ninge teing ookara ane'koo daari-koo piamoa'. Teka ee' noru'amaang dii'anko pa due'ka mora oing oomeeri karompiaing doturotue maanto'muriaina'. 
2JN.1.13	Teinge toire'ke teni da'maiko' Kumponinge miru'uu'nani baurukaa'ke tampa' tang da'anko botoaamang. Otoko, ee.
3JN.1.1	Aung ane' karavoto˜ ninge dootuu'koo urantai daarireromaang da' mmaiko' Kaiasi, ninge aa'na' masika' piaaramaung. 
3JN.1.2	Ee mmaiko', kunsimaramaung ning teing ookara kapoo'nanka dake nkovemaing tampa' nkovemaatoo'naang ee'noko da' tampa' domantari otoai, da' tee' Tanuaang-aapei tampa' otomana'. 
3JN.1.3	Ning bakei aa'na' dotumaru'nung tenang nii'ning nii'maikorori' poroma naumaama minkuraako tee dake kara masikung tampa' siompemaung temu'keta siompemana' nari'. 
3JN.1.4	Tenang ninge taaravama, nkaning toire'ke tee kara masikung tampa' siompaamaung-koo ning tee bakei aa'na' dotumaramaung dau basinoo'.
3JN.1.5	Ee mmaiko', dake bakei tampa' nari' nkovemaung tenang dake teing nii'ning Karistoo'koonavitu pakuerima, baru'noo' teing damisimainku tampara doorenang osi kanteai berempaamaing dake pakuerimaung-koo. 
3JN.1.6	Teinge tee dakaang piaa teing piaaverimaung tee sira'pau' ookara Karistoo' bakanavitu-koo anke o'norimaing-koo. Teka tenang temurii' nantoong dii'ankoita tenkenaako nii'noo'ke daankiarii'naang, tenang napo' dake pakueriai nanu'koo Kumponing dotuaravaina'. 
3JN.1.7	Ai' teing teing osi sipau'nung Karistoo'koong miring berempaava'naang mutaanang-nupoong-eta paku piavoroa'. 
3JN.1.8	Ee'noko nii'ke teing ee'ning tee' oro'nuka nantoong pakuarampiaing teing ninka nari' pakumeeriaina' tee kara masikung nau-anta-koo.
3JN.1.9	Ninge tee karavotonane' temu' daariantu'nung nii'ning kara minkuama dii' Karistoo' bakanavitu teke otorimaing-koo. Teka tee naning Dioterepisi tevitu-koo baka pankaing-koo piavomaunge teing-koo, tee nkaang kara minkuantu'nung taaramuaruu'. 
3JN.1.10	Tee'koo ning dii'anko meaing deeko' mera tee sira'pampaing tee temurii' aarumo teie nkovumaung nii' oraka' minkumurima daang-koong tuumpimurima. Ee'noko tee narung deea', nii'nung tee teie teing nii'maikorori' daankiaama nanaamaing diikanoo' basiariko bakanava-koo bokuvuriaung, ee'noko dii' dootuu'nupoong-koo nii'ning orokovurikoo' teing damisimainku pava-koo kuung boku-koo piavoroko, ee'noko orokovurima kato bata'urikoo' Karistoo'navitu-eta.
3JN.1.11	Ee mmaiko', Kaiasi, naning oraka' nkoarako tee bakaang aarumo siong-koo paaraveauka', tampa' nkoarako deeko' siong-koo paaraveai. Baa tee naning kapoo' tampara nkovumaung tee tee naning Kumponing-etaing ee'noko baa tee naning orara aarumo nkovumaung tee Kumponing tasi'pua'. 
3JN.1.12	Ookarai nantoonge tee Demitereasi tee tampa' minkuaamaung ee'noko Ovoring bakaang kara masikung siompuko nari' sira'paramaung. Napo' nii'ke tee' nari' minkuampimaunge ee'noko tee dake noru'ei otong tee nii' niikaang kara tee masikung.
3JN.1.13	Ning tee kapoo'nanka mmau' oto'memung da' daarirerompeu'ning, teka ninge teing ookara ane'koo daari-koo piamoa'. 
3JN.1.14	Teka ee' noru'amaang, ning pa due'ka da'anko moo'naang, ee'noko nari' oing oomeeresi karompeaing.
3JN.1.15	Mooa tee da'koo otoaing. Ainge da'maikori'ke tampara tampaamaang da'koo. Dake napo' tee' tampara tampema naueriai teing ookara mmaikori' miring tamperima.
3JN.1.15	Basi te'.
JUD.1.1	Ning tee Juude', tee Jiisuu' Karistoo' bakaang botovotonaa' ee'noko Jeemisi baara'ma'nung. Ninge aung karavoto˜ daariamang dii'anko dii' Kumponinge piaarurira bokururu'ning, teie Jiisuu' Karistoo'ke tarerurimaing. 
JUD.1.2	Tee piaa unaa-anta, mooa, ee'noko piaa Kumponing-etaing maneena' okoruriaing.
JUD.1.3	Ee mmaikori', tero tee ninge Jiisuu'ke nii' ookara nari' domamuru'na' daarirerompii'naang noru'anko', teka enang noru' paarimarara nii'nung kapoo'koo daarirerompimang dii' puring-antarampii'naang Kumponing bakaang kara nii'ninge pituaa'neeng-koo orokoverererii'naang, ai' naro'ka bakevui amuru'nung nii'ke tare-koo, ee'noko paari-koo makotua'. 
JUD.1.4	Ninge tee' naurampimang nii'ning nau-antanuka Kumponing noru'aavaing dii'koo makenge tumpariko, aa'paama, “Tenang nii' Karistoo'navitu deemarira nii' makosi tamung kato piamoriaina' nko-koo, Kumponinge kiimata-koo amorompia', teie piaamurimaung-koo.” Teing tee' minkuaama Karistoo' penkempaamaung tee ee'nara daurarong˜ masikung, niikaang Ovoring makosi, nii'nung otoa'. Kumponinge tero sira'puu'nung Daari Meekung-koo kuunge tee' teinge temurii' nantoonge barakosi' kompaavaina' botu basiarima. 
JUD.1.5	Teie Kumponinge naumurimaung aa'nou'nunge: Iisipi'keta nantoong domang-antavurira napo' teing-koo nii'ning tee masika'antavaavaruu'ning dama'ke boo'antavuru'. Tee' ee'na' tero tampa' noru'eru'na' napo' nauramping tasi'perii'naang. 
JUD.1.6	Napo' teing koosinunanka naumurimaunge. Tero bono' Kumponinge sipevuru'noo' dintu'aara bii'ka taura'paririo' Kumponinge te' biikanoo' oto'doma masipo'keta bata'uru'. Ee'noko Kumponinge taavi'urio' doong kante-koo tunumparava'noo'ke doonko otoromaung bera te'mung panka'mung simpe'uriaina'mung-koo basiariaing. 
JUD.1.7	Napo' tee' nari' teing osi pankeng Sodom, Komora', ee'noko nii'ning teke due'ke otoroko'ning oraka' nkoarikotaa' kera'pariru'. Kaukauro nkoaama bakiaa'eema donkaang donkaang ninka nari' oraka' nkoariko'. Tee'koo Kumponinge kiimata-koo nta'ke tai-antavurira o'antavuru' nii'ke noru'koo.
JUD.1.8	Teka bane temurii'koong kiimata sira'pari otoko, teing aing nantoong tamung noone narung nau-antaraarima tee' nari' bii'ka biikaang mono orari-antavarimaung teing Sodom-nupoong nkoariko'na'. Teinge dimpa'aamaung tee Ovoring, ee'noko poore'aarikoo' teing koosinunanka˜ Kumponinge nerampurima nkovuru'ning. 
JUD.1.9	Teka tee tero koosinung pankaing Maikol tee' nkoarava'. Tenang Sietani' ninka Moosesi bakaang mono boo'pario' nka-koo tata'eerema, bane pankainge, teka boonkoaritaa' teie Sietani' poore'uma kiimata-koo tampua' tee, teka aa'puu', “Ovoringe orokorui bake-antaruaing da'.” 
JUD.1.10	Teka teinge ainge nau-antanukai aming kapoo' noru'aavaung tamung kato poore'aakoo'. Ee'noko teing kau' karenaumonanka matauropananka-pina' onouaamana' onouaakoo'. Ee'noko kapoo' mono-aapenung onoue narunge noru'aamaing tamung kato nkoaama orariarikoo'. 
JUD.1.11	Piaaru'nuka teing, ai' teing teing Keini' bakanavung siompaamaing baara'ma'nung dupisi'ura barakosi' nkavuu'nung. Napo' Beelamu mooni' nka-koo daanameng-koo baka avario' dupisi'au'na' avarikoo'. Ee'noko Koora bakaning-pina' nari' Kumponing-koo bei'bei'arikoo', ee'noko nari' orari-anta kune'aakoo' tee' urikamu' Koora dovang doonko tumpariru'na' kansi' kamaankuio'.
JUD.1.12	Ookara batei-koo Ovoring bakaang taamang dii'ke navurariri nkoverimaung-koo domang orara ninka poroma tee orari-antavaamaung tee diikaang navunavu. Dii' ninka nari' taamanirima amaiaa'oroa' bii'ka toonaakoo' duuku'arima. Teing aa'ning-pina' oro'nuka: kamo' kovere-pina', pionge avitoitoi nkavuko apo'uarukoo'. Napo' tee koi' sinang bi'uaruio' bita'au'nung bakei boo'. 
JUD.1.13	Napo' boo'a pirung-koong ta'da'parama koikoiri nkavuma avitoitoi sipuko oraka' oro'paramana' biikaang orara aarumo ninka tee' oro'nuka. Napo' teu-pina' beento'nu-pina' koonto'navunge nanuau-pina' oro'nuka tero miru'uru'ning tunumparava'noo'ke doong kante oto'koo.
JUD.1.14	Napo' tee' nari' Iinokei tarampeearama˜ teing aing minkuvuru' tenang Aadama-ita depeto parapara ˜kenaanka-taa navarang-koo basiarako aa'puu'noo'ka,
JUD.1.14	“Ooveriko, Ovoring tee bakaning koosinunanka karinga ninka nari' poroaing. 
JUD.1.15	Teie nantoong ookara simpe'urii'naang ee'noko teing Kumponing-koo kupi'nuka oreng tampurira tora'antavuriai tee-koo biikaang ookara oraka' nkonanka-koo bakei Kumponing too'dena' nkoaamaing-koo, napo' ookara kara ari'ariri'nanka Kumponing-koo minkuaakoo' ee'ninge bakaning kare-nupoonge.”
JUD.1.16	Aing teing minkuminkuru ee'noko naro'keta tuumpi nkonuka, biikaang noru' karakaraa'koong pia narung sionuka, ampirinumpariri kareaamaing, ee'noko auraiarima bauta' tamung eentanuka.
JUD.1.17	Teka ee mmaikori', dii'ke norunoru'eriaing tee kapoo'nanka niikaang Ovoring Jiisuu' Karistoo' bakaninge kara okovuri nkanukai dama'ke nkoaravaing sira'pau'na'. 
JUD.1.18	Aa'daaru',
JUD.1.18	“Dama'ke asi'namu' poroaing teing Kumponing daang-antavai benkempaavaining Kumponing-koo kupi'oroitaa' biikaang noru' karakaraa'koong pia narung siompai.”
JUD.1.19	Teing aing ee'ning tankatankaang nkoaamaing, kansi' bakaang onou-koo otoromaing, Tanuaang Meekung otoroaing. 
JUD.1.20	Teka dii', mmaikori', dii'ka deto kanirariaing diikaang masika'anta aa'na' meekung-koo. Kunsirariri tee ninka iri' ninka Tanuaang Meekung-etaing ninka. 
JUD.1.21	Otori te' otoriai Kumponing bakaang piaae kuung deempui otoinoo'ke, banainge nemperi tee Domang-anta niikaang Ovoring Jiisuu' Karistoo' piaarurira domaang oparavauka'noo' basi-antaruriaina'. 
JUD.1.22	Teing daang-koong nau-antanuka taaravaarima papaaravarimaing piaaverereri onou koong-antavererimaatoai. 
JUD.1.23	Nii'ning tampa' taararaariaining namu'ke mosianung-koong nta'keta batusi'erererima domang-antavereriai. Ee'noko napo' nii'ning Ovoring-anko bokuereriai tampa' nkoverererima, teka biikaang aarumo mono bakaang pia siona'koo maarerori pinka'dariaing, baaro'duriko teing pina' nari' dua'dari'neenga.
JUD.1.24	Enang si'noora'dampima tee Piikonara bakaang tanata-koo napo' si'damping dii' dua'dariaroo'naang. Ee'noko teie dii' kiiroraa'antarurira bakanoo' osi meenasi-po'noo' basi-antaruriai doturotu ninka. 
JUD.1.25	Tee tee narung Kumponing masikung, niikaang domang-anta, tee ninka niikaang Ovoring Jiisuu' Karistoo' ninka. Otoaing tee meenasi tee Kumponing-koo, tee daurarong anka-ankang deempari, teing ookara kapoo' tanata tee, iri' okora' – urikamu', enang, ee'noko dama'ke ookara batei-koo. Ee', tee' nari'.
REV.1.1	Aung tee Jiisuu' Karistoo'ke sira'puu'nung Kumponinge nauvuio' kapoo' da'deng tavo'kuaing-koong bakaning botovotonaa'nuka nau-anta-koo. Ee'noko bakaang koosinung˜ botovuio' siraka'antamuu'naang ning-koo Jooni-koo bakaang botovotonaa' deemarako. 
REV.1.2	Ee'noko teing kapoo'nanka ning-koo siraka'antavuio' ooamira tee Kumponing bakaang kara masika'antavantu'. Tee'koo sira'pamaang ninge, tee kara masikung Jiisuu' Karistoo'ke siraka'antavuu'nanka. 
REV.1.3	Baa tee naning aung kara tarampee-koong˜ deeruvuaing dootuu'domai tee biraanke nkavuaing, ee'noko teing taaravaara pinka'aavaining teing biraankeariainge teing kapoo' daariari otoining pinka'aara, ai' batei tee due'umaang.
REV.1.4	Aung kara ninge Joonie daariamang dii'koo ˜kevuntu'ka-taa osi-koo dootuu'nupoong otorimaing Eesia-nameensi'kooning-koo. Kumponinge teie aa'nunge, teroita otou'nunge, e'mung tee' otong, ee'noko dama'ke tee' nari' otoi poainge, teie piaaruri mooaruriaing. Napo' teinge ˜kenaanka-taae Tanuaange Kumponing ba'nanumanoo' uro'kanoo'ke otoromainge piaaraari mooaraariainge. 
REV.1.5	Napo' Karistoo'ke tee' nari' piaaruri mooaruriai. Teie ee'narai motekaro'ari kara masikung sira'puu'nunge bera boo'paru'noo'ke basi. Tee tutuna'nung boo'keta daa'aru'na'koo, napo' Ovoringe dauraronuka tanatavurimaung kansi'nupoong. Tee Jiisuu' Karistoo' tee ee'nara nii' piaamurira bakaang erenge simpiri'antamuru' niikaning oraka' nkonanka-ita. 
REV.1.6	Ee'noko nii' bakanamuiaang deeng-antamurira napo' Bauma Kumponing bakanavitu pirisiti'nuka deeng-antamuru' tee-koo ookara meenasi ee'noko purinto' doong kante okovui otoi otoaing. Ee', masikung. 
REV.1.7	Ooveriaing tee tee poo'naang ka'mo' ninka nari' ookarai tee ooaava'naang. Teing tee too'pau'ning ee'noko ookara nantoong kansi'nupoong teing biromparii'naang tee poko ooaara. Ee', tee' ee'na'.
REV.1.8	“Ning tee tutuna'naare ee'noko napo' asiranaare, napo' uro'nunge ee'noko dama'nunge.” Tee'pumaung teie Ovoring Kumponinge. “Teroita o'nou'nung, e'mung tee' o'nong, ee'noko dama'ke tee' nari' o'noi moainge. Ning tee Piikonara, ookara kapoo' nko-koo makosi.”
REV.1.9	Ning tee Jooni dii'maiko' dii' ninka nari' baike kompampiru'nung mii'kampiritaa' Karistoo' bakaang muu'koo. Ee'noko mui' miring Patimos-koo si'mau' tee kara Kumponing bakaang daankianko Jiisuu' sira'pama. 
REV.1.10	Tee-koo doong Ovoring bakaang-koo ning tee teie Tanuaang Meekunge korimuio' ning-koo dama'dua aurong pankaing taaravantu' tuuviri-pina' karoma aa'puko, 
REV.1.11	“Kapoo' dake ooveing buuku-koo daariera teing dootuu'nupoong-anko botoveai, teing ˜kevuntu'ka-taa osi-koo otoromaing aa'ning-anko: Epeses, Simeena, Peekamami', Taiataira, Saadis, Piladelepia', ee'noko Leodesia'.”
REV.1.12	Tenang tee aurong ning karamuko'nung ooama'naang tee-aape bere'maru', ee'noko bere'marama ˜kenaanka-taa daamu ba'nang-kooning kooro-koo nkonii' ooantu'. 
REV.1.13	Ee'noko teenanka daamu ba'nananka-koo meeroo'ke narung naning-naumpo' teke otoko, mononopa' isikung kau'koo basi kurumpari, ee'noko tokonii'koo kooronanka na'nanii' murukeue kapeto keemoomparitaa'. 
REV.1.14	Bakaang bore' ee'noko dapo aa'na' kakaara sipisipi'koong dapo-pina' ee'noko ka'mo'koo tu'betu'be-pina' oro'. Bakaang duta nta'pina' urung. 
REV.1.15	Bakaang kau' baraasi˜ nta'ke ivai'nii'pina' oro', ee'noko bakaang aurong ntonanka uutuaramana' taara. 
REV.1.16	Bakaang bireng tampanaange beento' ˜keura-taa kompuri otoko', ee'noko karang-eta bainatu ookamenta irinto' basiaru', ee'noko bakaang oing duaa'pina' aa'na' sisisiisi.
REV.1.17	Tenang ninge ooamira tee, ning tee-koo kau'kanoo' dua'maru' boo'pina' mantomari. Teka teie ning-koo bireng tampanaang pante'mura, aa'muu', “Aroreauka'. Ning tee tutuntoma ee'noko napo' o'domai. 
REV.1.18	Ee'noko ning tee napo' Domantoo'. Ning tee moomira napo' daa'maru'nung. Ee'noko tee' nari' domamari o'noi o'nomaa'noaing ookara batei-koo. Ee'noko ninge tee kii'nanka kompansi o'nong aa'noko: boo'koong ee'noko tutueu-aapenung. 
REV.1.19	Enang tee kapoo'nanka dake ooveining daarieaing enang otoining ee'noko dama'ke tavo'kuaining nari'. 
REV.1.20	Aung tee mirumiru' aing aa'ning oovemaatomaing-koong: ˜keura-taa beento' ning-koo tampanaang-koo otoining ee'noko napo' ˜kenaanka-taa daamu ba'nananka kooro-koo nkonii' otoining. Aing ˜keura-taa beento' teing teing koosinunanka makosining, teing dootuu'nupoong ˜kevuntu'ka-taa osi-koo otoromaing tanatanuka. Ee'noko teing napo' ˜kenaanka-taa daamu ba'nananka kooro-koo nkonii' oovemaatomaing teing nkaning ˜kevitura-taa dootuu'nupoong.”
REV.2.1	Ee'noko aa'muu' ning Jooni, “Narung karavoto daarieai tee-anko koosinung Epesesie dootuu'nupoong tanatavurimaung-anko. Aa'peaing, ‘Aung kara tee ˜keura-taa beento' tampanaange kompuri otomaung bakaang ee'noko teing-koo ˜kenaanka-taa araka ba'nang kooro-kooning-koo meu'ke nanukoo'. Teie aa'puing, 
REV.2.2	“Ninge tee dakaang nko-nkonanka noru'ansi o'nong pore' kompemana' aa'na' mintoontarama iirau'darava'. Ee'noko orenanka ninka otori domang aa'na' manki'doma dake baakeeneveri sira'perikoo' teing bii'ka daang kara okovuri nkanuka tamparimaing. 
REV.2.3	Ninge noru'ansi o'nong pankaroong banainge manki' kompeu'na' mintoontarama iirau'darava' pore' kompema nkaang miring-koo, ee'noko tee' nkorarama tee konteroaung. 
REV.2.4	Teka da' narung kapoo' ning-koo oraka' apuka'dari otong, dake ning tee piaameko'na' enang piaamea' otong. 
REV.2.5	Norunoru'eai tee' tero otoko'na' enang dua'darara otoinoo'keta ee'noko enang napo' bere'darara teing nko-nko tero nkoveko'ning nkoveai. Tee tee bere'daravaruko ning mera tee dakaang daamu ba'nang tonta'ampaing otomanoo'keta. 
REV.2.6	Aung tampara aarumo da'koo otong, dake tee munte'emaung teing nko-nko oreng Nikolas-nupoonge nkoaamaing, tee aarumo tee ninge munte'amaunge. 
REV.2.7	Baa tee naning punkang-po'nunge tee tampa' taaravuaing tee kapoo' Tanuaang Meekunge minkuvumaung dootuu'nupoong-koo osi kante-koo. Baata teing parapaara puru'aavaining tee taura' avorompaing tee koi' domang-anta-koong sinang maa'aava'naang teke Kumponing bakanamono-koo meeroo'ke otomaung-koong.” ’”
REV.2.8	“Napo' narung karavoto daarieai tee-anko koosinung Simeenai dootuu'nupoong tanatavurimaung-anko. Aa'peaing, ‘Teie ookara kapoo'koo tutuntoma ee'noko o'doma otomaunge, ee'noko boora napo' domamparu' aa'nunge aa'puing, 
REV.2.9	“Ninge tee dakaang nko-nkonanka, arikananka ee'noko ata'oi'dari otomana' noru'ansi o'nong, teka da' tee tanuaang-aape maneenara. Napo' teinge Ju'nupoong tamparimainge oraka' minkuraamana' noru'ansi o'nong, teka teinoo' Ju'nupoong masikeng deea'. Teing teing Sietani' bakanavitu-kooning. 
REV.2.10	Aroreauka' teing-koo kapoo' arikananka dake kune'eaining-koo. Ee aung, Sietani'ke tee paara-anta-koo dii'koo nii'ning kiimatanava-koo sipurii'naang, kivora doong-koo arikung-koo otorii'naang, teka tee aroo'dariri motekaro'nuka otoriaing bane boo' dovang-koo, ee'noko maku'koo ninge tee dii' piiko-nupoong avuavu' tampara arompima tee baakopo domampari oto'koong kuruntampiaing. 
REV.2.11	Baa tee naning punkang-po'nunge tee tampa' taaravuaing tee kapoo' Tanuaang Meekunge minkuvumaung dootuu'nupoong-koo osi kante-koo. Baata teing parapaara puru'aavaining teinge tee kemu'kanung boo'pari oto' tora'paavauka'nung.” ’”
REV.2.12	“Napo' narung karavoto daarieai tee-anko koosinung Peekamami'ke dootuu'nupoong tanatavurimaung-anko. Aa'peaing, ‘Teie bainatu ookamenta irinto' kompui otomaunge aa'puing, 
REV.2.13	“Ninge dakaang nko-nkonanka ee'noko te' da' otoinoo' noru'ansi o'nong, te' ee'noo' Sietani' daurarong˜ deempari otomanoo'. Teka dake tee nkaang miring pinka'ei otomaung ee'noko dakaang masika'anta ning-koo tee' nari' pinka'ari otomaunge, bane tee Antipas ning-koo aroo'ari motekaro'ari kara tampa' sira'puko'nung dii'koo meu'ka tavaio' teka ee'noo'ka Sietani' otomanoo'ka. 
REV.2.14	Teka da'koo kapoo' ninge nii'ning oki'ning aarumo oreng otoko ooamaang, aa'noko dii'koo nii'ninge tee Beelamu bakaang nau-anta kompai otorong, teie ee'narai Baalaka' Isireeli-nupoong dua'antana' nau-antavuu'nung. Aa'noko tee taamang kumponing daang-koong-koo darinii' naiaava'naang aavavuru', ee'noko napo' kaukauro-koong aarumo nkoaava'naang siong-antavuru'. 
REV.2.15	Napo' nii'ninge dii'koo Nikolas-nupoong biikaang nau-anta kompai otorong, tee ninge munte'amaung. 
REV.2.16	Temurii'keta bere'dariai. Bere'dariaruko deeko' tee ning namu'ke dii'anko mora turamparama'naang teing teie bainatue nkaang karang-etainge. 
REV.2.17	Baa tee naning punkang-po'nunge tee tampa' taaravuaing tee kapoo' Tanuaang Meekunge minkuvumaung dootuu'nupoong-koo osi kante-koo. Baata teing parapaara puru'aavaining ninge tee taamang kore'nang paninung avorompaing kansi'nupoong-eta baku'nii', napo' tee kapang kakaara avorompainge naruna' naruna', nkanoo' kuung tung-koo taura'nii' taa'ni'anta, tee miring nerakung biikaang daarinii' tere'koo. Naninge noru'ua' tee miring, teka teie tere' nkavuainge baka noru'ui otong.” ’”
REV.2.18	“Napo' narung karavoto daarieai tee-anko koosinung Taiatairai dootuu'nupoong tanatavurimaung-anko. Aa'peaing, ‘Teie Kumponing Bauringe duta nta'pina' urung naning tupu'ui ooe, ee'noko bakaang kau' baraasi˜pina' nta'ke iivai'nii' pina' oro'na' aa'pumaang, 
REV.2.19	“Ninge tee dakaang nko-nkonanka noru'ansi o'nong, napo' tee dakaang piaa ee'noko tee masika'anta ee'noko napo' teing nantoong pakuerimana'. Ee'noko parapaara-koo iirau'daravarukoo', ee'noko enang noru'ansi o'nong aa'na' masika' mintoontaramaang tutuna'noo' divu'antavei. 
REV.2.20	Teka aung kapoo' ninge da'koo ooamaang, dake teni manikuma Jesabel baka nakaronani˜ tamparamai taura'peio' nau-antavarama nkaning botovotonaa'nuka ako'ke be'antavurimaung. Ee'noko aa'ning-koo barevurikoo': kaukauro nko ee'noko kumponing daang-koong-koo darimpaamaung taamang nai-koo. 
REV.2.21	Ninge tee teni batei avonsing bere'araa'naang, teka teni piavoaruing bere'koo, teieta bakaang aarumo kaukauro nko-ita. 
REV.2.22	Ee aung, teni teni ninge enang sisikeera pankaing-koo sipama'naang ee'noko teing teni ninka nari' nampeesi orariaamaing kiimata pankaing-koo siparama'naang, teing biikaang orara nko-nko-ita bere'ariaruko deeko'. 
REV.2.23	Ee'noko tenie baurukaa' dupisi'arampainge, ookara dootuu'nupoonge osi kante-koo noru'maavaina' ning tee ee'nara nantoong biikaang onou domang-koo noru'ansi o'noing. Ee'noko ninge ee'narai nantoong naruna' naruna' kante nkoverimana'koo bari'dampiaing. 
REV.2.24	Teka dii' nii'ning Taiataira-nupoong tee temurii' nau-anta siomperiaung, napo' barerariarukoo' tee-koo nii'ninge Sietani' bakaang makensi'nung tampaamaung-koo. Ninge aa'dampimang dii'koo tee nii'ning kapoo' manki' pante'ampauka'nung. 
REV.2.25	Teka tee kapoo' enang komperi otoing tee tampa' pinka'eri otoaing bera ning moainoo'ke basi. 
REV.2.26	Baata teing parapaara puru'aama nkaang nko-nko kompai otoroaining bera botu basinoo'ke, ninge tee teing iri'po'nupoong deeng-antavarampaing ookara nantoong-koo amutemuu'koo daua teing tanata-koo. 
REV.2.27	Ning tee Mma'ke temurii' iri' amuu'nung Daari Meekunge aa'pumana',
REV.2.27	‘Teie tanatavuriaing aini-koong ninka donsi' ninka. Ee'noko teie kansi'koong utau-pina' putura'uriaing.’ 
REV.2.28	Napo' tee ninge avorompainge teing tee maatara. 
REV.2.29	Baa tee naning punkang-po'nunge tee tampa' taaravuaing tee kapoo' Tanuaang Meekunge minkuvumaung dootuu'nupoong-koo osi kante-koo.” ’”
REV.3.1	Ee'noko aa'muu' ning Jooni, “Napo' narung karavoto daarieai tee-anko koosinung Saadisie dootuu'nupoong tanatavurimaung-anko. Aa'peaing, ‘Aung tee kara teie ˜kenaanka-taa Kumponing bakaning tanuaang-po'nunge ee'noko napo' ˜keura-taa beento' tampanaange kompui otomaunge aa'pumaang, “Ninge tee dakaang nko-nkonanka noru'ansi o'nong ee'noko nantoonge domantoo' tantaamana' noru'ansi o'nong, teka da' boo'pina' ooramaang. 
REV.3.2	Deto tanteraravai! Teing kapoo' otoining puring-antaveai mme' boo'paravaruko, ai' dakaang nko-nko koomparavaung ooreronsing nkaang Kumponing-koo dutakanoo'ke. 
REV.3.3	Norunoru'eai dake tee kapoo' taaravera nkaveu'nung, ee'noko pinka'eai tee. Bere'daravai dakaning orarananka-ita. Da' tanterari otoauka'nung deeko' tee ning da'anko tee bakiaa' nko-pina' tavo'kampaing dake noru'eauka'nung batei-koo. 
REV.3.4	Dii'koo nii'ning Saadisie otorining-koo biikaning mononopa'nanka ku'mi'antavaava' otoroining. Ee'noko teing ee'ning teing makosinuka ni'ninka nari' nanampiaining mononopa' kakaara kurumpariri. 
REV.3.5	Baata teing parapaara puru'aavaining teing teing-pina' nari' kurumpariaining mononopa' kakaara, ee'noko ninge biikaang miring tee piu'ampauka'nung teieta buuku domantoo' domampariaining biikaang miring daarinii'keta. Ee'noko ninge tee biikaang miring Mma'koo ee'noko koosinunanka-koo dutaka-noo'ke sira'pampaing nkaning tamparama. 
REV.3.6	Baa tee naning punkang-po'nunge tee tampa' taaravuaing tee kapoo' Tanuaang Meekunge minkuvumaung dootuu'nupoong-koo osi kante-koo.” ’”
REV.3.7	“Napo' narung karavoto daarieai tee-anko koosinung Piladelepia'ke dootuu'nupoong tanatavurimaung-anko. Aa'peaing, ‘Aung kara tee tee Naning Meekung ee'noko Paariaravaung bakaang, tee Deevita' bakaang kii' kompui otomaung teri'ke daate'uko nii'nung naninge napo' da'puarupeu', napo' da'puko deeko' nii'nung naninge daate'uarupeu'. 
REV.3.8	Teie aa'pumaang, “Ninge tee dakaang nko-nkonanka noru'ansi o'nong da' iri'navu oto'deruko nkaang kara pinka'ei siompemaung. Ee'noko nkaang miring penkempeaunge. Tee'koo ninge karanaang daate'deromira sipansing da' tung-koo nii'nung naninge kumpi'koo makotua'. 
REV.3.9	Ee aung, nii'ning teke Sietani' bakanavitu otorong daang Ju'nupoong tamparimaing nka Ju'nupoong deea', tosi baukonuka. Ee aung, teing teing ee'ning da'anko botoaranko da'koo kau'kanoo' kinkinaara pankaing-antaraava'naang, ee'noko da' ninge piaaramana' noru'aavai. 
REV.3.10	Ee'noko dake tee nkaang kara boonko mii'kii pinka'emanoo'koo da' tee ninge tampa' tarerampaing tee-koo batei parapaara arikung-koo ookara nantoong kansi'nupoong-koo tavo'kuaing-koo, paaravurima ookara. 
REV.3.11	Ning tee da'deng moo'naang, tee kapoo' kompei otoing tee pinka'ei otoko, naninge pari'du'neenga tee dakaang baakopo.
REV.3.12	Baata teing parapaara puru'aavaining tee ninge pava pankava-koo natuku pina' keeng-antavarampaing nkaang Kumponing bakanava-koo. Ee'noko teketa tee tee tenkenuauka'nung, ee'noko ninge tee tee-koo nkaang Kumponing-koong miring daariampaing. Napo' tee nkaang Kumponing bakaang osi pankamono-koong miring tee-koo daariampai, tee nerakung Jerusalema' paning-eta depeto poaing ee'noko nkaang Kumponing-eta poainge. Ee'noko napo' koonto' nkaang miring nerakung tee-koo daariampainge. 
REV.3.13	Baa tee naninge punkang-po'nunge tee tampa' taaravuaing tee kapoo' Tanuaang Meekunge minkuvumaung dootuu'nupoong-koo osi kante-koo.” ’”
REV.3.14	“Napo' narung karavoto daarieai tee-anko koosinung Leodesia'ke dootuu'nupoong tanatavurimaung-anko. Aa'peaing, ‘Teie Miru' Paariaravaunge, Motekaro'ari Kara Masikung Tampa' Sira'ke Kumponinge nkovuru'ning-koo okonarai aa'pumaang, 
REV.3.15	“Ninge tee dakaang nko-nkonanka noru'ansi o'nong, da' tee baru' ka'matoong deea' ee'noko baru' uipaarii' deea'. Tee'koo ning piamomaang da' tokoona' nari' deentari oto'koo, aa'noko uipaarii' deeko' nii'noo' ka'matoong. 
REV.3.16	Teka da' mantong-koo meu' basi, baru' uipaarii' deea' ee'noko baru' ka'matoong deea', tee'koo ninge da' nkaang karang-eta kuripiorampaing. 
REV.3.17	Dake enang aa'pemaang, ‘Ning tee enang ookara-koo kavo-koo makotunsi o'nong; enang kapoo'koo pia o'noa'.’ Teka dake noru'ea' tanuaang-aape da' tee piaaru' papovuru', ata'oi', kaputu', ee'noko simpenoi'. 
REV.3.18	Ninge koonto' nauramaang da', ning-koo tee kooro nta'ke simpe'ura kiiroraa'antavuu'nung moo'siiaing, tanuaang kavo-po'nung deentaraa'naang. Napo' mononopa' kakaara ning-koo moo'eai simpenoi' ooraamaung nopa'daravaina'. Ee'noko napo' marasini moo'eainge ning-koo, duta-koo si'darara tampa' oomeaina'. 
REV.3.19	Ninge tee teing nantoong piaavaramaing teing oraka' nkoaako aka'paransi koong-antavaramaung. Tee'koo nkaning meekupoong deentariri otorii'naang kevi'darima bere'dariai! 
REV.3.20	Ooveriko, ning tee aung karanaange donkonansi karomang. Baie naninge nkaang aurong taaravura karanaang daate'uko deeko' ning tee tee-anko tumarara tee ninka nari' taamanampeaing. 
REV.3.21	Baata teing parapaara puru'aavaining ninge tee makosi-antavarampaing nkanoo' ba'nava'nani'domai miirinkanoo'ke nari' ba'nanui oto'koo, tee' nari' ninge puru'amira Mma' bakanoo' ba'nani'domai miirinkanoo'ke nari' ba'nanunsi o'noremana'. 
REV.3.22	Baa tee naninge punkang-po'nunge tee tampa' taaravuaing tee kapoo' Tanuaang Meekunge minkuvumaung dootuu'nupoong-koo osi kante-koo.” ’”
REV.4.1	Teketa napo' ooama narung karanaang daate'ari otoko paning-koo ooantu', ee'noko teketa tee narung aurong tutuna' taaravantu' aa'nunge tuuviri-pina' karoma aa'muu', “Doompeto a' poai. Kapoo' aung-koo dama'ke basiaraa'naang otoing naurama'naang.” 
REV.4.2	Teketa tenang namu'ke Tanuaang Meekunge kurunkemuio' teka paning-koo narung Daurarong bakaang ovorimpari ba'nava'nani' ooantu' teke narung naning ba'nanuio' tee-koo. 
REV.4.3	Tee teke ba'nanui otoko'nung bakaang oing oo-koo tee-pina' kapang jasipa'pina' pipi'daari, ee'noko konilian aa'ning-pina' arakavari otoko', ee'noko te' ee'noo' ba'nani'doma eeravoi korovui otoko', kapikapia'umaunge tee-pina' kapang eemaroli-pina' oro'. 
REV.4.4	Te' napo' tee daurarong ba'nanui otoko'noo' kenaanka kivora-ita karenaumo ovontumpariri ba'nava'nani'nankai koroai otoroko'. Teing-koo ba'nava'nani'nanka-koo kenai'ka-ita karenaumo nii'ning ovontung ba'naniai otoroko', mononopa' kakaara kurunii'nuka ee'noko bore'koo kooro-koong baakopo kurunii'nuka. 
REV.4.5	Teketa tee daurarong ba'nanui otoko'noo'keta pipirakai ninka ninininimpuma kurung-kurung tompoo'kuko'. Ee'noko teke ovorimpari ba'nava'nani'koo uro'kanoo'ke napo' puu ˜kevuura-taa urumpariko', teing teing ee'ning ˜kevuura-taa Kumponing bakaning Tanuaang. 
REV.4.6	Ee'noko Daurarong ba'nani'domai uro'kanoo'ke narung kapoo' otoko' pirung-pina' oro', aa'na' neenkiroo' oorara pina' oro'. Ee'noko te' Daurarong ba'nani'doma kapoo'ke karenaumoi domantoiai koroai otoroko' dutai mmau'ke maanto' ookamenta-koo, uro'kanoo' ee'noko dama'ukanoo'. 
REV.4.7	Tutuna'nung teing-koo kapoo'koo domantoia-koo laioni-pina' oro'. Kenaanka-nung napo' boromaka'koo baarinung-pina' oro'. Beenaumo-nung napo' oinoo' naning-pina' oro', ee'noko karenaumo-nung kapoo' mareoi' purerenui otoing-pina' oro'. 
REV.4.8	Ee'noko teing-koo ookara kapoo' domantoia-koo naruna' naruna' biikaang kupa' ˜narung-taa. Ee'noko napo' duta mmau'ke maanto'ke bera kupa'ka boonge, aa'noko uro'kanoo'nairu ee'noko dama'dukanoo'nairu nari'. Ee'noko muung ee'noko doong kenavariri otorokoo' aa'paama, “Meekung, meekung, meekung tee Ovoring Kumponing, ookara-koo dau basie piikonara. Teroita otou'nung, e'mung tee' otong, ee'noko dama'ke tee' nari' otoi poainge.”
REV.4.9	Ee'noko teing kapoo'nanka domantoia tee' nari' kenavarima Kumponing meena'antavaakoo' biivimpaama ee'noko dotuarima ee'nara-koo teke ovorimpari ba'nani'domai ba'nanui otomaung-koo tee tee' nari' otoi otomaung ookara doong-koo. 
REV.4.10	Ee'noko tenang tee' nkoariko teing kenai'ka-ita karenaumo ovontung te' tee-anko teke ovorimpari ba'nani'domai ba'nanui otomaung-anko uro'kanoo' miinge keemparima daangampaakoo', tee tee' nari' otoi otomaung. Biikaang baakopo te' tee-koo ba'nava'nani'koo uro'kanoo' sipaarima kenavarima aa'paakoo', 
REV.4.11	“Ovoring ee, Kumponing, da' bakei makosi nka-koo tee meenasi ee'noko tee biiving ee'noko tee purinto', ai' da' tee ookara kapoo'nanka nkoveu'nung. Teing teing dakaang pia-koo dake nkoverio' domampariri otoromaing.”
REV.5.1	Ee'noko tee-koo daurarong˜ bakaang ba'nava'nani'koo teke ba'nanui otou'nung-koo tampanaang-koo ninge narung buuku ooantu' ookamenta-koo daarinii', kuunge ee'noko dama'due, teketa dau-eta ˜kemu'ka-taae pinka'nii' teie pinkapinka'ke, aa'na' meekunge. 
REV.5.2	Teketa narung koosinung˜ purinto' ooantu' teie aa'na' bokuma aa'puko, “Baa miring-po'nung ane' buuku bere'koo makosi? Baa kansi' okonara taa'ni'antavari aing pinkapinka'nanka kaape'upeu'?” 
REV.5.3	Bakei makotua' naning miring otoaunge tee aung ane' buuku dapa'uma kuung oo-koo, ee'noko tee' oro' naning miring-po'nung otoaruu' aa'noko paning-koo otoromaing-koo napo' kansi'koo o'norimaing ee'noko kansi'ka kuunge otoromaing-koo. 
REV.5.4	Ee'noko ning bakei aa'na' biromaru' naning tene' buukunane' bere'ura kuung oovuaing otoaruio'. 
REV.5.5	Teketa tenang teing-koong ovontung-koonge narunge aa'muu', “Birontaravauka', ee aung. Tee Laioni Juda bakanamuiaang-koong bore', napo' Deevita' bakanaving-koonge, teie tee parapaara puru'uing. Teie ee'narai tee pinka'nisi kaape'ura tee aung ane' buuku bere'uu'naang.”
REV.5.6	Teketa napo' ookama sipisipi'nu Kampianu ooantu'nung teke tee ovorimpari ba'nani'domai, ee'noko teing karenaumo kapoo' domantoia otoroko'noo'ke donkonuio' teing-koo ovontung-koo meu'ke. Teu ee'nu dupisi'au'nu-pina' oro'nu. Ee'noko kaintananka ee'noko dutananka ˜kenaanka-taa otoinu, teing teing ˜kenaanka-taa teing Kumponing-etaning tanuaang ookara kansi'koo botovuru'ning. 
REV.5.7	Teketa tenang teue Kampianue bera tee buuku nkavuu' tee-koo ovorimpari ba'nava'nani'domai ba'nampari otomaung-koo bireng-koo tampanaang-koo. 
REV.5.8	Ee'noko tenang teie tee buuku nkavuko teing kapoo' karenaumo domantoia ee'noko napo' teing kenai'ka-ita karenaumo ovontung te' teu-anko Kampianu-anko kau'kanoo' dapuu'kai dua'ariru'. Ee'noko teing ovontung aing aa'ninge kanteariri kompai: kapoo' kiita-pina' oro'ning ee'noko napo' utau kooro-kooning kanteng paro'nii' tampa' nuuraa'ke maanto'. Teing teing kunsinanka nantoong meekupoong biikaning. 
REV.5.9	Teketa kena nerakung kenavaama aa'paako', “Bakei da' tee makosi tee aung ane' buuku nka-koo ee'noko tee pinkapinka' kaape'era bere'epeu', ai' da' tee dupisi'dau'nung ee'noko dakaang erenge Kumponing-aape nantoong mmau' moo'eru' avi-tevitu-eta ee'noko ookara kara amutemurii'keta ee'noko ookara nantoong amutemurii'keta, ee'noko ookara nantoong kansi'nupoong amutemuu'keta. 
REV.5.10	Dake narung muu' deeng-antaverining napo' piristi'nanka miru'eri niikaang Kumponing bakaning kansi'koo tanatavarii'naang.”
REV.5.11	Teketa napo' ooama kena-koong aurong taaravantu' koosinunanka bakei dakuraaku' deeru-paa'ke koroai kenavariko teke ee'noo'ke Daurarong˜ ba'nanui otoko'noo'ke teing ninka ovontung ee'noko teing kapoo' domantoia ninka nari' otoroko'noo'ke. 
REV.5.12	Aa'paako' aa'na' bokiaama kenavarima, “Makosi tee Kampia dupisi'au'nung teing aing aa'ning nka-koo: purinto', kavokavoro, matau, iri', biiving, meenasi, ee'noko tee biraanke.” 
REV.5.13	Teketa napo' auronanka taaravantu' ookara kapoo' domantoia-ita aa'noko paning-kooning, kansi'kooning, kansi'ka kuunge otoromaing ee'noko pirung-kooning. Teing ookara tenairu-koo otoromainge kenavarima aa'paako', “Biraanke ee'noko biiving napo' meenasi ee'noko tee purinto' tee tee-koo Daurarong deempari ba'nanui otomaung-koo otoi otoaing ookara batei-koo, ee'noko napo' tee-koo Kampia-koo otoainge.” 
REV.5.14	Ee'noko teinge kapoo' domantoia karenaumoi aa'paako', “Ee', masikung.” Ee'noko teing ovontung doonko dapuu'kai dua'arima dootuu'ariko' tee-koo.
REV.6.1	Teketa tenang ooansio' teue sipisipi' kampianue tutuna'nung pinkapinka' kaape'uu' teing-koo ˜kenaanka-taa pinkapinka'nanka-koo, ee'noko taaravansi o'noko teing-koo karenaumo kapoo' domantoia-koo narunge kurunkurung-pina' karoma aa'puu', “Poai.” 
REV.6.2	Ee'noko ooama navoro' oosinavoro' kakaaranavoro' ooantu', naning tevoro'koo ba'nanui otou'nunge mpaang kompui otoko. Ee'noko piikonara deemparako baakopo tee-koo kurumpaio' bera napo' dau basinoo' pinivurima boong deempuru'. 
REV.6.3	Teketa napo' kenaanka-nung pinkapinka' kaape'uu', ee'noko napo' taaravansio' kenaanka-nung kapoo' domantoia-koonge aa'puu', “Poai.” 
REV.6.4	Teketa napo' kevoro'ka-navoro' oosi-koo urumpuma navoro' bakoaru', tevoro'koo daue naning ba'nanui otoko. Bainatu isikung kong-antavau' ee'noko taura' nantoong kansi'nupoong-eta mooa pari'uriko turampeema dupisi'eeaing-koong avau'.
REV.6.5	Teketa napo' beenaumo-nung pinkapinka' kaake'uko beenaumo-nunge kapoo' domantoia-koonge aa'puko taaravantu', “Poai.” Tee'puko oosinavoro' mutaanu'navoro' poko ooantu', tevoro'koo naning ba'nanui otoko birenge sikeere kompui. 
REV.6.6	Ee'noko narung aurong taaravantu' teing-koo kapoo' karenaumo domantoia-ankoita karoma aa'puko, “Taamang apuka'parako nau' bau'nu' na'mung doong-koong moo' siompei sikeereveai, ee'noko beekuri aane tee' nari' siompei sikeereveaing, teka mou dovang koi' sinampo'ning orarieauka'.”
REV.6.7	Teketa napo' tee karenaumo-nung pinkapinka' kaape'uko napo' tee karenaumo-nung kapoo' domantoo' karoma aa'puko taaravantu', “Poai.” 
REV.6.8	Teketa ooama oosinavoro' booruraa'navoro' ooantu'. Naning tevoro'koo dau ba'nanui otou'nung bakaang miring Boo'. Ee'noko dama'keta tutueue siompui nanuko'. Ee'noko iri' tenaanka avaaretu' nantoong kansi'nupoong karevituri-koo tankaampaareta teing-koo navitu dupisi'koo aa'ninge: bainatue dupisi'koo, peerai boo'koo, doovaninkainge siipai dupisi'koo ee'noko kau'karenaumo-nankai dupisi'aariai.
REV.6.9	Teketa napo' tenang teie Sipisipi' Kampiai pa'noko'nung pinkapinka' kaape'uko teka boonturoma-koo boonga nantoong Kumponing bakaang kara pinka'ai sira'paako dupisi'aaru'ning biikaang tanuaang ooantu'. 
REV.6.10	Teinge aa'na' bokiaama aa'paako', “Ovoring purinto', meekung ee'noko paariraravaung, batei arenang dake ookara nantoong kansi'nupoong simpe'erira teing nii' dupisi'maaru'ning maku'eriaing?” 
REV.6.11	Teketa teing mononopa' kakaarai kantevurira nii'naroong napo' uaavoroi otoroo'naang tampuru' bera napo' nii'ning bii'maikorori' teing-pina' tavaarima dupisi'aariaininge deerunoo' makotuainoo'ke basi.
REV.6.12	Teketa napo' ˜narung-taa-nung pinkapinka' kaape'uko ooama u'mi' pankaing nkoarako ooantu', ee'noko duaa' mutaanampura baarong mutaanu'pina' oro'paru', ee'noko kaara pankaveraa'ou'noo'ka koonto' ereng-pina' oro'paru'. 
REV.6.13	Ee'noko beento'nanka paning-kooning kavarima kansi'koo dua'ariru', karikau'koong sinananka pionge darampuriko kavarima dua'arimana'. 
REV.6.14	Ee'noko paning tamung tani'pina' kai'aru', ee'noko ookara iu'nanka napo' mui'nanka diiri'ariru' otomanairu-eta. 
REV.6.15	Teketa aing aa'ning dauraronanka ookara kansi'koo-nupoong, nantoong pankenanka, tavu'koo urantanuka, nantoong kavo-po'nupoong, ee'noko iri'po'nupoong, ee'noko napo' nii'ning nantoong, botovotonaa'nuka ee'noko osikaiaang, iu'nanka-koo meu'nairu-aape koo'arima kuvinanka-koo kuung ee'noko boia'nanka-koo boong baku'arima aa'paako', 
REV.6.16	“Nii'koo dau dua'darara nee'meriai teie Ovoringe ba'nava'nani'koo ba'nanui otoinge oomuri'neeng. Napo' teieta Sipisipi' Kampia bakaang iira-ita baku'meriai. 
REV.6.17	Te'mung beekaang iira orara aarumo-koo oro'antavureaina'mung e'mung basiaring. Bakei naning tekang doompuresi donkonui otoaing otoa'!”
REV.7.1	Teketa napo' tee tankinuko koosinung karenaumo ooarantu' aung-koo kansi'koo karenaumo kunku'doi'koo donkonai otoroko doving avo'ai aing aa'ning uupuvuriaroo'naang: kansi', pirung, ee'noko koi'nanka. 
REV.7.2	Teketa napo' narung koosinung duaa' pomanoo'keta deto beko ooantu' tee Kumponing Domantoo' bakaang taa'ni'anta kompui, ee'noko teie aa'na' bokuma teing karenaumo koosinung kansi' ee'noko pirung orari-koo purinto' avuru'ning aa'puru', 
REV.7.3	“Kansi' dovang pirung ee'noko koi'nanka mme'ka orari-antaveriaruko io' niikaang Kumponing bakaning botovotonaa'nuka oing-koo taa'ni'antavarampiko deeko'.” 
REV.7.4	Teketa taaravantu' deerunoo' teing taa'ni'antavuru'ning naro'ka: narung daaku'keta karenaumo kivora-eta karenaumo kokorei' [144,000], ainoo' teing ookara Isireeli baurukaa'keta muu' kante-ita:
REV.7.5	Juda bakanaving-eta taa'ni'antavuru'
REV.7.5	kivora-ita kenaanka kokorei'.
REV.7.5	Ruben bakanaving-eta taa'ni'antavuru'
REV.7.5	kivora-ita kenaanka kokorei'.
REV.7.5	Kaata' bakanaving-eta taa'ni'antavuru'
REV.7.5	kivora-ita kenaanka kokorei'.
REV.7.6	Asa bakanaving-eta taa'ni'antavuru'
REV.7.6	kivora-ita kenaanka kokorei'.
REV.7.6	Napitalai bakanaving-eta taa'ni'antavuru'
REV.7.6	kivora-ita kenaanka kokorei'.
REV.7.6	Manase bakanaving-eta taa'ni'antavuru'
REV.7.6	kivora-ita kenaanka kokorei'.
REV.7.7	Simioni' bakanaving-eta taa'ni'antavuru'
REV.7.7	kivora-ita kenaanka kokorei'.
REV.7.7	Liivai' bakanaving-eta taa'ni'antavuru'
REV.7.7	kivora-ita kenaanka kokorei'.
REV.7.7	Iisakaa bakanaving-eta taa'ni'antavuru'
REV.7.7	kivora-ita kenaanka kokorei'.
REV.7.8	Sebulon bakanaving-eta taa'ni'antavuru'
REV.7.8	kivora-ita kenaanka kokorei'.
REV.7.8	Josepa' bakanaving-eta taa'ni'antavuru'
REV.7.8	kivora-ita kenaanka kokorei'.
REV.7.8	Bensimani bakanaving-eta taa'ni'antavuru'
REV.7.8	kivora-ita kenaanka kokorei'.
REV.7.9	Teketa napo' tee-koo dama'due ooama bakei nantoong miatara ooarantu' naninge deeru-koo makotua', aa'ning-eta porou'ning: ookara kansi'nanka-ita, muu'keta, nantoong amutemurii'keta, kara amutemurii'keta, teke Ovoring ba'nani'domai ee'noko napo' tee-koo Kampia-koo uro'kanoo'ke donkonai otoroko mononopa' kakaara kurunii'nuka ee'noko birenge moupaao-koong para' kompai. 
REV.7.10	Ee'noko aa'na' kareaama aa'paako', “Domang-anta tee niikaang Kumponing-eta ba'nava'nani'domai ba'nanui otomaung-eta poaing ee'noko napo' teieta Sipisipi' Kampia-ita.” 
REV.7.11	Teketa teinge koosinunankai koroai otoroko teing ovontung ee'noko teing kapoo' karenaumo domantoia te' ovorimpari ba'nava'nani'doma uro'kanoo' dapuu'kai dua'arima daangampaako' tee Kumponing, aa'paama, 
REV.7.12	“Ee', tee-koo niikaang Kumponing-koo otoaing teing aing aa'ning: biraanke, meenasi, matau, tampa' tang, biiving, iri', ee'noko puring-anta ookara batei-koo. Masikung.”
REV.7.13	Teketa narunge teing-koo ovontung-koonge ning nia'muma aa'muu', “Aing baata mononopa' kakaarai nopa'nii'nuka? Napo' areketa poroininge?” 
REV.7.14	Ee'noko ninge aa'pantu', “Aung ee, ning aa' noru'ampa'. Dake pa noru'ei otong.”
REV.7.14	Teketa teie aa'muu' ning, “Aing teing nantoong tee batei aa'na' arikung puru'aara porou'ning. Ee'noko tee biikaang mononopa' tee tee-koo ereng-koo tee Sipisipi' Kampia bakaang-koo duu'paio' aa'na' kakaaravou'. 
REV.7.15	Tee'koo teing Kumponing bakanoo' ba'nava'nani'doma uro'kanoo' donkonai tee dootuu'aamaung doong ee'noko muung bakanava meekava-koo, ee'noko teie teke ovorimpari ba'nani'domai ba'nanui otomaunge kuung koo'uri nari' otoromaung. 
REV.7.16	Teke tee teing peeravoroa' otoroaing, napo' ntong-koo nukaa'oroa' otoroai, duaa'ke ui'urima baikevuriauka' ee'noko napo' naa'eeravoroauka'. 
REV.7.17	Ai' tee Sipisipi' Kampia teke ovorimpari ba'nava'nani'domai meu'ke otomaung tee biikaang tanata-nko, ee'noko teie teing te' ntong pu'anta domantoo'aape be'anta-vurimatoaing, ee'noko Kumponinge tee biikaang ta'du duta-ita piu'evuriaing.”
REV.8.1	Teketa napo' teie Kampiai ˜kenaanka-taa-nung pinkapinka' kaape'uko ookara kapoo' paning-koo oki'noo' ka'duuariru' namarang aua-pina'. 
REV.8.2	Teketa ˜kenaanka-taa koosinung ooarantu' Kumponing-koo uro'kanoo'ke donkonai otoromaing, ee'noko teinge tuuviri ˜kerenta-taa nkavau'. 
REV.8.3	Ee'noko napo' nii'nung koosinung kooro-koong tapeng kompui pora boonturoma donkonuu'. Ee'noko tee kanteng tampa' nuuraa' mmau' avau' pitu-koo teing ninka kunsinanka ookara nantoong meekupoong biikaang ninka nari' boontunamparaa'naang teke kooro-koo nkonii'noo'ke boonturomai, ovorimpari ba'nava'nani'doma-koo uro'kanoo'ke. 
REV.8.4	Ee'noko tee kanteng paro'uio' te' ninka ii-noo' kunsinanka ninka kompeereta teing meekupoong biikaang ninka deto daa'aru' Kumponing-anko koosinung-koong bireng-eta. 
REV.8.5	Teketa teie koosinunge tee tapeng nkavura nta'ke maanto'antavuu' boonturoma-ita nkavuu'nunge, ee'noko terempo' kansi'aape bai'uu', teketa aa'nou' pipirakai kurung-kurung ninininimpuma u'mi' nkoaru'.
REV.8.6	Teketa tenang teing ˜kenaanka-taa koosinung teing tuuviri puumpaava'naang maamuariru'. 
REV.8.7	Ee'noko tutuna'nunge bakanareng tuuviri puumpuko apo' kamaarie moomparama kapang kaa'omana' kaa'ora kansi'koo doonko tumputumpurunang dua'aru' ee'noko napo' nta' erenge mavo' tee' nari' kansi'koo dua'aru'. Ee'noko kansi'koo beevorai navora' taivuu', koi'nanka-koo beevorai-koo navora'kooning taivuu', napo' ookara baa' oki'nareka' taivuru'.
REV.8.8	Teketa napo' kenaanka-nung koosinunge bakanareng tuuviri puumpuu', ee'noko kapoo' iu' pankaing-pina' oro' nta'ke taivuko pirung-koo dua'aru'. Ee'noko pirung-koo beeru'pi naru' ereng narung deemparu'. 
REV.8.9	Ee'noko kapoo' pirung-koo domampariri otoromaing-koo beemantori-koo namanto boorou', ee'noko aarerinanka-koo beemantori namanto nta'ke taivurira opuru'.
REV.8.10	Teketa napo' beenaumo-nunge koosinunge bakanareng tuuviri puumpuu', ee'noko narung beento' pankaing paning-eta dua'aru', puu-pina' arakavari nta'ke taivuko, ee'noko aa'ning-koo dau dua'aru': ntong-koo beeriiru-nari-koo ee'noko pu'antanairu-koo tee' nari'. 
REV.8.11	Tee-koong beento'koong miring Dopa Tokaa'. Teketa teing ntonanka beento' dua'aru'ning tokaa' doparopa-po'nung deempario' nantoong mmau'ke naiaama boo'pariru'.
REV.8.12	Teketa napo' karenaumo-nunge koosinunge bakanareng tuuviri puumpuu' ee'noko aa'nou': duaa'koo oki'nameng paparovuu', napo' kaara-koo oki'nameng paparovuu', ee'noko beento'nanka-koo nii'namanto
REV.8.13	Teketa napo' ooama narung mareoi' aa'na' karoma auvi'aue puraanuma aa'puko taaravantu', “Oi, oi, baka', baka' piaaru'nuka kansi'koo otoromaatomaing. Teinge asi'ninge beenaumoi koosinunankai biikaning tuuviri puumpaako teing-koo bakei sisikeera pankaing tavo'araa'naang.”
REV.9.1	Teketa napo' pa'noko'nunge koosinunge bakanareng tuuviri puumpuu'. Teketa ninge narung beento' ooantu' paning-eta kansi'koo dua'aru'nung. Ee'noko kii' kong-antavau' tee te'nung dinkung tumangropa-koong. 
REV.9.2	Ee'noko teie tee dinkung tumangropa daate'uko teieta ii kutekuteivuu' nta' pankaing-eta popeu'na'. Ee'noko teie iie teketa dinkung-eta kutekuteivuma aa'nou': duaa' mutaanampura aanaroo' deto tunumparavaruu'. 
REV.9.3	Ee'noko teieta ii-eta ntaa'nanka bakoarira kansi'koo kato bereravariru' purinto'nanka kaki-koo bakei orovei'pina' naapunanka teing; ee'noko munkeita-koong iri' kong-antavaaru'. 
REV.9.4	Ee'noko tee baa'nanka kansi'koong napo' teing koi'kooning para'nanka orari-koo taura'paaria', teka nantoong naing deeko' ookara kaki-koo makosi teing Kumponing bakaang taa'ni'anta otoroaing biikaang oing-koo. 
REV.9.5	Tee-noo' pa'noko' kaara-koo kuunge sisikeera-antavaarii'naang taura'paaru', teka dupisi'koo deea', tee tamung naapuaarima sisikeera-anta-koo. Naapunoo'koo tee' orovei' pina' mantong tenang naning taivuko. 
REV.9.6	Teketa teing-koo pa'noko' kaara-koo kuunge tee nantoonge booroaing taung besi'aama pore'oroaing, teka taung ooaavauka'nung bakei. Boo'koo aa'na' piavoroko boo'ke tee teing meumpuria' tokoi mmaruaing.
REV.9.7	Tee ntaa'nanka tee oo-koo oosi-pina' oro'nanka tavutavu'koo maamuariri otoroining-pina', ee'noko biikaang bore'koo kapoo' baakopo kooro-koong-pina' oro' otong. Ee'noko oinoo' naning-koong-pina' oro'nanka. 
REV.9.8	Ee'noko biikaang dapo manikuma-koong-pina' isikananka, napo' si'da'noo' laioni-koong-pina' kepe'nii'nuka. 
REV.9.9	Ee'noko biikaang murukeu-nee' aini-koong-pina'oro', ee'noko tenang puraanaako kupa'koong aurong kaarisinanka mmau' oosinankai tavutavu'koo kua'parima kurunkurunkaanaamana' taara. 
REV.9.10	Teing ee'ning teing baring tairo'nukai munkeita-pina', ee'noko te' biikaang baring-koo purinto' otong nantoong baike-koong teing-koo pa'noko' kaara-koo kuunge. 
REV.9.11	Ee'noko teing tee narung dauraronge˜ tanatavurimaing. Tee daurarong tee narung koosinung tee dinkung tumangropa tanatavumaung. Bakaang miring Iiburu-na'koo tee Abadon, ee'noko Kiriki'na'koo Apolion, miru'noo' Tooreere. 
REV.9.12	Narung kapoo' arikung tee tankinuing. Ee aing, enang tee kenaanka kapoo' arikeng mme' otomang dama'ke tavo'kuree'naang otoining.
REV.9.13	Teketa napo' ˜narung-taa-nung koosinunge bakanareng tuuviri puumpuu', ee'noko narung aurong karoko taaravantu' teketa boonturoma-ita Kumponing-koo uro'kanoo' kooro-koo nkonii'noo'keta, ookamenta karenaumo kunku'doi'keta. 
REV.9.14	Ee'noko teie auronge tee ˜narung-taa-nung koosinung tuuviri kompui otoko'nung nauvuma aa'puu', “˜Karenaumo-taa koosinung dai'ariri otorong teke tee ntong pankarei Iuperetisi-ankoi. Teinge tee batei Kumponinge miru'uu'nung nempaamaang maamuariri nantoong-koo beenaumo nariong dupisi'aarii'naang; 
REV.9.15	Aia', tee batei tee amare', au kaaranu ee'noko e'mung ee'na'mung deempario' dipi'eriko berora Kumponinge miru'uru'na' nkoaavai.” Teketa teie koosinunge taaravura teing karenaumo koosinunanka dipi'uru'. 
REV.9.16	Teketa tavu'nupoong oosinanka-koo ba'naniau'ning-koong deerunoo' taaravantu' kenaanka daaku' kokokokorei' [200,000,000]. 
REV.9.17	Ee'noko napo' noone-koo oosinanka-koo nantoong ba'nani'aio' ooarantu' biikaang murukeu-nee' nii'noo' nta'pina' urung, nii'noo' iinau-pina' oro', ee'noko nii'noo' piiko-pina' meraa'. Ee'noko oosinanka-koong bore'noo' laioni-pina' oro', ee'noko biikaang karang-eta aa'ning kuripioaako': nta', ii, ee'noko tee piiko karauviaana. 
REV.9.18	Ee'noko ookara nantoong-koo beenaumo-nariong aing beenaumo doovaange dupisi'aaru'nung, aa'ninge: nta', ii, napo' tee piiko karauviaana, karang-eta kuripioau'nunge. 
REV.9.19	Ai' tee purinto' oosinanka-koong aa'ning-koo otong: karang ee'noko baring. Ee'noko teing biikaang barinanka tee boru'pina' oro', napo' botu bore'po'nunge, ee'noko temarange nantoong taiaarima baikeaaru'.
REV.9.20	Teka teing nantoong beenaumo doovaange dupisi'uriaruu'ning teing tee' nari' bere'ariaruu' teing-eta biikaning oraka' nkonanka-ita, aa'noko ma'nari dovang-koo boontu, ee'noko daang-koong kumponinanka bii'ka ta'nampau'ning-koo dootuu' nko aa'ning-koo: kooro, siliva', boronsi˜, kapang, ee'noko koi'; teing ee'ning kapoo' oo noru'aava', taarakaavarupeu', nanu'koo makosiaava'. 
REV.9.21	Napo' aing ee' oro' nko-nko-ita bere'ariaruu': naning dupisi', doparopa, kaukauro-nko, ee'noko kapoo' avutevu'nanka bakiaa'.
REV.10.1	Teketa narung koosinung bakei purinto' paning-eta siarako ooantu' kamo'ke mononopa'pina' nopa'ari, ee'noko bore'koo daue eeravo otoing, ee'noko bakaang oing duaa'pina' oro', ee'noko bakaning kau' ookanau'ka nta'pina' urumpario'. 
REV.10.2	Ee'noko birenge oki'naa buuku bere'ario' kompui pou'. Ee'noko pora aa'nou' bakaang kau' tampanau' pirung-koo donkonuu' ee'noko mare'anau' kansi'koo donkonuu'. 
REV.10.3+REV.10.4	Teketa aa'na' bokuvu' laioni-koong aurong-pina' karoma, teketa tee karoko kurunkurung ˜kenaanka-taa tompoo'kaama kareaako ninge daariama'naang nkomarako narunge auronge paning-eta karoma aa'puko taaravantu', “Sira'peauka' tee kapoo'nanka teinge ˜kenaanka-taa kurunkurunge minkuainanka, ee'noko daarieauka'!” 
REV.10.5	Ee'noko tee ee'nara koosinung pirung naanka-koo kansi' donkonuio' ooantu'nung deto paning-aape toonuu' bireng tampanaang. 
REV.10.6	Ee'noko teie maraka-anta nkovuu' tee-koo Kumponing tee' nari' otoi otomaung bakaang miring-koo, aa'nung paning, kansi', pirung ee'noko teing ookara kapoo'nanka tenairu-koo otoromananka nkovuu'nung-koo; aa'puu', “Batei neng-koo makotua'. 
REV.10.7	Aing-koo doonanka-koo tee ˜kenaanka-taa-nara koosinung maamuarama otoko bakanareng tuuviri puung-koo, Kumponinge tee bakaang makensi'nung maromaro oro'antavuu'naang, tee' ee'na' teing bakaning nakaro-nupoong˜ tero nauvuru'na'.”
REV.10.8	Teketa napo' teie auronge paning-eta karoko taaravantu'nunge karoma aa'puu', “Bera tee buuku nkaveai bere'ari otoing koosinung-koo bireng-koo, tee-koo pirung naanka-koo kansi' donkonui otoing-koo.” 
REV.10.9	Teketa ninge mera tee koosinung eentavantu' amuu'naang tee oki'naa buuku. Ee'noko teie aa'muu' ning, “Nkavera maa'eai. Karang-koo davainta-pina' tarii'doo'naang, teka dama'ke maa'era tee dakaang pakosii'koo tee tokaa'doo'naang.” 
REV.10.10	Teketa ninge tee oki'naa buuku koosinung-koo bireng-koo nkavamira maa'antu'. Maa'amira karang davainta-pina' tarii'mou', teka dunkumpamira pakosii' tokaa'mou'. 
REV.10.11	Teketa aa'muu', “Bera napo' tarampeerarama˜ sira'peaing kapoo' dama'ke tavo'kuaining teing-koo nantoong mmau'koo osi kante-nupoong-koo, napo' kara amutemurii'koo ee'noko napo' ookara dauraronanka-koo.”
REV.11.1	Teketa teie koosinunge purinto'ke ning Jooni narung donsi'pina' oro' paaranang-nko amuu', ee'noko amuma aa'muu', “Deto donkonira Kumponing bakanava pankava dootuu'nava oovei otoinava paaranampeai ee'noko boonturoma nari'. Ee'noko napo' teing teke dootuu'arimaing deerueriai. 
REV.11.2	Teka dama'du-navaro pava dootuu'nava pankava-koo paaranampeauka'. Tamung sipeai tevaro, ai' tevaro tevaro Ju'deeaing biikanavaro. Teinge mmemme'aava'naang
REV.11.3	Ee'noko ninge napo' kenaanka nakaronaanka˜ nkanaanka kara-sira'ka iri' avompeta botoampeko tarampeearema daankiareaing narung kokorei'keta kenaanka daaku' ee'noko ˜narung-taa kivora [1260] doong-koo,
REV.11.4	Tenaanka ee'naanka temu' Daari Meekung-koo kevarira olive'ke miru'uretu'naanka, ee'noko napo' kenaanka daamu-ba'nange miru'uretu' teke Ovoring ookara kansi' tarevumaung-koo uro'kanoo'ke donkonuresi otoremanaanka. 
REV.11.5	Ee'noko nii'ninge tenaanka tavaaree'naang nkoaareko deeko' tenaanka-koo karang-eta nta' bakoarara taivuriaing teing. Tee' ee'na' nari' booroaing teing tenaanka oraka' nko-koo piavoroaining. 
REV.11.6	Napo' tee tenaanka iri'po'naanka aa'ning nko-koong: paning avo'koong apo'uaroo'naang tenang tee doorenang Ovoring bakaang sira'purema nanureko, ntonanka ereng deeng-anta-koong, ee'noko ookara kansi'nupoong-koo amutemurii' doovaang tavo'anta-koong bee'ka piavoreaina'.
REV.11.7	Ee'noko tenang tenaankai nakaronaanka bakevureko tee beekaang kara sira', tee biiko teieta dinkung tumangropa-ita bakoaravainge tee tavu' tutumpuaing tenaanka-koo, ee'noko tavurema puru'ureta bakei dupisi'uree'naang tenaanka. 
REV.11.8	Ee'noko beekaang mono ta'monko' teke taung-koo pankamono-koo miring Jerusalema' tampaamanamono-koo bemparesi otoreaing, temono ee'namono-koo beekaang Ovoring aa'barata'koo taakavaara boo'antavau'namono-koo, nii'na' miru'aama Sodom ee'noko Iisipi' tampaakoo'. 
REV.11.9	Doong beenang ee'noko namaranoo' aa'ning-koo nantoonge tenaanka teka ooaareaing aa'ning-eta: nantoong amutemuu'keta, nantoong avitevitu-eta, kara amutemurii'keta ee'noko napo' nantoong ookara kansi'nanka-ita. Ee'noko taura'paariauka' dako'koo. 
REV.11.10	Ee'noko teing nantoong kansi'koo otoromaing dotuarima baravaraeariai˜ tenaanka boo'pareaing-koo, asiara aveema, tenaankai ee'naankai nakaronaankai pore'antavaarimanoo'koo.”
REV.11.11	Ee'noko teie koosinunge tee kapoo' nkoaravaing kato naumuko ooansio' tee domaang Kumponing-eta pora tumparu' tenaanka-koo, teing beenang doong-eta namarang tankinuko. Ee'noko tenaanka deto donkonuretu', ee'noko ookara nantoong ooaareko'ning bakei aa'na' avoreau'. 
REV.11.12	Ee'noko teketa teinge nantoonge auronge paning-eta aa'na' bokuma karavureko taaravau' aa'puko, “Doompeto poreai.” Ee'noko teinge beekaning kare-nupoonge tee ooaaresio' teketa deto paning-aape koinuretu' kamo'koo meu'ke. 
REV.11.13	Teketa tee-koo batei-koo pankaing u'mi' nkoarara osi pankamono-koo narung kivora-koo pavananka pesi'arako ooantu', ee'noko nantoong ˜kenaanka-taa kokorei' tavurira dupisi'uru', ee'noko sipariru'ninge avoreaara Kumponing paning-koong daangampau'. 
REV.11.14	Tee kenaanka-nung arikung tee' bakearavaing, ee'noko teketa due'ka beenaumo-nung arikung tavo'kuaing.
REV.11.15	Teketa ˜kenaanka-taa-nunge koosinunge bakaang tuuviri puumpuko ooantu', ee'noko paning-eta nii'ning auronankai bokiaama aa'pau', “Teing ookara muu'nanka kansi'kooning teing enang tenaanka tee niikaang Ovoring Kumponing ee'noko tee bakaang Pako'pari'nii' beekaning deempariring, ee'noko ookara batei-koo o'meeva-koo tarevurematoaining.” 
REV.11.16	Ee'noko teinge kenai'ka-ita karenaumo ovontunge biikaning ba'nava'nani'nairu-koo ba'nani'ai otoromainge Kumponing-koo uro'kanoo'ke dapuu'kai dua'arima tee Kumponing daangampau', aa'paama, 
REV.11.17	“Ovoring, da' tee Kumponing ookara purinto'po'nung, tee tee' nari' otomaung-teroita otou'nunge, e'mung tee' otong, ee'noko dama'ke tee' nari' otoi poainge. Dakaang iri' pankaing kompei daurarong˜ deentari otomaung. Tee'koo nii'ke tampara tampampimaang da'koo. 
REV.11.18	Teing nantoong ookara mutaanang-nupoonge tee da' aa'na' iirareraamaung, teka enang dakaang iira mantompaava'naang teinge, ee'noko batei tee emu' makotuing teing boo'nuka teing enang da'koo uro'kanoo' donkonaako simpe'erii'naang. Ee'noko enang tee teinge dakaninge botovotonaa'nukai moo' nkavaava'naang, aa'ninge: nakaro-nupoong, ee'noko teing koonto'nuka, ee'noko napo' teing da'koo amaiaa'oroma da' siontaamainge nkavaava'naang, ookenge aa'noko teing miring-po'nupoong ee'noko miringropanuka nari'. Ee'noko teing kansi' orari-antavaamaing teing enang orari-antaverii'naang.”
REV.11.19	Teketa Kumponing bakaang pava meekung paning-koo daate'arako ooantu', ee'noko tee Kumponing bakaang kara naroong-anta koong bokita sirapo'ke otou' teke pava meekava-koo kuunge, ee'noko te' otoko pipirakaie arakavuko kurunkurung ninka ninininimpuma u'mi' nkoaru' ee'noko apo' kamaarie moomparama kapang kaa'omana' kaa'ora kansi'koo doonko tumputumpurunang dua'aru'.
REV.12.1	Teketa tee paning-koo kapoo' pankaing ta'nimpaarii' taa'ni'anta oro'paru', nani manikuma duaa'ke mononopa'pina' nopa'nii', kaara-koo dau donkonuio', ee'noko kivora-ita keura beento'ke bore' koroaio' baakopo-pina'. 
REV.12.2	Teni teni tooto'po'nani ee'noko paroo'nang due'uma sisikeeravoma baiarako'. 
REV.12.3	Ee'noko teketa napo' nii'nung taa'ni'anta oro'paru' teke paning-koo, narung kapoo' pakia-pina'oro' aa'na' pankaing urumpumaung, bore' ˜kenaanka-taa ee'noko kaintang kivora otoing, ee'noko napo' baakopo ˜kenaanka-taa kurunii' bore'koo. 
REV.12.4	Ee'noko bakaang baringe beento'nanka paning-kooning-koo beenaumo-nariong-koo nariong kii'ni'puru' depeto kansi'aape. Teketa tee pakia teni-anko manikuma-anko uro'kanoo' donkonuu' tee bauring tooto' teka paravuko maa'uu'naang. 
REV.12.5	Teketa tenie tee bauring tooto' donkaani paravuu' ookara nantoong kansi'koo-nupoong tanatavuriaing tee ninka donsi' aini-koo nkonii' kompui, ee'noko tee tooto' tee Kumponing-anko koo'antavau' te' bakanoo' ba'nava'nani'doma. 
REV.12.6	Teni manikuma mee'bora' sirakamaa'aape koo'aru' te' Kumponinge teni maamu-antaevuu'noo' teka tareaava'naang doong narung kokorei'keta kenaanka daaku' bera ˜narung-taa kivora-koo [1260].
REV.12.7	Teketa paning-koo kare pankaing tavo'kuu'. Tee Maikol bakaning koosinunanka ninka ee'noko napo' tee pakia bakaning koosinunanka ninka nari' taveu'. 
REV.12.8	Teka tee pakia boong deempaara teing-ninka bakaning koosinunanka-ninka napo' paning-koo oto'koo taura'paava'. 
REV.12.9	Teketa tee pakia pankaing kansi'aape doonko dua'au', tee tee boru' tee uripo'keta otomaung miring ma'naang Sietani' tampaakoo', tee ookara nantoong kansi'nupoong poo-antavurimaung. Tee kansi'koo doonko dua'aaru' bakaning koosinunanka tee ninka nari'.
REV.12.10	Teketa narung aurong aa'na' karoko teke paning-koo taaravantu' aa'puko, “Enang tee niikaang domang-anta poing tee ninka iri' ee'noko tee muu' tee niikaang Kumponing bakaang, ee'noko teie tero Pako'pari'uu'nunge˜ bakaang purinto' sira'paring. Ai' tee nii'maikorori' too'dempurimaung teke niikaang Kumponing-koo uro'kanoo'ke aa'ning-koo doong ee'noko muung tee doonko dua'aing. 
REV.12.11	Teinge tee Sietani' puru'au'noo' tee tee ninka ereng Kampia bakaang ee'noko napo' karai sira'paama tee kapoo' koonto' teie teing-koo nkovuu'nung koonto' boo'koo aa'na' taura'pariri. 
REV.12.12	Tee'koo doturaravaing da' paning, ee'noko dii' teke otorining. Teka piaaru' da' kansi' ee'noko teke otorining ee'noko da' pirung teing ookara kapoo'nanka da'koo otoroining ninka, ai' Sietani' tee doonko dii'anko siaring koonto' iiravoi otong, bakaang batei apukung noru'ui.”
REV.12.13	Teketa tenang teie pakiai kansi'koo doonko dua'aio' ooarara teie tee teni manikuma tee tooto' donkaani paravuu'nani manki'anta tutumpuu'. 
REV.12.14	Teketa tee teni manikuma mareoi' pankaing-kooning kupa' kenaanka avau' purerenuu'naang. Ee'noko purerenura te' teni oto'koo miru'nii'noo' mee'bora' sirakamaa'koo beu' teka tareaava'naang mare' beemareu-koo ee'noko namaranoo' teie pakiai kompu'neeng-koo. 
REV.12.15	Teketa teie pakiai karang-eta ntong pankarei kurimpuu' teni manikuma siompuma nkavuu'naang teie douai. 
REV.12.16	Teka kansi'ke teni manikuma pakuvuma kamaankura tee ntong teie pakiai karang-eta kurimpuko teka dunkumpuu'. 
REV.12.17	Teketa tee pakia aa'na' iiravora kare tutumpuu' teing nii'ning teni ee'nani baurukaa' tavu'koo, teing ee'ning Kumponing bakaang boto siompaamaing, teing aa'ning Jiisuu' bakaang kara sira'puu'nung pinka'ai otoromaing.
REV.13.1	Teketa napo' pirung due'ke piisi'koo donkonansi o'noi narung kapoo' kau' karenaumo biiko pirung-eta bakoarako ooantu', bore' ˜kenaanka-taa ee'noko kainta kivora otoing, ee'noko baakopo kivora kainta kante otoing ee'noko bore'nanka-koo mirinanka otorong Kumponing poore'kooning. 
REV.13.2	Tee ee'nara kapoo' biiko ooantu'nung leepati'pina'oro', teka kau'noo' beea'pina'oro', ee'noko karannoo' laioni-pina'oro'. Teie pakiai iri' avura napo' bakanoo' ovorimpari ba'nava'nani'doma ba'nang-antavuu'. Ee'noko nantoong boto-koo makosi-antavuu'. 
REV.13.3	Naveu teing-koo biiko-kooning-koo bore'nanka-koo tee tokoona'pina' oro'pari otoko ooantu', temu' tavaara boo'antavaako napo' domamparu'naveu-pina' oro'. Ee'noko ookara nantoonge kansi'nupoonge teveu-koo teu pentanu tempa'ou'nu ooaara ta'nimparima siompau' tee biiko. 
REV.13.4	Nantoonge tee tee pakia dootuu'au' teie pakiai tee biiko makosi-antavuio' nantoong boto-koo, ee'noko teinge tee biiko napo' dootuu'aakoo' aa'paama, “Baa nii'nung naning aung biiko-pina' oro' otong, ee'noko baie pa tavuma aung boong deempupeu'? Naning otoa', bakei!”
REV.13.5	Teketa teie pakiai makosi-antavuio' teie biikoi baka biivimparama Kumponing aa'na' poore'uko'. Ee'noko Kumponinge kaara karenaumo kivora-ita keura-koo
REV.13.6	Ee'noko karoma Kumponing poore'uko'. Napo' Kumponing bakaang miring poore'uko', te' otomanoo' nari', ee'noko napo' teing paning-koo otoromaing. 
REV.13.7	Ee'noko teie pakiai makosi-antavuio' teie biikoi Kumponing bakaning meekupoong ninka kare naka'ura puru'uru' teing. Ee'noko napo' teie pakiai makosi-antavuio' nantoong ookara muu' tarevuriko' aa'ning naro'ka: muu'nanka, nantoong ookara kansi'koo-nupoong, kara amutemurii', ee'noko ookara dopa' amutemurii'.
REV.13.8	Ookarai nantoonge kansi'nupoonge tee biiko dootuu'aavaing, aa'ninge teing Kumponinge biikaang miring daarievuriaruu'ning tee-koo Buuku Domantoo'nuka-koong-koo, tee Kampia bakanane'koo, tee kansi' pupu'aravaruko-ita Kumponinge miru'uio' dupisi'au'nung. 
REV.13.9	Baa naning punkang-po'nunge tee bakei taaravuaing. 
REV.13.10	Baa naning dai'koo miru'nii' tee dai'aavaing, ee'noko baa naning bainatue dupisi'koo miru'nii' teie, bainatue dupisi'aavainge.
REV.13.11	Teketa napo' nii'nung biiko kansi'keta doompeto bakoarako ooantu' kainta kenaanka otoing sipisipi'koo kampianu-pina' basi, ee'noko kara-koo tee-pina' pakia-pina' karoko'. 
REV.13.12	Tee tutuna'nung biiko-pina' iri' oro'antavuko' tutuna'nung biiko bakaang miring-koo, ee'noko teie kenaanka-nung biikoi ookara nantoong kansi'koo ootukunairu-koo otoromaing etuvuru' tutuna'nung biiko dootuu'aava'naang, tero penta orara tempa'ou'nung aa'nung. 
REV.13.13	Ee'noko teie kenaanka-nung biikoi taa'ni'antananka ta'nimpaarii' nkovuko' nta' dovang paning-eta depeto kansi'koo bokuvuma nantoong-koo dutakanoo'ke. 
REV.13.14	Ee'noko teing ninka taa'ni'antananka ta'nimpaarii' ninka tee tutuna'nung biiko bakaang miring-koo nkovuu'ning ninka teie kansi'nupoong tosivurima siong-antavuru'. Ee'noko botovuriko baka-oo ta'nampau' tee biiko tutuna'nung paara-antavai, aa'nung tee too'pau'nung teka mme' domampari otong. 
REV.13.15	Ee'noko napo' tee' nari' taura' nkavura tee biiko tutuna'nung-koong baka-oo domang-antavuu' tee baka-oo karoo'naang. Ee'noko nantoonge dootuu'aavaruko deeko' tee baka-oo tee biiko-koong teie kenaanka-nung biikoi teing dupisi'antavuriko'. 
REV.13.16	Ee'noko teie ookara nantoong etuvuriko' moo'do'anta nkavaava'naang aa'nairu-koo: bireng-koo tampanaang-koo deeko' nii'na' oing-koo. Aing aa'ninge nkavaava'naang etuvuru': nantoong pankenankai ee'noko oki'nareka'ke, kavo-po'nupoonge, ee'noko ata'oinkue, napo' botovotonaa'nukai ee'noko osikaiaange. 
REV.13.17	Teketa deto tee naninge kapoo' tamung moo'uauka'nunge nii'noo' baavevuauka' tee moo'do'anta oto'evua'. Teenoo' tee moo'do'anta tee tee biiko tutuna'nung-koong miring daarinii' nii'noo' bakaang taa'ni'anta mirumiru'po'nung. 
REV.13.18	Ee mmaikori', tampa' matau ninka norunoru'eriaing tee aung: baa tee naning noru'po'nunge tee tasi'puaing tee taa'ni'anta, ai' tee tee deerunoo' tee biiko bakaang miring-koo kuunge baku'ari otomaung tee aung: ˜Narung-taa daaku' bera ˜narung-taa kivora-ita ˜narung-taa [666]. Tee deerunoo' tee naning-naung-koo taa'ni'anta makosi.
REV.14.1	Teketa tee napo' ooama ning-koo dutakanoo'ka tee Kampia Saioni-namii-koo donkonuio' ooantu' tee ninka nari' teing narung daaku'keta karenaumo kivora-eta karenaumo kokorei' [144,000] donkonaio'. Ee'noko tee bakaang miring ee'noko Bauma-koong miring daarinii'nuka biikaang oing-koo. 
REV.14.2	Ee'noko teketa napo' aurong paning-eta karoko taaravantu' ntonanka-pina' aa'na' uutuarako napo' kurunkurung-pina' aa'na' karoko, ee'noko tee auronanka nepu'na' tampa' taaravanko' nantoonge kiitananka kopi'aako karopeu'na' karoko. 
REV.14.3	Ee'noko tee teinge kena nerakung kenavaako' aa'ning-koo uro'kanoo'ke Kumponing bakanoo' ba'nani'domai, teing kapoo' karenaumo kupa'po'ning domantoia ee'noko teing ovontung. Nii'nung naninge noru'uarupeu' tee tevu kena, teinge narung daaku'keta karenaumo kivora-eta karenaumo kokorei' [144,000] nainge deeko' noru'ai otorong kansi'keta moo'uru'ninge. 
REV.14.4	Teing aing teing nantoong maniku' ninka bakiaa'koo domang orariaria' otoromaing. Otooto'koo ootukunung-koo tampa' tanatavariritaa' kiiroraa'ariri otoromaing. Tee Kampia tee teinge siompai nanaamaung are' tokoo tee bemanoo'. Ainoo' teing tutuna'ning ookara nantoong-koo Kumponinge moo'uru'ning-koo. Teing aa'na' meekupoong Kumponing-koo, ee'noko tee Kampia-koo. 
REV.14.5	Biikaang karang-koo naninge tosi minkuaako taaravuarupeu', napo' kiiroraa'nukai.
REV.14.6	Teketa napo' narung koosinung aanaroo'ke purerenuko ooantu', tee doorenang tampara otoi oto' kompui daankivuu'naang kansi'koo otoromaing-koo aa'ning-koo: ookara dopa' amutemurii', muu'nanka, kara amutemurii' ee'noko ookara nantoong kansi'nupoong. 
REV.14.7	Teke aa'na' bokuma aa'puu', “Kumponing-koo amaiaa'roriai ee'noko meenasie mee'na'oi oto' deeng-antaveriai, ai' batei teie nantoong bire'koong due'umaang. Ee'noko tee-koo dootuu'dariai aing aa'ning ookara nkovuru'nung-koo: paning ee'noko kansi', pirung ee'noko ntong oki'nareka'.”
REV.14.8	Teketa kenaanka-nung koosinunge napo' siompui pou' aa'puma, “Dua'aring, dua'aring Babiloni'namono, osi pankamono, nantoong ookara kansi'koo-nupoong teru' oraru' uaininaru' nai-antavuru'namono. Tee uaini tee bakaang orara aarumo kaukauro nko-koong.”
REV.14.9	Teketa napo' beenaumo-nung koosinunge siompuresi dama'ke poma bokuma aa'puu', “Baa tee naning tee biiko-koo dootuu'aravaing, ee'noko napo' tee-koong bakaang baka-oo-koo, tee tora'puaing, ee'noko napo' tee tee-koong moo'do'anta nkavuaing bakaang oing-koo nii'noo' bireng-koo. 
REV.14.10	Tee tee Kumponing bakaang uaini naivuaing, tee uaini tee Kumponing bakaang iira tora'anta-koong, ntong ninka bere'nii' deea', tamung tee' otoko purinto' koo'nii' tee-koo iira-koong kaapu-koo teie tora'anta-koong-koo. Ee'noko tee tee sisikeeravomatoaing tee-koo nta' kauoori piiko-koong-koo teing-koo koosinunanka meekupoong-koo uro'kanoo'ka ee'noko tee napo' Kampia. 
REV.14.11	Ee'noko tee ii teing kiimatanuka taivuriaing-koong tee deto tee' nari' kutekuteivui tuuvui otomatoaing uaa otoa', doong kante, muung ee'noko doong, tee' nari'. Teing ee'ning tee-koo biiko-koo ee'noko tee bakaang baka-oo-koo dootuu'arimaing ee'noko napo' baata teing bakaang miring-koo moo'do'anta nkavau'ning. 
REV.14.12	Enang tee noru'eriaing dii'ke Kumponing bakaning meekupoonge, kapoo' arikananka dii' paararurima tavo'kuko tee dii' purintariri mii'kiri otoriaing, Kumponing bakaang boto siomperi ee'noko Jiisuu' masika'antaveri.” 
REV.14.13	Teketa napo' narung aurong paning-eta karoko taaravantu', aa'puko, “Aung kara daarieai, ‘Enang-eta deto tee teing boo'nuka Ovoring bakaning otoroitaa' boo'pariru'ning teing biraankeariaining.’” Ee'noko Tanuaang Meekunge maku'uma aa'pumaung, “Ee', bakei masikung. Uaavoroaina' teing-eta biikaning iri'o'nanka. Ookarai aarumoi tampenge nkoau'ninge tee teing meena'pariri otoroaing.”
REV.14.14	Teketa napo' ooama ning-koo uro'kanoo'ka kamo' kakaara ooantu', ee'noko tee-koo kamo'koo daue naning narung naning-naumpui ba'nanui otoko bore'koo baakopo kooro-koong kurunii' ee'noko birenge narung naipe' irinto' kai'nii' uite' napu' kompui. 
REV.14.15	Teketa narung koosinunge dootuu'nava pankava-ita siarara bokuma tee kamo'koo ba'nanui otoko'nung aa'puu', “Teie dakaang naipe'ke nkavera ookara sinananka napura'ema kaveai, ai' batei kavu'koong enang makotuing. Ookara sinananka kansi'koong enang petaa'oroing.” 
REV.14.16	Teketa tee teie kamo'koo ba'nanui otoko'nunge tee bakaang naipe' kansi'koo toong-antavura namu'ke ookara sinananka kansi'koonanka kavuru'. 
REV.14.17	Teketa napo' nii'nung koosinung dootuu'nava pankava paning-koonava-ita siaru', teie napo' naipe'nari' irinto'nari' kompui. 
REV.14.18	Ee'noko napo' nii'nung koosinung teke boonturoma-ita, nta' tarevumanoo'keta pou'. Pora tee naipe' irinto' kompui otoko'nung bokuma aa'puu', “Teie dakaange naipe'ke ookara uaini-koong sinananka kansi'koong napura'erima kaverira oosieriai, ai' tee sinananka tee enang neetovuring.” 
REV.14.19	Teketa teie koosinunge tee bakaang naipe' kansi'koo toong-antavura ookara uaini-koong sinananka kavurima oosivuru' uaini mii'doma pankaing-koo doonko dua'urima Kumponinge iiravoi kankosi'uriainoo'. 
REV.14.20	Ee'noko osia dama'dua teka mii'domaa doonko kankosi'uru', ee'noko ereng taapo' tuuvuu' teketa uainimii'doma-ita doua-pina' aa'na'. Ee'noko naninge tankimpuko ukaamau'koo basiarapeu'na' basiaru'. Ee'noko naning nanuma doong ˜ke'munta-taae nanura basiarapeu'na' basiaru'.
REV.15.1	Teketa napo' kapoo' pankaing taa'ni'anta paning-koo ooantu' ˜kenaanka-taa koosinunankai tee'ning nari' napo' ˜kenaanka-taa arikananka kompaio'. Teing ee'ning asi'ning ee'noko teing arikananka ninka Kumponing bakaang iira nari' bakearavaing. 
REV.15.2	Napo' tanoonoo' naankuviraa'noo' ooantu' pirung-pina' neenkiroo'noo', nta' kuunge aramo'arakoo' aa'noo'. Ee'noko teka ee'noo'ka nantoong donkonai otoroko ooarantu', aing aa'ning puru'au'ning: biikonavoro', tee baka-oo, bakaang moo'do'anta ee'noko bakaang miring-koo deerunoo'; kiitananka ninka Kumponing daangang-koonanka ninka otoroko. 
REV.15.3	Kena-koo Moosesi, tee Kumponing-nung botovotonaa', ee'noko tee Kampia beekaning kenavaako', ee' kena:
REV.15.3	“Dakaang nko-nko tee pankaing ta'nimpaarii'. Da' tee bakei dau basina' aa'na' purinto'po'nung Ovoring Kumponing, Ookara-koo nkovemaing-koo tee masika' koonto'na' oro'daramaung. Da' avatevarang-koong daurarong˜. 
REV.15.4	Naning baa masikung da'koo amaiaa'oarupeu' ee Ovoring? Ee'noko baie da'koo meenasi be'antavuarupeu' miring pankaing-antaruma? Naning otoa', ai' meekung tee da' narung. Ookarai nantoonge amutemuu'ke tee poroma da' narung dootuu'daavaing, tee dakaang nko-nko koonto' ookarai sira'pario' ooaara.”
REV.15.5	Aung-koo dama'ke napo' paning-koo dootuu'nava-koo kuunga tevaro meekavaro daate'ario' ooantu', tevaro Kumponing bakaang kara kapang-koo moo'do'nii' otoing-navaro. 
REV.15.6	Teketa dootuu'nava-ita ˜kenaanka-taa koosinunanka siariko ooarantu' tee'ning arikananka napo' kompai. Mononopa' aa'na' kiiroraa', pipiraarie nopa'nii'nuka ee'noko murukeue kapeto tokonii' kooro-koo nkonii'ke keemounii'nuka. 
REV.15.7	Ee'noko teketa teing-koo domantoia karenaumo kupa'po'ning-koo narunge utaunankai kooro-koo nkonii'ke kantevuru' ˜kerenta-taae teing ˜kenaanka-taa koosinung, teing utaunanka iirai maanto'nanka tee Kumponing Otoi-oto' bakaange. 
REV.15.8	Ee'noko tee dootuu'nava iie aa'na' maanto'uu' Kumponing bakaang meenasi-eta ee'noko napo' bakaang iri'keta, naning tung-koo makotuaruu' teva dootuu'nava-koo, bera teing ˜kenaanka-taa arikananka teinge ˜kenaanka-taa koosinunge tavo'aara bakeariainoo'ke basi.
REV.16.1	Teketa narung aurong dootuu'nava-ita aa'na' karoko taaravantu' aa'puriko teing ˜kenaanka-taa koosinunanka, “Berira teing utaunanka ˜kerenta-taa Kumponing bakaang iirai maanto'ning kansi'koo piamperiai.” 
REV.16.2	Teketa tutuna'nunge koosinunge bera bakanareng utaunareng piampuu' kansi'koo, ee'noko pentananka oraka' oro'nanka sisikeera-po'nanka nantoong-eta ta'da'puu', teing tee biiko-koong moo'do'anta otoroining-koo ee'noko bakaang baka-oo-koo dootuu'arikoo' aa'ning-koo. 
REV.16.3	Teketa napo' kenaanka-nung koosinunge bakanareng utaunareng pirung-koo dau piampuu', ee'noko tee pirung ereng koonku'umaung narung deemparu' naning boo'koong-pina', ee'noko ookara kapoo' pirung-koo domampariri otoromaing boorou'. 
REV.16.4	Ee'noko napo' beenaumo-nunge koosinunge bakanareng utaunareng ntonanka-koo dau piampuu' ee'noko pu'antananka aa'ning-koo, ee'noko teing ntonanka ereng narunanka deempariru'. 
REV.16.5	Teketa teie koosinunge ntonanka tanatavumaunge aa'puko taaravantu', “Ee Ovoring, dake tee koonto'na' teing maku'eri nkovering. Ai' da' tee Meekung, teroita otou'nung, e'mung tee' otong, ee'noko dama'ke tee' nari' otoi poainge. Dake tee koonto' makosina' teing tee' nkoverima maku'ering. 
REV.16.6	Ai' teing teinge ee'ninge dakaning meekupoong ee'noko teing nakaro-nupoong˜ dupisi'aario' biikaang ereng dakoaru'nung. Tee'koo teing nantoong oreng tee ereng nai-antaveriko biikaang moo' koonto' makosina' nkavaavaing.”
REV.16.7	Ee'noko teketa boonturoma-ita narunge maku'uko taaravantu', aa'puko, “Ee', Ovoring, Kumponing Purinto', masikung ee'noko koonto' tee dakaang simpesimpe'.”
REV.16.8	Teketa karenaumo-nunge koosinunge bakanareng utaunareng duaa'koo piampuu', ee'noko teie duaa' aa'na' deekoronoo' bia'antavuu' nantoong nta'pina' taivurii'naang. 
REV.16.9	Ee'noko nantoonanka uipaarii'ke iirakutai taivuriko Kumponing bakaang miring barakosi'aako' tee teing ee'ning arikananka okora', napo' bere'arira Kumponing pankaing-anta-koo piavoroaruu'.
REV.16.10	Teketa napo' pa'noko'nunge koosinunge bakanareng utau piampuu' te' masipo' tee biiko bakanoo' ovorimpari ba'nava'nani'doma, ee'noko bakaning otoromanairu mutaanampuu' ee'noko nantoonanka meneng si'daie taiariko' aa'na' sisikeeravoroma. 
REV.16.11	Ee'noko Kumponing paning-koong barakosi'aako' sisikeera dovang-eta ee'noko pentanankai oraka' mantomparima. Ee'noko tee' nkoarima napo' bere'aria' biikaang orara aarumo-ita. 
REV.16.12	Teketa napo' ˜narung-taa-nunge koosinunge bakanareng utaunareng piampuu' tee-koo ntong pankarei Iuperetisi ee'noko tee ntong teri ootukunari siri'aru' maamu-anta-koo tee taung teing dauraronanka duaa' poma-noo'keta teke poroo'naang. 
REV.16.13	Ee'noko teketa ooansio' ma'nari beenaumo oreng dokoroko'pina' oro'nuka bakoariru' aing aa'ning beenaumo biikaang karang-eta: tee pakia, tee biiko, ee'noko tee nakaronung daang minku. 
REV.16.14	Aing teing ma'nari Sietani'ke botovurio' kapoo' ta'nimpaarii'nanka ninka taa'ni'antavarima porou'ning teing dauraronanka ookara kansi'nupoong-kooning aavavaarima oosiaarima maamu-antavaarii'naang kare tutung-koo Kumponing bakaning ninka, teka te'mung kare tutumpaavaina'mung te'mung Ovoring Kumponing Dau Basi Purinto' bakana'mung pinidaaku'uriaina'mung.
REV.16.15	“Ee aing, te'mung ee'na'mung bakiaa'nko-pina' ta'nina' moaing. Baa naning tanteari maamuari otoing tee biraankearavaing ee'noko bakaang baarong duaampari nari' otoaing simpenoi' otoi nanuko ooaako maia'o'neeng.” 
REV.16.16	Ee'noko teinge ma'nari orenge teing dauraronanka Iiburu-nupoonge Amakedon tampaamanoo' naro'aaru', miru'noo' Mekido-namii.
REV.16.17	Teketa tee teie ˜kenaanka-taa-nunge koosinunge bakanareng utaunareng bikiavuu' aanaroo'ke danto, ee'noko dootuu'nava-ita ba'nava'nani'doma-ita auronge aa'na' bokuma aa'puu', “Enang bakearing.” 
REV.16.18	Teketa aing aa'ning nkoaru': pipimpuma kurunkurung tompoo'kuko', ee'noko ninininimpuma u'mi' pankaing nkoaru', tee u'mi' tee bakei teroita kansi'koo nantoong tavo'ariru'noo'keta nkoarava'na' nkoaru', aa'na' dau basi masikung tee aung. 
REV.16.19	Tee osi pankaing Babiloni' beenaumo-koo ke'me'aru'. Napo' nii'ning osi pankeng nantoong amutemuu' biikaning doonko turampariru'. Baru'noo' tee osi pankaing, Babiloni' bakaang orara aarumo Kumponinge noru'ui tee' turampuu' bakaang iirai maanto'uio' tora'antavurima uainie tora'antavurimana'. 
REV.16.20	Ookara mui'nanka paa'ariru' ee'noko iu'nanka otoroaruu'. 
REV.16.21	Ee'noko apo' kamaarie moomparama kapang kaa'omana' kaa'ora paning-eta nantoong-koo dau kapang-pina' tumputumpurunang dua'ariru', nare'na'koo manki'noo' naninge kakau nkavupeu'noo' basi. Ee'noko teinge Kumponing bakaang miring barakosi'aako' apo'ke kapang-pina' nare'na' nare'na' aa'na' baikevuriko, tee tee arikananka-koo dau basi arikunge.
REV.17.1	Narunge koosinunge teing-koo ˜kenaanka-taa-koonge utau kompui otou'nunge ning-anko pora aa'muu', “Poko io' ninge naurampai temono osi pankamono ntonanka ariteri-koo dau otoinamono, teni auning-nko doore karomai makosinamono, ee'noko kiimatavaavaina' naurampai. 
REV.17.2	Teni teni dauraronanka ninka kansi'koo-nupoong ninka aunimpeema otomai ee'noko ookara nantoong kansi'nupoong kanu'antavurikoo' tee bakaang uaini auning-koong aarumo nai-antavurima.” 
REV.17.3	Teketa tee Tanuaang Meekunge korimuio' teie koosinunge nkamura mee'bora' sirakamaa'koo be'antamuu', ee'noko teka teni manikuma kapoo'koo biiko-koo urumpumaung-koo dau ba'nanuio' ooantu'. Ee'noko tee tee biiko mirinankai maanto' ookara mono Kumponing akapeu'koonankai ee'noko bore' tee biiko-koo ˜kenaanka-taa ee'noko kaintananka kivora otoing. 
REV.17.4	Teni manikuma ovorinaang masikani taa'ni'antavari otou' baarong urumpumainge ee'noko iiraampumaing kurumpari. Ee'noko napo' aa'ninge baunii': biiri kooro-koong ee'noko duku' moo' aa'na' pankeng-kooning. Ee'noko birenge kaapu kooro-koo nkonii' kompui otoko', kuung kapoo'ke maarekusi'nankai maanto' teni auning-koonankai. 
REV.17.5	Ee'noko miring ee' oro' mirumiru' teni-koo oing-koo daariari otong: TEE OSI PANKAMONO BABILONI'NAMONO, TEING AUNING NKONUKA BIOKO MAKOSINAMONO, EE'NOKO OOKARA AARUMO MAAREKUSI' KANSI'KOONING-KOO OKORA'NAMONO.
REV.17.6	Ee'noko teni ee'nanie manikumai ereng naivura kanu'ario' ooantu' teing-koong mmau'koong Kumponing bakaning meekupoong dupisi'uru'ning-koong, teing ee'ning Jiisuu'koo miring sira'paamaing. Ee'noko tenang ninge ooamira teni, ning bakei aa'na' ta'ninantu'. 
REV.17.7	Teketa teie koosinunge aa'muu' ning, “Da' aming-koo ta'ninimaang? Io' siraka'antavama'naang da'koo tee mirumiru' makensi'nung teni-koong ee'noko napo' tee biiko teni dau ba'nanui otoing-koong, bore' ˜kenaanka-taa ee'noko kainta kivora aa'nung. 
REV.17.8	Tee biiko oovemaatomaung tee tero otoko', teka enang otoa'. Ee'noko napo' teieta dinkung tumangropa-ita bakoarara dama'ke koonto' kera'parara otoauka'nunge. Ee'noko teinge nantoonge ookarai kansi'nupoonge aung kansi' mme' pupu'aravaruko-ita biikaang miring daariariaruu'ninge tee-koo buuku domantoo' domampariaining biikaang miring daariariri otoroing-koo, tee biiko ooaara tee ta'ninaavaing. Tee aa'nung tero domampari otoko', teka enang otoa', teka napo' dama'ke oro'paravaing.
REV.17.9	Aung naninge noru'po'nunge tampa' keperuu'ui noru'koo makosi. Teing ˜kenaanka-taa bore' teing ˜kenaanka-taa iu'nanka teni ee'nani manikuma dau ba'nanui otoining. 
REV.17.10	Napo' nii'na'koo teing teing ˜kenaanka-taa bore'nanka teing dauraronanka. Teing-koo pa'noko' tero dua'ariru', narung enang otong, napo' narung mme' tavo'kua', teka tavo'kura tee tee oki'naa batei-koo otoaing. 
REV.17.11	Teka tee biiko tero otoko'nung, ee'noko enang otoa' aa'nung tee ˜beenaumo-taa-nung daurarong˜ deemparavaing. Teka teenoo' tee teing-koong narung. Nka tee teie, napo' tee' kera'paravainge.
REV.17.12	“Teing kaintananka oovemaatomaing teing kivora dauraronanka, teka mme' dauraronanka deemparia' batei makotuaruko, teka narung doong-koo oki'ning batei naing-koo, dauraronanka deempariaing tee ninka biiko ninka nari' otoroi. 
REV.17.13	Teing aing dauraronanka noru' narung ookara oto'evorong. Teinge tee biikaang iri' ee'noko taura' tee biiko avaavaing. 
REV.17.14	Teinge aing ee'ninge dauraronankai tee kare naka'aavaing Kampia-aape, teka teie Kampiai teing ninka bakaning miru'urira bokuvurio' kake'iiariri tee siompaamaing ninka teing tee boong deempuriaing, ai' tee tee Kampia ovontung biikaang Ovoring ee'noko napo' dauraronanka biikaang Dauraronge.” 
REV.17.15	Teketa teie koosinunge aa'muu'nung, “Teing ntong-nanka ariteri teni auning nkovumai dau ba'nanuio' oovemaatomaing tee teing ookara kansi' kante-koo-nupoong miru'ari otong, ee'noko nantoong karinga, napo' teing dopa' amutemurii' ee'noko ookara kara amutemurii'nanka. 
REV.17.16	Ee'noko tee biiko-kooninge kaintai kivorai oovemaatomainge tee teni auning-koo baka avaramai munte'aavaing. Ee'noko napo' teinge tee teni oraka' nkoaavaing bera simpenoi' deeng-antavaara sipaavai. Ee'noko bio' teni-koong tee maa'aama kato nta'koo tai-antavaavaing. 
REV.17.17	Aung tee noru' Kumponinge biikaang domang-koo sipuko tee' nkoaavaing bakaang pia nkoaraa'naang, ee'noko narung noru' ninka taura'paako teie biikoi tanatavuria'naang bera tee Kumponing bakaang kara masika'puainoo'ke basi. 
REV.17.18	Ee'noko teni manikuma oovemaatomai teni tee osi pankamono miru'ari otong, dauraronanka ookara kansi'nupoong tarevurima-namono.”
REV.18.1	Teketa temono auning-nko makosinamono dua'arako ooansi o'noko napo' narung koosinung paning-eta depeto siaru'. Tee tee aa'na' purinto', ee'noko aung kansi' aa'na' arakavuu' bakaang sisisiisie. 
REV.18.2	Ee'noko aurong tee bakei aa'na' purinto'ke bokuma aa'puu', “Dua'aring, dua'aring, temono Babiloni'namono, osi pankamono. Enang tee ma'nari biikaang osi deemparing. Ookara tanuaang orananka ee'noko bareng orananka oto'doma deemparing. 
REV.18.3	Ai' temono temono ookara kansi' kante-koo-nupoong kara masikung oovunaare ninka pituvui uaini pitunii'pina' nai-antavuru'namono maroita iri' nka-koo. Tee aarumo auning-koong-pina'. Ee'noko ookara dauraronankai kansi'koo-nupoonge tee' nari' auning-koong aarumo nkoaako'nung temono ninka nari', ee'noko nantoong kansi'nupoong bavevaave nkoaako'nung deepo' kavonankai maanto'antavarikoo' temono bakaang aarumo karakaraa'koong-koo.”
REV.18.4	Teketa napo' narung aurong paning-eta karoma aa'puko taaravantu', “Temono-ita tonta'dariai dii' nkaning nantoong, tee-koo temono-koong-koo aarumo orara-koo tapo'dariauka'na', ee'noko napo' teie bakananka kiimatanankai konturiauka' aa'na'. 
REV.18.5	Ai' temono-koo nko-nko orarananka aa'na' dau basinoo' i'numparako Kumponinge tasi'puring. 
REV.18.6	Tee' masika' Kumponing bakaning oraka' nkovurimana' maku'koo nkoveriaing-namono, kapoo'nanka nkovuining-koo kemu'kai maku'eriai. Nkovurimana'keta dau basinoo' nkoveriai-namono. 
REV.18.7	Tee-koo baka deto basi-antavaramaung-koo tamung kavonanka barampuma ka'numparava' otoi temono maukoverima tora'antaveriaing bakaang taarapiika-koo makosina'. Baka ee' noru'arakoo' biivimparama, aa'pukoo', ‘Ning bakei ovorinaang, naaro deea', orarunsimarava' o'noainani.’ 
REV.18.8	Tee'koo nii'na'mung arikanankai kuung deempura tora'antavuainani, aa'ninge: boo'boo', orarunsi, ee'noko peera. Ee'noko nta'ke taivura opuai, ai' tee Ovoring Kumponing tee purinto' teni kiimatavuaing.
REV.18.9	“Tenang teinge dauraronankai ookara kansi'koo-nupoonge teni ninka nari' aunimpeema kavo tankampeemainge ooaara tee ii teni taivuko teing teing orarunsiarima birompariaing teni-koo. 
REV.18.10	Teinge isipo' donkonai aa'na' avoreai teni tora'antavuko aa'paavaing, ‘Piaaru', piaaru', bakei, osi pankaing, Babiloni' purinto'. Bakei na'mung doong-koo oki'ning batei-koo kiimata ninka kera'dari.’ 
REV.18.11	Ookara kansi'nupoong kavonanka teka moo'aama baaveaamaing teinge birompariaininge, orarunsiarima temono-koo napo' biikaning kavonanka naninge teka moo'evuriauka'nung noru'aama. 
REV.18.12	Teing aing aa'ning kavonanka: kooro, siliva', kapananka tampeng moo' aa'na' pankeng-kooning, ee'noko duku', napo' baarong amutemurii' aa'ning: mootu'nanka, naankuviraa', napo' dauraronuka biikaning duaana-pina' iiraampumaing; ee'noko ookara koi'nanka tampa' nuuraa'nanka, ee'noko ookara kapoo'nanka kau' karenaumonanka-koo kainta-koo nkonii'nanka, napo' koi'nanka-koo nkonii'nanka moo' pankeng-kooning, ee'noko boronsi˜nanka, aininanka, napo' kapang miring maabolo. 
REV.18.13	Napo' nariong kavonanka aing ee' oro': tampa' nuuraa' kapa'nung sinamong-koong, napo' mono-sisi'kooning, ee'noko amutemurii' kanteng parankinsensi dovang betu'koo ii tampa' nuuraa'nanka, napo' nii'namurii' duuni miring meea, napo' uaini, ee'noko olive'koong duuni, ee'noko napo' palaua, uite', boromaka'nanka, ee'noko sipisipi', oosinanka, napo' kaarisinanka, ee'noko nantoong botovotonaa'nuka biikananka tanuaananka ninka baaveaarimaing.
REV.18.14	Teinge bavevaave-nupoonge temono aa'paavaing, ‘Teinge sinanankai dake domange aa'na' karaa'emainge tee enang si'daing. Ookara kavokavoro-nanka dakaosi'nanka teinge enang doomo'uringe, napo' dake kompeauka'nung.’ 
REV.18.15	Ee'noko teing kavonanka moo'aama ee'noko baaveaama kavo konsiiaamaing temono-koo enang tee isipo' donkonai avoro' ninka otoroo'naang temono tora'kuko ooai, orarunsiarima birompaama. 
REV.18.16	Ee'noko bokiaama aa'paavaing, ‘Piaaru', piaaru'namono! Bakei osi pankamono, baarong tampenge moo' pankeng-kooninge nopa'daramai iiraampumainge ee'noko urunankai, ee'noko aa'ninge bauntarakoo': kooro, kapananka moo' aa'na' pankeng-kooninge ee'noko duku'nankai. 
REV.18.17	Ookara kavonanka teing bakei batei oki'namu'koo orariariring.’
REV.18.17	“Teing aarerinanka oko-nupoong, ee'noko nanu'antavaamaing, ee'noko nari' nanaamaing, ee'noko teing pirung-koo avutevu' akaravarimaing, teing isipo' donkonaavaing. 
REV.18.18	Tenang tee ii ooai temono taievuko teinge aa'paavaing, ‘Aremono pa osi pankamono amono-pina' basinamono otong?’ 
REV.18.19	Sipung tovange poo'arima ee'noko biromparima orarunsiariri bokiaama aa'paavaing, ‘Piaaru', piaaru', baka'e osi pankaing. Nantoong pirung-nupoong aareri-po'nupoong kavonanka-po'nupoong deeng-antaveru'namono dakananka kavonankai. Enang tee, batei oki'namu'koo orarirari.’
REV.18.20	“Teka Kumponing bakaninge aa'paavai, ‘Doturaravai da' paning, amono ee' nkoaring-koo. Ee' dii' meekupoong, kara okovuri nkanuka ee'noko nakaro-nupoong doturariai. Kumponinge tee enang kiimatavuing puing temonoi dii' oraka' nkoruru'nung-koo.’”
REV.18.21	Teketa narung koosinunge bakei iirakutai kapang pankaing uite' putu'aamaung-pina' basi deto itaa'ura pirung-koo dua'uma aa'puu', “Ee', aung-pina' Babiloni' biururuu'nang doonko dua'koong, napo' naninge oovuauka'nunge. 
REV.18.22	Tee auronanka kiita-koonanka, teing nantoong kena nkonuka, kovi puunanka ee'noko teing kururung puunuka, napo' naninge taarareruriauka'nunge. Naninge napo' amutemurii' nko-nko nkovuko da'koo ooaavauka'nunge. Kaku-koong aurong karoko napo' taaravaavauka'nunge da'koo. 
REV.18.23	Daamu-koong araka da'koo napo' arakavaravauka'nunge. Napo' nampeesiariko doturotu-koong aurong taaravaavauka'nunge da'koo. Teing dakaning bavevaave nkonuka teing ookara-koo kansi'koo aa'na' purinto'nuka. Dake ee'nanie kono'erima akovetei siong-antaveru' mmau' nantoong kansi' kante-kooning. 
REV.18.24	Babiloni' tee kiimatavaravaing aa'ning-koo: tee ereng Kumponing bakaning nakaro-nupoong-koong ee'noko teing nii'ning bakaning meekupoong-koong ee'noko napo' teing teroita kansi'koo tavaarima dupisi'aariko'ning-koong, teing biikaang ereng teka temono-koo Kumponinge oovuu'nung-koo.”
REV.19.1	Teketa napo' dama'ke paning-koo nantoong mmau'koong aurong pankava'arima bokiaama kareaako taaravantu' aa'paako, “Euravampima Kumponing daangampampiai tee Domang-anta meenasi-po'nung, iirakuta. 
REV.19.2	Nantoong makosina' masika' simpe'urimaung. Teie ee'narai teni ee'nani auning bauko tora'antavuma dupisi'ui aa'nara. Teni teni nantoong ookara kansi'nupoong orari-antavuru'nani teni ninka aunimpeema. Napo' Kumponing bakaning botovotonaa'nuka dupisi'uru'nung-koo tee' maku'uing.” 
REV.19.3	Napo' bokiaama aa'paako', “Euraverima Kumponing daangamperiai. Tee ii teni taivuma tee' nari' kutekutei otomatoaing doong kante.” 
REV.19.4	Teketa teing kenai'ka-ita karenaumo ovontung ee'noko napo' teing kapoo' karenaumo domantoia kupa'po'ning, Kumponing-koo uro'kanoo' miinge keemparima Kumponing daangampau' tee teke ovorimpari ba'nava'nani'domai ba'nanui otomaung, aa'paama, “Euravampiaing. Ee', tee' ee'na'.” 
REV.19.5	Teketa napo' auronge ba'nava'nani'doma-ita aa'puu', “Tee niikaang Kumponing daangamperiai, dii'ke bakaning botovotonaa'nukai, dii'ke ee'ninge tee-koo amaiaa'dorimainge, ookaviturai aa'noko oki'nareka'nankai ee'noko pankenankai.”
REV.19.6	Teketa napo' aurong taaravantu' nantoong karinga-koong-pina' karoko, nii'noo'ke pupu' pankaing koo'uma karomana' karoko, nii'noo'ke kurunkurung-pina' karoma aa'puko' teie auronge, “Euraveriai, ai' tee niikaang Kumponing Ovoring purinto' tee Daurarong˜ masikung. 
REV.19.7	Aia', dotumarima tampa' tampampiai bakaang meenasi daangampevompima, ai' batei tee Kampia nampeesiaravainoo' tee makotuing, ee'noko ba'aang tenie tero maamuari-nanie. 
REV.19.8	Teni teni baarong kiiroraa' kakaara pipi'daari avui-nani mono nopa'araa'naang.” Tee baarong kiiroraa' tee nko-nko koonto' teinge Kumponing bakaning meekupoonge nkoau'nung miru'ari otoing. 
REV.19.9	Teketa teie koosinunge ning aa'muu', “Ee' daarieai, ‘Biraankeariaing teing tee-koo Kampia bakaang nampeesi-koong-koo taamang-koo para' avaariaining.’” Daua napo' aa'puu' teie koosinunge, “Aing teing Kumponing bakaning kara masikeng.”
REV.19.10	Tee'puio' ning tee-koo kau'kanoo' miinge keemarara pankaing-antavama'naang nkomarako teie aa'muu', “A! Tee' nkoraravauka', ai' ning tee narung botovotonaa' da'pina' nari', ee'noko napo' teing da'maikori'pina' oro'ke Jiisuu'koong kara tampa' kompai sira'paamaing-pina'. Kumponing narung dootuu'eaing, ai' tee doorenang masikung Jiisuu'ke sira'puu'nung tee ee'nung kara Tanuaang Meekunge miru'ui minkuvuko'nung bakaning nakaro-nupoong˜ karantavurima˜.”
REV.19.11	Teketa napo' paning daate'ario' ooantu' ee'noko teke ning-koo uro'kanoo'ke oosi kakaara donkonuio' ooantu', tee naning teu-koo bananui otoko'nung miring Motekaro' ee'noko Masikung tampaamaung. Tee naning koonto'na' simpe'urimaung ee'noko kare nkovukoo'. 
REV.19.12	Bakaang duta nta'pina' urung ee'noko bore'koo baakoponanka mmau' kurunii'. Ee'noko bakaang miring baka-koo daariari otong, tee-koong miru'noo' baka teie noru'ui otong. 
REV.19.13	Ee'noko mononopa' tee-koo kurumpari otoko'nung ereng-koo du'munii', ee'noko bakaang miring “Tee Kumponing Bakaang Kara Okonara.” 
REV.19.14	Teinge paning-nupoong tavu'nupoonge siompai nanaako' oosinanka kakaarananka-koo ba'naniai, ee'noko mononopa' kakaarai pipiraarie nopa'nii'nukai. 
REV.19.15	Ee'noko bakaang karang-eta bainatu irinto' bakoaru' teri' teri' ee'nari' ookara kansi'nupoong boong deempuriainari'. Ee'noko napo' teing ookara tanatavuriai aini-koonavana' donsi'navana' kompui. Ee'noko Kumponing Purinto' bakaang iira oro'antavui bakei aa'na' tora'antavuriaing tamung uaini-koong sinang-pina' kankosi'urima. 
REV.19.16	Bakaang-koo mononopa'koo ee'noko napo' kau'koo miring aung ee' oro' kara daariari otong, “Dauraronanka Biikaang Daurarong ee'noko Ovontung Biikaang Ovoring.” 
REV.19.17	Ee'noko napo' narung koosinung duaa'koo donkonuio' ooantu'. Teketa ookara barennanka-koo auvi'aue purerenaamaing-koo bokuma aa'puu', 
REV.19.18	“Ookara porira naro'dariai Kumponing bakaang paroro-koo, aing aa'ning-koong-koo bio'koo maa'kiriaina': dauraronanka, tavu'nupoong-koo bore'nuka, nantoong kare-nupoong, oosinanka, napo' oosi-koo ba'naniaamaing-koo, ee'noko napo' ookara nantoong, bane botovotonaa'nuka ee'noko napo' osikaiaang, ovontung ee'noko tamunsi'nupoong.”
REV.19.19	Teketa tee tee biiko dauraronanka ninka ookara kansi'nupoong ninka nari' ooarantu' ee'noko biikaning tavu'nupoong nari' naro'ariko kare naka'aava'naang tee ninka oosi-koo ba'nanui nanuko'nung ninka, ee'noko teing bakaning tavu'nupoong ninka. 
REV.19.20	Ee'noko tee ooansio' biiko moo'aara dai'au', tee ninka nakaronara daang minku ninka nari', tee biiko bakaang miring-koo taa'ni'antananka ta'nimpaarii' nkovuko' aa'nung ninka. Ai' teie tee teinge ee'ninge taa'ni'antanankai tosido'uriko' teing nantoong tee biiko bakaang moo'do'anta oto'evoroining ee'noko dootuu'aako' tee bakaang baka-oo. Teketa tenaanka biiko ee'noko tee nakaronara daangminku tee domamparesio' dinkung nta'po'nung-koo doonko dua'aaretu'nung teka teie tai-koo nta' piiko-ninkainge. 
REV.19.21	Ee'noko teie oosi-koo ba'nanui otoko'nunge teing beekaning tavutavu'nupoong tavuru' teie bainatue karang-eta bakoarako'nunge. Ee'noko biikaang mono boo' ookara barennanka kokopoariru'.
REV.20.1	Ee'noko napo' narung koosinung ooansio' paning-eta depeto siaru', aing aa'ning kompui: kii' tee-koong dinkung tumangropa-koong, ee'noko sieena pankaing. 
REV.20.2	Teketa teie tee pakia pankaing moo'uu', tee boru' uripo'keta otomaung, tee ee'nara tee ma'naang, nii'noo' Sietani'. 
REV.20.3	Ee'noko dai'ura tee-koo dinkung tumangropa-koo kuung dua'ura dau pinka'uu' narung kokorei' mare'koo teke otoo'naang, napo' nantoong muu' kante-kooning napo' tosivuriaroo'naang bera teing mare' narung kokorei' oparavainoo'ke basi. Teketa napo' tee batei oki'namu'koo sing-antavuaing. 
REV.20.4	Teketa napo' ovontung teing-koo biikaning ba'nava'nani'nairu-koo ba'namparirio' ooarantu' Kumponinge taura' avuru'ning nantoong simpe'koo. Ee'noko napo' nantoong-koong uraanoo' ooarantu' teing-koong Kumponing bakaang kara ninka Jiisuu' sira'paako kuru napu'aaru'ning-koong. Teing aa'ning biiko-koo ee'noko tee-koong baka-oo-koo dootuu'aria' ee'noko bakaang moo'do'anta oro'parava' biikaang oing-koo nii'noo' bireng-koo. Teing tee domamparira Karistoo' ninka nari' tanatavariaining teing-koo mare' narung kokorei'koo. 
REV.20.5	Aung tee tutuna'nung boo'keta daa'daa' dootuu'nupoong daa'ariainung. Napo' nii'ning boo'nuka teing domamparia' otoroaining bera teing mare' narung kokorei' oparavainoo'ke basi. 
REV.20.6	Teing tutuna'nung daa'daa'koo boo'keta daa'ariaining teing meekupoong biraankeariaining. Aming-koo? Nna' kemu'kanung boo'pari oto'ke puru'uriauka'ning deempariri otorong, ee'noko napo' teing teing Kumponing-taang beekaning piristi'nuka deempariri otoroaininge, ee'noko tee Karistoo' ninka nari' tanatavariri otoroaining teing-koo mare' narung kokorei'koo.
REV.20.7	Tenang teing mare' narung kokorei' oparako, Sietani' kiimata-ita sing-antavaavaing. 
REV.20.8	Ee'noko teketa ookarai kansi'ke muu' kantei nanuaing tosivurima, aa'ninge: Kouku ee'noko Makouku, kare-koo maamu-antavurima. Bakei nantoong karinga oosivuriaing, deeru-koo paapaa'ke, pirung-koong-pina' piisi'pina'. 
REV.20.9	Ee'noko tee, teinge ootukunung kansi' opai nanaavaing Kumponing bakaning meekupoong otoroainairu koroai, ee'noko osi pankamono Kumponinge piaavumanamono koroaavai. Teka tee' koroai otoroko nta'ke paning-eta depeto dua'arara taivuriaing teing. 
REV.20.10	Ee'noko tee Sietani' teing tosivurimaung tee dinkung-koo nta' piiko ninka urumparamaung-koong-koo dua'aavaing, te' ee'noo' tee biiko ee'noko tee nakaronara daang minku dua'aaresio' otoremanoo'. Ee'noko tora'kaamatoai ookara batei-koo muung ee'noko doong.
REV.20.11	Teketa pankaing ba'nava'nani' kakaara ooantu', ee'noko teke tee-koo tee naning ba'nanui otoko'. Kansi' ee'noko paning tonta'aretu' teieta taapo', napo' oo-koo makotua'. 
REV.20.12	Ee'noko teka ookara boo'nuka tee-koo uro'kanoo'ke donkonaio' ooarantu', ookara aa'noko ovontung ee'noko tamunsi'nuka, ee'noko teka napo' buukunanka bere'uko ooantu'. Ee'noko napo' nii'nane' buuku domantoo'nane' teka ooansi o'noko bere'uu' teing domampariaining biikaang miring daariari otoinane'. Ee'noko boo'nuka teing ookara kapoo'nanka nkoau'ning-koo makosina' simpe'uru' teing-koo buukunanka-koo daariariri otoina' siompario'. 
REV.20.13	Pirunge teing nantoong pirung-koo boorou'ning tavo'uru', ee'noko napo' Boo' naankai Tutueu teing teka boo'nuka kompaaresi otoremaing tavo'aaretu', ee'noko ookara naruna' naruna' simpe'uru' kapoo' nkoau'nankai tampui otoina'. 
REV.20.14	Teketa tenaanka Boo' ee'noko Tutueu nari' dinkung-koo nta' kauoori-po'nung-koo dua'aaretu' o'antavaarema, tee tee kemu'kanung boo'pari oto', sisikeera oparavaung kontoma. 
REV.20.15	Baata nantoong biikaang miring oovuriaruu'ning tee buuku domantoo'koo teing tene'koo domampariaining biikaang miring daariari otoinane'koo teing teing tee-koo dinkung nta' kauoori-po'nung-koo doonko dua'aaru'ning.
REV.21.1	Teketa napo' paning nerakung ee'noko kansi' nerakung ooantu', teing tutuna'ning paning naanka kansi' paa'aretu' ee'noko pirung otoaruu'. 
REV.21.2	Teketa osi pankamono meekamono ooantu', osi tee nerakung Jerusalema' paning-eta depeto Kumponing-ankoita siario' nerai'na'pina' kapoo' tampa' oro'ninge nepu'ari ba'ung ninka nampeesi-koo maamu-antanii'pina'. 
REV.21.3	Ee'noko narung aurong teketa ba'nava'nani'doma-ita aa'na' karoko taaravantu' aa'puko, “Enang tee Kumponing oto'doma nantoong ninka nari' otong, tee tee enang teing ninka nari' otoroo'naang osi nerakung-koo. Teing teing enang bakaning deemparii'naang, ee'noko tee ee'nara Kumponing baka teing ninka nari' otoroaing biikaang Kumponing deempari. 
REV.21.4	Ee'noko teie ookara biikaang ta'dunanka duta-ita piu'evuriaing. Enang-eta deto tee teke teing aing aa'ning otoauka'nung: boo', orarunsi, birong, ee'noko sisikeera, ai' ookara aarumo urikananka tee tero tankinuing.”
REV.21.5	Teketa teie ba'nava'nani'doma ba'nanui otomaunge aa'puu', “Ninge tee ookara kapoo'nanka neraka'antavaransing.” Teketa ning aa'muu', “Aing kapoo'nanka daarieai, ai' aing teing kara aa'na' masikeng, bakei masika'anta-koo makosining.” 
REV.21.6	Teketa napo' aa'muu' ning, “Teing teing tavo'kuing. Ning tee tutuna'naare ee'noko asiranaare, napo' teie tutuntoma ee'noko tee o'doma. Baa tee naning nukaa'omaung ninge tee tee ntong moo'dopa nai-antavampaing teieta pu'anta domaang okora'keta. 
REV.21.7	Baa tee puru'uainung teie tee okovuaing ookara biraanke. Ee'noko ning tee, tee bakaang Kumponing ee'noko tee tee ninge nnuring. 
REV.21.8	Teka baata teing nantoong aing ee' oro'nuka: kokoroma'nuka, masika'antaropanuka, maremaare aarumo nkonuka, dupisi' nkonuka, kaukauro nkonuka, dopa nkonuka, kumponing daang-koong dootuu'nuka, ee'noko teing ookara daang minkunuka, biikanoo' osi te' tee-koo dinkung-koo nta' karauviaana piikoninkaing-po'nung-koo te' te' ee'noo' kemu'kana' boo'pari oto'doma.”
REV.21.9	Teketa narung koosinung teing ˜kenaanka-taa-koong ning-anko pou' teing aa'nou'ning-koong: kapoo' arikeng asi'ning ˜kenaanka-taa utau-eta piampau'ning-koong. Tee ning-anko pora aa'muu', “Poko io' ninge nau-antarama'naang teni nerai'na' tee Kampia ba'aang.” 
REV.21.10	Ee'noko Tanuaang Meekunge korimui o'noko teie nkamura iu' pankaing-koo deto isikung-koo be'antamuu' ee'noko teka temono osi pankamono meekamono nau-antamuu', osi tee Jerusalema'namono Kumponing-ankoita paning-eta depeto siarako Kumponing bakaang meenasie arakavari. 
REV.21.11	Temono bakaang pipiraari-noo' tee-pina' kapang narung moo' pankaing-pina' miring tee jasipa', kiiroraa' tee-pina' kalaasi-pina'. 
REV.21.12	Ee'noko bakaang parang bakei pankaing deto isikung, karanaang kivora-ita kenaanka otoing. Ee'noko teke napo' karanaananka-koo koosinung kivora-ita kenaanka otorokoo', napo' mirinanka daariari otorong karanaananka-koo, teing Isireeli-nupoong kivora-ita kenaanka muu' kante. 
REV.21.13	Duaa' pomanoo'aapei beenaumo karanaang otorong, beenaumo napo' duaa' tumparamanoo'aapei, napo' beenaumo mare'aanavine-aapei, napo' beenaumo tampavine-aapei otorong. 
REV.21.14	Teke parang osi pankamono-koong-koo e'mania-nanka kivora-ita kenaanka kapang pankeng otorong ee'noko teing-koo teing nanai'keta kenaanka kara okovuri nkanuka tee Kampia bakaning biikaang miring daariariri otorong.
REV.21.15	Teie koosinunge ni'ninka karompetu'nunge kapoo' donsi'pina' oro' kompui otoko' kooro-koo nkonii' paaranang-nko, tee temono osi pankaing paaranang-koong, teing aa'ning: tee parang ee'noko karanaananka. 
REV.21.16	Tee temono osi pankamono tee paaranang-noo' ookavetera naro' basi aa'ning: isika'noo' ee'noko taveni'noo'. Teketa teie koosinunge bakaang bana'ke paaranampura oovuu'nung kenaanka kokorei'keta karenaumo daaku' (2400) kilomita ookavetera, aa'noko isika'noo', taveni'noo' ee'noko napo' deto isika'noo'. 
REV.21.17	Teketa napo' ku'nung-koo mootu'noo' paaranampuu', ee'noko paaravuio' narung daaku'keta karenaumo kivora bera karenaumo (144) miita-koo makotuu'. Paaranang-noo' tee' nari' naninge paaravupeu'na' paaravuu' teie koosinunge. 
REV.21.18	Tee ku'nung tee kapang jasipa' narung-koo nkonii', ee'noko tee osi temono kooro narung-koo nkonii', kalaasi-pina' kiiroraa'koong-koo.
REV.21.19	Teing kapananka pankainanka temono-koong parang-koo e'maniananka neranii'nanka teinge kapanankai biikaang moo' aa'na' pankaing-kooning pipi'daariomainge. Tutuna'nare' kapang e'maniang jasipa'ke neranii'nare'. Kenaanka-nare' saapaia'ke panimpanimpumaunge neranii'nare'. Beenaumo-nare' aaket kakaara amutemurii'nankai pitunii'ke neranii'nare'. Ee'noko karenaumo-nare' eemaroli kapikapia'ke neranii'nare'. 
REV.21.20	Ee'noko pa'noko'nare' sadonikis urung meraa'ke pitunii'ke neranii'. Napo' ˜nare'taa-nare' kaneliani-e neranii'nare' ereng naakiomaunge. Ee'noko ˜kere'ka-taa-nare' kirisolaite'ke neranii'nare' meraa' naansimpumaunge. Napo' ˜beere'pi-taa-nare' beerili-e neranii'nare' panimpanimpumaunge. Ee'noko ˜karere'pi-taa-nung toopasi-e neranii' meraa' aa'na' naansimpumaung pipiraarioitaa'. Napo' kivora-nare' kirisoperesi-e neranii' baa'umaunge, ee'noko kivora-itanare' jeesini-e neranii' nii'na' napo' urung kinimpumaunge pitunii'. Ee'noko kivora-ita kere'ka-nare' aametesi-e neranii' aa'na' iiraampumaung pipiraarioma. 
REV.21.21	Teing kivora-ita kenaanka karanaang-koong da'nava kivora-ita keura duku'koo nkonii', navaro-koong da'nava nau pankau ookutunung duku'nu-koo nkonii'ke. Ee'noko tee taung temono-koong tee koonto' kooro narung-koong, kalaasi narung-pina' oro'.
REV.21.22	Teka ninge tee dootuu'nava pankava temono-koo ooampa', ai' teke tee temono-koo tee Ovoring Kumponing Purinto' ee'noko tee Kampia, tenaanka ee'naanka bee'ka dootuu'nava pankava makosira. 
REV.21.23	Tee temono osi pankaing tee duaa' ee'noko kaara aa'naanka teke oto'koo arakavarema makoturea', ai' te' te' Kumponing bakaang meenasi narunge arakavumanoo', ee'noko tee Kampia tee teke temono-koong daamu. 
REV.21.24	Ee'noko bakaang meenasie ookara nantoong amutemuu' arakavurio' nanaamatoaing, ee'noko ookarai dauraronankai kansi'kooninge biikaang meenasinanka nkavai beroaing te'. 
REV.21.25	Teing karanaananka temono-kooning teing tee' nari' otomatoaining ookara doong-koo daate'ariri. Bakei da'paria' otoroaininge, ai' te' te' muung otoauka'noo'ke. 
REV.21.26	Ee'noko tee meenasi ee'noko pankaing-anta ookara muu' amutemuu' kante-ita tee te' be'antavaavaing. 
REV.21.27	Kapoo' kiiroraa' deeaung temono-koo tumparavauka'nunge, napo' maimaia' nkonuka ee'noko kara daang minkunuka tung-anta-koo makotua' te'. Teka teing naing nantoong temono-koo tumpariaining tee Kampia bakaang buuku domantoo'koo domampariaining makosina' biikaang miring daarinii'nuka.
REV.22.1	Teketa teie koosinunge tee ntong pankarei nau-antamuu' tee ntong domang-anta, aa'na' kiiroraa' kalaasi-pina' oro', teketa Kumponing ee'noko tee Kampia beekanoo' ovorimparesi ba'nava'nani'doma-ita tuuvumaung meu'ke teie taung pankaraunge doonko tee-koo osi pankamono-koo. 
REV.22.2	Tee-koo ntong pankarei-koo ookamenta-koo koi' domang-anta-koong kemo'ka donkonuresi otoreng, teing-koo sinang amutemurii' kivora-ita kemu'kai bi'ukoo' ookara mare'koo kuunge kaara kante-koo. Ee'noko teing para'nanka teing-koong koi'koonanka ookara nantoong amutemuu' taare-anta-koong. 
REV.22.3	Teketa deto tee napo' barakosi' otoauka'nunge, tee Kumponing ee'noko tee Kampia beekanoo' ba'nava'nani'doma te' teke temono-koo otoi otoaing ee'noko Kumponing bakaninge botovotonaa'nukai tee teka dootuu'aaremaatoaing. 
REV.22.4	Ee'noko teinge tee bakaang oing ooaavaing ee'noko bakaang miring biikaang oing-koo otoainge teing bakaning taa'ni'antavuri. 
REV.22.5	Ee'noko muung tee teke otoauka'nung, ee'noko daamu-koong araka ee'noko duaa'koong araka napo' piavoroauka'nunge, ai' teing teing teie Ovoringe Kumponinge araka-antavurimaatoaining. Ee'noko teing teing daurarong deempariri ootukunung batei-koo tee' nari' otoromaatoaing.
REV.22.6	Ee'noko teie koosinunge aa'muu' ning, “Aing teing kara aa'na' masikeng, bakei masika'anta-koo makosining. Teie ee'narai Kumponing Ovoringe teing bakaning nakaro-nupoong karantavuriko'nunge˜ botovuing bakaang koosinung nau-anta-koo bakaning botovotonaa'nuka kapoo' tee batei due'ka tavo'kuu'naang otoing.”
REV.22.7	Jiisuu'ke aa'pumaang, “Ooveai! Ning tee aung da'deng moo'naang. Biraankearavaing tee naning aung kara pinka'ui meumpuaing ane'koo buukunane'koo otoing.”
REV.22.8	Ninge ee'narai Joonie taaravantu' ee'noko ooantu' teing aing kapoo'nanka. Ee'noko tenang ninge taaravamira ee'noko ooamira teing aing kapoo' ning tee te' doonko miinge keemaru' tee-koo koosinung-koo kau'kanoo' teing kapoo'nanka nau-antamuu'nung-koo. 
REV.22.9	Ee'noko tee daangampama'naang nkomarako teie aa'muu', “A, tee' nkoraravauka'. Ning tee narung da'pina' nari' botovotonaa' ee'noko napo' teing ninka da'maikori' nakaro-nupoong ninka nari' oro'ke, ee'noko teing aung ane'koo otoing kara pinka'ai meumpaamaing. Kumponing narung-koo tee' nkorarama daangampeaing.” 
REV.22.10	Teketa teie aa'muu' ning, “Tee aung kara tarampee-koong˜ ane'koo otoing baku'eauka' nantoong-koo, ai' batei tee due'umaang. 
REV.22.11	Baa tee naning kapoo' orara nkovumaatomaung tee tee' nari' kato nkovuko batei makotuaing, napo' naning noru' ku'mi' tee' nari' kato noru' ku'mi'oi otoainge. Napo' baa tee kapoo' koonto'na' nkovumaa-tomaunge tee' koonto'na' nari' kato nkovuko batei makotuaing, ee'noko meeka'pari otoing naning tee' nari' kato meeka'pari otoainge.”
REV.22.12	Ee'noko Jiisuu'ke aa'pumaang, “Ooveai, ning tee aung da'deng moo'naang, moo' nkaang nkavansi ookara nantoong avorompaing kapoo' naruna' naruna' nkoau'ning-koo. 
REV.22.13	Ning tee tutuna'naare ee'noko napo' asiranaare, napo' uro'nung ee'noko dama'nunge, ee'noko ookara kapoo'koo tutuntomai napo' o'domai. 
REV.22.14	Biraankeariaining teing nantoong domang kiiroraa'ariri bakaang boto meumpaamaing, ai' teing teing makosiaavaining tung-koo te' osi pankamono-koo teke karanaange, ee'noko napo' makosiaavainge tee-koong koi' domang-anta-koong sinang maa'koo. 
REV.22.15	Teing nantoong ee' oro'nuka teing tee-koo osi pankamono-koo dama'du otoroaining, aa'ning: mosi'pina' nkoarimaing, dopa nkonuka, auning nkonuka, nantoong dupisi'nuka, kumponing daang-koong-koo dootuu'nuka, ee'noko ookara daang minku baukonuka karai ee'noko nko-nkoi. 
REV.22.16	Ninge Jiisuu'ke, botoansing nkaang koosinung dii' dootuu'nupoong nau-anta-koo osi kante-koo. Ning tee Okovosi' Deevita' bakanaving-koong ee'noko napo' Bauringe. Ee'noko ning tee napo' maatara pina' aa'na' arakavari pomaung-pina'.”
REV.22.17	Teie Tanuaang Meekunge ee'noko teni Manikuma Kampiai Nampui-nani aa'puremang, “Poai.” Aia' baie teie taaravuainge aa'puai napo', “Poai.” Ee'noko baa tee nukaa'oi otoing ntong-koo poai. Ee', baa tee ntong domang-anta nai-koo piavoi otoing pora naikuai, ai' tee tee moo'dopa.
REV.22.18	Ninge Joonie tee enang kara purinto' minkuamaang dii'koo tee tarampee-koong kara Kumponing bakaang ane'koo otoing taaraveriaining-koo. Baie nii'nunge kara nii'naare dau be'nu'uaing deeko' tee-koo kara ane'koo daariari otoing-koo, Kumponinge tee teing arikananka ane'koo minkuariri otoroining tee-koo dau pante'uaing. 
REV.22.19	Ee'noko napo' nii'nunge narunge tee-koo kara Kumponing bakaang ane'koo daariari otoing-koo namaranoo' dua'uaing deeko', tee tee Kumponinge pari'uaing bakaang sinang koi' domang-anta-koong. Ee'noko temono-koo osi meekamono-koo tee otoauka'nunge, ane'koo minkuari otoinamono-koo. 
REV.22.20	Teie aung karananka sira'puinge aa'pumaang, “Ee', ning da'deng dii'anko mee'naang.” Ee'noko maku'ama aa'pamaang, “Ee', tampara; tee' ee'na' poaing, Ovoring Jiisuu'.”
REV.22.21	Tee biraanke niikaang Ovoring Jiisuu' Karistoo' bakaang tee dii' ninka ookara Kumponing bakaning meekupoong ninka nari' otomatoaing.
REV.22.21	Masikung.
