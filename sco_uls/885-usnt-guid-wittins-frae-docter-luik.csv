LUK.1.1	Maist warthie Theophilus,
LUK.1.1	A hale lock o fowk haes taen ït ïn han tae draa up an accoont o aa tha thïngs that haes cum aboot amang iz. 
LUK.1.2	The’ hae brocht thegither whut wus hannit doon tae iz frae yins that saa ït aa wi thair ain een richt frae tha stairt, an that becum sarvints o tha Wurd o God. 
LUK.1.3+LUK.1.4	Sae, haein lukt ïntae ït aa masel richt frae whan tha hale storie begun, A thocht ït wud be a guid thïng fer me tae pit doon a trig accoont fer ye forbye, Theophilus, tae mak ye shair o tha truith o whut ye hae bin lairnt.
LUK.1.5	Whaniver Herod wus Kïng o Judea, thair wus thïs preesht caad Zechariah. Noo he belanged til tha preeshtlie connection o Abijah; an hïs wife Lïzbeth, hir femlie went bak til tha dochtèrs o Aaron as weel. 
LUK.1.6	An the’ wur baith upricht ïn tha Loard’s sicht, keepin aa tha commauns an laas o tha Loard. 
LUK.1.7	But the’ haed nae femlie, fer Lïzbeth cudnae hae weans; an tha baith o thaim wus weel up ïn yeirs.
LUK.1.8	Yin time whan ït wus tha turn o Zechariah’s connection fer daein thair dutie ïn tha Hoose o God, 
LUK.1.9	Zechariah wus pïckt oot bi tha draain o lots - laik tha preeshts ay daen ïn thaim days - tae gang ïntil tha Halie o Halies an burn ïncense. 
LUK.1.10	Noo whaniver tha time cum roon fer burnin tha ïncense, aa tha fowk wus ootbye, prayin. 
LUK.1.11	An aa o a suddent an angel o tha Loard appeart, stannin on tha richt han side o tha althar o ïncense! 
LUK.1.12	Zechariah wus tuk bak whan he saen tha angel an he wus hairt scarred. 
LUK.1.13	But tha angel saed, "Dïnnae be feart, Zechariah, fer God haes heerd yer prayer, an yer wife Lïzbeth wull gie ye a wee sinn! An ye maun caa hïm Jhone.
LUK.1.14	Ye’ll be quare an gled whan he’s boarn,
LUK.1.14	an sae wull a brave wheen o ither fowk alang wi ye.
LUK.1.15	Fer he wull be ootstannin ïn tha sicht o tha Loard.
LUK.1.15	He’s no tae tak wine or onie ither kine o strang drïnk,
LUK.1.15	an he’ll be fu o tha Halie Spïrit
LUK.1.15	richt frae hïs mither’s wame.
LUK.1.16	An he’ll gether monie an Israelite bak tae tha Loard thair God.
LUK.1.17	He wull be laik Elijah, fu o God’s Spïrit an pooer;
LUK.1.17	he wull saffen tha hairts o tha faithers tae thair weans,
LUK.1.17	turnin contrairie yins tae a richt wye o thïnkin;
LUK.1.17	an he wull gang afore tha Loard tae mak tha fowk readie fer hïm."
LUK.1.18	Zechariah axt tha angel: "Hoo cud A be shair whut ye’r sayin’s richt? Fer baith me an tha wife ïs weel up ïn yeirs!" 
LUK.1.19	Then tha angel saed, "A’m Gabriel. An A’m cum strecht frae God hissel fer tae gie ye thïs guid news. 
LUK.1.20	Mairk thïs weel! Seein as ye niver believed whut A toul ye, ye’ll be struck dum an no be fït tae taak tae tha wean’s boarn. But thïs’ll cum aboot ïn tha richt time."
LUK.1.21	Aa tha while, tha yins ootbye wus wunnèrin hoo cum Zechariah wus takkin sae lang ïn tha Loard’s Hoose. 
LUK.1.22	Whaniver he cum oot he cudnae say ocht ava, ner taak tae tha fowk. The’ knowed bi tha signs he wus giein, he maun hae saen a vïsion ïn tha Hoose o tha Loard, but aa tha while he cudnae taak. 
LUK.1.23	Bye an bye, whaniver he haed hïs turn at tha althar daen, he went bak hame.
LUK.1.24	No lang eftèr that, Lïzbeth fun oot she wus gaun tae hae a wean, an sae she stapt ïn tha hoose oot o sicht fer five month. 
LUK.1.25	"Tha Loard haes bin mair ner guid tae me," Lïzbeth saed, "an A’m no affrontit onie lang’r wi haein nae femlie."
LUK.1.26	Whan Lïzbeth wus sïx month gan, God sent tha angel Gabriel tae tha toon o Nazareth ïn Galilee, 
LUK.1.27	tae a virgin bi tha name o Mary that wus trystit tae a man caad Joseph, descendit frae Kïng Davit. 
LUK.1.28	Tha angel saed til hir, "Fair faa ye, blisst amang weemen, tha Loard ïs wi ye." 
LUK.1.29	Mary wus aa throu hirsel as she tried tae mak sense o whut tha angel haed telt hir.
LUK.1.30	"Dïnnae be feart, Mary," tha angel saed, "fer ye hae fun favour wi God. 
LUK.1.31	Tak tent, ye ir fer haein a wean, a sinn, an ye maun caa hïm Jesus.
LUK.1.32	He wull be ootstannin, an be caad tha Sinn o tha Maist Heich God.
LUK.1.32	An God wull gie hïm tha throne o hïs forefaither Davit,
LUK.1.33	an he wull rule ower Israel fer iver an ay,
LUK.1.33	an thair’ll be nae enn tae hïs Kïngdom."
LUK.1.34	Mary axt tha angel, "Hoo can A hae a wean, wi me a virgin an niver bin wi a man?"
LUK.1.35	Tha angel toul hir,
LUK.1.35	"Tha Halie Spïrit an tha pooer o God wull cum doon on ye. An sae tha wean boarn tae ye wull be halie, an wull be caad tha Sinn o God.
LUK.1.36	An yer cousin Lïzbeth ïs fer haein a sinn ïn hir oul age as weel; tha mair fowk thocht she cudnae hae onie, but she’s ïn hir sïxth month, 
LUK.1.37	fer thair’s naethin ava God cannae dae." 
LUK.1.38	Mary saed, "Weel, A’m tha sarvint o tha Loard an A’ll dae whutiver he wants. Sae, jist let ït aa cum aboot laik ye say." An then tha angel went awa frae hir.
LUK.1.39	Eftèr thïs, Mary got hirsel readie, an heidit aff ïn a bïg hurrie tae a toon ïn tha hïlls o Judea. 
LUK.1.40	Up she cum thonner tae Zechariah’s hoose, an toul Lïzbeth ït wus guid tae see hir. 
LUK.1.41	Whaniver Lïzbeth heerd tha soon o Mary’s voice, tha bairn gien a lep ïn hir wame, an she wus fu o tha Halie Spïrit. 
LUK.1.42	Lïzbeth caad oot wi a gled cry tae Mary, "Amang aa weemen ye’r blisst bi God, an blisst be tha wean ye’r fer haein! 
LUK.1.43	But hoo cum ït’s me haes bin gien sae bïg an honour, wi tha mither o ma Loard cumin tae vïsit me? 
LUK.1.44	Tha mïnit A heerd yer wairm wurds, A cud feel tha bairn ïn ma wame giein a lep fer joy. 
LUK.1.45	Ye ir ïn fer a blissin, Mary, fer ye dïdnae doot tha Loard wud dae jist whut he toul ye."
LUK.1.46	Then Mary saed: "Ma sowl gies praise tae tha Loard,
LUK.1.47	an ma spïrit ïs gled ïn God ma Saviour!
LUK.1.48	Fer he haes tuk notysh o me, a puir sarvin lass, an aa genèrations frae noo on wull caa me blisst.
LUK.1.49	Tha Michtie Yin haes daen wunnèrfu thïngs fer me, an Halie ïs hïs name.
LUK.1.50	Hïs mercie bides wi thaim that houls hïm ïn reverence, richt doon tha genèrations.
LUK.1.51	Hoo pooerfu hïs michtie airm ïs, that can skail thaim that’s fu o thairsels.
LUK.1.52	He haes brocht doon tha michtie frae thair heich saits o pooer, an lïftit up tha doon-an-oots.
LUK.1.53	He haes fed tha hung’rie wi guid thïngs, an he’s turnt tha weel-aff yins bak empie-hannit.
LUK.1.54	He haes lukt eftèr hïs sarvint Israel, an he niver forgets tae be merciefu.
LUK.1.55	Fer he promist thïs tae oor faithers - tae Abraham an aa hïs childèr - fer iver an ay."
LUK.1.56	Then Mary stapt ower wi Lïzbeth fer aboot thrie month afore gaun bak hame.
LUK.1.57	Noo whan Lïzbeth’s time cum fer tha wean tae be boarn, she haed a wee sinn. 
LUK.1.58	Wurd wusnae lang gaun roon o hoo guid tha Loard haed bin til hir, an hir freens an nighbers wus aa wile plaised. 
LUK.1.59	Whaniver tha wean wus echt day oul, thair wus a guid turnoot o freens an nighbers at tha circumcisin, an the’ wur aa wantin tae caa hïm eftèr hïs faither. 
LUK.1.60	But "Na!" Lïzbeth saed, "He maun hae tha name o Jhone." 
LUK.1.61	"Whut!" the’ saed, "Nane o yer femlie wus iver a Jhone." 
LUK.1.62	Sae the’ axt tha wean’s faither, bi makkin signs, whut he thocht tha name shud be. 
LUK.1.63	He waved fer thaim tae get hïm sumthin tae write on, but the’ wur aa tuk bak whan he püt thïs doon: "Hïs name ïs Jhone!" 
LUK.1.64	Strecht aff Zechariah fun hïs tung an he stairtit giein praise tae God. 
LUK.1.65	Aa tha fowk roon aboot wus dumfoonèrt, an ït wus tha taak o tha hale kintrieside o Judea. 
LUK.1.66	An iveriebodie that heerd aboot ït wus wunnèrin whut wye thïs wee fella wud turn oot. Oniebodie cud see that tha han o tha Loard wus upon hïm.
LUK.1.67	Then hïs faither Zechariah, fu o tha Halie Spïrit, stairtit makkin a proaphesie:
LUK.1.68	"Praise tha Loard God o Israel, fer he haes cum doon amang hïs fowk an pyed tha coast o settin thaim free.
LUK.1.69	Frae tha line o Davit’s croon, he haes brocht iz a michtie Saviour,
LUK.1.70	jist laik he saed he wud throu tha mooth o hïs halie proaphits, a lang while bak.
LUK.1.71	Noo we wull be saved frae thaim that’s agin aa we dae, an frae thaim that cannae stan iz.
LUK.1.72	He haes showed mercie tae Abraham an tae aa oor forefaithers,
LUK.1.73	bi haein mine o hïs halie coveynant.
LUK.1.74	Sae noo we can sarve hïm wi’oot bein feart o thaim that’s wantin tae hairm iz,
LUK.1.75	wi us bein halie an ïn guid stannin ïn tha ee o tha Loard as lang as we leeve.
LUK.1.76	An you, ma wee sinn, ye’ll get caad 'Tha proaphit o tha maist heich God', fer ye’ll mak tha wye readie fer tha cumin o tha Loard.
LUK.1.77	Ye’ll tell tha fowk hoo the’ can get saved bi haein thair sïns forgien.
LUK.1.78	Heiven’s risin sin ïs jist aboot tae brek on iz, oot o tha guidness o God’s hairt,
LUK.1.79	giein licht tae thaim that sïts ïn tha dairk shedda o deith, an róadin iz ïntae tha pad o peace."
LUK.1.80	Jhone wus raired an he becum strang ïn spïrit, an he leeved oot ïn tha wuldèrness tae tha time cum tae stairt praichin tae Israel.
LUK.2.1	Roon aboot thïs time tha Emperor, Caesar Augustus, gien oardèrs that a heid-coont wus tae be taen o aa tha fowk ïn iverie pairt o hïs empire. 
LUK.2.2	Thïs wus tha furst coont daen whan Quirinius wus tha Guviner o Syria. 
LUK.2.3	An iveriebodie wus haein tae gang tae whar the’ wur boarn tae pit thair names doon fer ït. 
LUK.2.4	Noo acause Joseph’s femlie went bak tae Kïng Davit, he haed cum frae Nazareth ïn Galilee tae Bethlehem ïn Judea, whar Davit wus frae. 
LUK.2.5	Mary, hïs wife tae be, trevelt wi hïm, tha mair o bein near hir time. 
LUK.2.6	But whan the’ wur thair, hir time cum tae hae tha wean. 
LUK.2.7	An she haed hir furst babbie, a sinn. She rowlt hïm up ïn bïts o claith an püt hïm ïn a manger wi tha fother, acause thair wus nae ruim fer thaim ïn tha lüdgin hoose.
LUK.2.8	That nicht a wheen o herdmen wus oot ïn tha fiels mindin thair sheep. 
LUK.2.9	Aa o a suddent, an angel o tha Loard cum amang thaim, an tha hale kintrie wus lichtit up bi tha glorie o tha Loard, an the’ wur wile feart. 
LUK.2.10	But tha angel saed, "Dïnnae be feart, fer A’m brïngin yis tha best news iver; an ït’s fer tha hale warl! 
LUK.2.11	Tha Saviour, aye, tha Christ, tha Loard, haes thïs nicht bin boarn ïn Bethlehem, tha toon o Davit. 
LUK.2.12	An thïs ïs hoo ye’ll ken hïm. Ye’ll fin a babbie, rowlt ïn bïts o claith, lyin amang tha fother ïn a manger." 
LUK.2.13	An aa o a suddent thair wus a hale thrang o angels, tha airmies o heiven, praisin God an sayin, 
LUK.2.14	"Glorie tae God ïn tha maist heich heiven, an peace on irth tae aa fowk that plaises hïm."
LUK.2.15	Whaniver tha angels went bak tae heiven, tha herdmen saed yin tae anither, "Cum on, we’ll gang tae Bethlehem an see thïs wunnèrfu thïng that haes happent, that tha Loard haes toul iz aboot." 
LUK.2.16	The’ hurriet aff an the’ fun Mary an Joseph. An thair wus tha babbie lyin ïn tha manger! 
LUK.2.17	Whaniver the’ saen hïm, tha shepherds toul whut tha angel haed saed aboot thïs wean, an aa that haed happent. 
LUK.2.18	An the’ wur aa thunnèrstruck bi whut the’ heerd frae tha shepherds. 
LUK.2.19	Mary dïdnae say much, but she kep turnin these thïngs ower an ower ïn hir hairt. 
LUK.2.20	Tha shepherds went bak tae hirdin thair sheep ïn tha fiels, praisin an giein glorie tae God fer whut the’ haed saen an heerd. It haed bin jist tha wye tha angel haed toul thaim.
LUK.2.21	Echt days on, whaniver the' circumcised tha wean, he wus gien tha name Jesus, tha name that tha angel saed tae caa hïm lang afore he wus boarn.
LUK.2.22	Whan tha time cum roon fer Mary an Joseph tae dae whut tha Laa o Moses saed tae dae eftèr a wean’s birth, the’ tuk hïm tae tha Hoose o God ïn Jerusalem tae mak thair offerin an tae present hïm tae tha Loard. 
LUK.2.23	Tha Laa o tha Loard saed that tha furst boarn wee fella ay belangs tae tha Loard. 
LUK.2.24	As weel as thïs, tha Laa o tha Loard saed that the’ haed tae offer a secryfice o twa turtle doos or twa young pïgeons.
LUK.2.25	Noo thair wus thïs man ïn Jerusalem caad Simeon, that wus a guid, God-fearin man, fu o tha Halie Spïrit an lukkin forrit tae tha cumin o tha Messiah, 
LUK.2.26	acause tha Halie Spïrit haed toul hïm that he wudnae dee afore he haed saen Christ tha Loard. 
LUK.2.27+LUK.2.28	That day he wus guidit bi tha Halie Spïrit tae gang tae tha Hoose o God whan Mary an Joseph wus thair tae dae whut tha Laa saed. Whaniver he saa tha wean, he tuk hïm up ïn hïs airms an praised God an saed,
LUK.2.29	"Noo A can dee contentit,
LUK.2.29	fer A hae saen hïm jist as Ye saed.
LUK.2.30	Fer ma een haes saen
LUK.2.30	tha Saviour o tha warl,
LUK.2.31	that ye sent fer yin an aa.
LUK.2.32	Hïs licht wull shine
LUK.2.32	on aa tha Gentiles,
LUK.2.32	an he wull be tha glorie o Israel."
LUK.2.33	Jesus’ faither an mither wus wile tuk bak at whut Simeon saed aboot thair wean. 
LUK.2.34	Then Simeon gien thaim a blissin, an toul Mary tha mither tae tak heed o thïs: "Tha wean wull hae a pooerfu effect on monie a bodie ïn Israel. Some’ll rise up an some wull faa. He ïs a sign frae God, but a lock o fowk wull hae naethin tae dae wi hïm. 
LUK.2.35	Thïs wye aa tha thochts ïn fowks’ hairts wull be oot ïn tha apen, an as fer you Mary, sorra as shairp as a sword wull stab yer hairt."
LUK.2.36+LUK.2.37	Then thair wus a wee weeda wumman, echtie-fower yeir oul, caad Anna, that wus a proaphitess. She haed bin merriet tae hir man fer seiven yeir afore he deed. She wus a dochtèr o Phanuel o tha tribe o Asher. She wud stap ïn tha Hoose o God, prayin an fastin nicht an day, 
LUK.2.38	an tae aa thaim that wus lukkin forrit tae Jerusalem bein set free, she kep on tellin thaim aboot tha wean.
LUK.2.39	Eftèr Mary an Joseph haed cairriet oot aa that needit daen tae keep tha Laa, the’ went bak hame tae tha toon o Nazareth ïn Galilee. 
LUK.2.40	An as tha wean wus growin up, he wus strang, fu o wusdom an blisst bi God.
LUK.2.41	Noo iverie yeir hïs faither an mither went tae Jerusalem fer tha Faist o tha Passower. 
LUK.2.42	An whan he wus twal yeir oul, the’ went up tae Jerusalem fer tha Faist, laik the’ ay daen. 
LUK.2.43+LUK.2.44	Whaniver tha Faist wus ower, hïs mither an faither set oot fer hame alang wi ither femlies, no knowin that Jesus haed styed behin ïn tha cïtie. The’ jaloused he wus ïn tha companie, an the’ trevelt on a hale day afore the’ mïsst hïm. 
LUK.2.45	Whan the’ cudnae fin hïm amang thair femlie an freens, the’ went bak tae Jerusalem tae luk fer hïm. 
LUK.2.46	Sae ïn tha enn ït wus thrie days afore the’ fun hïm. An thair he wus, sïttin ïn tha coortyaird o tha Hoose o God, takkin ïn whut tha taichers wur sayin, an quïzzin thaim. 
LUK.2.47	Aa that heerd hïm cudnae believe tha wye he wus answerin an tha much he knowed. 
LUK.2.48	Whan Mary an Joseph saen hïm the’ wur dumfoonèrt, an hïs mither saed, "Wean dear, why hae ye daen thïs tae iz? Me an yer faither haes bin worried seeck lukkin fer ye." 
LUK.2.49	"Why wur ye lukkin fer me?" he axt. "Dïd ye no ken that A maun be aboot ma Faither’s bïzness here ïn hïs Hoose?" 
LUK.2.50	But the’ dïdnae unnèrstan whut he wus taakin aboot. 
LUK.2.51	Jesus went bak doon tae Nazareth wi thaim an ay daen as he wus bïd, but Mary kep aa these thïngs ïn hir hairt.
LUK.2.52	An Jesus growed up, wise an strang an weel plaisin tae God an man.
LUK.3.1+LUK.3.2	Noo, whan Tiberius Caesar haed rult fer tha maist pairt o fïfteen yeir, Pontius Pilate wus tha Guviner o Judea, Herod wus tha Tetrarch ower Galilee, hïs brither Phïlip wus tha Tetrarch ower Iturea an Trachonitis, an Lysanias wus tha Tetrarch ower Abilene. An Annas an Caiaphas wus tha Heich Preeshts.
LUK.3.1+LUK.3.2	At thïs time, God spauk tae Jhone, tha sinn o Zechariah, oot on tha muirs.
LUK.3.3	Jhone gaed aa roon tha Joardan rïver, praichin an tellin tha fowk the' shud be baptised fer tae show the’ haed turnt awa frae thair sïns, an tae show the' haed turnt tae God fer hïm tae forgie thaim. 
LUK.3.4	Laik ye’ll fin ïn tha buik o Isaiah tha proaphit, he spauk o Jhone whan he saed,
LUK.3.4	"A voice ïs cryin oot ïn tha wiles:
LUK.3.4	'Mak readie tha wye o tha Loard,
LUK.3.4	mak hïs pads strecht!
LUK.3.5	Iverie glen wull be fïllt ïn;
LUK.3.5	an iverie muntin an knowe levelt oot;
LUK.3.5	an tha crookit wyes wull be makkit strecht,
LUK.3.5	an tha reuch wyes makkit flet.
LUK.3.6	An aa leevin fowk wull see tha savin pooer o God!' "
LUK.3.7	Sae Jhone spauk tae tha thrang o fowk that cum oot tae get baptised wi hïm: "Ye sleekit shooer o vipers, wha telt ye tae rin frae tha wrath o God that’s cumin? 
LUK.3.8	Ye maun show bi tha wye ye leeve that ye hae repentit. Dïnnae stairt sayin tae yersels, 'We hae Abraham fer oor faither', an hae daen wi that! Fer A tell ye that oot o thon stanes God can mak weans fer Abraham. 
LUK.3.9	God’s hatchit ïs noo at tha ruit o tha trees an thaim that dïnnae gie guid fruit wull be fellt an pitcht ïntae tha fire."
LUK.3.10	"Whut’ll we dae then?" tha thrang wus axin hïm. 
LUK.3.11	Jhone telt thaim: "Tha yin that haes twa shïfts shud gie yin tae hïm that haes nane, an tha yin that haes mait shud dae tha same." 
LUK.3.12	Tha tex men cum tae be baptised as weel, an the’ axt Jhone: "Maistèr, whut ir we tae dae?" 
LUK.3.13	An Jhone telt thaim: "Dïnnae ax fowk fer mair ner ye shud." 
LUK.3.14	An tha sodgers axt hïm: "Whut shud we dae?" Jhone saed til thaim: "Dïnnae squeeze tha last pennie oot o fowk, ner blekmail thaim fer thair siller; an mak dae wi whut ye get pyed an be gled o ït!"
LUK.3.15	Aa tha fowk wus waitin an wunnèrin wus Jhone mebbe tha Christ. 
LUK.3.16	But Jhone toul thaim aa: "A’m onlie baptisin wi wattèr. But yin’ll cum that wull baptise ye wi tha Halie Spïrit an wi fire. He ïs michtier ner me. A’m no fït tae lowse hïs buits fer hïm. 
LUK.3.17	Wi hïs winnowin fork ïn hïs han, he’ll redd up hïs thrashin-flure, an gether tha wheat ïntae hïs barn; but he’ll burn tha caff wi a fire ye cannae pit oot!"
LUK.3.18	Jhone praicht tha Guid News ïn monies a wye tae aa tha fowk. 
LUK.3.19	But he telt Herod tha Tetrarch ït wusnae richt tha wye he haed tuk Herodias, hïs brither Phïlip’s guidwife, an he toul hïm aff fer aa tha ither wrang thïngs he haed daen as weel. 
LUK.3.20	An warst o aa, Herod püt Jhone ïn jail.
LUK.3.21	Whan aa tha fowk wus gettin baptised bi Jhone, Jesus wus baptised as weel. An whaniver he wus gettin baptised, he wus prayin, an tha heivens apent. 
LUK.3.22	Tha Halie Spïrit cum doon on hïm laik a doo, an a voice cum frae heiven sayin, "Ye ir ma sinn, ma hairt’s delicht, an A’m weel plaised wi ye."
LUK.3.23	An Jesus wus roon aboot thurtie yeir oul whan he stairtit hïs praichin an taichin. He wus - fowk thocht - tha sinn o Joseph, that wus tha sinn o Heli.
LUK.3.24	An Heli wus tha sinn o Matthat.
LUK.3.24	Matthat wus tha sinn o Levi.
LUK.3.24	Levi wus tha sinn o Melki.
LUK.3.24	Melki wus tha sinn o Jannai.
LUK.3.24	Jannai wus tha sinn o Joseph.
LUK.3.25	Joseph wus tha sinn o Mattathias.
LUK.3.25	Mattathias wus tha sinn o Amos.
LUK.3.25	Amos wus tha sinn o Nahum.
LUK.3.25	Nahum wus tha sinn o Esli.
LUK.3.25	Esli wus tha sinn o Naggai.
LUK.3.26	Naggai wus tha sinn o Maath.
LUK.3.26	Maath wus tha sinn o Mattathias.
LUK.3.26	Mattathias wus tha sinn o Semein.
LUK.3.26	Semein wus tha sinn o Josech.
LUK.3.26	Josech wus tha sinn o Joda.
LUK.3.27	Joda wus tha sinn o Jonan.
LUK.3.27	Jonan wus tha sinn o Rhesa.
LUK.3.27	Rhesa wus tha sinn o Zerubbabel.
LUK.3.27	Zerubbabel wus tha sinn o Shealtiel.
LUK.3.27	Shealtiel wus tha sinn o Neri.
LUK.3.28	Neri wus tha sinn o Melki.
LUK.3.28	Melki wus tha sinn o Addi.
LUK.3.28	Addi wus tha sinn o Cosam.
LUK.3.28	Cosam wus tha sinn o Elmadam.
LUK.3.28	Elmadam wus tha sinn o Er.
LUK.3.29	Er wus tha sinn o Joshua.
LUK.3.29	Joshua wus tha sinn o Eliezer.
LUK.3.29	Eliezer wus tha sinn o Jorim.
LUK.3.29	Jorim wus tha sinn o Matthat.
LUK.3.29	Matthat wus tha sinn o Levi.
LUK.3.30	Levi wus tha sinn o Simeon.
LUK.3.30	Simeon wus tha sinn o Judah.
LUK.3.30	Judah wus tha sinn o Joseph.
LUK.3.30	Joseph wus tha sinn o Jonam.
LUK.3.30	Jonam wus tha sinn o Eliakim.
LUK.3.31	Eliakim wus tha sinn o Melea.
LUK.3.31	Melea wus tha sinn o Menna.
LUK.3.31	Menna wus tha sinn o Mattatha.
LUK.3.31	Mattatha wus tha sinn o Nathan.
LUK.3.31	Nathan wus tha sinn o Davit.
LUK.3.32	Davit wus tha sinn o Jesse.
LUK.3.32	Jesse wus tha sinn o Obed.
LUK.3.32	Obed wus tha sinn o Boaz.
LUK.3.32	Boaz wus tha sinn o Salmon.
LUK.3.32	Salmon wus tha sinn o Nahshon.
LUK.3.33	Nahshon wus tha sinn o Amminadab.
LUK.3.33	Amminadab wus tha sinn o Admin.
LUK.3.33	Admin wus tha sinn o Arni.
LUK.3.33	Arni wus tha sinn o Hezron.
LUK.3.33	Hezron wus tha sinn o Perez.
LUK.3.33	Perez wus tha sinn o Judah.
LUK.3.34	Judah wus tha sinn o Jacob.
LUK.3.34	Jacob wus tha sinn o Isaac.
LUK.3.34	Isaac wus tha sinn o Abraham.
LUK.3.34	Abraham wus tha sinn o Terah.
LUK.3.34	Terah wus tha sinn o Nahor.
LUK.3.35	Nahor wus tha sinn o Serug.
LUK.3.35	Serug wus tha sinn o Reu.
LUK.3.35	Reu wus tha sinn o Peleg.
LUK.3.35	Peleg wus tha sinn o Eber.
LUK.3.35	Eber wus tha sinn o Shelah.
LUK.3.36	Shelah wus tha sinn o Cainan.
LUK.3.36	Cainan wus tha sinn o Arphaxad.
LUK.3.36	Arphaxad wus tha sinn o Shem.
LUK.3.36	Shem wus tha sinn o Noah.
LUK.3.36	Noah wus tha sinn o Lamech.
LUK.3.37	Lamech wus tha sinn o Methuselah.
LUK.3.37	Methuselah wus tha sinn o Enoch.
LUK.3.37	Enoch wus tha sinn o Jared.
LUK.3.37	Jared wus tha sinn o Mahalalel.
LUK.3.37	Mahalalel wus tha sinn o Kenan.
LUK.3.38	Kenan wus tha sinn o Enosh.
LUK.3.38	Enosh wus tha sinn o Seth.
LUK.3.38	Seth wus tha sinn o Adam.
LUK.3.38	An Adam wus tha sinn o God.
LUK.4.1	An Jesus, bein fu o tha Halie Spïrit, cum bak frae tha Joardan, an wus taen bi tha Spïrit ïntae tha wuldèrness. 
LUK.4.2	Fer fowertie days he wus tempit bi tha Deil, an ïn aa thaim days he dïdnae ait ocht ava. An at tha enn o tha time, he wus gye hung’rie. 
LUK.4.3	An tha Deil saed tae hïm: "If ye ir tha Sinn o God, tell that stane thair tae turn ïntae breid." 
LUK.4.4	An Jesus spauk bak tae hïm an saed, "It ïs writ doon, that man cannae leeve bi breid alane, [but bi iverie wurd o God]." 
LUK.4.5	Then tha Deil tuk hïm up heich, an lut hïm see aa tha kïngdoms o tha warl ïn a weethin o time. 
LUK.4.6	Tha Deil saed tae hïm: "Aa tha pooer o these kïngdoms A wull gie ye, an tha glorie that gangs wi thaim, fer ït’s mine tae gie tae whaiver A laik. 
LUK.4.7	Gin ye wull jist boo doon tae me, ït wull aa be yer ain." 
LUK.4.8	Jesus saed til hïm: "Awa or that, Satan! Fer tha Guid Buik says ye ir tae wurship tha Loard yer God, an tae sarve naebodie but hïm." 
LUK.4.9	An tha Deil brocht hïm tae Jerusalem, an tuk hïm up tae tha verie tap o tha Hoose o God, an saed tae hïm: "If ye ir tha Sinn o God, throw yersel doon frae here! 
LUK.4.10	Fer tha Guid Buik says: 'He wull tell hïs angels tae luk eftèr ye an keep an ee on ye. 
LUK.4.11	In thair hans the’ wull haud ye up, less ye dunt yer fit agin a stane'." 
LUK.4.12	An Jesus saed bak tae hïm: "It’s ïn tha Buik forbye: 'Ye ir no tae temp tha Loard yer God!' " 
LUK.4.13	An whan tha Deil haed stapt aa tha tempin, he tuk aff an left hïm alane fer a while.
LUK.4.14	An Jesus cum bak ïn tha pooer o tha Spïrit ïntae Galilee; an he wus tha taak o tha hale kintrie roon aboot. 
LUK.4.15	An he taicht ïn thair Meetin Hooses, an he haed a great name amang thaim aa.
LUK.4.16	An he cum tae Nazareth, whar he haed bin raired; an as he ay daen, he went ïntae tha Meetin Hoose on tha Sabbath day, an stud up fer tae read. 
LUK.4.17	The’ gien hïm tha screed o tha proaphit Isaiah, an whan he haed apent tha buik, he fun tha place whar ït wus writ doon: 
LUK.4.18	"Tha Spïrit o tha Loard ïs cum ower me, fer he haes anointit me tae tell oot tha Guid News tae tha puir; he haes sent me fer [tae heal tha hairtbrauk], tae lowse thaim that’s bun, tae gie sicht tae tha blin, fer tae set free thaim that’s trod doon, 
LUK.4.19	an fer tae praich tha yeir o tha Loard’s grace."
LUK.4.20	Whan Jesus haed rowlt up tha screed, he gien ït bak tae tha man ïn chairge, an he sut doon. An naebodie ïn tha Meetin Hoose cud tak thair een aff hïm. 
LUK.4.21	An he stairtit aff bi tellin thaim: "Whut ye hae jist heerd frae tha Guid Buik haes cum aboot theday." 
LUK.4.22	An aa spauk weel o hïm, an the’ cud harlie tak ïn tha wunsum wurds that cum oot o hïs mooth. The’ axt, "Is thïs no Joseph’s sinn?" 
LUK.4.23	He telt thaim thïs: "Nae doot Ye wull quote tha oul saw at me: 'Doctèr, heal yersel!' An ye’ll say: 'Whut we heerd ye daen ïn Capernaum, dae ït here ïn yer ain hametoon as weel.' " 
LUK.4.24	An he saed, "A warrant ye thïs: nae proaphit ïs iver walcum ïn hïs ain hametoon. 
LUK.4.25	A’m tellin ye tha truith, ïn tha days o Elijah, tha heivens wus shut up fer thrie yeir an sïx month, an thair wus a bïg hung’r ower aa tha lan. An thair wus monie weedas ïn Israel at tha time. 
LUK.4.26	Elijah wusnae sent til onie o thaim but, onlie tae a weeda wumman ïn Serepta, near tha toon o Sidon. 
LUK.4.27	Forbye, thair wus monie lepers ïn Israel ïn tha time o Elisha tha proaphit, but nane o thaim wus makkit clain, apairt frae Naaman frae Syria." 
LUK.4.28	Whaniver the’ heerd these thïngs, aa tha fowk ïn tha Meetin Hoose wus wile ang’rie. 
LUK.4.29	An the’ ris up, an the’ driv hïm oot o tha toon, an the’ tuk hïm up tae tha broo o tha hïll whar tha toon wus bigged, fer tae throw hïm doon heid furst. 
LUK.4.30	But he passt richt throu tha mïddle o thaim, an gaed on hïs wye.
LUK.4.31	Then Jesus went on doon tae Capernaum, a toon o Galilee. An he wus taichin tha fowk thair on tha Sabbath day. 
LUK.4.32	An the' wur aa thunnèrstruck wi hïs taichin, fer tha wurds he spauk wus pooerfu. 
LUK.4.33	An ïn tha Meetin Hoose, thair wus a man that haed a demon, an ïll spïrit, ïn hïm. An he scraicht oot lood: 
LUK.4.34	"Hey! [Lea iz alane], Jesus o Nazareth! Whut dae ye want wi iz? Hae ye cum here tae dae awa wi iz? A ken richt weel wha ye ir. Ye ir tha Halie Yin o God!" 
LUK.4.35	But Jesus chackt hïm an saed: "Houl yer wheesht, an cum oot o hïm!" An tha demon throwed hïm tae tha grun forenent thaim aa, an ït cum oot o hïm, an ït dïdnae hurt hïm ava. 
LUK.4.36	An the’ wur aa dumfoonèrt, an taakt amang thairsels, an saed, "Dïd ye iver hear tha laik o ït? Fer wi thortie an pooer he oardèrs tha ïll spïrits, an at hïs bïddin the’ cum oot!" 
LUK.4.37	Sae Jesus wus tha taak o tha hale kintrieside roon aboot.
LUK.4.38	An he gaed oot o tha Meetin Hoose an on tae Simon’s hame.
LUK.4.38	Noo Simon’s guidwife’s mither wus wile baad wi a faevir, an the’ axt Jesus fer tae mak hir bettèr. 
LUK.4.39	He stud ower hir, an chackt tha faevir, an ït left hir. She got up at yinst an stairtit tae luk eftèr thaim.
LUK.4.40	Noo whan tha sin wus gaun doon, aa tha yins that haed seeck fowk wi aa kines o disaises brocht thaim tae Jesus; an he püt hïs hans on iverie yin o thaim, an healt thaim. 
LUK.4.41	Forbye, demons cum oot o monie o thaim, cryin oot: "Ye ir [Christ,] tha Sinn o God!" An he wud chack thaim, oardèrin thaim no tae spake, fer the’ kent that he wus tha Christ.
LUK.4.42	Whan ït wus daylicht, he depairtit an went tae a place he cud be on hïs ain. An tha fowk lukt fer hïm, an cum tae hïm, an axt hïm fer tae stye, fer the’ dïdnae want hïm tae lea thaim. 
LUK.4.43	But he saed tae thaim: "A maun praich tha Guid News o tha Kïngdom o God tae tha ither toons as weel: fer that’s why A wus sent." 
LUK.4.44	Sae he kep on praichin ïn tha Meetin Hooses o Galilee
LUK.5.1	Yin day, Jesus wus stannin bi tha Loch o Genessaret
LUK.5.2	An he saa twa bóats pued up bi tha wattèr’s edge. But tha fïshermen wus awa oot o thaim, an the’ wur weshin thair neyts. 
LUK.5.3	An Jesus got ïntae yin o tha bóats, whut belanged tae Simon, an axt hïm tae pit oot a weethin frae tha lan. An he sut doon an taicht tha fowk frae tha bóat. 
LUK.5.4	Noo whan he haed daen taakin tae tha fowk, he toul Simon, "Pit oot tae tha deep wattèr, an let doon yer neyts fer a haal." 
LUK.5.5	Simon saed, "Dominie, we hae wrocht aa nicht an tuk naethin. But nanethaless, A’ll dae as ye bïd me an let doon tha neyts." 
LUK.5.6	An whan the’ haed daen thïs, the’ caatcht a pooerfu lock o fïsh. Thair wus that monie that tha nettin stairtit tae cum apairt. 
LUK.5.7	Sae the’ waved tae thair nighbers ïn tha ither bóat tae cum an gie thaim a han, an the’ fïllt baith bóats sae fu that the’ near sunk. 
LUK.5.8	Whaniver Simon Petèr saa thïs, he faad on hïs knees afore Jesus an saed, "G’awa frae me, Loard, fer A’m a sïnfu man." 
LUK.5.9	Whaniver hïm an aa that wur wi hïm saa tha haal o fïsh, the’ cud harlie tak ït ïn. 
LUK.5.10	An nether cud Jeames an Jhone, tha sinns o Zebedee, that wur nighberin wi Simon. Jesus saed tae Simon, "Dïnnae be feart. Frae noo on, ït’s men ye’ll be ketchin." 
LUK.5.11	Whaniver the’ haed brocht thair bóats tae lan, the’ left aa an follaed eftèr Jesus.
LUK.5.12	Anither time, whan Jesus wus ïn yin o tha toons, thair wus thïs man wile baad wi leprosie. Whaniver he saen Jesus he faad doon afore hïm an begged hïm, "Loard, ïf ye hae a mine tae, ye can mak me clain." 
LUK.5.13	An he püt hïs han oot an toucht hïm, sayin, "A wull shairlie. Be clain!" An richt awa tha leprosie wus gan frae hïm. 
LUK.5.14	An he chairged hïm tae tell naebodie, but bïd hïm gang an show hissel tae tha preesht. "Gie an offerin fer yer cleansin," saed Jesus, "as Moses telt iz ïn tha Laa, fer a wutness tae yin an aa that ye’r weel agane!" 
LUK.5.15	But fer aa thïs, tha hale kintrieside taakt aboot hïm aa tha mair, an cum tae hear hïm ïn thair droves, an tae be cured o thair ailments. 
LUK.5.16	Then Jesus tuk hissel awa frae thaim ïntae a quait place fer tae pray, as he wus ïn tha habit o daein.
LUK.5.17	Anither day, as he wus lairnin tha fowk, thair wus Pharisees an taichers o tha Laa sïttin bye. The’ haed cum frae aa tha vïllages roon aboot, oot o Galilee, an Judea an Jerusalem, an tha pooer o tha Loard wus thair fer tae heal thaim. 
LUK.5.18	An luk see! - a wheen o men wus brïngin a paralysed man on a bed; an the’ wur lukkin fer a wye fer tae brïng hïm ïntae tha hoose tae lay hïm doon afore Jesus. 
LUK.5.19	An whan the’ cudnae fin a róad ïn acause o aa tha thrang, the’ went up on tae tha tap o tha hoose, an lut hïm doon on hïs bed throu tha ruif, ïn amang tha fowk, richt forenent Jesus. 
LUK.5.20	Whaniver he saa thair faith, he saed, "Ma freen, yer sïns ïs aa forgien." 
LUK.5.21	Tha maistèrs o tha Laa an tha Pharisees stairtit taakin amang thairsels. "Wha daes he thïnk he ïs, taakin sitch blesphemie? Wha can forgie sïns but God alane?" 
LUK.5.22	Jesus knowed whut thair thochts wur, an saed tae thaim: "Hoo cum yis ir thïnkin laik thïs? 
LUK.5.23	Is ït aisier tae say, 'Yer sïns ir forgien', or tae say 'Get up an waak'? 
LUK.5.24	But noo ye’ll see that tha Sinn o Man haes tha pooer tae forgie sïns here on irth." Jesus then saed tae tha man that haed bin paralysed: "Get up, tak yer bed wi ye, an gang awa hame!" 
LUK.5.25	An richt awa he got up afore thaim, gethert up hïs beddin, an went aff hame, praisin God. 
LUK.5.26	The’ cud harlie believe ït, an the’ gien glorie tae God, yit at tha same time the’ felt feart an saed, "We hae saen thïngs theday that ir ower ocht!"
LUK.5.27	Eftèr thïs, Jesus went oot an saa a tex man bi tha name of Levi, sïttin ïn hïs hut. An Jesus saed tae hïm: "Follae me!" 
LUK.5.28	Levi ris up, left aa behin hïm, an follaed Jesus. 
LUK.5.29	An Levi layed on a bïg spreed ïn hïs ain hoose fer Jesus, an thair wus a hale lock o tex men an tha laik thair, roon tha table wi thaim. 
LUK.5.30	But tha maistèrs o tha Laa an tha Pharisees wus muttèrin tae tha follaers o Jesus: "Fer why ir ye aitin an drïnkin wi tex men an sïnners?" 
LUK.5.31	An Jesus saed tae thaim: "Fowk that ir hale an hairtie dïnnae need a doctèr, but seeck fowk dae! 
LUK.5.32	A hinnae cum fer tae caa guid leevin fowk tae repentance, but A hae cum tae caa sïnners."
LUK.5.33	Some fowk saed tae hïm: "Jhone’s follaers ir ay fastin an prayin, an sae dae tha follaers o tha Pharisees, but your yins ïs ay aitin an drïnkin!" 
LUK.5.34	But Jesus saed tae thaim: "Ye cannae mak waddin guests fast while tha bridegruim ïs wi thaim. 
LUK.5.35	Thair’ll cum a day but, whaniver tha bridegruim wull be tuk awa frae thaim, an that’ll be tha time the’ wull fast." 
LUK.5.36	He toul thaim anither parable: "Naebodie taks a piece o claith frae a new cóat tae patch an oul yin. If he daes, tha new patch wull pu awa frae tha oul, an forbye the’ wudnae match. 
LUK.5.37	An naebodie pits new wine ïntae oul wineskïns. Fer ïf ye dae, tha new wine wull brust tha oul skïns, tha wine wull spïll oot an tha skïns wull be ruint. 
LUK.5.38	Na, ye hae tae pit new wine ïntae new skïns, [then baith wull be aa richt]. 
LUK.5.39	Forbye, naebodie eftèr haein drunk oul wine, wud richt awa be lukkin new wine. Fer he wud say: 'Tha oul wine ïs bettèr.' "
LUK.6.1	Cum twa Sabbaths eftèr thïs, Jesus wus gaun throu tha coarnfiels an hïs follaers pluckt tha heids aff tha coarn tae ait, giein thaim a rub atween thair hans. 
LUK.6.2	An some o tha Pharisees axt thaim, "Hoo cum yis ir daein whut’s agin tha Laa on tha Sabbath day?" 
LUK.6.3	Jesus gien tha answer, "Hae ye no read whut Davit daen whaniver hïm an hïs freens wus hung’rie? 
LUK.6.4	Hoo he gaed ïntae tha Hoose o God, an tuk an et tha halie showbreid, an gien ït tae thaim that wus wi hïm forbye? Shair that wus agin tha Laa fer oniebodie but tha preeshts!" 
LUK.6.5	An he saed tae thaim, "Tha Sinn o Man ïs Loard o tha Sabbath anaa."
LUK.6.6	Then on anither Sabbath he gaed ïntae tha Meetin Hoose tae taich tha fowk, an thair wus a man thair an hïs richt han wus wuthert. 
LUK.6.7	Tha maistèrs o tha Laa an tha Pharisees kep thair een on Jesus tae see wud he heal on tha Sabbath, sae as tae hae sumthin agin hïm. 
LUK.6.8	But he kent richt weel thair thochts an saed tae tha man wi tha baad han, "Stan up whar the’ can aa see ye." An up he got. 
LUK.6.9	Then Jesus saed tae thaim, "Daes tha Laa say ye shud dae guid or dae ïll on tha Sabbath? Shud ye save life or dae awa wi ït?" 
LUK.6.10	An lukkin roon at thaim aa, he saed tae tha man, "Streetch oot yer han!"; an he dïd, an hïs han cum as guid as tha ither yin. 
LUK.6.11	The’ wur aa richt an maad an wur colloguin wi yin anither whut the’ cud dae wi Jesus.
LUK.6.12	Bye an bye Jesus went oot tae a muntin fer tae pray tae God, an he kep at ït tha hale nicht lang. 
LUK.6.13	An whaniver ït wus day, he caad hïs follaers tae hïm an walled oot twal, an gien thaim tha name o "Possels": 
LUK.6.14	Simon, that he caad Petèr forbye, an hïs brither Andra; Jeames an Jhone; Phïlip an Bartholomew; 
LUK.6.15	Mattha an Tammas; Jeames, tha sinn o Alphaeus; Simon, tha yin the’ caad a zealot; 
LUK.6.16	Judas, Jeames’s sinn; an Judas Iscariot, tha yin that bethrayed Jesus latèr on.
LUK.6.17	An he cum doon frae tha muntin wi thaim, an tuk hïs stance on a flet bït o grun; an a hale crood o hïs follaers, alang wi a wile thrang o fowk oot o Judea, an Jerusalem, an frae alang tha shores o Tyre an Sidon, cum tae hear hïm an tae be cured o thair ailments. 
LUK.6.18	An tha yins vext sair wi ïll spïrits wus aa cured. 
LUK.6.19	An tha hale crood o fowks wantit tae touch hïm acause a pooer o guid wus cumin oot o hïm an curin thaim aa.
LUK.6.20	An Jesus, wi hïs een on hïs follaers saed, "Blisst ir tha puir, fer yours ïs tha Kïngdom o God. 
LUK.6.21	Blisst ir you that’s hung’rie noo, fer yis wull get yer fïll. Blisst ir you that’s greetin noo, fer yis wull be lachin then. 
LUK.6.22	Blisst ir you whaniver fowk hait ye or gie ye tha coul shoodèr, baadmooth ye or blekin yer name, on accoont o tha Sinn o Man. 
LUK.6.23	Be richt gled on that day an leap fer joy, fer yis hae a pooerfu reward waitin fer ye ïn heiven; fer thair faithers daen tha same tae tha proaphits. 
LUK.6.24	But sorra tae you weel-aff fowk, fer ye hae got aa ye ir gettin! 
LUK.6.25	Sorra tae you that’s fu noo, fer yis wull be hung’rie. Sorra tae you that ir lachin, fer yis wull be greetin an sorrafu. 
LUK.6.26	Wae faa yis whan aa fowk spakes weel o ye, fer thair faithers daen tha same wi tha fause proaphits.
LUK.6.27	But A’m sayin tae yous that’s lïstenin: Love yer enemies, dae guid tae thaim that haits ye. 
LUK.6.28	Bliss thaim that curses ye, an pray fer thaim that wushes ye ïll wull. 
LUK.6.29	An ïf a bodie gies ye a slap on tha cheek, turn tha ither yin tae hïm as weel. An ïf a bodie ïs lukkin yer tap-cóat aff ye, let hïm hae yer shirt as weel. 
LUK.6.30	If oniebodie axes ye fer ocht, gie ït tae thaim, an dïnnae be lukkin ït bak. 
LUK.6.31	An jist dae tae ithers whut yis wud want thaim tae dae tae yersels.
LUK.6.32	An ïf yis onlie love thaim as loves yersels, thair’s naethin parteeclar aboot that. Even sïnners love tha yins that love thaim. 
LUK.6.33	An ïf yis dae guid tae thaim as dae guid tae yersels, whut credit ïs that tae yis? Sïnners dae jist tha same. 
LUK.6.34	An ïf yis onlie len tae thaim as yis ir hopin tae get ït bak frae, thair’s nae thenks ïn that, fer even sïnners len tae sïnners, sae as tae get bak tha same agane. 
LUK.6.35	But love yer enemies, dae guid an len, no hopin tae get oniethin bak; an yis wull hae great reward an wull be sinns o tha Maist Heich, fer he ïs kine tae tha ungratefu an wïckit. 
LUK.6.36	Sae be merciefu, jist as yer Faither ïs merciefu.
LUK.6.37	Dïnnae judge ithers, sae as ye'll no be judged yersels, dïnnae condemn an yis’ll no be condemned, forgie an yis’ll be forgien. 
LUK.6.38	Gie an yis’ll be gien tae; a guid misure, preesed doon, shakin thegither an skailin ower wull be gien tae yis. Fer tha misure yis gie ïs tha same misure that wull be misured bak oot tae yis."
LUK.6.39	An Jesus spauk a parable tae thaim: "Can tha blin lead tha blin? Wull the’ no baith faa ïntae tha sheuch? 
LUK.6.40	A follaer ïs no abain hïs taicher, but whaniver he ïs weel lairnt, he wull be jist laik hïs taicher. 
LUK.6.41	An why dae ye see tha skelf ïn yer brither’s ee, but ye dïnnae see tha plenk ïn yer ain ee? 
LUK.6.42	Hoo can ye say tae yer brither, 'Cum here brither, let me tak tha skelf oot o yer ee', an yit ye cannae see tha plenk ïn yer ain ee? Ye oul hippycrit ye, pu tha plenk oot o yer ain ee furst, an then ye’ll be able tae see proper, tae tak tha skelf oot o yer brither’s ee!
LUK.6.43	A guid tree daesnae gie rotten fruit, ner daes a rotten tree gie guid fruit. 
LUK.6.44	Ye know iverie tree bi ïts ain fruit. Ye dïnnae pïck fïgs frae a thoarn büsh ner grapes frae a blekberrie büsh. 
LUK.6.45	A guid man brïngs guid oot o tha guidness stored ïn hïs hairt, an a evil man brïngs evil oot o tha evil ïn hïs hairt. Fer whutiver hïs hairt ïs fu o, that’s whut cums oot o hïs mooth.
LUK.6.46	An why caa me 'Loard, Loard', an no dae whut A say? 
LUK.6.47	Whaiver cums tae me an hears these wurds o mine an heeds thaim, A’ll show ye whut he ïs laik. 
LUK.6.48	He’s laik a man that bigged hïs hoose, an dug deep an set tha fïttins on a roak, an whaniver tha rïver wus ïn fu spate an swep agin tha hoose, ït cudnae shïft ït, fer ït wus set on a roak. 
LUK.6.49	But tha yin that hears whut A say an daesnae dae ït, ïs laik a man that bigged hïs hoose wi nae fundations ava, an whaniver tha flood hut ït, tha hale hoose brauk apairt at yinst."
LUK.7.1	Whan Jesus haed daen taakin tae tha fowk, he gaed ïntae Capernaum. 
LUK.7.2	Thair wus thïs centurion thonner haed a sarvin man he thocht weel o, that wus seeck an deein. 
LUK.7.3	Whan he heerd tell o Jesus, he axt some eldèrs o tha Jews tae fin oot ïf Jesus wud cum an mak tha sarvin man weel agane. 
LUK.7.4+LUK.7.5	Whan the’ cum tae Jesus, the’ kep beggin hïm, sayin, "Ye shud dae sumthin fer thïs man, fer he wus tarrible fand o us Jews, an he even bigged a Meetin Hoose fer iz. He desarves ye tae dae thïs fer hïm." 
LUK.7.6	Sae Jesus gan awa wi thaim.
LUK.7.6	Whan he wus nearhan tha hoose, tha centurion sent freens oot fer tae tell hïm: "Loard, dïnnae bother cumin onie neardèr, fer A’m no fït tae hae ye cum unnèr ma ruif. 
LUK.7.7	It’s no fer tha laiks o me tae cum tae you. But jist say tha wurd, an ma sarvin man wull be weel agane. 
LUK.7.8	Fer A ken hoo tae tak oardèrs; A hae sodgers unnèr me as weel. A tell yin tae gang an he gangs, an anither yin tae cum, an he cums. A tell ma sarvin man, 'Dae thïs!' an he daes ït." 
LUK.7.9	Whan Jesus heerd thïs, he wus astoondit at hïm, an he turnt roon tae tha crood cumin eftèr hïm an saed, "A’m tellin ye, A niver fun oniebodie wi sitch faith ïn aa Israel." 
LUK.7.10	Whan tha freens that wur sent oot cum bak tae tha centurion’s hoose, the’ fun tha sarvin man weel agane.
LUK.7.11	Tha nixt day, Jesus went tae a toon caad Nain. Hïs follaers an a bïg crood o fowk cum alang wi hïm. 
LUK.7.12	Whan he cum near tha gate ïntae tha toon, ït happent that the’ wur cairryin oot a deid man, a weeda wumman’s ainlie sinn. An a bïg crood wus follaein hir oot frae tha toon. 
LUK.7.13	Whan tha Loard lukt at hir, he tuk peetie on hir, an he toul hir, "Dïnnae greet". 
LUK.7.14	He cum ower an püt hïs han on tha coffin, an tha yins that wur cairtin ït stapt. He saed, "Cum on, young man, up ye get!" 
LUK.7.15	Tha deid man sut up an stairtit tae taak, an Jesus gien hïm bak tae hïs mither. 
LUK.7.16	The’ wur aa hairt scarred, an the’ praised God, sayin, "A pooerfu proaphit haes ris up frae amang iz. God haes cum tae halp hïs fowk oot." 
LUK.7.17	Whut Jesus daen that day wus tha taak o tha hale o Judea an aa tha kintrie roon aboot.
LUK.7.18	Jhone heerd aboot aa thïs frae hïs follaers. 
LUK.7.19	An he caad fer twa o thaim an sent thaim tae tha Loard fer tae ax, "Wud you be tha Yin that wus supposed tae cum, or shud we be lukkin oot fer some ither bodie?' " 
LUK.7.20	The’ cum tae Jesus an saed, "Jhone tha Baptiser sent iz tae ax ye, 'Ir you tha Yin that wus supposed tae cum?
LUK.7.21	At that oor, Jesus made a lock o seeck fowk weel agane frae thair ailments. He rïd thaim o ïll spïrits, an he made fowk that wur blin able tae see agane. 
LUK.7.22	He toul Jhone’s follaers, "Gang bak an gie Jhone an accoont o whut ye hae saen an heerd. Blin fowk can see noo, lameters can waak, fowk wi leprosie ir makkit weel. Deef fowk can hear. Tha deid leeve agane. An tha Guid News ïs praicht tae tha puir. 
LUK.7.23	An blisst ïs tha yin that daesnae misdoot me."
LUK.7.24	Whan Jhone’s messengers went awa, Jesus stairtit tae taak tae tha croods aboot Jhone. He axt thaim, "Whut dïd ye gang oot ïntae tha wuldèrness fer tae see? Wus ït tae see tha rushes sweein ïn tha wun? 
LUK.7.25	If no, whut dïd ye thïnk ye wud see oot thair? A man aa rigged oot ïn fancie claes? Na, fowk that’s weel dresst an leevin ït up, ït's ïn kïngs’ palaces ye wull fin them. 
LUK.7.26	Sae whut dïd yis gae oot fer tae see? Wus ït a proaphit? Aye, A tell ye, an faur mair ner a proaphit. 
LUK.7.27	Thïs ïs tha yin tha Scrïptures taak aboot whaniver the' say: 'Lïsten, A’ll senn oot ma messenger aheid o ye; he wull mak readie tha wye afore ye.' 
LUK.7.28	A tell ye, thair wus niver a bettèr man boarn o a wumman ner Jhone, an yit tha yin that ïs least ïn tha Kïngdom o God ïs a bettèr man ner hïm." 
LUK.7.29	(Aa tha fowk, even tha tex men, whaniver the’ haed heerd thïs, the’ knowed fer sartin God’s wye wus richt, fer the’ haed bin baptised bi Jhone. 
LUK.7.30	But tha Pharisees an tha laayers haednae hoult wi God’s plan fer thaim. They haednae bin baptised bi Jhone.)
LUK.7.31	Jesus axt thaim, "Whut wull A say aboot tha fowk noo-a-days? Whut kine o fowk ir the’? 
LUK.7.32	The’ ir laik weans sïttin doon at tha mairket, caain oot tae yin anither, 'We played tha whustle fer ye, an ye wudnae daunce. We sung a dirge tae ye, an ye wudnae greet.' 
LUK.7.33	Fer Jhone tha Baptiser wusnae ïntae aitin breid ner drïnkin wine whaniver he cum, an ye say, 'Thair’s a baad spïrit ïn hïm.' 
LUK.7.34	But tha Sinn o Man cum aitin an drïnkin, an ye say, 'Wud ye luk at hïm, he’s a glutton, an fand o tha drïnk so he ïs, tha freen o tex men an wrangdaers!' 
LUK.7.35	But whan fowk daes whut’s richt, the’ prove tha wusdom o God’s wyes."
LUK.7.36	Noo yin o tha Pharisees axt Jesus fer hïs dennèr, sae Jesus went hame wi hïm fer a bite tae ait an tuk hïs place at tha boord. 
LUK.7.37	An thair wus thïs wumman wi a baad name aboot tha toon, an whaniver she heerd that Jesus wus aitin at tha Pharisee’s hoose, she brocht a wee crock o scent wi hir, 
LUK.7.38	an as she wus behin hïm greetin, hir tears stairtit tae faa on Jesus’s feet. Tha wumman dryed hïs feet wi tha hair o hir heid, an kïsst thaim as she poored tha scent ower thaim. 
LUK.7.39	Noo whaniver tha Pharisee that haed axt hïm tae cum saen thïs, he thocht tae hissel: "If thïs man wus a proaphit, he shud a kent whut soart o a wumman thïs ïs that toucht hïm. He shud a knowed she’s a baad wumman." 
LUK.7.40	Jesus toul hïm, "A want tae tell ye sumthin, Simon." Simon saed, "Maistèr, whut hae ye tae tell me?" 
LUK.7.41	"Thair wus thïs man," saed Jesus, "that wud hae lent siller tae fowk. An twa men owed hïm. Tha yin owed hïm five hunnèr siller coins, an tha ither owed hïm fïftie. 
LUK.7.42	Noo whan nane o tha twa haed eneuch siller tae pye hïm bak, tha money-lender toul thaim ït wus aa richt, an he lut thaim aff. Whut yin o thaim, dae ye thïnk, wud laik hïm tha maist?" 
LUK.7.43	Simon saed, "Tha yin that he lut aff that owed hïm tha maist, A suppose." Says Jesus, "Aye, that’s richt. Ye hae saed ït." 
LUK.7.44	Then Jesus lukt ower at tha wumman an saed tae Simon, "Dae ye see thïs wumman? A cum ïntae yer hoose, an ye niver gien me onie wattèr fer ma feet. But she haes waasht ma feet wi hir tears, an dichtit thaim wi hir hair. 
LUK.7.45	Ye dïdnae show that ye wur gled tae see me bi giein me a kïss, but thïs wumman haesnae stapt kïssin ma feet sin A cum ïn! 
LUK.7.46	Ye niver even thocht o pittin a drap o oyle on ma heid, but thïs wumman haes poored scent aa ower ma feet. 
LUK.7.47	A tell ye, hir monie wrangdaeins haes bin forgien, fer she haes showed that much love tae me. Tha yin that haes bin forgien a wee bït, wull onlie love a wee bït." 
LUK.7.48	An Jesus saed tae tha wumman, "Yer wrangdaeins ir forgien." 
LUK.7.49	Tha ither fowk thair at tha table stairtit tae taak amang thairsels, sayin, "Whut kine o man ïs thïs, that can e’en forgie wrangdaeins?" 
LUK.7.50	Then Jesus saed tae tha wumman, "Yer faith haes saved ye. Gang weel!"
LUK.8.1	Eftèr thïs, Jesus trevelt roon aa tha toons an vïllages, praichin an tellin o tha Guid News o tha Kïngdom o God, an tha twal wus wi hïm. 
LUK.8.2	Forbye, thair wur sartin weemen that haed bin cured o wïckit spïrits an ailments. Thair wus Mary, caad Magdalene; seiven ïll spïrits cum oot o hir, 
LUK.8.3	an Johanna, tha guidwife o Chuza that run Herod’s hoose, an Susanna, an monie mair that wur ay giein whut the’ haed tae luk eftèr Jesus.
LUK.8.4	Noo a wile thrang o fowk cum frae toon eftèr toon tae gether roon hïm, an he toul thaim thïs parable: 
LUK.8.5	"Thair wus thïs fairmer went oot tae saa seed, an as he wus skailin ït, some drapt doon alang tha pad, an ït got waakit iver, an tha wile burds pickt ït up. 
LUK.8.6	Some faad on roakie grun, an ït wus nae shuiner abraird, tae ït wuthert awa fer want o wattèr. 
LUK.8.7	An some faad doon amang thoarns an breers, an tha thoarns sprung up, tuk ower, an chokt ït. 
LUK.8.8	An ither seed faad on guid grun, an ït growed weel, an tha hairvest wus guid, aboot a hunnèr times mair than wus saad." Whan he haed toul thaim aa thïs, he caad oot, "Let hïm that haes ears ïn hïs heid tak tent!"
LUK.8.9	An hïs follaers axt, "Whut’s thïs parable aboot?" 
LUK.8.10	An he saed tae thaim, "Tae you God haes gien an unnèrstannin o tha secrets o hïs Kïngdom. But tae tha ithers A taak ïn parables: these fowk micht ay be lukkin, but the’ niver see; an ay lïstenin, but the’ niver unnèrstan. 
LUK.8.11	Noo here’s tha mainin o tha parable: Tha seed ïs tha wurd o God. 
LUK.8.12	Tha seed nixt tha pad ïs tha fowk that hears tha wurd. An alang cums tha Deil, an taks ït oot o thair hairts, sae that the’ ir stapt frae believin an cannae be saved. 
LUK.8.13	Tha seed on tha roak ïs tha yins that gledlie gie ear til God’s wurd an tak ït ïn, but ït haes nae ruit an daesnae houl wi thaim. Fer whan haird times cum alang, the’ gie up an the’ hae nae mair mine o ït. 
LUK.8.14	An tha seed amang tha thoarns ïs laik fowk that hears tha wurd o God, an the' cairrie on fer a weethin; but ïn tha enn, aa tha warl’s bothers, catter an guid times staps thaim growin up strecht an sonsie. 
LUK.8.15	But tha seed that faad on tha guid grun, that’s tha fowk wi warthie an guid hairts, that gie ear til tha wurd o God, then tak ït ïntae thair hairts, an follae on tae the’ reap a rich hairvest.
LUK.8.16	Naebodie lichts a lamp an pits a jar ower ït, or pits ït unnèr a bed. Ye set ït oot whar fowk can see ït whan the’ cum ïn. 
LUK.8.17	Fer thair’s naethin hïd, that wull no be toul; an thair’s naethin püt awa, that wull no be brocht oot ïntae tha apen. 
LUK.8.18	Mine hoo ye lïsten. Fer hïm that haes plentie wull be gien mair. An hïm that haes little, even whut he’ thïnks he haes wull be tuk awa frae hïm.
LUK.8.19	Noo Jesus’ mither an hïs brithers cum tae see hïm, but the’ cudnae get near tae hïm fer aa tha crood o fowk. 
LUK.8.20	Jesus wus toul, "Yer mither an brithers ir waitin ootbye, lukkin tae see ye." 
LUK.8.21	But he cum bak wi, "Ma mither an ma brithers ir tha yins that lïsten tae tha Wurd o God, an follae ït!"
LUK.8.22	Yin day, Jesus got ïntae a bóat wi hïs follaers, an he saed tae thaim: "Let’s gang ower tae tha ither side o tha loch. Sae the’ püt oot. 
LUK.8.23	Noo while the’ wur oot on tha wattèr, Jesus lay doon fer a sleep. An ït begun tae get wile stoarmie, an tha bóat begun tae tak on wattèr. An ït wus tarrible dangeris. 
LUK.8.24	Hïs follaers went up tae hïm an waakent hïm. "Dominie, dominie!" the’ caad oot, "we’ll be droont!" An Jesus ris, an he chackt tha blowstèrin wun an waves. Aa at yinst tha wun drapt, an tha stoarm wus ower. 
LUK.8.25	"Whar ïs yer faith?" he axt thaim. An the’ wur feart, an wunnèrt, an saed tae yin anither: "Whut kine o a man ïs thïs, that can mak e’en tha wun an tha waves dae as he bïds thaim!"
LUK.8.26	Jesus an hïs follaers cum tae tha lan whar tha Gerasenes leeved, strecht ower tha loch frae Galilee. 
LUK.8.27	Whan he wus gettin oot o tha bóat, thair wus thïs man cum up tae hïm frae tha toon. He wus fu o demons, an haed bin rinnin roon fer a lang time wi naethin on hïm, an leevin ïn tha graveyaird rether than a hoose. 
LUK.8.28	Whan he saen Jesus, he faad at hïs feet an guldèrt, "Whut ïs ït ye ir eftèr wi me, Jesus, sinn o tha maist heich God? A’m beggin ye, quït tormentin me!" 
LUK.8.29	Fer ye see, Jesus haed bïd tha ïll spïrit tae lea hïm alane. Betimes ït haed made hïm brek awa frae hïs girds an tha chains the’ haed bun hïm up wi, an ït haed driv hïm oot ïntae tha wiles. 
LUK.8.30	An Jesus axt hïm, "Whut dae the’ caa ye?" "A’m caad Legion," saed he; fer monie demons haed tuk houl o hïm. 
LUK.8.31	An tha demons kep on beggin Jesus no tae be püt ïntae tha Blek Pït. 
LUK.8.32	Noo a bïg herd o pïgs wus oot hokin fer food on tha braeside, an tha demons begged tae be sent ïntae tha pïgs. An Jesus allood ït. 
LUK.8.33	Sae tha demons cum oot o Legion, an the’ went ïntae tha pïgs. Tha herd tuk aff doon tha hïll, heid furst ïntae tha loch, an tha hale lock wus droont.
LUK.8.34	An whaniver tha yins that wur lukkin eftèr tha pïgs saen whut haed happent, the’ run aff an toul iveriebodie ïn tha toon an kintrie roon aboot. 
LUK.8.35	An tha fowk that heerd cum oot tae see fer thairsels. An whan the’ cum tae Jesus, the’ fun tha man tha demons haed cum oot o. Legion wus sïttin thair quait at tha feet o Jesus. He haed hïs claes on, an wus ïn hïs richt mine. An the’ wur wile scarred. 
LUK.8.36	An thaim that haed saen tha healin o tha man wi tha demons, toul tha ithers aa aboot ït. 
LUK.8.37	An aa tha fowk frae tha lan o tha Gadarenes
LUK.8.38	Tha man tha demons went oot o besocht Jesus that he cud gae alang wi hïm, but Jesus toul hïm tae lea, an saed, 
LUK.8.39	"Gang awa hame, an tell tha fowk aboot tha great thïngs God haes daen fer ye."
LUK.8.39	Sae tha man went hame, an he toul tha hale toon whut Jesus haed daen fer hïm.
LUK.8.40	Noo whaniver Jesus cum bak, a crood o fowk bïd hïm walcum, fer the’ wur aa waitin on hïm. 
LUK.8.41	Then a man caad Jairus, a heidyin o tha Meetin Hoose, cum an faad doon at Jesus’ feet, beggin wi hïm tae cum tae hïs hoose, 
LUK.8.42	fer hïs ainlie dochtèr, a wee lass o twal yeir oul, wus deein.
LUK.8.42	But as Jesus wus gaun thair, tha thrang wus croodin roon hïm.
LUK.8.43	An thair wus thïs wumman amang thaim that haed bother wi bleedin fer twal yeir, but naebodie cud dae oniethin fer hir. 
LUK.8.44	She cum ahint Jesus, an she toucht tha enn o hïs cloke, an strecht awa tha bleedin stapt. 
LUK.8.45	"Wha toucht me?" axt Jesus. Whan naebodie owned up tae ït, Petèr saed, "Dominie, fowk ir püshin an a shuvin aa roon ye [an ye ir wunnèrin wha toucht ye?!]. 
LUK.8.46	Saed Jesus: "Summodie haes toucht me! Fer A felt tha pooer gang oot o me!" 
LUK.8.47	Tha wumman, seein that she cudnae hide, cum an faad doon afeart an trèmmlin at hïs feet. An afore tha hale fowk, she toul whut fer she haed toucht hïm, an hoo she haed bin makkit weel at yinst. 
LUK.8.48	Then Jesus saed, "Dochtèr, yer faith haes healt ye.
LUK.8.49	Tha wurds wusnae richt aff Jesus’ tung, whan thïs man cum frae tha hame o tha heidyin o tha Meetin Hoose, an saed tae hïm: "Jairus, yer dochtèr ïs deid; dïnnae bother tha maistèr onie mair." 
LUK.8.50	Whan Jesus heerd thïs, he toul hïm: "Dïnnae be feart! Jist believe, an she wull be makkit weel!" 
LUK.8.51	An whan Jesus cum tae tha hoose, tha yins he allood tae cum ïn wi hïm wur Petèr, Jhone an Jeames, alang wi tha faither an mither o tha wee lass. 
LUK.8.52	Noo the’ wur aa greetin an wailin fer hir, but Jesus saed, "Be quait! She’s no deid, she’s jist sleepin." 
LUK.8.53	An the’ stairtit tae lach, fer the’ kent she wus deid. 
LUK.8.54	Hooaniver, Jesus tuk hir bi tha han an caad oot: "Cum on chile, up ye git!" 
LUK.8.55	An hir spïrit cum bak, an at yinst she got up. An he toul thaim tae gie hir sumthin tae ait. 
LUK.8.56	Tha mither an faither cudnae believe thair een. But Jesus toul thaim on nae accoont tae say tae oniebodie whut haed happent.
LUK.9.1	Eftèr Jesus caad hïs twal follaers thegither, he gien thaim pooer iver aa tha demons, an pooer tae cure aa kines o disaises. 
LUK.9.2	An he sent thaim oot tae praich tha Kïngdom o God an tae heal tha seeck. 
LUK.9.3	An he toul thaim, "Tak naethin wi ye fer tha róad, nether stav tae studie ye, ner baag tae cairrie ocht ïn, ner breid, ner siller, an nae spare claes. 
LUK.9.4	Whan ye gang ïntae a hoose, stap ower thair tae ït’s time tae tak yer lave o that toon. 
LUK.9.5	An whar ye’r no walcum, ye’r tae lea that toon, an ye'r tae dicht aff e’en tha stour o yer feet, as a warnin tae thaim. 
LUK.9.6	An aff the’ went, gaun frae vïllage tae vïllage, praichin tha Guid News an healin thair an thonner.
LUK.9.7	Noo whan Herod tha Tetrarch heerd aboot aa tha thïngs that Jesus wus daein, he wus fare fasht, acause some fowk saed that Jhone tha Baptiser haed ris frae tha deid. 
LUK.9.8	Some thocht that yin o tha oul-time proaphits haed cum bak tae life, an ithers thocht ït wus mebbe Elijah. 
LUK.9.9	But Herod saed, "A haed tha heid tuk aff Jhone. But wha’s thon A’m hearin sitch thïngs aboot?" An he wus ower enxious tae see Jesus.
LUK.9.10	An tha possels, whan the’ cum bak, toul Jesus aboot aa tha thïngs the’ haed daen, an he tuk thaim aff bi thair lane tae a [quait place near tha] toon caad Bethsaida.
LUK.9.11	But tha croods kent thïs an follaed hïm. An he bïd thaim walcum an taakt tae thaim o tha Kïngdom o God, an brocht healin tae thaim that haed need o ït. 
LUK.9.12	Noo at dailygan, tha Twal cum tae hïm an saed, "Senn aa tha croods o fowk awa, sae that the’ can gang an fin lüdgins an a bite tae ait fer thairsels ïn tha clachans an fairm hooses roon aboot. Fer we’r ïn a richt oot o tha wye place here." 
LUK.9.13	But Jesus toul thaim, "Yous gie thaim sumthin tae ait." An the’ saed, "We hae naethin but five bannocks an twa fïsh. Or mebbe we shud try an buy sumthin fer aa these fowk?!" 
LUK.9.14	Thair wur aboot five thoosan men. An Jesus saed tae hïs follaers, "Mak thaim aa sït doon ïn groups o aboot fïftie." 
LUK.9.15	Sae the’ bïd thaim aa sït doon. 
LUK.9.16	Then he tuk tha five bannocks an tha twa fïsh, an lukkin up tae heiven he blisst ït an brauk ït, an he kep giein ït tae hïs follaers tae han oot tae aa tha fowk. 
LUK.9.17	Eftèr the’ haed aa et thair fïll, the’ gethert up aa tha wee bïts, eneuch tae fïll twal creels.
LUK.9.18	Yin day Jesus wus prayin alane, tha mair hïs follaers wus nearhan. An he axt thaim, "Wha dae tha croods say that A am?" 
LUK.9.19	The’ saed, "A wheen o fowk say Jhone tha Baptiser, some wud say Elijah, an ithers agane say that yin o tha proaphits frae lang syne haes cum bak tae life." 
LUK.9.20	"An what aboot yersels?" he axt. "Wha dae you say that A am?" Petèr spake up, "You ir tha Christ o God." 
LUK.9.21	An he gien thaim a warnin, an bïd thaim no tae tell oniebodie.
LUK.9.22	An he toul thaim, "Tha Sinn o Man maun suffer monies a thïng an be gien tha coul shoodèr bi tha eldèrs, tha heid preeshts an tha maistèrs o tha Laa. An he maun be püt tae deith an be ris up tae life on tha thurd day."
LUK.9.23	An he saed tae thaim aa, "If oniebodie wants tae follae eftèr me, he maun ferget aboot hissel aathegither, tak up hïs cross iverie day, an stïck clase tae me. 
LUK.9.24	Fer whaiver wants tae save hïs life wull loass ït, but hïm that loasses hïs life on accoont o me wull save ït. 
LUK.9.25	Fer whut guid ïs ït fer a bodie tae hae tha hale warl, an yit desthroy hissel bodie an sowl? 
LUK.9.26	Fer ïf oniebodie ïs no wullin tae stan up fer me an ma wurds, then tha Sinn o Man wull no stan up fer hïm whan he cums ïn hïs glorie, an tha glorie o hïs Faither an tha halie angels tae. 
LUK.9.27	A’m tellin ye strecht, thair’s yins stud here theday that fer sartain wull no dee afore the’ see tha Kïngdom o God."
LUK.9.28	Yin day, aboot echt days eftèr he haed saed these thïngs, he tuk Petèr, Jeames an Jhone up ïntae a muntin tae pray. 
LUK.9.29	An whaniver he wus prayin, tha hale luk o hïm wus changed, an hïs claes wur glancin white turnt. 
LUK.9.30	An then thair wus these twa men taakin wi hïm - ït wus Moses an Elijah, 
LUK.9.31	fu o heivenlie splendour, an the’ taakt aboot tha wye he wud dee ïn Jerusalem. 
LUK.9.32	But Petèr an tha ithers wi hïm haed drapt aff tae sleep, an whan the’ wakt up the’ saa hïs glorie an tha twa men stannin wi hïm. 
LUK.9.33	An as tha twa men wus leain Jesus, Petèr saed, "Dominie, A’m gled we ir here tae see thïs. Cum on an we’ll big thrie shiltèrs, yin fer you, yin fer Moses an yin fer Elijah." But he wus jist rannèrin. 
LUK.9.34	Whan Petèr wus taakin, a clood cum doon an the’ wur loast ïn ït. An the’ wur hairt scarred whan that happent. 
LUK.9.35	An a voice cum oot o tha clood sayin, "Thïs ïs ma Sinn, tha Yin A hae chose. Lïsten tae hïm!" 
LUK.9.36	Whan tha voice haed stapt taakin, the’ lukt an thair wus nae yin thair but Jesus. An at tha time, the’ dïdnae breathe a wurd o whut the’ haed saen tae onie yin.
LUK.9.37	Nixt day, whan the’ haed cum doon aff tha hïll, a hale crood o fowk cum tae meet hïm, 
LUK.9.38	an thïs man caad oot frae tha crood, "Maistèr, A beg ye, plaise tak a luk at ma sinn! He’s tha ainlie chile A hae. 
LUK.9.39	An a wïckit spïrit ïs ay takkin houl o hïm, sae he lets oot a guldèr, an he taks a fït an stairts foamin at tha mooth, an onlie eftèr he’s bin hurt baad daes ït lea hïm. 
LUK.9.40	A brocht hïm tae yer follaers tae rïd hïm o tha spïrit, but the’ cudnae dae ït." 
LUK.9.41	An Jesus saed, "You fowk ir faithless an aisie led! Hoo lang wull A be wi ye afore yis believe? Hoo lang dae A hae tae pit up wi ye? Brïng yer sinn here tae me!" 
LUK.9.42	Jist as tha wee lad wus cumin, he faad doon tae tha grun fïttin, an Jesus gien tha wïckit spïrit a richt barjin, an healt tha wee lad an gien hïm bak tae hïs faither. 
LUK.9.43	The’ wur aa pure dumfoonèrt at tha pooer o God.
LUK.9.43	But whiles the’ aa wunnèrt at tha thïngs Jesus dïd, he saed tae hïs follaers, 
LUK.9.44	"Wull yis tak heed tae whut A’m sayin, an let ït sink ïn: tha Sinn o Man ïs gaun tae be pit ïntae tha pooer o men." 
LUK.9.45	But the’ dïdnae unnèrstan whut he wus sayin an cudnae fethom ït oot; yit the’ wur feart tae ax hïm whut he meent.
LUK.9.46	Then the’ begun queeryin amang thairsels wha wud be tha maist thocht o amang thaim. 
LUK.9.47	An Jesus, knowin whut the' wur thïnkin, tuk a wean an set hïm doon aside hïm. 
LUK.9.48	An he saed tae thaim, "Whaiver maks thïs chile walcum ïn ma name, walcums me, an oniebodie that walcums me, walcums hïm that sent me. Tha yin regairdit o nae accoont amang ye, that’s tha yin that’ll hae tha maist honour."
LUK.9.49	Jhone saed tae hïm, "Dominie, we saa a bodie drivin oot demons ïn your name an we made hïm stap, fer he ïsnae yin o us." 
LUK.9.50	But Jesus saed, "Dae nae sitch thïng, fer oniebodie that’s no agin ye ïs wi ye."
LUK.9.51	An as tha time wus cumin roon fer Jesus tae lea tha irth, he set hissel tae gang up tae Jerusalem. 
LUK.9.52	An he sent some messengers on up aheid o hïm, an the’ went aff tae a Samaritan vïllage fer tae mak readie fer hïs cumin. 
LUK.9.53	But tha fowk thonner wudnae mak hïm walcum, acause the’ cud see he wus bent on gaun tae Jerusalem.
LUK.9.54	Whaniver Jeames an Jhone heerd thïs, the’ saed, "Loard, let iz caa doon fire frae heiven an burn thaim aa up, [jist as Elijah dïd.]" 
LUK.9.55	But Jesus toul thaim aff, [an saed, "Ye hae nae unnèrstannin ava, 
LUK.9.56	Fer tha Sinn o Man haesnae cum tae desthroy men’s lives, but tae save thaim."] Sae the’ went on tae anither vïllage.
LUK.9.57	An sae ït wus, as the’ wur on thair wye, thïs bodie saed tae Jesus, "Loard, A wull follae ye, nae mettèr whar ye’r fer!" 
LUK.9.58	Saed Jesus tae hïm, "Foxes hae holes an burds hae nests, but tha Sinn o Man haes naewhar he can caa hame." 
LUK.9.59	An he saed tae anither yin, "Follae me". But he saed, "Loard, let me gang an burie ma faither furst." 
LUK.9.60	But Jesus saed bak tae hïm, "Let tha deid burie thair ain deid, but awa you gang an praich tha Kïngdom o God." 
LUK.9.61	An yit anither yin saed, "Loard, A’ll follae ye, but let me gang an say aa ma guidbyes tae ma fowk bak hame." 
LUK.9.62	But Jesus toul hïm, "Oniebodie that stairts tae ploo, an keeps lukkin behin hïm, ïs nae guid tae tha Kïngdom o God."
LUK.10.1	Eftèr aa thïs, tha Loard caad oot seiventie mair follaers an sent thaim oot aheid o hïm, twa bi twa, tae aa tha toons an places whar he wus gaun tae vïsit hissel. 
LUK.10.2	An he saed tae thaim, "Thair’s a gran hairvest waitin, but thair’s no monie warkers tae gether ït ïn. Sae keep on axin tha Loard o tha hairvest tae senn oot mair warkers ïntae hïs hairvest fiel. 
LUK.10.3	Noo, awa yis gang, but mine ye, A’m sennin yis oot laik lambs amang wolfs. 
LUK.10.4	Dïnnae cairrie a pooch ner a baag, ner e’en spare shune, an dïnnae stap tae blether wi oniebodie on tha róad. 
LUK.10.5	Whutiver hoose yis gang ïntae, say furst, 'God bliss thïs hoose wi peace.' 
LUK.10.6	If thair’s peace-lovin fowk thair, yer blissin wull bide wi thaim; an ïf thair ïsnae onie, yer blissin wull cum bak tae ye. 
LUK.10.7	Stap ïn tha yin hoose, an ait an drïnk whut the’ set afore ye, fer a warker ïs warth hïs wages. Dïnnae flit aboot frae hoose tae hoose. 
LUK.10.8	An whaniver yis gang ïntae a toon, ïf the’ bïd yis walcum, ait aa the’ set afore ye. 
LUK.10.9	An heal tha seeck fowk thair, an say tae thaim, 'Tha Kïngdom o God haes cum nearhan ye.' 
LUK.10.10	But ïf ye gang ïntae a toon an the’ dïnnae bïd ye walcum, gang oot ïntae tha raas an tell thaim, 
LUK.10.11	'E’en tha stour o yer toon that clegs oor feet, we dicht ït aff as a warnin tae ye, but we’ll hae ye know that tha Kïngdom o God haes cum nearhan ye.' 
LUK.10.12	A tell ye, tha fowk o Sodom wull be bettèr aff on tha Day o Reckonin ner that toon.
LUK.10.13	Sorra tae Chorazim, an sorra tae Bethsaida, fer ïf tha fowk o Tyre an Sidon haed saen tha warkin o God’s pooer as yous hae saen ït, the’ wud hae repentit lang syne, an sut doon ïn seckclaith an eshes. 
LUK.10.14	Hooaniver, tha fowk o Tyre an Sidon wull be bettèr aff on tha Day o Reckonin than yous wull. 
LUK.10.15	An Capernaum, you micht thïnk ye’r weel on yer wye tae heiven. Na, but A’m tellin ye, ye’ll be brocht doon tae hell."
LUK.10.16	Then he saed tae hïs follaers, "Whaiver lïstens tae yous ïs lïstenin tae me, an whaiver turns hïs bak on you, turns hïs bak on me; an whaiver turns hïs bak on me, turns hïs bak on tha Yin that sent me."
LUK.10.17	Whan tha seiventie cum bak, the’ wur hairt gled an toul Jesus, "Loard, even tha ïll spïrits haed tae dae whut we bïd thaim ïn yer name!" 
LUK.10.18	An he saed tae thaim, "A saa Satan faain frae heiven laik a flesh o lichtnin. 
LUK.10.19	Luk noo, A hae gien yis tha thortie tae thramp on snakes an scorpions an tae owercum tha pooer o Satan yer enemie. Thair’s naethin wull be able tae dae yis onie hairm. 
LUK.10.20	Nanethaless, haein pooer ower ïll spïrits ïs no tha thïng tae be gled aboot, but rether be gled that yer names ïs writ doon ïn heiven."
LUK.10.21	An thair an then Jesus wus owercum wi tha joy o tha Halie Spïrit, an he caad oot: "Faither, Loard o heiven an irth, A praise ye that ye hae kep these thïngs frae clivir an warlie-wise fowk, an made thaim clear eneuch fer weans tae unnèrstan. Aye, Faither, ït haes plaised ye tae dae ït thïs wye. 
LUK.10.22	Ma Faither haes gien aa thïngs ower tae me, an naebodie kens wha tha Sinn raelie ïs apairt frae tha Faither, an naebodie fu kens tha Faither apairt frae tha Sinn, an whaiver tha Sinn wants tae reveal hïm tae."
LUK.10.23	An whan Jesus wus on hïs ain wi hïs follaers, he turnt tae thaim an saed, "Blisst ir tha een that see whut ye see. 
LUK.10.24	A’ll tell ye thïs, thair's monie proaphits an kïngs wud hae likt tae see whut yous see, an the' dïdnae see ït; an tae hear whut yous hear, but the' dïdnae hear ït."
LUK.10.25	Yin day a thortie on tha Laa stud up an axt Jesus a question tae pit hïm tae tha test: "Maistèr, whut can A dae tae be shair A’ll hae iverlastin life?" 
LUK.10.26	An Jesus saed bak tae hïm: "Whut daes tha Laa o Moses say? Whut’s yer unnèrstannin o ït?" 
LUK.10.27	He answert an saed, "Ye maun love tha Loard yer God wi aa yer hairt, an yer sowl, an yer mine, micht an main; an yer nighber jist as much as yersel." 
LUK.10.28	An Jesus saed tae hïm: "Aye, that’s tha richt answer. Dae thïs an ye’ll leeve."
LUK.10.29	But he wantit tae keep hissel aheid o tha argyment, an he saed tae Jesus: "Aye, but wha ïs ma nighber?" 
LUK.10.30	An Jesus saed, "Yin time thair wus thïs man trevelin frae Jerusalem tae Jericho an he wus set upon bi robbers, that strïpt hïm o hïs claes an gien hïm a richt hemmerin an left hïm half deid. 
LUK.10.31	An bi chance a preesht cum alang, an whan he saen hïm he slïpt bye on tha ither side o tha róad. 
LUK.10.32	An eftèr thïs a Levite
LUK.10.33	Then a Samaritan treveler cum tae whar he wus, an whan he saen hïm, hïs hairt went oot tae hïm. 
LUK.10.34	An he went ower tae hïm an rowlt up hïs sairs, poorin on oyle an wine tae aise thaim, an sut hïm on hïs ain baist an brocht hïm tae an ïnn an lukt eftèr hïm. 
LUK.10.35	Tha nixt moarnin, whan he wus leain, he tuk oot twa siller coins an gien thaim tae tha ïnnkeeper an saed, 'Tak guid care o hïm an ïf ye ir oot o poaket, A’ll mak ït up tae ye whan A cum bak.' " 
LUK.10.36	Saed Jesus: "Noo, whutch o these thrie wus nighber tae tha bodie that got tha hemmerin frae tha robbers?" 
LUK.10.37	An tha laayer saed, "Tha yin that tuk peetie on hïm." Then Jesus saed, "You gang awa an dae tha same."
LUK.10.38	As Jesus an hïs follaers waakit on, the’ cum tae a vïllage an a wumman caad Mairtha walcumed hïm ïntae hir hame. 
LUK.10.39	She haed a sïstèr, Mary, that settelt hirsel doon at hïs feet an hung on iverie wurd he haed tae say. 
LUK.10.40	But Mairtha wus aa o a floostèr ower aa that needit tae be daen, an she saed, "Loard, can ye no see ma sïstèr haes left me tae dae aa tha wark, tell hir tae cum an gie iz a han." 
LUK.10.41	An Jesus answert, "Och Mairtha, ye ir gettin yersel aa warkt up aboot a hale lock o thïngs ye see need daen, 
LUK.10.42	but onlie yin thïng raelie mettèrs. Mary haes waaled whut’s best, an ït’ll no be taen awa frae hir."
LUK.11.1	Yinst, whan Jesus wus oot prayin, yin o hïs follaers saed tae hïm, eftèr he haed quït, "Loard, lairn iz hoo tae pray, jist tha wye Jhone dïd wi hïs follaers." 
LUK.11.2	An he saed tae thaim, "Whan ye pray, say:
LUK.11.2	'[Oor] Faither [that bides Abain],
LUK.11.2	Halie be yer name.
LUK.11.2	Micht yer Kïngdom cum shuin,
LUK.11.2	[An yer wull be daen on irth,
LUK.11.2	jist tha wye ït ïs Abain.]
LUK.11.3	Gie iz theday eneuch breid tae dae iz.
LUK.11.4	An forgie iz oor wrangdaeins,
LUK.11.4	laik we forgie thaim
LUK.11.4	that daes wrang agin us.
LUK.11.4	An dïnnae róad iz ïntae temptation,
LUK.11.4	[but save iz frae aa ïll
LUK.11.5+LUK.11.6+LUK.11.7	Then Jesus saed tae thaim, "Sayin ye went tae a freen’s hoose ïn tha mïddle o tha nicht an saed tae hïm, 'Cud A borra thrie loafs o breid, acause a freen o mine haes cum tae vïsit an thair’s nae mait ïn tha hoose. An sayin tha freen caas oot, 'Dïnnae bother me, tha dure’s lockt an me an tha weans ïs ïn bed. A’m no gettin up tae gie ye oniethin!' 
LUK.11.8	Even he daesnae get up an gie hïm whut he’s lukkin, ïf ye keep on knockin lang eneuch, he’ll rise an gie hïm aa he needs. 
LUK.11.9	An A say: Keep on axin, an ït wull be gien tae ye, keep on lukkin an ye’ll fin whut ye’r eftèr, keep on rappin an tha dorr wull be apent tae ye. 
LUK.11.10	Fer iveriebodie that axes wull get; hïm that keeps on lukkin wull fin whut he’s eftèr; an tae hïm that keeps on rappin, tha dorr wull be apent. 
LUK.11.11	If a sinn axes breid frae onie o yis that’s a faither, wull he gie hïm a stane; or ïf he axes a fïsh wull he gie hïm a snake? 
LUK.11.12	Or ïf he axes an egg wud he offer hïm a scorpion? 
LUK.11.13	An sae ïf sïnfu fowk laik yersels know hoo tae gie guid thïngs tae yer weans, hoo much mair wull yer heivenlie Faither gie tha Halie Spïrit tae thaim that axes hïm!"
LUK.11.14	Yinst, Jesus wus castin oot a dum spïrit frae a man. An whaniver tha demon left hïm an tha man that wus dum stairtit tae taak, tha fowk wur dumfoonèrt. 
LUK.11.15	But some o thaim saed, 'He casts demons oot throu tha pooer o Beelzebub, tha heidyin o tha demons.' 
LUK.11.16	But ithers tried tae ketch hïm oot bi axin fer a sign frae heiven. 
LUK.11.17	An He, knowin’ whut wus ïn thair mines saed, "A kïngdom divïd agin ïtsel wull gae tae reck an ruin, an a hoose divïd agin ïtsel wull faa doon. 
LUK.11.18	Sae ïf Satan ïs divïd agin hissel, hïs kïngdom cudnae stan, cud ït? Hoo then can ye say that A cast oot demons throu tha pooer o Beelzebub? 
LUK.11.19	If yis say that A cast oot ïll spïrits bi tha pooer o Beelzebub, bi whut pooer then daes yer ain fowk cast thaim oot? Sae let thaim be tha yins tae judge ye fer whut ye hae saed. 
LUK.11.20	But ïf A, wi tha fïng’r o God cast oot ïll spïrits, ït proves that tha Kïngdom o God ïs here amang ye. 
LUK.11.21	Whaniver a strang man wha’s weel-airmed gairds hïs castle, hïs belangins ïs safe. 
LUK.11.22	But whaniver a strang’r man attecks an gets tha bettèr o hïm, he taks awa aa tha armour he lippens on, an tha belangins ïs aa divïd oot. 
LUK.11.23	Hïm that’s no for me ïs agin me; an hïm that ïsnae giein me a han tae gether ïn, he micht as weel be scaatèrin.
LUK.11.24+LUK.11.25+LUK.11.26	Whan an ïll spïrit cums oot o a man, ït raiks throu tha desert lukkin fer rest, an whan ït daesnae fin onie, ït says, 'A’ll jist gae bak tae whar A wus leevin afore.' Sae tha spïrit gaes bak tae tha hoose ït left an fins ït swep clain an aa redd up. Then ït luks fer seiven ither spïrits mair wïckit ner ïtsel, an the’ aa gae ïn an settle thair. An that man enns up faur waur ner he wus afore."
LUK.11.27	An while Jesus wus taakin, a wumman ïn tha getherin caad oot, "Blisst ïs tha wumman that gien ye birth an nurst ye as a wean!" 
LUK.11.28	An he saed bak tae hir, "But mair blisst ir tha yins that hear tha wurd o God an heed ït!"
LUK.11.29	Mair an mair fowk wus jundyin roon hïm, an he begun tae praich tae thaim sayin, "We’r leevin ïn evil times wi evil fowk. The’ keep lukkin fer a sign, but nane wull be gien thaim, apairt frae tha sign o Jonah, tha proaphit. 
LUK.11.30	Fer jist as Jonah wus a sign tae tha Ninevites, ïn tha same wye A, tha Sinn o Man, wull be a sign tae thïs genèration. 
LUK.11.31	Tha Queen o tha Sooth wull stan up on Judgemen Day wi tha men o thïs genèration an she wull condemn thaim, fer she cum frae tha enns o tha irth fer tae lïsten tae Solomon's wusdom. Yit yin abin Solomon ïs here noo, an the'ir no lïstenin! 
LUK.11.32	Tha men o Nineveh wull stan up ïn that Day as weel wi thïs genèration, an the'll condemn ït; fer they repentit whaniver Jonah praicht tae thaim, an yit yin abin Jonah ïs here noo.
LUK.11.33	Naebodie lichts a lamp an pits ït unnèr a boul fer tae hide ïts licht, but the’ pit ït up on a stan whar aa can see ïts licht. 
LUK.11.34	Yer ee ïs tha lamp o yer bodie, an ïf yer ee ïs guid, yer hale bodie ïs fu o licht; but whan yer ee ïs baad, yer hale bodie’s fu o dairkness. 
LUK.11.35	Noo tha licht ye thïnk ye hae, tak heed that ït’s no dairkness. 
LUK.11.36	An sae ïf ye be aa fu o licht wi nae wee dairk coarners, yer hale bodie wull be a-glowin, laik whan a bricht licht shines on ye."
LUK.11.37	An while he wus taakin, a Pharisee axt hïm tae hïs hoose fer a bite tae ait, an he went ïn an sut doon. 
LUK.11.38	Tha Pharisee got a gunk whan he saa that Jesus dïdnae waash afore dennèr. 
LUK.11.39	But tha Loard saed tae hïm, "Yous Pharisees waash tha ootside o tha bickers an plates, but inside ye’r fu o greed an wïckitness. 
LUK.11.40	Ye coafs, hae ye no tha sense tae know that God made tha inside as weel as tha ootside? 
LUK.11.41	Gie tae tha puir oot o whut ye hae on yer ain plate, an then ye’ll be clain throu an throu.
LUK.11.42	Lïsten here, wae faa ye, Pharisees, ye gie a tenth o yer gairden spices sitch as mint an rue, but ye hae neglectit justice, an ye dïnnae love God. But ye shudnae forget tae be fair an kine tae ithers, an tae love God, as weel as giein yer tenth. 
LUK.11.43	Wae faa ye, Pharisees, fer ye ay laik tae hae tha best saits ïn tha Meetin Hooses, ay wantin fowk tae touch thair keps tae ye ïn tha mairket places. 
LUK.11.44	Aye, wae faa ye, [Pharisees, maistèrs o tha Laa an hippycrits], fer yis ir laik graves wi nae mairkins that men waak ower wi’oot knowin."
LUK.11.45	Then yin o tha laayers saed tae Jesus, "Maistèr, ir ye gettin at us as weel?" 
LUK.11.46	He saed, "Ye’r ïn fer bother tae, yous laayers, fer yis gie men burdens ower wechtie tae cairt, an ye dïnnae lïft a fïng’r yersels tae gie a han. 
LUK.11.47	Wae faa ye, fer yis big fancie monuments on tha graves o tha verie proaphits that yer faithers kïllt lang syne. 
LUK.11.48	Yer faithers kïllt thaim but yous bigged tha monuments, sae ye maun gae alang wi whut the’ daen. 
LUK.11.49	God, then, ïn hïs wusdom saed, 'A wull senn thaim proaphits an possels. The’ wull kïll a wheen o thaim an gie tha rest a haird time.' 
LUK.11.50	Sae tha bluid o aa tha proaphits spïlt frae tha begïnnin o tha warl, yous fowk leevin noo hae ït on yer heids: 
LUK.11.51	frae tha kïllin o Abel tae tha kïllin o Zechariah atween tha althar an tha Hoose o God. Aye, A’m tellin yis, yous’ll pye fer thïs! 
LUK.11.52	Aye, ye’r ïn fer bother tae, yous laayers, fer yis hae taen awa tha key tae unnèrstannin. Yis hinnae uised ït yersels, an yis hae kep ither fowk frae uisin ït as weel."
LUK.11.53	Whaniver Jesus quït taakin, tha Pharisees an tha maistèrs o tha Laa wus wile ang’rie an heckelt hïm, 
LUK.11.54	tryin tae get hïm tae cum oot wi sumthin that the’ cud fin faut wi, fer tae get hïm arrestit.
LUK.12.1	Mainwhile thoosans o fowk gethert up sae thrang that the’ wur thrampin yin anither. Jesus spauk furst o aa tae hïs follaers an toul thaim, "Be on yer gaird agin tha yeast o tha Pharisees, fer the’ let on tae be guid an the’r faur frae ït! 
LUK.12.2	Thair’s naethin covert ower that’ll no cum tae licht, ner hïd that’ll no be kent. 
LUK.12.3	Sae, whutiver’s taakt aboot ïn tha dairk wull be heerd ïn braid daylicht, an whut ye hae whuspert aboot behin shut dures wull be blared oot frae tha ruiftaps.
LUK.12.4	Lïsten freens, dïnnae be feart o thaim that kïll tha bodie, fer eftèr that thair’s naethin mair the’ can dae. 
LUK.12.5	But A’ll warn ye noo wha ye shud fear. Fear hïm that haes tha pooer tae kïll, an then tae throw ïntae hell. Aye, A tell ye, fear hïm! 
LUK.12.6	Shair five wee sparras ir soul fer a wheen o happence, ir the’ no? An God daesnae forget onie o thaim. 
LUK.12.7	But even tha verie hairs o yer heid ir aa coontit, sae dïnnae be feart, yis ir warth mair ner a hale wheen o sparras.
LUK.12.8	An A'm tellin ye, whaiver’s no feart tae tell fowk the’ belang tae me, tha Sinn o Man wull own hïm tae afore tha angels o God. 
LUK.12.9	But oniebodie that daesnae admït tae bein a follaer o mine, wull be denied bi me afore tha angels o God. 
LUK.12.10	An whaiver spakes a wurd agin tha Sinn o Man wull be forgien, but whaiver spakes ïll agin tha Halie Spïrit wull no be forgien. 
LUK.12.11	Whan yis ir brocht afore tha Meetin Hoose offeeshals an heidyins, dïnnae be ower enxious aboot yer answer or whut tae say, 
LUK.12.12	fer tha Halie Spïrit wull pit tha wurds ïn yer mooth whan tha time cums."
LUK.12.13	An yin o tha crood saed tae hïm, "Maistèr, wud ye hae a wurd wi ma brither, an ax hïm tae share wi me whut wus left tae iz?" 
LUK.12.14	An he saed tae hïm, "Freen, wha gien me tha richt tae settle a dïffernce atween you an yer brither?" 
LUK.12.15	An Jesus saed tae thaim, "Tak heed that yis ir no ay wantin thïngs that ither fowk hae, fer a man’s life ïs no jist a mettèr o whut he gethers aboot hïm."
LUK.12.16	An he toul thaim thïs parable, "Yin time, a weel tae dae fairmer haed a guid hairvest. 
LUK.12.17	An he swuthered aboot whut he wus gaun tae dae, fer he haed nae ruim tae store ït aa. 
LUK.12.18	Sae he saed tae hissel, 'A ken whut A’ll dae, A’ll tummle ma barns an big yins that’ll houl aa ma grain an guids. 
LUK.12.19	An A’ll say tae masel: A hae plentie left bye me tae dae me fer monie a yeir, sae A’ll jist ait, drïnk an hae a guid time tae masel.' 
LUK.12.20	But God saed, 'Ye ir a fool, fer ye’ll be caad awa thïs verie nicht, an wha’ll get aa tha stuff ye hae left behin?' 
LUK.12.21	In tha same wye tha man’s a fool that gethers up stuff fer hissel, an haesnae stored up tha richt soart o treysure wi God."
LUK.12.22	An Jesus turnt tae hïs follaers an saed, "A’m tellin ye, yis ir tae tak nae thocht fer yer life or yer bodie, whut tae ait or whut tae pit on ye. 
LUK.12.23	Thair’s mair tae life ner mait an claes. 
LUK.12.24	Luk at tha craws, the’ nether sow ner reap an hae nae barns tae store oniethin ïn, yit the’ get eneuch tae dae thaim, fer God feeds thaim. Ir yous no warth mair tae hïm than a wheen o burds? 
LUK.12.25	Ye cannae add an oor tae yer life bi worryin aboot ït, 
LUK.12.26	sae, ïf ye cannae dae a wee thïng laik that, why worrie yersel aboot oniethin else? 
LUK.12.27	Noo, tak tha lïlies, ye see hoo the’ growe; the’ dïnnae wark an the’ dïnnae spïn, yit A’ll tell ye thïs, e’en Solomon, wi aa hïs fancie claes, cudnae match thaim! 
LUK.12.28	An ïf God pits claes on tha gress ïn tha fiel that’s here theday an throwed ïntae tha fire themorra, dae you dooters no unnèrstan that he’ll luk eftèr you anaa?. 
LUK.12.29	Sae dïnnae worrie aboot mait or drïnk. Dïnnae bother yer heids aboot ït. 
LUK.12.30	It’s thaim as daesnae know God that rin eftèr sitch thïngs, but yer Faither abain kens whut ye hae need o. 
LUK.12.31	But yous ir tae seek oot hïs Kïngdom, an tha ither thïngs wull tak care o thairsels.
LUK.12.32	Dïnnae be scarred, wee flock, fer yer faither wants tae gie ye tha Kïngdom. 
LUK.12.33	Sell aff whut ye hae an gie tha siller tae tha puir, an thïs wull coont as treysure stored up ïn strang safe moneybaags ïn heiven, whar ït’ll nether be stole bi thiefs ner et wi moths. 
LUK.12.34	Fer whut yis thïnk tha maist o, wull ay be ïn yer hairt.
LUK.12.35+LUK.12.36	Be aa dresst up an readie wi tha hoose lït up; ect laik men waitin on thair maistèr tae cum bak frae tha waddin, sae that whan he knocks yis can apen tha dure tae hïm richt awa. 
LUK.12.37	Whaniver tha maistèr cums, blisst ir tha yins he fins watchin an waitin. A tell yis thïs, he’ll get hissel readie, sït thaim doon, an he hissel wull sarve thaim, an lea tha mait oot afore thaim. 
LUK.12.38	Tha maistèr wull mebbe cum bak ïn tha wee smaa oors, or at tha scraich o day, but ïf he fins thaim readie an waitin whaniver he cums, the’ wull be blisst aa richt! 
LUK.12.39	Ye can be shair o thïs: ïf ye haed a hoose, an ye knowed tha day an oor a thief wus cumin, ye’d be lukkin oot fer hïm, wud ye no? Ye wudnae alloo yer hoose tae be brauk ïntae. 
LUK.12.40	Sae yous maun be readie, fer ye dïnnae ken tha oor tha Sinn o Man wull cum."
LUK.12.41	Then Petèr saed, "Loard, dïd ye main these thïngs fer iveriebodie, or jist fer us?" 
LUK.12.42	An tha Loard saed, "A’m taakin tae onie wise an faithfu sarvint, whase maistèr ïs able tae lea hïm ïn chairge o tha ither sarvints ïn hïs hoose, tae gie iveriebodie thair fair share o mait at tha richt time. 
LUK.12.43	Onie sarvint ectin laik thïs whaniver hïs maistèr cums bak, wull be a happy man. 
LUK.12.44	A’ll tell ye thïs, he’ll pit that sarvint ïn chairge o iveriethin he haes. 
LUK.12.45+LUK.12.46	But ïf tha sarvint says tae hissel, 'He's a lang time o cumin, tha maistèr', an he aits an gets drunk an he stairts tae bate up aa tha ither sarvints - weel noo, tha maistèr wull cum bak on a day an oor whan he’s no lukkin oot fer hïm, an tha maistèr wull dae awa wi that sarvint. He wull trait hïm jist laik an unbeliever. 
LUK.12.47	An that sarvint that knowed richtlie whut tae dae, an dïdnae dae whut he wus toul bi tha maistèr an mak readie, he’ll get yin guid whalin. 
LUK.12.48	But tha yin that dïd wrang whaniver he dïdnae unnèrstan whut he shud a daen, he’ll get aff aisie, tha mair he daesnae desarve ït. God wull ax a lock frae thaim that’s bin gien a lock. Tha mair the’ hae bin gien tae luk eftèr, tha mair the’ wull hae tae answer fer.
LUK.12.49	A’m cum tae kïnnle a fire on irth, an A wush ït wus aareadie lït! 
LUK.12.50	A hae a tarrible baptisin aheid o me, an awfu testin tae ït’s aa ower. 
LUK.12.51	Dae ye thïnk A cum tae brïng peace on irth? Deed na, ït’s deveesion A brïng. 
LUK.12.52	Frae noo a hoose wi five fowk wull be divïd, wi thrie agin twa an twa agin thrie. 
LUK.12.53	Tha faither wull be divïd agin tha sinn, an tha sinn agin tha faither; tha mither agin tha dochtèr an tha dochtèr agin tha mither; tha mither-ïn-laa agin tha dochtèr-ïn-laa; an tha dochtèr-ïn-laa agin tha mither-ïn-laa."
LUK.12.54	An Jesus saed tae tha crood o fowk, "Whaniver ye see cloods cumin ïn frae tha wast, ye ken we’r fer haein rain, an, richt eneuch, doon ït cums! 
LUK.12.55	An whan tha wun blaas frae tha sooth, ye ken we’r ïn fer a scorcher, an sae ït ïs. 
LUK.12.56	Yous hippycrits, yis can read tha luk o tha sky aa richt, but yis cannae see tha signs aa roon aboot ye o whut’s tae cum.
LUK.12.57	Why dae yis no see fer yersels whut’s richt? 
LUK.12.58	If oniebodie pits tha blame on ye an taks ye tae coort, ye shud dae yer best tae settle tha mettèr oot o coort. If ye dïnnae, then ye’ll be up afore tha judge an he’ll turn ye ower tae tha offysher, an ye’ll enn up ïn jail. 
LUK.12.59	Fer ïf that’s tha wye ït enns up, ye’ll no git oot o thair afore yer last pennie’s pyed!"
LUK.13.1	At that parteeclar time, Jesus wus toul that Pilate haed kïllt some fowk frae Galilee while the’ wur offerin secryfices ïn tha Hoose o tha Loard. 
LUK.13.2	He saed tae thaim, "Dae ye jalouse tha yins that suffert laik thïs haed daen mair wrang ner aa tha ither Galileeans? 
LUK.13.3	Na, A tell ye thïs, ïf yis dïnnae repent, tha hale lock o yis’ll perish as weel. 
LUK.13.4	Or whut aboot tha echteen that deed ïn Siloam whaniver tha ture cum doon on tap o thaim? Dae ye jalouse that thair wrangdaeins wus waur ner aa tha ither yins ïn Jerusalem? 
LUK.13.5	Na, A tell ye thïs, ïf yis dïnnae repent, tha hale lock o ye wull perish forbye.
LUK.13.6	Then Jesus toul thaim a parable. "Thair wus thïs man haed a fïg tree plantit ïn hïs vineyaird. Yin day, he cum tae ït tae see ïf thair wus onie fruit on ït, but he fun nane. 
LUK.13.7	Sae he saed tae tha gairdner, 'Luk here, thïs thrie yeir A hae cum lukkin fer fïgs on thïs tree, an thair’s nane on ït! Cut ït doon! It’s a waste o guid grun.' 
LUK.13.8	Tha gairdner saed, 'Lea ït alane, sïr, gie ït anither yeir. A’ll dïg roon ït an gie ït a guid dressin o dung. 
LUK.13.9	If thair’s onie fïgs on ït nixt yeir, weel an guid, an ïf no, we’ll cut ït doon fer ye.' "
LUK.13.10	Noo, yin Sabbath day, whan Jesus wus taichin ïn yin o tha Meetin Hooses, 
LUK.13.11	thair wus a wumman that haed bin baad fer echteen yeir acause o an ïll spïrit. She wus bent dooble an cudnae stan up strecht ava. 
LUK.13.12	Whan Jesus saa hir, he caad hir an saed tae hir, "Wumman, ye’r redd o yer seeckness, an ye’r noo free!" 
LUK.13.13	An he püt hïs hans on hir, an she stud up hir fu heicht, an gien praise tae God. 
LUK.13.14	But tha heidyin o tha Meetin Hoose wus ang’rie, acause Jesus haed healt tha wumman on tha Sabbath day, an he saed tae tha fowk, "Ye hae sïx days tae dae aa yer wark. Cum tae be healt on yin o thaim days an no on tha Sabbath!" 
LUK.13.15	An thïs ïs hoo tha Loard answert hïm. "Yis oul hippycrits! Shair, dae yis no lowse yer kye an yer cuddies frae tha staal on tha Sabbath, an tak thaim oot tae wattèr thaim? 
LUK.13.16	Wus ït no richt that on tha Sabbath A shud set free thïs wumman o tha femlie o Abraham, that haes bin hel ïn bondage bi Satan thïs echteen yeir?" 
LUK.13.17	Thïs püt hïs enemies tae shame, tha hale lock o thaim; an aa tha fowk wus hairt gled at aa tha wunnèrfu thïngs he daen.
LUK.13.18	Then Jesus saed, "Fer whut laik ïs tha Kïngdom o God? Wha shud A compare ït wi? 
LUK.13.19	It ïs laik a wee mustèrt seed that a bodie tuk an plantit ïn hïs gairden an ït growed ïntae a tree, an tha wee burds cum an the' tuk shiltèr ïn ïts brenches."
LUK.13.20	An he saed agane, "Fer whut laik ïs tha Kïngdom o God? Whut shud A compare ït wi? 
LUK.13.21	It’s laik a wee taste o yeast that a wumman pits ïn a bïg boul o flure. An ït spreeds aa throu ït, tae tha hale lock o ït ïs ris."
LUK.13.22	An he gaed throu tha toons an vïllages, taichin as he went, ay heidin on nixt Jerusalem. 
LUK.13.23	An summodie axt hïm, "Wull thair jist be a wheen o fowk saved, Loard?" An he saed tae thaim aa, 
LUK.13.24	"Dae aa ye can tae get ïn bi tha nerra dure. Fer monies a yin wull try an get ïn, an no be fït tae. 
LUK.13.25	Fer yinst tha Heid o tha Hoose haes got up an lockt tha dorr, ye’ll be stannin ootbye rappin an caain oot, 'Sïr, wull ye no apen tha dorr tae iz?' An he’ll cum bak wi, 'A’m tellin ye, A know naethin aboot ye, or whar yis cum frae!' 
LUK.13.26	Then ye’ll say, 'But we et an drunk alang wi ye, an ye lairnt iz doon oor loanins.' 
LUK.13.27	But he’ll cum bak wi, 'A tell ye, A dïnnae know a thïng aboot ye, or whar ye cum frae. Ye rapscallions yis! Git oot o ma sicht, tha hale lock o yis!' 
LUK.13.28	Thair’ll be greetin an scringein o teeth whaniver ye see Abraham an Isaac an Jacob an aa tha proaphits ïn tha Kïngdom o God, an yous aa shut oot. 
LUK.13.29	An fowk wull cum frae aa airts an tak thair place roon tha boord ïn tha Kïngdom o God. 
LUK.13.30	But tak heed, thair’s yins that’s last that’ll be furst, an thair’s ither yins that’s furst that’ll be last."
LUK.13.31	Jist then some Pharisees cum up an saed tae hïm, "Get oot o here ïf ye want tae leeve, fer Herod haes ït ïn mine tae kïll ye!" 
LUK.13.32	"Gang tell thon sleekit oul fox," saed Jesus tae thaim, "that 'A’ll be keepin on castin oot ïll spïrits an healin tha seeck theday an themorra. An tha day eftèr that A’ll hae daen whut A wus sent tae dae.' 
LUK.13.33	Nanethaless, theday, themorra an tha nixt day, A maun gang on ma róad, fer ït wudnae dae fer a proaphit o God tae dee ootside o Jerusalem. 
LUK.13.34	O Jerusalem, Jerusalem, ye kïll tha proaphits an stane thaim that’s sent tae ye! Monies tha time A wantit tae gether yer weans thegither, laik a hen gethers hir lachter o wee burds unnèr hir wïngs, but yis wudnae let me! 
LUK.13.35	Luk, yer Hoose ïs empie noo. But A tell ye thïs, yis’ll no see me agane till ye say, 'Blisst ïs tha Yin that cums ïn tha name o tha Loard'!"
LUK.14.1	Yin Sabbath day, Jesus went fer a bite tae ait at tha hoose o yin o tha heidyins o tha Pharisees, an the’ wur aa keepin thair ee on hïm. 
LUK.14.2	An forenent hïm wus thïs man wi hïs bodie aa swallt up. 
LUK.14.3	Sae Jesus axt tha laayers an Pharisees, "Daes tha Laa alloo ye tae heal fowk on tha Sabbath day, or no?" 
LUK.14.4	The’ haed nae answer tae that. Sae he layed hïs han on tha man, an he healt hïm an sent hïm awa. 
LUK.14.5	An he turnt tae thaim an saed, "Jist say, yin o yis haed a cuddie
LUK.14.6	The’ cudnae gie hïm onie answer tae that ava.
LUK.14.7	Whan Jesus saa tha fowk thair aa makkin fer tha best saits ïn tha hoose, he toul thaim thïs parable: 
LUK.14.8	"Whaniver ye get an ïnvite tae a waddin, dïnnae be settin yersel doon at tha tap table, fer anither bodie mair impoartin ner yersel micht be cumin tae ït. 
LUK.14.9	Sae then tha yin that axt baith o yis tae tha waddin wud hae tae say tae ye, "Wull ye gie thïs man yer sait?" Ye wudnae know whar tae pit yersel, wud ye? An ye’ll hae tae shïft tae tha bak o tha ruim!" 
LUK.14.10	But whan ye get an ïnvite, gang an sït doon at tha bak, an whan tha yin that ïnvitit ye sees ye, he wull say, "Freen, whut ir ye daein awa bak thair? Cum on up here tae tha front!" Then aa tha ither fowk thair wull see that ye ir summodie! 
LUK.14.11	Whaiver sets hissel up as summodie, tha Loard’ll brïng hïm doon. Whaiver taks tha hummel place, wull be gien tha place o honour."
LUK.14.12	Then Jesus turnt tae tha yin that haed gien hïm tha ïnvite an saed: "Whaniver ye gie a dennèr or a pairtie, dïnnae be caain yer freens, or yer brithers, yer femlie or yer weel-aff nighbers, acause the’ wull onlie pye ye bak bi ïnvitin ye ïn return. 
LUK.14.13	But whaniver ye gie a bïg swaree, caa aa tha puir, tha lameters, tha halt an tha blin fowk. 
LUK.14.14	The’ cannae pye ye bak, but God wull bliss ye an gie ye yer reward whan he raises tha just fowk frae tha deid."
LUK.14.15	Whan yin o thaim that wus sïttin at table wi Jesus heerd thïs, he saed tae hïm, "Blisst ïs tha yin that wull sït doon tae ait ïn tha Kïngdom o God." 
LUK.14.16	Then Jesus saed tae hïm, "Yinst thair wus thïs man giein a bïg pairtie, an he axt a hale lock o fowk tae ït. 
LUK.14.17	An whan tha time fer tha bïg pairtie cum roon, he sent hïs sarvin man oot wi a message fer tha yins that wus axt: 'Ye ir tae cum noo, fer iveriethin’s readie.' 
LUK.14.18	But the’ stairtit yin an aa tae mak excuses. Tha furst yin saed, 'A hae jist bocht a bït o lan, an A hae tae gang an luk at ït. A beg ye tae let me aff.' 
LUK.14.19	Anither yin saed, 'A hae bocht five yok o kye, an A hae tae gang an try thaim oot. A beg ye tae let me aff.' 
LUK.14.20	An anither saed, 'Luk, A hae jist got merriet! A cannae cum.' " 
LUK.14.21	"Sae," saed Jesus, "tha sarvin man cum an gien an accoont o ït tae hïs maistèr. Then tha maistèr o tha hoose wus wile ang’rie, an toul hïs sarvin man, 'Gang oot quïck ïntae tha raas an tha entries, an brïng ïn tha puir, tha lameters, tha blin an tha halt fowk.' 
LUK.14.22	Latèr on, tha sarvin man cum bak an saed, 'Maistèr, A hae daen as ye bïd me, yit thair’s still ruim fer mair.' 
LUK.14.23+LUK.14.24	An tha maistèr toul hïs sarvin man, 'Gang oot ïntae tha róads an loanins; dïnnae tak Na fer an answer, mak thaim cum, fer A want ma hoose fïllt! An A’ll tell yis thïs', qo he, 'nane o thaim that wur ïnvitit at tha furst wull iver sup wi me!' "
LUK.14.25	Bïg croods wus follaein Jesus, an he turnt tae thaim an saed, 
LUK.14.26	"If onie man cums tae me, an pits hïs faither or hïs mither, hïs wife or hïs weans, hïs brithers or sïstèrs, aye, or even hïs ain sel afore me, he cannae be ma follaer. 
LUK.14.27	Whaiver daesnae tak up hïs ain cross, an cum eftèr me, cannae be a follaer o mine.
LUK.14.28	Jist say yin o yis haes a mine tae big a ture. Wud he no sït doon furst an coont tha coast, tae see ïf he haes eneuch tae feenish ït? 
LUK.14.29	Eftèr he haes püt ïn tha fïttins, ïf he fins he’s no able tae feenish ït - aa tha fowk roon aboot wull mak fun o hïm, wull the’ no? 
LUK.14.30	The’ wull say, 'Thïs man stairtit tae big, an wusnae able tae fïnish tha jab!'
LUK.14.31	Or agane, ïf a kïng wus gaun tae war wi anither kïng, wud he no sït doon furst an jalouse ïf he wud be able, wi ten thoosan sodgers, tae bate hïm that’s cumin agin hïm wi twuntie thoosan? 
LUK.14.32	If he fins he’s no able, then while hïs enemie ïs a lang róad aff, he’ll senn a go-between tae hïm, an ax fer terms o peace. 
LUK.14.33	Jist ïn tha same wye, whaiver o yis wull no gie up aa ye hae, cannae be ma follaer.
LUK.14.34	Saut ïs guid; but ïf ït loasses ïts taste, hoo dae ye mak ït saltie agane? 
LUK.14.35	It ïs nether fït fer tha lan ner tha midden; fowk jist clod ït oot. Let hïm that haes ears ïn hïs heid tak tent!"
LUK.15.1	Noo tha tex men an tha wrangdaers gethert roon tae gie hïm thair ear. 
LUK.15.2	An tha Pharisees an tha maistèrs o tha Laa kep grummlin an the’ saed, "Thïs man ïs weel ïn wi wrangdaers an e’en gaes ïn fer a bite tae ait wi thaim."
LUK.15.3	Sae Jesus toul thaim thïs parable an saed, 
LUK.15.4	"Say a man amang yis haed a hunnèr sheep; ïf he loast yin o thaim, wud he no lea tha ninetie-nine oot on tha muirs, an gang eftèr tha yin that wus loast tae he fins ït? 
LUK.15.5	An whan he haes fun ït, he’s gye gled an he pits ït on hïs shoodèr, an he heids awa hame wi ït. 
LUK.15.6	An whan he gets hame, he caas thegither hïs freens an nighbers an he says tae thaim, 'Cum on an see. Ir yis no hairt gled wi me A hae fun ma loast sheep?' 
LUK.15.7	A tell yis, jist ïn tha same wye, thair wull be mair joy ïn heiven ower yin wrangdaer that repents o hïs wrangdaein, mair ner ower ninetie-nine that thïnks the’ dïnnae need tae repent."
LUK.15.8	"Or agane, ïf a wumman haed ten siller coins an she loast yin o thaim, wud she no tak a bricht licht, redd up tha hoose, an luk ïn iverie neuk an crannie tae she fins ït? 
LUK.15.9	An whaniver she’s fun ït, she caas thegither hir freens an nighbers an she says, 'Cum on an see. Ir yis no hairt gled wi me A hae fun ma loast coin?' 
LUK.15.10	A tell yis, jist ïn tha same wye, thair’s joy amang tha angels o God ower yin wrangdaer that turns frae hïs wrangdaein."
LUK.15.11	Jesus went on tae say, "Thair wus thïs man wi twa sinns. 
LUK.15.12	Tha young’r yin saed tae hïs faither, 'Can A hae noo whut ye wur fer leain me ïn yer wull?' Sae tha faither divïd whut he haed atween tha twa o thaim. 
LUK.15.13	A wheen o days latèr, tha young’r yin gethert up aa hïs belangins an he went aff tae a faur aff kintrie. He spent aa roon hïm ïn wile leevin. 
LUK.15.14	Aboot tha time hïs money run oot, thair wus a wile baad famine ower tha hale lan, an he wus starvin wi hung’r. 
LUK.15.15	Sae he hired hissel oot tae a local fairmer that sent hïm oot tae hïs fiels tae feed pïgs. 
LUK.15.16	Tha young fella wus that hung’rie got, he wus near aitin tha husks he wus feedin tae tha pïgs. An naebodie gien hïm ocht ava. 
LUK.15.17	Whan he cum tae hïs senses he thocht tae hissel, 'Ma faither’s sarvints bak hame haes eneuch tae ait an tae spare, an here A am, deein wi hung’r! 
LUK.15.18	A’ll git up an gae hame tae ma faither an A’ll say: A hae sïnned agin heiven an agin yersel, 
LUK.15.19	an A’m nae lang’r fït tae be caad yer sinn. Wud ye no tak me on as yin o yer hired men?' 
LUK.15.20	Sae he ris up an he went bak hame tae hïs faither.
LUK.15.20	But whan he wus yit a lang róads aff, hïs faither saa hïm cumin, an hïs hairt went oot tae hïm, an he run an throwed hïs airms roon hïm an he kïsst hïm. 
LUK.15.21	Tha sinn saed tae hïm, 'A hae sïnned agin heiven an agin yersel, an A’m nae mair fït tae be caad yer sinn.' 
LUK.15.22	But tha faither saed tae hïs sarvints, 'Rin, brïng oot tha guid robe an pit ït on hïm, pit a rïng on hïs fïng’r an shune on hïs feet. 
LUK.15.23	An brïng forrit tha calf we wur fattenin up, an kïll ït, fer we’r gaun tae hae a bïg pairtie. 
LUK.15.24	Fer thïs sinn o mine wus deid, an noo he’s bak tae life agane; he wus loast, but noo he’s fun.' Sae tha pairtie begun.
LUK.15.25	Noo while aa thïs wus gaun on, tha ouler sinn wus oot warkin ïn tha fiels, an whan he cum near tha hoose he heerd aa tha music an dauncin. 
LUK.15.26	Sae he caad yin o tha sarvints an he axt hïm whut wus gaun on. 
LUK.15.27	Tha sarvint toul hïm, 'Yer brither haes cum hame, an yer faither haes kïllt tha wee calf we wur fattenin, fer he’s gled tae hae hïs sinn hame safe an soon.' 
LUK.15.28	Tha ouler brither wus ang’rie an he wudnae gae ïntae tha hoose; sae hïs faither cum oot an tried tae taak hïm roon. 
LUK.15.29	But he saed tae hïs faither, 'Luk, A hae wrocht haird fer ye aa these yeirs, an no yinst hae A no daen yer bïddin. Aa thïs time ye niver even gien me a wee góat tae hae a swaree wi ma freens! 
LUK.15.30	Yit whan thïs waster o a sinn o yers cums hame, eftèr skailin yer money aa roon hïm on baad weemen an tha laik, ye gae an kïll tha best calf aboot tha place fer hïm!' 
LUK.15.31	An tha faither saed, 'Ma sinn, ye ir ay wi me, an aa that A hae ïs yours. 
LUK.15.32	It’s onlie but richt we shud be joyfu an gled, fer thïs brither o yers wus deid, an noo he’s bak tae life. He wus loast, but noo he’s fun.' "
LUK.16.1	An Jesus went on tae say tae hïs follaers: "Yinst thair wus a weel-aff man that haed a bodie lukkin eftèr hïs affairs, an summodie toul hïm that thïs owerseer wus squannèrin iveriethin. 
LUK.16.2	Sae tha weel-aff man confrontit hïm aboot thïs an he saed, 'Whut’s thïs A hear aboot ye? Gie an accoont o whut ye hae daen, fer A’ll no hae ye aboot tha place onie mair.' 
LUK.16.3	Then tha owerseer saed tae hissel: 'Whut’ll A dae whan A hae nae steadie wark? A’m no fït tae dïg an A wud be affrontit tae beg. 
LUK.16.4	A know whut A’ll dae, sae that fowk dïnnae gie me tha coul shoodèr whaniver A loass ma jab!' 
LUK.16.5	Yin bi yin he caad ïn tha fowk that wur ïn debt tae hïs boss, an he axt tha furst yin: 'Hoo much dae ye owe tha maistèr?' 
LUK.16.6	'A hunnèr barrels o oyle,' saed he. Sae tha foreman toul hïm: 'Tak yer bïll, sït doon thair quïck an pit doon fïftie!' 
LUK.16.7	An tae anither he saed, 'An whut dae ye owe?' 'A hunnèr baags o wheat,' saed he. Sae tha owerseer saed tae hïm: 'Luk here, tak yer bïll an pit doon echtie baags!' 
LUK.16.8	Tha maistèr o tha crookit owerseer haed tae gie credit tae hïm fer tha wye he haed o gettin ïn wi fowk. Fer tha fowk o thïs warl ir whiles mair lang-heidit ïn thair dailins than tha yins that hae saen tha licht. 
LUK.16.9	An A’m tellin ye, yis shud uise yer warlie siller tae mak freens ïn tha warl; an sae, whan money’s nae mair use tae ye, yis wull be gien a walcum ïntae yer iverlastin hame.
LUK.16.10	If yis ir faithfu ïn wee thïngs then yis wull be faithfu ïn bïgger yins. In tha same wye, hïm that’s no strecht ïn wee thïngs wull no be strecht ïn bïg thïngs. 
LUK.16.11	If yis cannae be trustit wi warlie walth, wha wull trust yis wi tha true riches o heiven? 
LUK.16.12	If ye cannae be trustit wi ither fowk’s money, wha wull gie ye money o yer ain tae luk eftèr? 
LUK.16.13	A slave cannae sarve twa maistèrs; fer ether he’ll hait tha yin an love tha ither, or he’ll stïck bye tha yin an thïnk naethin o tha ither. Ye cannae sarve baith God an Gowld."
LUK.16.14	An tha Pharisees that likt thair money heerd aa thïs, an the’ stairtit tae gaeg hïm. 
LUK.16.15	But he saed tae thaim: "Yous ir tha yins that try tae prove yersels richt ïn tha sicht o fowk, but God knows whut’s ïn yer hairts, fer tha thïngs that’s tarrible weel thocht o bi men wud be a scunnèr tae God.
LUK.16.16	Afore Jhone, fowk leeved bi tha Laa o Moses an tha proaphits; but noo tha Kïngdom o God ïs praicht, an iveriebodie’s püshin thair wye ïn. 
LUK.16.17	But that daesnae main that tha Laa daesnae stan, fer ït daes, ïn iverie wee point. It’s as strang an steadie as heiven an irth thegither.
LUK.16.18	Whaiver pits awa hïs wife an gets merriet agane ïs commïttin adultèrie; an whaiver merries hir that’s divorced commïts adultèrie as weel."
LUK.16.19	An Jesus went on tae say: "Yin time thair wus thïs weel-aff man that dresst up ïn fancie claes, an leeved iverie day ïn tha lap o luxurie. 
LUK.16.20	An then thair wus thïs puir beggar, covert wi sairs, caad Lazarus, that lay at hïs gate. 
LUK.16.21	Lazarus wus hopin that tha rich man wud gie hïm tha leains frae hïs table. Whiles, tha doags wud cum an lïck hïs sairs. 
LUK.16.22	In tha enn tha beggar deed an tha angels cairriet hïm awa tae be wi Abraham. Tha rich man deed forbye an wus buriet. 
LUK.16.23	An whan he wus sufferin sair ïn hell he cud see Abraham an Lazarus thegither a lang wyes aff. 
LUK.16.24	An he cryed oot tae thaim an saed, 'Faither Abraham, tak peetie on me an senn Lazarus tae dook tha enn o hïs fïng’r ïn tha wattèr tae cool ma tung doon, fer A’m tormentit wi tha bleeze o thïs fire!' 
LUK.16.25	But Abraham saed, 'Ma sinn, dae ye mine tha time whan ye wur leevin on irth? You haed iveriethin an Lazarus haed naethin, an noo he’s at peace an ye ir tormentit. 
LUK.16.26	An apairt frae aa that, thair’s a bïg deep sheuch atween iz baith, sae that we can hae nae dailins wi yin anither.' 
LUK.16.27+LUK.16.28	Then tha rich man saed, 'Faither Abraham, wud ye no senn Lazarus tae ma faither’s hoose tae warn ma five brithers, sae that the’ dïnnae enn up here ïn torment laik masel?' 
LUK.16.29	But Abraham saed bak tae hïm, 'The’ hae bin aareadie warnt bi Moses an tha proaphits - let thaim tak heed tae that warnin!' 
LUK.16.30	An tha rich man saed, 'Na, faither Abraham, but ïf summodie frae tha deid appeart tae thaim, the’ wud turn awa frae thair sïns an bak tae God.' 
LUK.16.31	But Abraham saed, 'If the’ dïnnae heed whut Moses an tha proaphits toul thaim, then ït’ll no mak onie dïffernce ïf summodie cum bak tae thaim frae tha deid.' "
LUK.17.1	Yin day Jesus saed tae hïs follaers, "Thair’ll ay be temptation tae dae wrang, but dear halp tha yin that daes tha tempin! 
LUK.17.2	It wud be faur bettèr fer hïm ïf a mïllstane wus hung roon hïs neck an he wus drapt ïntae tha sea, rether ner hïm leadin yin o these puir wee craiters asthray. 
LUK.17.3	Lïsten here, ïf summodie daes ocht agin ye, tell hïm he shudnae hae daen ït, an ïf he says he’s sorrie, then forgie hïm. 
LUK.17.4	An ïf he keeps on daein ye wrang seiven times a day an ïs sorrie iverie time, then ye maun still forgie hïm."
LUK.17.5	An tha possels saed tae tha Loard, "Show iz hoo we can hae mair faith." 
LUK.17.6	An tha Loard saed, "If yis haed faith as smaa as a mustèrt seed even, yis cud say tae thïs mulberry tree: 'Cum oot bi tha ruit an plant yersel ïn tha sea', an richt awa ït’d dae whut ït’s toul.
LUK.17.7+LUK.17.8	Whaniver yer sarvin man cums ïn frae tha pluein an mindin tha beese, ye wudnae say tae hïm, 'Sït yersel doon quïck an hae a bite tae ait.' Rether ye wud tell hïm tae clain hissel up an sarve you furst, an then tak hïs ain eftèr. 
LUK.17.9	A doot ye wudnae say, 'Thenks', tae yer ain man fer daein whut he’s pyed tae dae! 
LUK.17.10	In tha same wye, whan ye dae ma bïddin, ye shud say: 'We’r naethin oot o tha ordinarie! Fer we hae daen nae mair ner we haed tae.' "
LUK.17.11	An sae Jesus went on tae Jerusalem, follaein tha mairch atween Samaria an Galilee. 
LUK.17.12+LUK.17.13	As he went ïntae yin o tha vïllages, he saa ten men that wur lepers stannin a wyes aff, an the’ caad oot tae hïm: "Jesus, Maistèr, tak peetie on iz!" 
LUK.17.14	An whaniver he saa thaim, he saed, "Awa tae tha preeshts an let thaim luk at ye." An lo an behol, as the’ went thair wye, the’ wur healt! 
LUK.17.15+LUK.17.16	An yin o thaim, whan he saen he wus cured, turnt bak an cryed oot at tha tap o hïs voice, "Praise God!" Then he faad doon at Jesus’ feet an gien thenks. An tha man wus a Samaritan, sae he wus. 
LUK.17.17+LUK.17.18	"Dïd A no cure ten men?" axt Jesus. "Whar’s tha ither nine? Hae nane o thaim cum bak tae gie thenks tae God apairt frae thïs foreigner?" 
LUK.17.19	Jesus saed tae tha man, "Rise up an gang yer wye, yer faith haes made ye weel."
LUK.17.20+LUK.17.21	Yin time whaniver tha Pharisees axt Jesus whan God’s Kïngdom wud cum, he toul thaim, "Yis cannae say, 'Here ït’s!' or 'Thair ït’s!' Tha Kïngdom o God ïs aareadie here amang yis
LUK.17.22	An he saed tae hïs follaers, "Tha day wull cum whan yis’ll want tae see tha Sinn o Man. Yis’ll luk fer me an A’ll no be here. 
LUK.17.23	Fowk micht say, 'He’s here or he’s thair', but tak nae notysh, an dïnnae rin eftèr thaim. 
LUK.17.24	Fer jist as tha lichtnin fleshes ower tha lïft, that’s whut laik ït’ll be, tha day tha Sinn o Man cums bak. 
LUK.17.25	But afore that, He’ll hae tae suffer sair, an tha fowk roon hïm noo wull turn agin hïm. 
LUK.17.26	Whaniver tha Sinn o Man cums bak, ït'll be jist laik ït wus ïn Noah's day. 
LUK.17.27	Fer fowk wus aitin an drïnkin an gettin merriet, richt up tae tha verie day Noah went ïntae tha airk, then tha wattèr floodit an aa wur droont. 
LUK.17.28	It wull be tha same as ït wus ïn tha time o Lot; the’ et an drank an cairriet on wi thair bïzness o buyin, sellin, fairmin an biggin. 
LUK.17.29	But tha verie day that Lot went oot o Sodom, fire an brimstane cum doon frae heiven an the’ wur aa kïllt. 
LUK.17.30	Tha same wull happen tha day yis see tha Sinn o Man cum bak. 
LUK.17.31	On that day, naebodie shud lea hïs ruiftap
LUK.17.32	Mine whut happent tae Lot’s guidwife! 
LUK.17.33	Whaiver houls on tae hïs life wull loass ït, an whaiver gies up hïs life wull ay hae ït. 
LUK.17.34	A’m tellin yis, ïn that nicht, twa fowk wull be ïn tha yin bed, yin wull be tuk an tha ither left behin; 
LUK.17.35	Twa weemen wull be grindin mail thegither, yin wull be tuk an tha ither left behin; [
LUK.17.36	Twa men wull be ïn tha fiel, tha yin wull be tuk an tha ither left behin."] 
LUK.17.37	An hïs follaers axt hïm, "Whar wull thïs tak place?" An Jesus toul thaim, "Whar ye see a crood o vultèrs, ye know thair’s a deid bodie aboot. Aye, sae whaniver ye see tha signs A’m taakin aboot, then ye’ll know weel eneuch!"
LUK.18.1	Jesus toul hïs follaers thïs parable, that meent that the’ shud ay pray an no gie up. 
LUK.18.2	An ït went laik thïs. "Thair wus thïs judge ïn a bïg toon, that haed nae fear o ether God ner man, an haed nae thocht fer oniebodie. 
LUK.18.3	In that same toon thair wus thïs weeda wumman, that kep on cumin tae tha judge, sayin, 'Wud ye mak shair A get a fair dail ïn tha coort frae tha yin wha’s agin me?' 
LUK.18.4+LUK.18.5	At tha stairt tha judge niver bothert: fer a lang time he dïd naethin. But then he saed tae hissel: 'Tha mair A dïnnae fear God or care aboot fowk, still wi aa, A wull halp oot thïs weeda wumman, fer she’s giein me that much bother. A’m scunnèrt wi hir ay rinnin tae me!' " 
LUK.18.6	Tha Loard went on: "Yis unnèrstan whut tha baad judge ïs sayin. 
LUK.18.7	Dae yis no thïnk God wull tak tha pairt o hïs ain fowk that cry oot tae hïm day an nicht? He’ll no keep pittin thaim aff, sae he’ll no. 
LUK.18.8	A’m tellin yis, He’ll no be lang ïn seein justice daen. But whaniver tha Sinn o Man cums bak, A wunnèr wull he fin oniebodie wi faith on tha irth?"
LUK.18.9	An he toul anither parable tae tha yins that wus fu o thairsels, an thocht the’ wur aa richt, an lukt doon on ithers. 
LUK.18.10	"Thair wus twa men went up tae tha Hoose o God fer tae pray. Yin wus a Pharisee an tha ither wus a tex man. 
LUK.18.11+LUK.18.12	Tha Pharisee ris tae hïs feet, an prayed tae hissel: 'O God, A thank ye that A’m no laik ither fowk, ner fer that mettèr laik thon tex boy ower thonner! A dïnnae chait fowk, A dae naethin wrang, an A keep tae me ain wife. A fast twice ïn tha week, an A gie a tenth o aa A hae.' 
LUK.18.13	But tha tex man stud awa bak, an wudnae as much as lïft hïs een tae heiven, but he bate hïs breesht ïn sorra, an saed, 'O God, hae mercie on me, fer A’m naethin but a sïnner!' 
LUK.18.14	A tell ye, thïs tex man, an no tha Pharisee, went doon tae hïs hoose ïn guid stannin wi God. Fer tha yin that thïnks a lock o hissel wull be brocht doon, but tha yin that’s hummel wull be lïftit up."
LUK.18.15	An as weel, the’ brocht wee weans tae Jesus, sae that he cud pit hïs hans on thaim tae bliss thaim. But whaniver tha follaers saen thïs, the’ chackt tha fowk. 
LUK.18.16	But Jesus toul thaim tae cum on aheid, an saed, "Alloo tha weans tae cum tae me, dïnnae stap thaim, fer tha Kïngdom o God belangs tae tha laik o these. 
LUK.18.17	A’m tellin ye, whaiver daesnae tak tha Kïngdom o God ïntae hïs hairt laik a wean daes, wull no get ïn ava."
LUK.18.18	Yinst an impoartin bodie axt hïm, "Guid Maistèr, whut maun A dae tae be shair A get tae heiven an leeve fer iver?" 
LUK.18.19	An Jesus saed bak tae hïm, "Why ir ye caain me guid? Thair’s naebodie guid, apairt frae God. 
LUK.18.20	Ye weel ken tha commauns: 'Dïnnae commït adultèrie'; 'dïnnae murdèr'; 'dïnnae tak whut’s no yer ain'; 'dïnnae tell lees aboot ither fowk'; an 'gie respeck tae yer faither an yer mither.' " 
LUK.18.21	An tha bodie saed bak tae hïm, "A hae daen aa these thïngs since A wus onie age." 
LUK.18.22	Whan Jesus heerd thïs, he saed tae tha man, "Thair’s jist yin thïng ye still hae tae dae. Sell aa ye hae an gie tae thaim that haesnae much, an ye’ll hae walth ïn heiven. An then cum bak an follae me!" 
LUK.18.23	Noo whaniver tha man heerd thïs he wus doon ïn tha mooth, fer he haed a wile lock o money. 
LUK.18.24	An whaniver Jesus saa tha wye tha man tuk ït, he saed, "Hoo verie haird ït ïs fer thaim that haes money tae git ïntae tha Kïngdom o God! 
LUK.18.25	Fer ït wud be aisier fer a kemel tae gae throu tha ee o a needle, ner fer a monied man tae git ïntae tha Kïngdom o God." 
LUK.18.26	An tha yins that heerd ït axt, "Wha ïn aa tha warl can be saved then?" 
LUK.18.27	An Jesus saed, "Thaim thïngs men cannae dae, God’s mair ner fït tae dae!" 
LUK.18.28	Wi that, Petèr saed, "Mine, we hae left iveriethin behin an follaed ye!" 
LUK.18.29+LUK.18.30	An Jesus saed tae thaim, "A’m tellin yis, oniebodie that haes left hïs hoose, hïs faither an mither, brithers, wife or weans fer tha sake o tha Kïngdom o God wull dae weel an hae plentie ïn thïs warl; an ïn tha warl tae cum he wull hae iverlastin life."
LUK.18.31	Then he tuk tha Twal tae tha side an he saed tae thaim: "See here, we’r gaun up tae Jerusalem, an aa that’s bin writ doon bi tha proaphits aboot tha Sinn o Man wull tak place thair. 
LUK.18.32	Fer he’ll be hannit ower tae tha Gentiles fer thaim tae mak fun o hïm, trait hïm ïll an spït on hïm. 
LUK.18.33	An the’ wull gie hïm a whuppin an kïll hïm, but on tha thurd day he wull rise tae life agane." 
LUK.18.34	But the’ dïdnae unnèrstan onie o tha thïngs he saed, fer tha mainin wus hïd frae thaim, an the’ jist cudnae tak ït ïn.
LUK.18.35	Noo whan Jesus wus cumin up tae Jericho, on tha ootskirts, a blin man wus sïttin beggin on tha bunker o tha róad. 
LUK.18.36	Whan he heerd tha thrang gaun bye, he axt whut ït wus aa aboot, 
LUK.18.37	an the’ toul hïm, "Jesus o Nazareth ïs cumin." 
LUK.18.38	Tha blin man cryed oot, "Jesus, Sinn o Davit, tak peetie on me!" 
LUK.18.39	An tha yins that went afore Jesus scoult tha beggar an toul hïm tae be quait, but he guldèrt aa tha mair, "Sinn o Davit, tak peetie on me!" 
LUK.18.40	An Jesus stapt an saed, "Brïng tha blin man tae me!" An whan the’ dïd, Jesus axt hïm: 
LUK.18.41	"Whut dae ye want me tae dae fer ye?" An he saed, "Loard, A want tae be able tae see agane." 
LUK.18.42	An Jesus saed bak tae hïm, "Hae yer sicht! Yer faith haes made ye hale." 
LUK.18.43	Richt awa he cud see agane, an he follaed Jesus, giein glorie tae God. An whan aa tha ither fowk saa thïs, the’ gien praise tae God as weel.
LUK.19.1	An Jesus cum tae tha toon o Jericho, an wus trevelin throu ït. 
LUK.19.2	Noo, thair wus thïs man caad Zacchaeus, that wus a heid tex man, an he wus quare an weel-aff. 
LUK.19.3	An he wus wantin tae see fer hissel whut Jesus wus laik, but he wus a wee man, an he cudnae get near Jesus fer tha crood. 
LUK.19.4	Sae he run awa on aheid, an shïnned up a sycomore fïg tree alang tha wye, tae hae a guid luk at Jesus whan he wus gaun bye. 
LUK.19.5	An whan Jesus cum tae tha tree, he lukt up an saed til hïm: "Zacchaeus, git doon or that richt noo! Fer A’m gaun tae yer hoose tha day! 
LUK.19.6	Sae Zacchaeus lep doon oot o tha tree, an tuk hïm hame an gien hïm a wile guid walcum. 
LUK.19.7	Aa tha fowk saen thïs, an stairtit tae pass remarks, sayin, "He’s stappin ower wi a wrangdaer!" 
LUK.19.8	Oniehoo, Zacchaeus stud up an toul Jesus: "A tell ye whut, Loard. A’ll gie tha half o whut A hae tae thaim as haes need o ït. An ïf A hae got oniethin bi chaitin, A’ll pye ït bak fower times ower." 
LUK.19.9	An Jesus saed, "Salvation haes cum tae thïs hoose tha day, fer thïs man ïs a sinn o Abraham as weel! 
LUK.19.10	A masel, tha Sinn o Man, hae cum tae luk fer thaim at’s loast, an tae save thaim."
LUK.19.11	An tha hale crood tuk tent o whut Jesus wus sayin. An as Jerusalem wus nearhan, he stairtit tae tell thaim a parable, fer fowk thocht that tha Kïngdom o God wus gaun tae cum aboot at yinst. 
LUK.19.12	He toul thaim thïs: "A weel boarn man went awa tae a faur aff lan. He wus tae hae hissel crooned kïng, an then he wus tae cum bak agane. 
LUK.19.13	Afore he went but, he caad ten o hïs sarvin men, an gien each o thaim yin gowld coin
LUK.19.14	But he wusnae weel thocht o amang hïs ain fowk, an sae the’ sent oot wurd eftèr he went awa, sayin, 'We dïnnae want thïs man tae rule ower iz.' 
LUK.19.15	But he got tae be kïng aa tha same, an he cum bak hame. Then he oardèrt tha sarvin men tae gie an accoont o hoo the’ haed daen wi tha catter he haed gien thaim. 
LUK.19.16	Tha furst yin toul hïm: 'Loard, yer coin haes made ten mair.' 
LUK.19.17	'Weel daen!' saed tha kïng. 'Ye ir a guid sarvint. Ye hae showed A can trust ye ïn wee thïngs. A’ll gie ye ten cïties tae rin!' 
LUK.19.18	An tha saicont yin cum an saed, 'Loard, yer coin haes made five coins.' 
LUK.19.19	An tha kïng saed, 'A’ll gie ye five cïties tae rin.' 
LUK.19.20	Wi that, anither yin cum up an saed, 'Luk, Loard, here’s yer coin. A hae kep ït lapt up ïn a cloot. 
LUK.19.21	A wus feart o ye, fer ye ir a haird man tae dail wi. Ye tak whut daesnae belang tae ye, an ye hairvest whut ye hinnae plantit.' 
LUK.19.22	Tha kïng cum bak wi: 'Ye uisless guid-for-naethin! Frae yer ain mooth ye hae condemned yersel. Sae ye thocht A wus a haird man, dïd ye, takkin whut dïdnae belang tae me, an hairvestin whut A haednae plantit? 
LUK.19.23	Weel, ye cud hae püt ma siller ïntae tha bank; hoo cum ye dïdnae? Then whaniver A cum bak, ït cudda made me a wee bït o ïntrèst!' 
LUK.19.24	Wi that, tha kïng toul thaim that wur stannin roon aboot: 'Tak hïs coin frae hïm, an gie ït tae hïm that haes tha ten.' 
LUK.19.25	But the’ saed tae hïm: 'Loard, shair he haes ten coin!' 
LUK.19.26	Saed tha kïng: 'A’ll tell ye thïs, iverie yin that haes wull be gien mair; an whaiver haes lïttle ir naethin, even whut he haes wull be taen awa frae hïm! 
LUK.19.27	But as fer thaim as wur agin me an wudnae hae me fer kïng, brïng thaim here tae me, an kïll thaim forenent me!' "
LUK.19.28	Eftèr tellin thaim aa thïs, Jesus went on aheid alang tha róad up tae Jerusalem. 
LUK.19.29	An whan he wus cum near til Bethphage an Bethanie, nixt tha hïll caad tha Moont o Olives, he sent on twa o hïs follaers, 
LUK.19.30	sayin tae thaim: "Awa ïntae thon clachan forenent iz. Whan yis git thair, ye’ll fin a cowlt tyed up, that naebodie haes iver sut on. Lowse ïts raip, an brïng ït til me. 
LUK.19.31	If onie yin axes yis hoo cum yis ir lowsin tha cowlt, jist tell thaim: 'Tha Loard haes need o ït!' " 
LUK.19.32	Noo tha twa that went fun ït jist as the’ haed bin toul. 
LUK.19.33	An as the’ wur lowsin tha cowlt, tha yins ït belanged tae axt thaim: "Whut ir ye daein, lowsin that cowlt?" 
LUK.19.34	Saed tha twa: "Tha Loard haes want o ït!"
LUK.19.35	An the’ brocht ït tae Jesus. An pittin thair claes on tha cowlt’s bak, the’ tuk houl o ït tae Jesus got on. 
LUK.19.36	Wi that, as Jesus made hïs wye alang, tha fowk spread thair claes doon afore hïm on tha pad. 
LUK.19.37	An whaniver he wus cumin nearhan tha pad doon frae tha Moont o Olives, hïs follaers stairtit shoutin oot wi joy tha hale lock o thaim, praisin God fer aa tha miracles the’ haed saen, an cryin oot: 
LUK.19.38	"Blisst ïs tha Kïng that cums ïn tha name o tha Loard. Peace ïn heiven abain, an glorie ïn tha heichest!" 
LUK.19.39	An some o tha Pharisees amang tha thrang saed tae Jesus, "Maistèr, scoul yer follaers an tell thaim tae quït ït!" 
LUK.19.40	But he cum bak wi thïs: "A’m tellin yis, ïf they ir quait, e’en tha stanes thairsels wull cry oot!"
LUK.19.41	Jesus wus cumin near tae Jerusalem noo, an whan he saa tha cïtie, he begun tae greet, an he saed, 
LUK.19.42	"Och, ïf ye onlie haed o knowed whut wud brïng ye peace tha day! But na, ye dïdnae, an noo ït’s hïd frae yer een. 
LUK.19.43	Fer tha time wull cum whan thaim that’s agin ye wull big dykes aa roon ye, an fence ye ïn frae aa sides. 
LUK.19.44	Ye’ll be flettent ïntae tha grun, an aa yer fowk alang wi ye. The’ll no lea yin stane on anither, fer ye dïdnae ken tha day that God cum tae ye."
LUK.19.45	An yinst he got tae Jerusalem, whut Jesus daen wus thïs: he went strecht ïntae tha Hoose o God, an he begun reddin oot tha dailers frae tha coortyaird. 
LUK.19.46	"It ïs writ doon," he saed tae thaim, "that 'ma hoose wull be a hoose o prayer.' But yous hae turnt ït ïntae a den o robbers!"
LUK.19.47	An eftèr that, iverie day, Jesus stairtit lairnin tha fowk ïn tha Hoose o God. An tha heid preeshts, tha maistèrs o tha Laa, an tha heidyins amang tha fowk wus oot tae get rïd o hïm, 
LUK.19.48	but the’ cud dae naethin aboot ït, fer he wusnae iver on hïs lane; an aa tha fowk hung on hïs iverie wurd.
LUK.20.1	On yin o thaim days, as Jesus wus lairnin tha fowk that wur ïn tha Hoose o God, an praichin tha Guid News, tha heid preeshts, tha maistèrs o tha Laa, an tha eldèrs amang tha fowk cum up tae hïm 
LUK.20.2	an saed, "Tell iz thïs, bi whut thortie ir ye daein these thïngs, an wha gien ye ït?" 
LUK.20.3	An he cum bak wi, "A hae a question tae ax you as weel. Jist tell me thïs: 
LUK.20.4	Jhone’s baptisin, wus ït frae heiven, or wus ït jist a notion o man?" 
LUK.20.5	An the’ taakt aboot ït tae yin anither, an saed, "If we gie tha answer, 'Frae heiven', he wull say, 'Hoo cum yis dïdnae believe hïm then?' 
LUK.20.6	But ïf we say, 'Frae men', aa tha fowk wull clod iz wi stanes, fer the’ hae nae doot that Jhone wus a proaphit!" 
LUK.20.7	Sae the’ toul hïm that the’ cudnae tell whar Jhone’s baptisin haed cum frae. 
LUK.20.8	An Jesus saed tae thaim: "Then A’ll no be tellin yis ether bi whut thortie A dae these thïngs!"
LUK.20.9	He turnt tae tha fowk an toul thaim thïs parable:
LUK.20.9	"Thair wus thïs man plantit a vineyaird an he set ït tae a wheen o tenant-fairmers tae rin, afore gaun awa fer a lang time tae anither kintrie. 
LUK.20.10	An whaniver hairvest time cum roon, he sent a sarvin man tae tha fairmers, tae get a taste o tha fruit frae thaim, but the’ bate up tha sarvin man an chaist hïm awa empie-hannit. 
LUK.20.11	Sae he sent anither sarvin man, but the’ creesht hïm as weel, wur wile baad til hïm, an sent hïm awa wi naethin. 
LUK.20.12	Agane he sent anither yin oot, an the’ hurt hïm an flung hïm oot tae. 
LUK.20.13	Then tha laird o tha vineyaird saed, 'Whut wull A dae? A know, A’ll senn ma ain sinn that A love. The' ir shair tae hae regaird fer hïm!' 
LUK.20.14	But whaniver tha tenant-fairmers saen tha sinn, the’ taakt ït ower an saed, 'Thïs ïs tha boy that wull git aa thïs here whan hïs da dees. If we kïll hïm, aa thïs cud be oors!' 
LUK.20.15	Sae the’ püt hïm oot o tha vineyaird, an kïllt hïm."
LUK.20.15	An Jesus axt: "Whut dae yis thïnk tha laird wull dae on thaim noo? 
LUK.20.16	A’ll tell yis. He wull cum an desthroy thaim fairmers an set tha vineyaird tae ithers."
LUK.20.16	Whan tha fowk lïstenin tae Jesus heerd thïs, the’ saed, "Thïs shud niver cum aboot!" 
LUK.20.17	But Jesus lukt at thaim strecht ïn tha ee an axt: "Whut then ïs tha mainin o thïs Scrïpture:
LUK.20.17	'Tha verie stane tha masons turnt doon
LUK.20.17	Is noo tha corner stane'?
LUK.20.18	Aa tha yins that faa ower thon stane wull be smesht tae bïts; an whaiver ït faas on wull be grun tae poodèr."
LUK.20.19	Tha maistèrs o tha Laa an tha heid preeshts lukt fer a wye tae tak houl o hïm thair an then, fer the’ kent he haed spauk agin thaim ïn thïs parable. But the’ wur feart o whut tha fowk wud dae. 
LUK.20.20	Keepin a quare clase ee on hïm, the’ sent yins that lut on the’ wur honest, fer tae spie on hïm. The’ wur hopin tae ketch hïm oot ïn sumthin he saed, fer the’ wantit tae be able tae han hïm ower tae tha pooer o tha Roman Guviner. 
LUK.20.21+LUK.20.22	These yins that wur spiein on Jesus axt hïm, sayin: "Maistèr, ye taak an taich whut ïs richt. Ye dïnnae mak o yin mair ner tha ither, but ye taich God’s wye an tha truith. Tell iz, ïs ït richt fer iz tae pye tex tae Caesar or no?" 
LUK.20.23+LUK.20.24	But Jesus saa throu thaim an he saed, "[Dïnnae try me oot.] Let me see a denarius
LUK.20.25	"It’s Caesar’s," the’ saed. "Then gie Caesar whut belangs tae Caesar," saed he, "an gie God whut belangs tae God." 
LUK.20.26	That settelt thaim. The’ wurnae able tae ketch hïm oot afore tha fowk fer whut he haed saed. An the’ haed tae be quait, fer hïs answer flebbergestit thaim.
LUK.20.27	An sartin Sadducees - thaim that say thair ïsnae onie risin frae tha deid - cum tae pit a question tae Jesus: 
LUK.20.28	"Maistèr," the’ saed, "Moses writ doon fer iz, that ïf a man’s brither dees an leas a guidwife wi nae weans, then he maun merrie tha weeda an hae childèr fer hïs deid brither. 
LUK.20.29	Noo, whut ïf thair wus seiven brithers. Tha oulest gets merriet, an he dees wi’oot haein onie weans. 
LUK.20.30	Sae tha saicont brither, he merries tha weeda, an he dees as weel. Still nae weans. 
LUK.20.31	An tha thurd merries hir, an ïn tha same wye aa seiven brithers merries hir an dees, leain nae femlie ava. 
LUK.20.32	An ïn tha enn tha wumman, she deed as weel. 
LUK.20.33	Noo at tha risin frae tha deid, whase guidwife wull she be, fer she wus merriet on tha hale seiven o thaim?"
LUK.20.34	Jesus cum bak wi thïs: "Men an weemen o thïs warl get merriet. 
LUK.20.35	But thaim that ir coontit fït tae be pairt o tha risin frae tha deid an tha nixt warl, thair wull be nae mair merryin fer thaim. 
LUK.20.36	The’ll be laik tha angels an the’ cannae dee; the’ ir childèr o God an childèr o tha risin frae tha deid. 
LUK.20.37	But even Moses - whaniver he writ aboot tha burnin büsh - showed that tha deid rises agane, fer he caas tha Loard 'tha God o Abraham, an tha God o Isaac, an tha God o Jacob', lang eftèr the’ wur aa deid! 
LUK.20.38	He’s no tha God o tha deid, he’s tha God o tha leevin, fer iveriebodie’s leevin ïn God’s een." 
LUK.20.39	An some o tha maistèrs o tha Laa saed, "Weel spauk, Maistèr!" 
LUK.20.40	But naebodie ava wud dar ax hïm onie mair questions.
LUK.20.41	Then Jesus axt thaim, "Hoo can the’ mak oot that tha Messiah
LUK.20.42	Fer Davit hissel says ïn tha buik o Psalms: 'Tha Loard saed tae ma Loard: Sït doon at ma richt han, 
LUK.20.43	tae A mak o yer enemies a stool fer unnèr yer fit.' 
LUK.20.44	Sae Davit caas tha Messiah ' ma Loard'. Hoo can he be hïs sinn then?"
LUK.20.45	Whaniver aa tha fowk wus lïstenin, Jesus saed tae hïs follaers: 
LUK.20.46	"Dïnnae tak heed o tha maistèrs o tha Laa, fer the’ ir fand o paradin aboot ïn fancie robes, an the’ love fowk tae touch thair keps tae thaim ïn tha mairket places. The’ laik tae hae tha best saits ïn tha Meetin Hooses, an tae be at tha tap table at faists. 
LUK.20.47	The’ halp thairsels bi daein weeda weemen oot o aa the’ hae. An the’ mak lang screeds o prayers jist fer show. But yis can be shair ït wull be waur wi thaim at tha Day o Reckonin."
LUK.21.1	Jesus lukt up an saa tha weel-aff fowk pittin thair offerins ïntae tha kïst ïn tha Hoose o God. 
LUK.21.2	Then he saen thïs puir weeda wumman drappin ïn twa pennies. 
LUK.21.3	"A’m tellin yis tha truith," qo he, "Thïs puir weeda haes gien mair ner onie o tha rest o thaim that gien offerins. 
LUK.21.4	Aa these yins hae onlie gien a pïttance oot o thair pruch, but thïs weeda, puir an aa as she ïs, haes gien aa she haed tae leeve on."
LUK.21.5	Some o thaimins that wur wi hïm wur taakin amang thairsels aboot tha wye tha Hoose o God wus aa daen up, wi ïts bricht bonnie stanes, an coastlie ornyments gien ïn bi fowk. 
LUK.21.6	But Jesus saed, "Tha day wull cum whan aa these stanes wull be tummelt doon, an no yin stane wull be left abain tha ither." 
LUK.21.7	An the’ axt hïm, "Maistèr, whan’s aa thïs fer happenin then? An wull we hae onie sign o ït cumin?" 
LUK.21.8	Jesus cum bak wi thïs: "Tak heed an dïnnae let oniebodie lead yis aglee, fer monies a yin wull cum ïn ma name sayin, 'A be tha Christ', or 'Tha time ïs cum.' Dïnnae pye thaim onie heed. 
LUK.21.9	Whan yis hear tell o wars an fechtin, dïnnae be feart, fer sitch thïngs maun cum aboot furst, but tha enn ïs no near jist yit."
LUK.21.10	Then he saed tae thaim, "Nations wull mak war on ither nations, an kïngdoms wull rise up agin ither kïngdoms. 
LUK.21.11	Thair wull be michtie irthquakes, dirths an plagues ïn dïffernt pairts, an fleysum sichts, an pooerfu signs frae heiven. 
LUK.21.12	Hooaniver, afore aa thïs cums aboot, the’ll be takkin houl o yis, persecutin yis an turnin yis ïn at tha Meetin Hooses. The’ll clod yis ïntae jail an dreg yis up afore kïngs an goveners, jist fer bein ma follaers. 
LUK.21.13	Thïs’ll be yer chaunce tae wutness tae yin an aa. 
LUK.21.14	Sae pit yer mine tae ït then, an dïnnae fash yersels aforehan aboot whut kine o answer yis ir gaun tae gie. 
LUK.21.15	Fer A wull pit tha richt wurds ïn yer mooth, an gie yis tha wut tae uise thaim, sae nane o yer enemies wull be able tae stan up tae yis, or say a wurd agin yis. 
LUK.21.16	Yis’ll even be hannit ower bi thaim that ïs closest tae yis, yer mither an faither, yer brithers, yer freens an nighbers. An some o yis wull be kïllt. 
LUK.21.17	An yis’ll be haitit bi aa fowk on accoont o me. 
LUK.21.18	But no e’en yin hair o yer heid wull cum tae onie hairm. 
LUK.21.19	Dïnnae gie up, thole aa that cums at ye, an yis’ll fin rael life.
LUK.21.20	Noo whan yis see tha airmies gethert aa roon Jerusalem, then yis wull ken that tha time fer ït tae be tummelt doon ïs nearhan. 
LUK.21.21	Then thaim at’s ïn Judea maun tak tae tha hïlls, an thaim at’s ïn Jerusalem maun flee oot o ït, an thaim at’s ootside tha cïtie shudnae try tae get ïn. 
LUK.21.22	Fer that’ll be tha day o God’s punishment, an whut wus foretoul bi tha proaphits maun cum aboot. 
LUK.21.23	In thaim days ït’ll be tarrible fer weemen that’s expectin, an fer mithers wi weans at tha breesht. Thair’ll be a wile baad time o sufferin aa ower tha lan, an God’s ang’r wull be agin thïs fowk. 
LUK.21.24	Some o thaim wull be kïllt bi tha sword; ithers’ll be tuk awa an skailt amang aa tha nations o tha warl. An Jerusalem wull be thrampt doon bi haithen feet, tae tha time o tha Gentiles cums tae an enn.
LUK.21.25	Thair’ll be quare signs ïn tha sin an tha muin an tha starns. An doon here on tha irth, tha fowk o aa tha nations wull be hairt scarred an at thair wut’s enn wi tha souch o tha roarin sea an tha waves. 
LUK.21.26	Fowk’ll be that feart, the’ll be takkin dwams acause o whut the’ see cumin on tha warl. Fer tha verie pooers o tha lïft wull be shuk oot o kïlter. 
LUK.21.27	An then aa fowk wull see tha Sinn o Man cumin ïn a clood wi aa hïs pooer an muckle glorie. 
LUK.21.28	Whaniver aa these thïngs stairts tae cum aboot, stan up strecht, lïft up yer heids, fer yis’ll shuin be delïvert oot o hairm’s wye."
LUK.21.29	An he toul thaim thïs parable:
LUK.21.29	"Tak a luk at tha fïg tree, or onie ither tree. 
LUK.21.30	Whan tha leafs cum oot, yis ken wi’oot bein toul, tha simmer’s no faur aff. 
LUK.21.31	Sae, whan yis see these thïngs happenin, yis can be shair tha Kïngdom o God ïs nearhan.
LUK.21.32	A tell yis tha truith, thair’s fowks leevin noo that’ll no dee, afore aa these thïngs haes cum aboot. 
LUK.21.33	Heiven an irth wull pass awa, but ma wurds wull niver pass awa.
LUK.21.34	Tak care ye ir no bluthert, or yer heids turnt wi wile leevin. An dïnnae fash yersels aboot tha worries o thïs life. Dïnnae alloo that day tae faa on yis o a suddent, laik a thrap. 
LUK.21.35	Fer thon day wull cum on iveriebodie leevin ïn tha hale warl. 
LUK.21.36	Sae ay keep an ee oot then, an pray yis micht be strang eneuch tae stan afore tha Sinn o Man, an be spared aa these thïngs that ir gaun tae happen."
LUK.21.37	Iverie day, Jesus went tae tha Hoose o God tae taich tha fowk, but he spent iverie nicht on tha Moont o Olives. 
LUK.21.38	An aa tha fowk cum at tha furst licht tae lïsten tae hïm ïn tha Hoose o God.
LUK.22.1	Noo tha Faist o Bairmless Breid, caad tha Passower, wus nearhan. 
LUK.22.2	An tha heid preeshts an maistèrs o tha Laa wus colloguin thegither hoo tae get rïd o Jesus on tha quait, fer the’ wur feart o whut tha fowk micht dae.
LUK.22.3	Then Satan cum ïntae tha hairt o Judas, tha yin caad Iscariot, that wus yin o tha Twal; 
LUK.22.4	an Judas went tae tha heid preeshts an offyshers o tha Temple gaird an taakt aboot hoo he micht han Jesus ower tae thaim. 
LUK.22.5	The’ wur weel plaised, an struck a dail wi hïm, tae gie hïm siller fer hïs wark. 
LUK.22.6	Sae Judas made a paction, an he lukt fer a guid apenin tae han Jesus ower tae thaim, whaniver thair wus nae crood aboot.
LUK.22.7	Noo tha Day o Bairmless Breid cum alang, whan tha lambs wus kïllt fer tha Passower. 
LUK.22.8	An Jesus bïd Petèr an Jhone tae gang on aheid, fer tae mak readie tha Passower mail fer thaim tae ait thegither. 
LUK.22.9	The’ axt hïm, "Whar wud ye hae iz mak ït readie?" 
LUK.22.10	An he saed tae thaim, "Tha mïnit yis cum ïntae tha cïtie, a man cairryin a crockerie jar o wattèr wull meet yis. Follae hïm tae tha hoose he gangs ïntae, 
LUK.22.11	an say tae tha guidman o tha hoose: 'Tha Maistèr says: Whar ïs tha ruim whar A can ait tha Passower wi ma follaers?' 
LUK.22.12	An he wull show yis a bïg upstair ruim, plenisht an aa. Yis ir tae mak ït readie thair." 
LUK.22.13	The’ went an fun ït jist as he haed saed. An the’ made readie tha boord fer tha Passower mail.
LUK.22.14	An whaniver tha time cum tae stairt, Jesus tuk hïs place at tha boord, an tha twal possels alang wi hïm. 
LUK.22.15	An he saed tae thaim, "A hae bin langin wi aa ma hairt tae ait thïs Passower mail wi yis, afore A suffer. 
LUK.22.16	Fer A’m tellin yis aa noo, A’ll no ait ït agane tae tha Kïngdom o God ïs cum." 
LUK.22.17	Then he tuk tha bicker ïn hïs hans, gien thenks tae God, an saed, "Tak thïs, an shair ït oot amang yis. 
LUK.22.18	Fer A tell yis thïs: frae noo on, A’ll no drïnk o tha fruit o tha vine afore tha Kïngdom o God haes cum." 
LUK.22.19	An he tuk tha breid as weel, an whaniver he haed gien thenks tae God, he brauk ït, an hannit ït tae thaim, an saed, "Thïs ïs ma bodie [gien fer you. Dae thïs ïn mine o me." 
LUK.22.20	In tha same wye, eftèr supper he tuk tha bicker o wine an saed, "Thïs bicker ïs a sign o God’s new coveynant sealed wi ma bluid poored oot fer you.] 
LUK.22.21	But tak heed, tha yin that’s gaun tae gie me up ïs at tha boord alang wi me. 
LUK.22.22	Fer masel, tha Sinn o Man, A maun dee accordin tae God’s plan. But wile sorra tae tha yin that bethrays me!" 
LUK.22.23	Then the’ begun tae taak amang thairsels, axin whutch yin o thaim wud dae sitch an a thïng.
LUK.22.24	An thair wus a thraw on amang thaim, as tae whut yin o thaim shud be tha maist heich. 
LUK.22.25	Jesus toul thaim: "In thïs warl, kïngs laird ït ower thair ain fowk, an thair heidyins gets tha name o daein guid. 
LUK.22.26	But wi yous, ït's no tae be laik that. Amang yous, tha maist heich shud be laik tha maist hummel, an a heidyin shud be laik a sarvint. 
LUK.22.27	Fer whut yin’s mair impoartin amang yis, hïm that’s sïttin at tha boord, or tha yin that sarves hïm? Is ït no tha yin that’s at tha boord? Aye, ye wud thïnk that wud be richt. But no here! Fer A am amang yis as yin that sarves.
LUK.22.28	Yous ir tha yins that hae stud bye me ïn reuch times. 
LUK.22.29+LUK.22.30	An jist as ma Faither haes gien a Kïngdom tae me, sae A masel wull gie you tha richt tae ait an drïnk at tha boord ïn ma Kïngdom. An yis’ll sït doon on thrones an judge tha twal clans o Israel.
LUK.22.31	An wi that, he went on tae say, "Simon, Simon, lïsten tae me! Satan haes axt tae hae yis aa, fer tae rïddle ye as wheat. 
LUK.22.32	But A hae prayed fer ye, Simon, that yer faith wull houl oot. An whan ye hae turnt bak tae me, ye ir tae haud up yer brithers." 
LUK.22.33	An Petèr saed, "Loard, A’m readie tae gang tae jail wi ye, or e’en tae dee wi ye." 
LUK.22.34	"A’m tellin ye, Petèr," saed Jesus, "tha roostèr wull no craa themorra moarnin, afore ye hae saed thrie times ower that ye dïnnae ken me."
LUK.22.35	An he went on tae say tae thaim aa: "Whan A sent yis oot wi nae pooch, nae baag, an nae shune, dïd yis want fer ocht?" An the’ saed, "Naethin ava!" 
LUK.22.36	"But noo," saed Jesus, "If yis hae a pooch or a baag, tak thaim wi yis. An ïf ye hinnae a sword, sell tha cóat aff yer bak, an buy yin. 
LUK.22.37	It’s writ doon ïn tha Scrïptures: 'He wus coontit amang tha laa brekkers.' An A tell yis that whut wus writ doon thair aboot me maun cum aboot. Deed aye, ït wull aa cum aboot." 
LUK.22.38	An the’ saed, "Loard, here’s twa swords." Saed he bak tae thaim, "That’ll dae!"
LUK.22.39	An Jesus cum oot o tha hoose an made hïs róad tae tha Moont o Olives, as he wus ïn tha habit o daein. An hïs follaers went alang wi hïm. 
LUK.22.40	Whan he got tae tha place, he toul thaim: "Pray that whan ye ir tempit, ye dïnnae gie ïn tae ït." 
LUK.22.41	He went awa as faur as ye cud clod a stane, an he got doon on hïs knees an prayed, 
LUK.22.42	sayin, "Faither, ïf ye ir wullin, wud ye tak thïs cup o sufferin awa frae me? Aa tha same, no ma wull, but yours be daen." 
LUK.22.43	[Then an angel frae heiven appeart til hïm, an gien hïm strenth. 
LUK.22.44	An bein ïn a wile agonie, Jesus prayed mair an mair frae tha hairt, tae tha sweit wus faain aff hïm tae tha grun, laik bïg draps o bluid.] 
LUK.22.45	Whan he wus daen prayin, he got ontae hïs feet an went bak tae hïs follaers. He fun thaim sleepin, aa wore oot wi sorra. 
LUK.22.46	An he saed tae thaim: "Whut ir yis sleepin fer? Git up an pray, less ye gie ïn tae temptation!"
LUK.22.47	Tha wurds wus harlie oot o hïs mooth, whan up cum a hale thrang o fowk. An Judas, yin o tha Twal, wus at tha heid o thaim. He waakit up tae Jesus, an he gien hïm a kïss o greetin. 
LUK.22.48	But Jesus saed tae hïm: "Judas, wud ye bethray tha Sinn o Man wi a kïss?" 
LUK.22.49	Whan Jesus’ ither follaers saa whut wus aboot tae happen, the’ saed, "Loard, shud we tak oor swords tae thaim?" 
LUK.22.50	An yin o thaim hut tha sarvint o tha Heich Preesht, an he sneddit hïs richt lug aff. 
LUK.22.51	But Jesus saed, "Houl on! Nae mair o that!" An he püt hïs han on tha ear an healt tha man. 
LUK.22.52	Then Jesus saed tae tha heid preeshts, tha offyshers o tha Temple gaird an tha eldèrs, that haed cum oot tae tak houl o hïm: "Am A some soart o a reiver, that yis hae cum oot wi swords an stavs agin me? 
LUK.22.53	Whan A wus wi yis iverie day ïn tha Hoose o God, yis niver layed a fing'r on me. But thïs ïs tha time fer yous tae ect; tha pooer o dairkness ïs ower yis noo."
LUK.22.54	Then the’ tuk houl o Jesus, an led hïm oot, an brocht hïm tae tha Heich Preesht’s hoose. Petèr wus follaein behin, keepin hïs distance. 
LUK.22.55	An the’ kinnelt a fire ïn tha mïddle o tha coortyaird, an the’ sut doon thegither, an Petèr amang thaim. 
LUK.22.56	An thair wus thïs wee sarvin lass tuk a clase luk at hïm ïn tha lowe o tha fire. "Thïs man wus wi hïm tae," saed she. 
LUK.22.57	But Petèr saed, "Na, na, lass, A dïnnae know hïm." 
LUK.22.58	Eftèr a while anither yin saa hïm an saed, "Ye ir yin o thaim tae." But Petèr saed, "Man, na, A’m naethin o tha soart!" 
LUK.22.59	An aboot an oor eftèr that, anither yin insïstit: "Thïs fella wus shairlie wi hïm, fer wi’oot a doot he’s frae Galilee tae!" 
LUK.22.60	But wi that Petèr saed: "Man, A dïnnae know whut ye ir taakin aboot!" An tha wurds wusnae richt aff hïs tung, whan a roostèr craad. 
LUK.22.61	An tha Loard turnt an lukt at Petèr. An Petèr haed mine o hoo tha Loard haed saed tae hïm: "Afore tha roostèr craas ïn tha moarnin, ye wull deny me thrie times." 
LUK.22.62	An Petèr went oot o tha coortyaird, greetin sair.
LUK.22.63	Noo tha men houlin Jesus wur mockin hïm, an giein hïm a guid whalin. 
LUK.22.64	An the’ püt a blinfoul on hïm, [the’ hut hïm on tha face], an axt: "Weel, proaphit, tell iz wha skelpt ye?" 
LUK.22.65	An the’ caad hïm iverie name unnèr tha sin.
LUK.22.66	Then at tha scraich o day, aa tha eldèrs o tha fowk gethert thegither, baith tha heid preeshts an tha maistèrs o tha Laa. The’ led Jesus awa tae thair Cooncil, an the’ saed tae hïm: 
LUK.22.67	"If ye ir tha Christ, tell iz!" An he saed bak tae thaim: "If A dae tell yis, yis’ll no believe me. 
LUK.22.68	An ïf A ax yis oniethin, yis’ll no gie me an answer oniehoo. 
LUK.22.69	But frae thïs time forrit, tha Sinn o Man wull be saitit at tha richt han o tha Michtie Yin." 
LUK.22.70	An the’ aa saed, "Sae ye ir tha Sinn o God, then?" An Jesus saed bak tae thaim, "Weel, ye saed ït yersels!" 
LUK.22.71	"Whut mair proof dae we need?" the’ axt. "Noo we hae heerd ït fer oorsels frae hïs ain mooth!"
LUK.23.1	Then tha Cooncil, tha hale lock o thaim, tuk Jesus an brocht hïm up tae Pilate. 
LUK.23.2	An the’ stairtit tae brïng chairges agin hïm, an saed, "We fun thïs man leadin tha fowk asthray, tellin thaim no tae pye onie tex tae Caesar, makkin hissel oot tae be Christ tha Messiah, an a kïng!" 
LUK.23.3	Pilate axt Jesus: "Ir you tha Kïng o tha Jews?" An Jesus saed bak tae hïm: "You hae saed ït." 
LUK.23.4	Then Pilate saed tae tha heid preeshts an tha thrang o fowk: "A cannae fin oniethin agin thïs man!" 
LUK.23.5	But the’ kep on at Pilate, sayin, "Thïs man ïs stïrrin up naethin but bother, wi tha thïngs he’s bin lairnin tha fowk tha lenth an breadth o tha lan, frae Galilee richt doon tae here."
LUK.23.6	Whan Pilate heerd thïs, he axt: "Ach, daes he cum frae Galilee then?" 
LUK.23.7	An as shuin as he fun oot that Jesus cum unnèr Herod’s thortie, he sent hïm up tae hïm, fer Herod happent tae be ïn Jerusalem hissel at tha time. 
LUK.23.8	Noo whan Herod saa Jesus, he wus hairt gled, fer he haed heerd aa aboot hïm an haed bin langin tae see hïm. He haed hopt he micht see hïm daein some miracle. 
LUK.23.9	Sae he axt Jesus a hale lock o questions, but Jesus niver saed a wurd bak. 
LUK.23.10	An tha heid preeshts an tha maistèrs o tha Laa wus stannin aboot, hoochin an yellin thair accusations agin Jesus. 
LUK.23.11	Herod alang wi hïs sodgers jeert an made lïttle o hïm, rïggin hïm oot ïn a braw fancie goon. An the’ sent hïm agane tae Pilate. 
LUK.23.12	That verie day Herod an Pilate becum guid freens: afore that thair wus nae love loast atween thaim.
LUK.23.13	Sae Pilate caad thegither tha heid preeshts an ither releejus heidyins, alang wi aa tha ordinarie fowk. 
LUK.23.14	An he saed tae thaim, "Yis hae brocht thïs man afore me sayin that he wus stïrrin up fowk an casin bother. A hae examined hïm afore yis aa, an A hae fun naethin wrang ava, as faur as whut yis say he haes daen. 
LUK.23.15	Na, Herod dïdnae ither, fer he sent hïm bak tae iz. Lïsten tae me, thïs man haes daen naethin tae warrant bein püt tae deith. 
LUK.23.16	Sae A’ll gie hïm a whalin tae lairn hïm a lesson, an let hïm gang!" 
LUK.23.17	[Fer he maun let yin wrangdaer gang at tha Faist.]
LUK.23.18	Then tha hale crood o thaim yellt oot, "Awa wi thïs man! Let Barabbas oot!" 
LUK.23.19	Noo Barabbas haed bin püt ïn jail fer murdèr an riotin ïn Jerusalem. 
LUK.23.20	Pilate wantit tae let Jesus gang free, sae he spauk agane tae thaim aa. 
LUK.23.21	But the’ kep on cryin oot, "Crucyfie hïm! Crucyfie hïm!" 
LUK.23.22	Pilate saed tae thaim a thurd time, "Why, whut wrang haes he daen? A dïnnae fin oniethin tae pit hïm tae deith ower. A’ll gie hïm a whalin an let hïm gang." 
LUK.23.23	But tha hale thrang shoutit aa tha mair that Jesus shud be crucyfied. An tha crood an tha heid preeshts got thair ain wye. 
LUK.23.24	Sae Pilate gien ïn tae whut the’ wantit; 
LUK.23.25	he daen as the’ axt hïm, an he let gang tha man that haed bin püt ïn jail fer riot an murdèr.
LUK.23.25	But Jesus he hannit ower tae thaim; the’ cud dae whut the’ wantit wi hïm.
LUK.23.26	As the’ led Jesus awa, the’ clappt hans on Simon o Cyrene, that wus on hïs wye ïn frae tha kintrie. The’ püt tha cross on hïs shoodèr, an the' gart hïm tae cairrie ït behin Jesus. 
LUK.23.27	A hale crood o fowk wus follaein ahint hïm, an amang thaim a lock o weemen that wur batin thair breeshts an lamentin ower whut wus gaun tae happen tae Jesus. 
LUK.23.28	But Jesus turnt roon tae thaim an saed, "Dochtèrs o Jerusalem, dïnnae greet fer me, greet fer yersels an yer weans! 
LUK.23.29	Fer luk, tha day’s no faur aff, whan the’ wull be sayin, 'Blisst ir tha weemen that’s barren, an tha wames that niver bair weans, an tha breeshts that niver gie mïlk.' 
LUK.23.30	In that day the’ wull stairt sayin tae tha muntins: 'Faa doon on iz!' An tae tha hïlls, 'Cover iz ower!' 
LUK.23.31	Noo ïf the’ wud dae that whaniver tha tree ïs ïn fu leaf an growin weel, whut wull the’ dae whaniver tha trees ir wuthert?"
LUK.23.32	Twa ithers as weel, that wur crïmnals, wur led oot tae be püt tae deith alang wi Jesus. 
LUK.23.33	An whan the’ cum tae tha place caad "Calvarie"
LUK.23.34	[An Jesus saed, "Faither, forgie thaim, fer the’ dïnnae ken whut the’r daein."] An tha sodgers gemmelt fer hïs claes, pairtin thaim amang thairsels. 
LUK.23.35	Aa tha while, tha fowk stud bye, lukkin on. But tha heidyins o tha Jews giekt at hïm, sayin, "He saved ithers. Let hïm save hissel, ïf he’s God’s Messiah, tha chosen yin!" 
LUK.23.36	Tha sodgers jeert hïm tae, cumin up an offerin hïm soor wine. 
LUK.23.37	An the’ saed tae hïm, "If you ir tha Kïng o tha Jews, save yersel!" 
LUK.23.38	An the’ püt up a signboord abain hïm [an ït saed ïn tha Greek, tha Latin an tha Hebrew]: "THIS IS THA KING O THA JEWS"
LUK.23.39	Noo yin o tha crïmnals hingin alangside o hïm yellt abuse at hïm: "Ir ye no tha Messiah?" he axt. "Save yersel, an iz forbye!" 
LUK.23.40	But tha ither yin gien aff tae hïm, an axt hïm: "Dae ye no fear God, seein as ye ir condemned tae dee as weel? 
LUK.23.41	We ir jist gettin whut we desarve fer whut we hae daen. But thïs man haes daen naethin wrang ava!" 
LUK.23.42	An wi that he saed, "[Loard] Jesus, keep mine o me whan ye cum ïntae yer Kïngdom." 
LUK.23.43	Saed Jesus bak tae hïm: "A tell ye tha truith, ye’ll be wi me ïn paradise thïs verie day!"
LUK.23.44	Bi thïs time ït wus nuin, an dairkness cum ower tha hale lan tae thrie ïn tha eftèrnuin. 
LUK.23.45	Tha licht o tha sin wus blekt oot, an tha curtin hingin ïn tha Halie o Halies wus torn ïn twa. 
LUK.23.46	Then Jesus cryed oot wi a lood voice: "Faither, A gie ma spïrit up ïntae your hans!" An wi that, he gien hïs last breath. 
LUK.23.47	Noo whan tha centurion
LUK.23.48	An aa tha fowk that cum tae see whut wus gaun on, whan the’ saa whut wus daen, the’ bate thair breeshts ïn sorra an went awa. 
LUK.23.49	An aa Jesus’ freens alang wi tha weemen that follaed hïm frae Galilee, stud awa bak takkin ït aa ïn.
LUK.23.50+LUK.23.51	Noo thair wus a man caad Joseph, a cooncillor, a guid an dacent man, that haednae gan alang wi thair deceesion tae kïll Jesus. He wus frae Arimathea, a toon o tha Jews, an he wus bidin hïs time, waitin on tha Kïngdom o God tae cum. 
LUK.23.52	Joseph went tae Pilate an axt fer tha bodie o Jesus. 
LUK.23.53	An he tuk ït doon frae tha cross, lapt ït ïn lïnen claith, an laid ït ïn a tomb cut oot o tha roak, whar naebodie haed bin layed afore. 
LUK.23.54	An ït wus late ïn tha day on Friday, tha day fer gettin readie fer tha Sabbath. 
LUK.23.55	Tha weemen that haed cum wi Jesus frae Galilee follaed eftèr, an the’ tuk heed o tha tomb an hoo hïs bodie wus layed oot thair. 
LUK.23.56	The’ went awa an made up spices an ointments, an then the’ stapt thair wark fer tha Sabbath day accordin tae tha commaun o God.
LUK.24.1	On tha furst day o tha week, at tha scraich o day, tha weemen cum tae tha tomb, an brocht tha spices the’ haed makkit readie. [An thair wus ither yins alang wi thaim.] 
LUK.24.2	An the’ fun tha stane rowlt awa frae tha tomb. 
LUK.24.3	The’ went ïn, but tha bodie o tha Loard Jesus wus naewhar tae be saen. 
LUK.24.4	An the’ wur wile fasht aboot ït. Aa o a suddent, thair wur twa men stannin bye ïn bricht claes. 
LUK.24.5	Tha weemen wus hairt feart, an bood doon wi thair faces tae tha grun. An tha men saed, "Fer why ir yis lukkin tha leevin amang tha deid? 
LUK.24.6	[He’s no here, he’s ris!] Dae yis no mine hoo he taakt tae yis bak ïn Galilee, 
LUK.24.7	sayin, 'Tha Sinn o Man maun be gien ïntae tha hans o sïnfu men tae be crucyfied, an tha thurd day rise agane'?" 
LUK.24.8	"Aye, richt eneuch," the’ saed, "that’s jist whut Jesus toul iz wud happen." 
LUK.24.9	Sae the’ cum awa frae tha tomb, an toul tha leven possels aa that haed cum aboot, an the’ toul aa tha rest o thaim as weel. 
LUK.24.10	It wus Mary Magdalene, an Johanna, an Mary tha mither o Jeames, an ither weemen that wur wi thaim that toul these thïngs tae tha possels. 
LUK.24.11	An the’ dïdnae believe thaim, an thocht the’ wur taakin blethers. 
LUK.24.12	Then Petèr got up an run tae tha tomb an stoopit doon an keekt ïn. He saa tha linen claiths lyin bye thair lane, an he went awa wunnèrin tae hissel whut haed cum aboot.
LUK.24.13	That same day, twa o Jesus’ follaers set oot fer tha vïllage o Emmaus, sïx or seiven mile frae Jerusalem. 
LUK.24.14	An the’ wur taakin tae yin anither aboot aa tha goins-on. 
LUK.24.15	An whan the’ wur taakin aboot ït an tryin tae unnèrstan ït, Jesus hissel cum up alangside o thaim an waakit wi thaim. 
LUK.24.16	The’ saa hïm aa richt, but the’ dïdnae ken wha he wus. 
LUK.24.17	An he saed tae thaim, "Whut wur ye taakin aboot thair, alang tha róad?" The’ cum tae a stap, lukkin doon ïn tha mooth. 
LUK.24.18	An yin o thaim, caad Cleopas, saed tae hïm, "Ye maun be a stranger ïn Jerusalem ïf ye hinnae heerd ocht o whut’s bin happenin thair ïn tha last wheen o days!" 
LUK.24.19	Saed he tae thaim, "Whut thïngs?" An the’ saed, "Dïd ye no hear aboot Jesus o Nazareth, a proaphit, michtie ïn hïs wurds an daeins afore God an aa tha fowk? 
LUK.24.20	An aboot hoo oor heid preeshts an heidyins hannit hïm ower? The’ passt a sentence o deith on hïm, an nailt hïm tae a cross, sae the’ dïd. 
LUK.24.21	We haed thocht he wus tha yin that wud redeem Israel. Oniehoo, ït’s thrie days since thïs happent. 
LUK.24.22+LUK.24.23	Aye, an parteeclar weemen frae amang iz, that wur up earlie at hïs tomb, tuk iz bak whan the’ saed the’ cudnae fin hïs bodie, an the’ cum bak an toul iz the’d saen a vïsion o angels sayin Jesus wus leevin! 
LUK.24.24	An sartin o thaim that wus amang iz went tae tha tomb an richt eneuch, the’ fun ït jist as tha weemen haed saed: Jesus wusnae thair." 
LUK.24.25	Then Jesus saed tae tha twa o thaim, "Ye coafs, yis ir slow tae tak ïn aa that tha proaphits spauk aboot! 
LUK.24.26	The’ saed that Christ wud hae tae dree aa these thïngs afore he gaed ïntae hïs glorie, dïd the’ no?" 
LUK.24.27	An stairtin wi Moses an aa tha proaphits, he made plain tae thaim whut aa tha Scrïptures saed aboot hissel.
LUK.24.28	An whan the’ cum nearhan tha vïllage whar the’ wur gaun, he lukt as ïf he wus gaun on furdèr. 
LUK.24.29	But the’ coaxt hïm, sayin: "Wud ye no stap wi iz, fer ït’s dailygan, an ït’ll be dairk shuin?" Sae he went ïn wi thaim. 
LUK.24.30	An ït cum aboot, as he sut doon tae ait wi thaim, that he tuk breid, blisst ït an brauk ït, an gien ït tae thaim. 
LUK.24.31	An aa o a suddent thair een wus apent, an the’ kent wha he wus, an wi that Jesus wus nae mair tae bi saen! 
LUK.24.32	The’ saed tae yin anither: "Dïd ït no set oor hairts a-low, whan he taakt tae iz on tha róad, an apent up tha Scrïptures tae iz?" 
LUK.24.33	Sae the’ ris up tha same oor, an the’ went bak tae Jerusalem, an fun tha leven gethert thegither, an thaim that wur wi thaim. 
LUK.24.34	"Tha Loard ïs ris, richt eneuch!" the’ wur toul. "An Simon haes saen hïm!" 
LUK.24.35	An tha twa frae Emmaus toul aa that haed happent on tha róad, an hoo the’ knowed ït wus Jesus tha mïnit he brauk tha breid.
LUK.24.36	An jist as the’ wur taakin, thair stud Jesus ïn tha mïddle o thaim aa, [an he saed tae thaim: "Peace be wi yis!"] 
LUK.24.37	But the’ wur aa hairt scarred an afeart, an thocht the’ haed saen a wraith. 
LUK.24.38	An he saed tae thaim, "Fer why ir yis püt aboot? An why aa tha doots wi’ïn yersels? 
LUK.24.39	Tak a luk at ma hans an ma feet. It’s masel! Hannle me an see! Fer a wraith haesnae flesh an banes as yis see A hae." 
LUK.24.40	[An eftèr sayin thïs, he showed thaim hïs hans an hïs feet.] 
LUK.24.41	An the’ wur that blythesum an dumfoonèrt, the’ cud harlie tak ït ïn. An he axt thaim, "Hae yis ocht tae ait ïn tha hoose?" 
LUK.24.42	The’ gien hïm a bït o brannèrt fïsh, [an a wee bït o honeycomb], 
LUK.24.43	an he tuk ït an et ït afore thaim.
LUK.24.44	Then he saed tae thaim: "Thïs ïs whut A toul ye whaniver A wus still amang yis, that aa tha thïngs that wur writ doon consarnin me ïn tha Laa o Moses, tha Proaphits an tha Psalms maun cum aboot." 
LUK.24.45	Then he apent thair mines tae unnèrstan tha Scrïptures, 
LUK.24.46	sayin tae thaim: "It’s writ doon that tha Christ maun suffer, he maun dee an rise frae tha deid tha thurd day; 
LUK.24.47	an that wi ma thortie yis ir tae praich thïs message tae aa nations: 'Repent o yer sïns, an God wull forgie yis.' Yis ir tae stairt frae Jerusalem. 
LUK.24.48	Yous hae saen these thïngs, sae yis ir wutnesses o thaim aa. 
LUK.24.49	Noo, lïsten tae me, A wull senn upon yis tha gïft ma Faither promist. But yous ir tae stap here, ïn Jerusalem, tae yis ir claithed wi pooer frae abain."
LUK.24.50	An Jesus led thaim oot tha lenth o Bethanie, an thair he lïftit up hïs hans an blisst thaim. 
LUK.24.51	An ït cum aboot, that while he wus blissin thaim, he pairtit frae thaim, an he wus taen up ïntae heiven. 
LUK.24.52	[An the’ wurshipt hïm] an the’ went bak tae Jerusalem wi blythesum hairts. 
LUK.24.53	An the’ spent aa thair time laudin an blissin ïn tha Hoose o God.
