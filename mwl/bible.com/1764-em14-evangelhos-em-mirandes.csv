MAT.1.1	Lhibro de l’ourige de Jasus Cristo, filho de Dabide, filho de Abraan.
MAT.1.2	Abraan fui l pai d’Eisaac, Eisaac fui l pai de Jacó, i Jacó fui l pai de Judá i de sous armanos. 
MAT.1.3	Judá, de Tamar, tubo a Farés i a Zara, Farés fui l pai de Esron, Esron fui l pai de Aran. 
MAT.1.4	Aran fui l pai de Aminabade, Aminabade fui l pai de Naaçon, Naaçon fui l pai de Salmon. 
MAT.1.5	Salmon, de Raabe, tubo a Booç, Booç, de Rute, tubo a Oubede, Oubede fui l pai de Jessé, Jessé fui l pai de l rei Dabide. 
MAT.1.6	L rei Dabide, de la mulhier de Ourias, fui l pai de Salomon. 
MAT.1.7	Salomon fui l pai de Roboan, Roboan fui l pai de Abias, Abias fui l pai de Asa. 
MAT.1.8	Asa fui l pai de Josafate, Josafate fui l pai de Joran, Joran fui l pai de Ouzias. 
MAT.1.9	Ouzias fui l pai Joatan, Joatan fui l pai de Acaç, Acaç fui l pai de Eizequias. 
MAT.1.10	Eizequias fui l pai de Manassés, Manassés fui l pai de Amon, Amon fui l pai de Josias. 
MAT.1.11	Josias fui l pai de Jeconias i de sous armanos, al tiempo de l çterro para Babilónia.
MAT.1.12	Apuis de l çterro para Babilónia, Jeconias fui l pai de Salatiel i Salatiel fui l pai de Zorobabel. 
MAT.1.13	Zorobabel fui l pai de Abiude, Abiude fui l pai de Eiliaquin, Eiliaquin fui l pai de Azor. 
MAT.1.14	Azor fui l pai de Sadoc, Sadoc fui l pai de Aquin, Aquin fui l pai de Eiliude. 
MAT.1.15	Eiliude fui l pai de Eileazar, Eileazar fui l pai de Matan, Matan fui l pai de Jacó.
MAT.1.16	Jacó fui l pai de Jesé, home de Marie que tubo a Jasus, que le cháman Cristo.
MAT.1.17	Assi, son catorze giraçones zde Abraan até Dabide, catorze giraçones zde Dabide até al çterro para Babilónia i zde l çterro para Babilónia até Cristo outras catorze.
MAT.1.18	Anton, l nacimiento de Cristo fui assi: Marie, la mai del, era moça de Jesé i antes que stubíran a morar juntos eilha sentiu que staba preinha de l Sprito Santo. 
MAT.1.19	Jesé, l home deilha, cumo era justo i nun la querie çfamar, resolbiu deixá-la sien que naide se dira de cuonta. 
MAT.1.20	Andaba el cun esta matacion i apareciu-le un anjo de l Senhor an suonhos, dezindo-le: «Jesé, filho de Dabide, nun tengas miedo de recebir a Marie, tue mulhier, puis l que neilha se girou ye cousa de l Sprito Santo. 
MAT.1.21	Eilha bai a parir un filho i bás-le a poner l nome de Jasus, puis el salbará l sou pobo de ls pecados.»
MAT.1.22	Todo se passou assi pa que se cumprira l que dezira l Senhor pul porfeta: 
MAT.1.24	Quando Jesé spertou, fizo tal i qual cumo le habie mandado l anjo de l Senhor i aceitou la sue mulhier. 
MAT.1.25	I, sien que antes tubira drumido cun eilha, tubo un filho i puso-le l nome de Jasus.
MAT.2.1	Apuis de Jasus nacer, an Belen de la Judeia, al tiempo de l rei Harodes, houbo uns magos que benírun a Jarusalen 
MAT.2.2	i preguntórun: «Adonde stá l Rei de ls judius nacido por estes dies? Nós bimos la sue streilha ne l Ouriente i benimos pa lo adorar.»
MAT.2.3	Quando fui sabedor destas cousas, l rei Harodes quedou mui albrotado i, cumo el, toda la cidade de Jarusalen. 
MAT.2.4	Anton, mandou ajuntar todos ls xefes de ls saçardotes i ls scribas de l pobo i preguntou-le adonde iba a nacer l Messias. 
MAT.2.5	Eilhes respundírun-le: «An Belen de la Judeia, cunsante fui screbido pul porfeta: 
MAT.2.6	.»
MAT.2.7	Anton Harodes mandou chamar, daparte, ls magos, para saber al cierto quando le habie aparecido la streilha. 
MAT.2.8	Apuis, ambiou-los a Belen, dezindo-le: «Ide i anformai-bos bien subre l menino. Quando lo achardes abisai-me lhougo para you ir tamien alhá a adorá-lo.»
MAT.2.9	Apuis que oubírun l rei, botórun-se al camino. I la streilha, que habien bido ne l Ouriente, iba delantre deilhes, até parar mesmo porriba l sítio adonde staba l Nino. 
MAT.2.10	Al ber outra beç la streilha, ls magos quedórun mui cuntentos. 
MAT.2.11	Quando antrórun na casa bírun l Nino cula mai del, Marie, drobórun-se até la tierra delantre del i adorórun-lo. Apuis, abrírun ls sous tesouros i ouferecírun-le ouro, ansénsio i mirra. 
MAT.2.12	Habendo sido abisados an suonhos pa que nun tornáran por casa de Harodes, eilhes bolbírun pa la sue tierra por outro camino.
MAT.2.13	Apuis de eilhes se habéren ido ambora, un anjo de l Senhor apareciu-le a Jesé nun suonho i dixo-le: «Alhebanta-te, agarra l nino i la mai del, scapa-te pa l Eigito i queda alhá até que you te diga, puis Harodes ha de ir a saber de l nino pa l matar.» 
MAT.2.14	El agarrou cul nino i la mai del i scapou-se pa l Eigito pul meio la nuite 
MAT.2.15	i quedou alhá até que Harodes se morriu, para que se cumprira l que l Senhor habie dezido pul porfeta: 
MAT.2.16	Harodes, al ber que habie sido anganhado puls magos, quedou mui anrabiado i mandou matar todos ls ninos, de dous anhos para baixo, que habie an Belen i an todo l sou termo, cunsante l tiempo que ousmara pula anformaçon de ls magos. 
MAT.2.17	Ende cumpriu-se l que fura dezido pul porfeta Jeremias:
MAT.2.19	Apuis de se morrer Harodes, l anjo de l Senhor apareciu-le a Jesé, nun suonho, ne l Eigito, 
MAT.2.20	i dixo-le: «Alhebanta-te, agarra cul nino i la mai del i torna pa la tierra d’Eisrael, puis yá se morrírun ls que le querien tirar la bida al nino.» 
MAT.2.21	El alhebantou-se, agarrou l nino i la mai del i tornou pa la tierra d’Eisrael. 
MAT.2.22	Mas al oubir dezir que era Arquelau que reinaba na Judeia apuis la muorte de l pai, Harodes, tubo miedo de tornar para alhá. Anton, nun suonho, recebiu nuobas ordes de Dius i fui-se pa la region de la Galileia. 
MAT.2.23	Quedórun ende a morar, nũa tierra chamada Nazaré. Assi se cumpriu l dito de ls porfetas: 
MAT.3.1	Por aquel tiempo, apareciu Juan Batista a pregar pul zerto de la Judeia, dezindo: 
MAT.3.2	«Fazei peniténcia porque l reino de ls cielos stá acerca.» 
MAT.3.3	Este ye aquel que fui anunciado pul porfeta Eisaías, quando dixo: 
MAT.3.4	Juan traie ũa bestimienta feita de lhana de camelo i un cinto de piel alredror ls quadriles i quemie sartigalhos i miel de l monte. 
MAT.3.5	Benie a tener cun el giente de Jarusalen, de toda la Judeia i de toda la region alredror l Jordan. 
MAT.3.6	Cunfessában ls sous pecados i éran batizados por el ne l riu Jordan.
MAT.3.7	Al ber que muito fariseu i saduceu se benien a batizar, dixo-le: «Raça de bíboras, quien bos ansinou a scapar de la rábia que stá para benir? 
MAT.3.8	Fazei mas ye obras de berdadeiro arrependimiento 
MAT.3.9	i nun bos póngades a dezir uns pa ls outros: “Tenemos a Abraan cumo nuosso pai.” Puis you digo-bos que Dius puode fazer salir destas piedras a filhos d’Abraan. 
MAT.3.10	La machada yá stá puosta a la raiç de las arbles. Toda la arble que nun dir fruito buono será cortada i botada al lhume. 
MAT.3.11	You batizo-bos an auga para que bos arrepéndades, mas l que ha de benir apuis de mi ye más fuorte do que you i nien sequiera mereço lhebar ls çapatos del. El mesmo bos batizará ne l Sprito Santo i an fuogo. 
MAT.3.12	El tenerá na sue mano ũa pala de lhimpar i lhimpará las sues eiras i arrecadará l sou trigo ne l celeiro, mas queimará la palha nun fuogo que naide ye capaç de apagar.»
MAT.3.13	Anton, Jasus abaixou de la Galileia pa l riu Jordan i bieno a tener cun Juan, para ser batizado por el. 
MAT.3.14	Juan nun querie i dezie-le: «You ye que tengo de ser batizado por ti i sós tu que benes a tener cumigo?» 
MAT.3.15	Mas Jasus respundiu-le: «Por anquanto, deixa las cousas cumo stan, puis tenemos de fazer toda la justícia.» Anton, Juan cuncordou.
MAT.3.16	Mal apenas fui batizado, Jasus saliu de l’auga. Ende, l cielo abriu-se i el biu l Sprito de Dius a abaixar cumo ũa palomba i a pousar anriba del. 
MAT.3.17	Anton, ũa boç de l cielo dixo: «Este ye l miu mui amado Filho i tengo muita proua cun el.»
MAT.4.1	Anton, l Sprito lhebou a Jasus pa l zerto para que ende fura atentado pul demonho. 
MAT.4.2	Apuis de haber ayunado quarenta dies i quarenta nuites, dou-le la fame. 
MAT.4.3	Ende, l atentador achegou-se al pie de Jasus i dixo-Le: «Se sós l filho de Dius diç-le a estas piedras que se fágan an pan.» 
MAT.4.4	Jasus respundiu-le: «Stá screbido: 
MAT.4.5	Anton l diabro lhebou-lo a la cidade santa, puso-lo anriba la parte más alta de l templo 
MAT.4.6	i dixo-Le: «Se sós l filho de Dius bota-te deiqui abaixo, puis stá screbido: 
MAT.4.7	Jasus dixo-le: «Tamien stá screbido: 
MAT.4.8	L demonho lhebou-lo outra beç para un monte mui alto i amostrou-le todos ls reinos que habie pul mundo i las sues riquezas 
MAT.4.9	i dixo-Le: «Darei-te todas estas cousas se te botares por tierra i me adorares.» 
MAT.4.10	Ende, Jasus dixo-le: «Bai-te ambora Satanás, puis stá screbido: 
MAT.4.11	Anton, l diabro deixou-lo. Lhougo a seguir, benírun ls anjos de l Cielo i serbírun-lo.
MAT.4.12	Quando oubiu dezir que Juan fura preso, Jasus tornou pa la Galileia. 
MAT.4.13	Apuis, deixou la cidade de Nazaré i fui-se a morar para Cafarnaún, an pie l lhago, an tierra de Zabulon i Neftali, 
MAT.4.14	pa que se cumprira l que fui dezido pul porfeta Eisaías:
MAT.4.17	Dende an delantre, Jasus ampeçou a pregar, dezindo: «Arrependei-bos, puis ben ende l reino de ls cielos.»
MAT.4.18	Ũa beç, andaba Jasus an pie l lhago de la Galileia, biu dous armanos, Simon, que le chamában Pedro i Andrés, armano del, que andában a botar la rede al lhago, puis éran pescadores. 
MAT.4.19	I dixo-le: «Beni cumigo i fazerei de bós pescadores de homes.» 
MAT.4.20	Eilhes lhougo deixórun las redes i fúrun-se cun el. 
MAT.4.21	Fui andando i un cachico más alantre, biu outros dous armanos: Tiago, filho de Zebedeu, i l armano Juan, que stában na barca cul pai, Zebedeu, a cumponer las redes. Jasus chamou-los 
MAT.4.22	i eilhes lhougo deixórun la barca i l pai i fúrun-se atrás del.
MAT.4.23	Jasus andaba por to la Galileia, a ansinar nas sinagogas deilhes, pregando l Eibangeilho de l Reino i sanando todos ls achaques i males de l pobo. 
MAT.4.24	La fama del spalhou-se por toda la Síria i tráien-le todos ls que sufrien de malinas, ls que padecien de achaques i termientos, ls que tenien l demonho cun eilhes, ls lhunáticos i ls coixos, i sanou-los. 
MAT.4.25	I muita soma de giente fui atrás del, de la Galileia, de la Decápole, de Jarusalen i daquel lhado de l Jordan.
MAT.5.1	Al ber ls juntouros de giente, chubiu al monte. Mal apenas se sentou, ls sous deciplos achegórun-se para an pie del. 
MAT.5.2	Anton, abrindo la boca, ampeçou-le a ansinar, dezindo:
MAT.5.3	«Felizes ls probes an sprito,
MAT.5.3	porque deilhes ye l Reino de ls Cielos;
MAT.5.4	felizes ls que chóran,
MAT.5.4	porque eilhes seran cunselados;
MAT.5.5	felizes ls mansos,
MAT.5.5	porque eilhes han de recebir la tierra;
MAT.5.6	felizes ls que ténen fame i sede de justícia,
MAT.5.6	porque eilhes seran fartados;
MAT.5.7	felizes ls mezericordiosos,
MAT.5.7	porque alcaçaran mezericórdia;
MAT.5.8	felizes ls que ténen l coraçon puro,
MAT.5.8	porque eilhes beran a Dius;
MAT.5.9	felizes ls que son pessonas de paç,
MAT.5.9	porque le chamaran filhos de Dius;
MAT.5.10	felizes ls que súfren perseguiçon por bias de la justícia,
MAT.5.10	porque deilhes ye l Reino de ls Cielos;
MAT.5.11	felizes sereis quando faláren mal de bós i bos perseguíren i, ambentando mintiras, bos chamáren todos ls denomes possibles,
MAT.5.11	por bias de mi.
MAT.5.12	Cuntentai-bos porque la buossa paga ne l cielo será mui grande. Tamien assi fúrun perseguidos ls porfetas que bíbirun antes de bós.»
MAT.5.13	«Bós sodes l sal de la tierra. Mas se l sal perdir la sue fuorça, cun quei se bai a salgar? Yá nun sirbe para más nada senó para se botar pa la rue i ser pisado pulas pessonas.
MAT.5.14	Bós sodes la lhuç de l mundo. Nun se puode scunder ũa cidade custruída a la punta de riba dun cabeço 
MAT.5.15	i naide acende ũa candela pa la poner ambaixo dun alqueire, mas pa la çpindurar ne l belador para que alhumbre todos ls que stan an casa. 
MAT.5.16	Assi debe de alhumbrar la buossa lhuç delantre to la giente, para que béian las buossas buonas obras i lhóuben al buosso Pai que stá ne l cielo.»
MAT.5.17	«Nun cúidedes que you bin a acabar cula Lei ou culs Porfetas. You nun bin a acabar, mas para que cúmpran. 
MAT.5.18	Quedai bien ciertos de l que bos digo: Até que passe l cielo i la tierra, nien ũa sola lhetrica ou un solo puntico será apagado de la Lei, até que todas las cousas se cúmpran. 
MAT.5.19	Assi, quien nun respeitar nien que seia un de ls mandamentos mais pequeinhos i ansinar las pessonas a nun los respeitar, será l mais pequeinho de todos ne l Reino de ls Cielos. Mas quien oubrar i los ansinar, esse será chamado grande ne l Reino de ls Cielos. 
MAT.5.20	Mirai bien l que bos digo: A nun ser que la buossa justícia subirta porriba la de ls scribas i de ls fariseus, nun antrareis ne l Reino de ls Cielos.»
MAT.5.21	«Oubistes l que le fui dezido als antigos: 
MAT.5.22	Mas you digo-bos: Quien renhir cul armano del, será réu an tribunal; quien le chamar a sou armano “stúpido”, será réu ne l cunceilho; quien le chamar a sou armano “boubo”, será réu nas perfundas de ls einfiernos. 
MAT.5.23	Se stubires a fazer la tue oufierta an pie l altar i ende te lhembrares que tou armano ten algo contra ti, 
MAT.5.24	deixa la tue oufierta delantre l altar i bai purmeiro a fazer las pazes cun tou armano. Apuis ben i fai la tue oufierta. 
MAT.5.25	Pon-te d’a bien cun l que stá contra ti anquanto bás pul camino cun el, nun baia el a antregá-te al juiç i l juiç a antregá-te al guarda i seias metido na cadena. 
MAT.5.26	Queda bien cierto de l que te digo: Nun has de salir dalhá anquanto nun pagares l redadeiro céntimo.»
MAT.5.27	«Oubistes l que fui dezido: 
MAT.5.28	Mas you digo-bos: Quien mirar para ũa mulhier cul sentido de la querer par’el, yá cometiu adultério cun eilha ne l sou coraçon. 
MAT.5.29	Porque se l tou uolho de la dreita ye pra ti un tropieço, arrinca-lo i atira cun el para bien loinge; puis ye melhor para ti que se perda ũa parte de l tou cuorpo, do que l tou cuorpo seia atirado, junto i anteiro, pa l einfierno. 
MAT.5.30	I se la tue mano dreita te fai tropeçar, corta-la i atira cun eilha para bien loinge; puis ye melhor para ti que se perda ũa parte de l tou cuorpo, do que l tou cuorpo seia atirado, junto i anteiro, pa l einfierno.»
MAT.5.31	«Tamien fui dezido: 
MAT.5.32	Mas you digo-bos a bós: Todo aquel que se zbroçar de la sue mulhier, a nun ser que eilha lo tenga anganhado cun outro, deia-le carta de deborço; i quien se casar cun ũa mulhier zbroçada, comete adultério.»
MAT.5.33	«Tamien oubistes que le fui dezido als antigos: 
MAT.5.34	Mas you digo-bos: Nunca fágades juras, nien pul Cielo, porque ye l trono de Dius, 
MAT.5.35	nien pula tierra, porque ye l scanho de ls pies del, nien por Jarusalen, porque ye la cidade de l grande Rei; 
MAT.5.36	nien jurarás pula tue cabeça, porque nun ten l poder de tornar, nien que seia un pelo, branco ou negro. 
MAT.5.37	Que la buossa fala seia: “Si, si”, “nó, nó”; porque todo l que passar dende, ben de l diabro.»
MAT.5.38	«Oubistes l que fui dezido: 
MAT.5.39	Mas you digo-bos: Nun rejístades a quien ye malo; mas se alguien te dir na cara de l lhado dreito, ouferece-le tamien la outra; 
MAT.5.40	i a aquel que quier ir cuntigo a tribunal para te tirar la túnica, antrega-le tamien la capa; 
MAT.5.41	i a quien te oubrigar a dar mil passos, bai cun el dous mil. 
MAT.5.42	A quien te pedir, dá-le i a quien te pedir amprestado, nun le buolbas las cuostas.»
MAT.5.43	«Oubistes l que fui dezido: 
MAT.5.44	Mas you digo-bos: Amai ls buossos einemigos i rezai por aqueilhes que bos persíguen, 
MAT.5.45	para que séiades filhos de buosso Pai que stá ne ls cielos, porque el fai nacer l sou sol porriba ls malos i ls buonos i fai chober porriba ls justos i ls anjustos.
MAT.5.46	Porque se amardes ls que bos áman a bós, que bantaige tenereis? Nun son tamien essas las cousas que fáien ls arrecolhedores de la décima? 
MAT.5.47	I se dirdes ls buonos dies solo als buossos armanos, fazeis algo de mais? Nun ye tamien l mesmo que fáien ls gentius? 
MAT.5.48	Anton, sede purfeitos, tal i qual cumo ye purfeito l buosso Pai celhestre.»
MAT.6.1	«Mirai bien, que nun fágades la buossa justícia delantre las pessonas para que séiades bistos por eilhas; senó nun tenereis niũa paga de l buosso Pai que stá ne ls cielos.
MAT.6.2	Quando dires smola, nun deixes tocar la corneta delantre de ti, cumo fázen ls falsos nas sinagogas i nas rues, para tenéren l galardon de las pessonas. Quedai bien ciertos de l que bos digo: Yá recebírun la sue paga. 
MAT.6.3	Mas quando dires smola, que la tue mano squierda nun saba l que fai la tue mano dreita, 
MAT.6.4	pa que la tue smola quede an segredo i tou Pai, que bei an sítios scundidos, te dará la paga.»
MAT.6.5	«Quando rezardes, nun séiades cumo ls falsos, que gústan de rezar de pies nas sinagogas i nas squinas de las praças, pa que séian bistos pulas pessonas. Quedai bien ciertos de l que bos digo: Yá recebírun la sue paga. 
MAT.6.6	Mas tu, quando rezares, entra an tou quarto i, apuis de cerrar la puorta, reza-le a tou Pai, que stá nun sítio scundido; i tou Pai, que bei an sítios scundidos, te dará la paga.
MAT.6.7	Quando rezardes, nun quérgades falar muito cumo fázen ls gentius, puis cúidan que por muito faláren seran oubidos. 
MAT.6.8	Nun bos quérgades acumparar a eilhes, porque l buosso Pai sabe l que bós teneis percison antes de se lo pedirdes. 
MAT.6.9	Bós rezareis assi:
MAT.6.9	Pai nuosso, que stais ne l cielo,
MAT.6.9	santeficado seia l buosso nome,
MAT.6.10	benga l buosso reino,
MAT.6.10	faga-se la buossa buntade,
MAT.6.10	tanto ne l cielo cumo na tierra.
MAT.6.11	Dai-mos hoije l pan pa l nuosso sustento
MAT.6.12	i perdonai-mos las nuossas díbedas,
MAT.6.12	assi cumo nós tamien le perdonamos als nuossos debedores;
MAT.6.13	i nun mos déixedes lhebar pula tentacion,
MAT.6.13	mas lhibrai-mos de l Mal.
MAT.6.14	Se le perdonardes a las pessonas las oufénsias deilhas, tamien l buosso Pai celhestre bos perdonará a bós; 
MAT.6.15	mas se nun le perdonardes a las pessonas, tamien l buosso Pai nun bos perdonará las buossas oufénsias.»
MAT.6.16	«Quando ayunais, nun bos quérgades poner tristes cumo ls falsos, puis zafigúran l rostro para le amostráren a las pessonas que stan a ayunar. Quedai bien ciertos de l que bos digo: Yá recebírun la sue paga. 
MAT.6.17	Mas tu, quando ayunas, aperfuma la tue cabeça i lhaba la tue cara, 
MAT.6.18	pa que nun le amostres a las pessonas que stás a ayunar, mas a tou Pai que stá an sítio scundido; i tou Pai, que bei an sítios scundidos, te dará la paga.»
MAT.6.19	«Nun quérgades amuntonar para bós tesouros na tierra, adonde la ferruge i ls brugos dan cabo deilhes i adonde ls lhadrones ls zantérran i róuban. 
MAT.6.20	Amuntonai tesouros ne l cielo, adonde nien la ferruge nien ls brugos dan cuonta deilhes; 
MAT.6.21	porque adonde stá l tou tesouro, ende stará tamien l tou coraçon.
MAT.6.22	La linterna de l cuorpo ye l uolho. Assi, se l tou uolho fur hounesto, todo l tou cuorpo tenerá lhuç; 
MAT.6.23	mas se l tou uolho fur malo, todo l tou cuorpo stará a las scuras. Se la lhuç que stá an ti fur scuridon, anton bien grande scuridon ha de haber!
MAT.6.24	Naide puode serbir a dous amos: ou le ha de tener rábia a un i gustar de l outro ou ha de afeiçonar-se a un i çpreziar l outro; nun podeis serbir a Dius i al denheiro.
MAT.6.25	Digo-bos, anton: Nun stéiades acupados cula buossa alma subre l que heis de quemer, nien cul buosso cuorpo subre l quei bestir. Nun ye berdade que l’alma bal mais do que l quemido i l cuorpo mais do que l bestido? 
MAT.6.26	Mirai ls paixaricos de l cielo, que nun sémbran nien ségan nien ínchen las tulhas, mas l buosso Pai celhestre sustenta-los. Nun ye berdade que bós sodes muito mais do que eilhes? 
MAT.6.27	Quien hai antre bós que seia capaç, cul pensamiento, de aquercentar, nien que seia un cobdo, a la sue bida?
MAT.6.28	I cula bestimienta, porque andais cun cobradeiros de cabeça? Mirai cumo crécen ls lírios de l monte: nun trabálhan nien fílan. 
MAT.6.29	Digo-bos you que nien Salomon an toda la sue glória nun se bestiu tan bien cumo un deilhes. 
MAT.6.30	Se anté a ũa yerba de l monte, que hoije eisiste i manhana ye botada a la fornalha, Dius la biste dessa maneira, aquantas mais a bós, giente de pouca fé?
MAT.6.31	Nun ándedes cun cobradeiros de cabeça dezindo: “L quei hemos de quemer?” ou “l quei hemos de buer?” ou “l quei hemos de bestir?” 
MAT.6.32	Son ls gentius que pássan l tiempo a saber destas cousas todas; mas l buosso Pai celhestre sabe que teneis percison dessas cousas todas. 
MAT.6.33	Buscai purmeiro l reino de Dius i la sue justícia, i todas essas cousas bos seran aquercentadas. 
MAT.6.34	Nun quérgades andar acupados cul die de manhana, porque l die de manhana tamien tenerá ls sous porblemas. Bonda-le a cada die l sou trabalho.»
MAT.7.1	«Nun júlguedes, para que nun séiades julgados; 
MAT.7.2	porque cul juízo cun que julgardes, sereis julgados i pula medida cun que medirdes, bos será medido. 
MAT.7.3	Porque bés un cisco ne l uolho de tou armano i nun bés un cantiado ne l tou uolho? 
MAT.7.4	Ou cumo tenes coraige de le dezir a tou armano: “Deixa-me tirar l cisco de l tou uolho”, tu que tenes un cantiado ne l tou uolho? 
MAT.7.5	Falso, tira purmeiro l cantiado de l tou uolho i apuis berás para tirar l cisco de l uolho de tou armano.»
MAT.7.6	«Nun le quérgades dar l que ye santo als perros, nien le bótedes las buossas perlas als cochinos, nun se deia l causo de las pisáren culs pies i se buolban a bós i déian cabo de bós.»
MAT.7.7	«Pedi i daran-bos; buscai i achareis; batei i abriran-bos la puorta. 
MAT.7.8	Porque todo l que pide, recibe, l que busca, acha i al que bate le abriran la puorta. 
MAT.7.9	Hai algun home antre bós que, se l filho del le pedir pan, le deia ũa piedra? 
MAT.7.10	Ou se le pedir un peixe, le deia ũa queluobra? 
MAT.7.11	Assi, se bós, anque séiades malos, sabeis dar cousas buonas als buossos filhos, aquantas mais l buosso Pai, que stá ne ls cielos, bos dará las cousas buonas que le pedirdes.»
MAT.7.12	«Todo l que quérgades que las outras pessonas bos fágan, tamien bós se lo debeis fazer a eilhas, porque esta ye la Lei i ls Porfetas.»
MAT.7.13	«Antrai pula puorta streita, porque ye grande la puorta i ancho l camino que lhieban a la perdiçon i son muitos ls que éntran por alhá. 
MAT.7.14	Ye streita la puorta i apertado l camino que lhieba a la bida i son poucos ls que dan cun eilha.»
MAT.7.15	«Lhibrai-bos de ls falsos porfetas, que bénen a tener cun bós bestidos de canhona, mas andrento son lhobos malos. 
MAT.7.16	Puls fruitos deilhes los coincereis: acauso se dan ubas ne ls spineiros ou figos ne ls abrolhos? 
MAT.7.17	Toda la arble buona dá fruitos buonos, mas l’arble braba dá fruitos malos: 
MAT.7.18	l’arble buona nun puode dar fruitos malos, nien la arble braba dar fruitos buonos. 
MAT.7.19	Toda l’arble que nun dá fruitos buonos, corta-se i bota-se al lhume. 
MAT.7.20	Ye puls fruitos deilhes que los coincereis.
MAT.7.21	Nien todo l que me diç “Senhor, Senhor”, antrará ne l reino de ls cielos, mas l que fai la buntade de miu pai que stá ne l cielo, esse si antrará ne l reino de ls cielos. 
MAT.7.22	Muitos deziran-me naquel die, “Senhor, Senhor, nun fui an tou nome que porfetizemos, an tou nome que botemos ls demonhos para fuora i an tou nome que fazimos muito milagre?” 
MAT.7.23	Ende, you dezirei-le: “Nunca soube quien érades; sali d’an pie de mi, bós que solo sabeis fazer mal.”»
MAT.7.24	«Quien oube las mies palabras i las pon an prática ye aparecido al home sabido, que fizo la sue casa anriba de peinha: 
MAT.7.25	caiu auga, benírun mundiadas, alhebantórun-se airaçadas i atirórun-se acontra aqueilha casa, mas eilha nun se caiu pus tenie ls aliçaces anriba de peinha. 
MAT.7.26	Mas l que oube las mies palabras i nun las pon an prática ye aparecido a aquel home sien miolho que fizo la sue casa anriba d’arena: 
MAT.7.27	caiu auga, benírun mundiadas, alhebantórun-se airaçadas i atirórun-se acontra aqueilha casa i eilha caiu-se quedando feita nun sbarrulho.»
MAT.7.28	Quando Jasus acabou de dezir estas palabras todo mundo quedou mui admirado culas cousas que el ansinaba, 
MAT.7.29	puis ansinaba-los cumo quien ten outoridade i nó cumo ls scribas deilhes.
MAT.8.1	Quando abaixaba de l monte, muita soma de giente bieno atrás del. 
MAT.8.2	Bieno un lheproso achegou-se an pie del i atirou-se por tierra, dezindo-le: «Senhor, se tu quejires, puodes lhimpar-me.» 
MAT.8.3	I sticando la mano topou nel, dezindo: «Quiero, queda lhimpo.» I nun sfergante quedou lhimpo de la lhepra del. 
MAT.8.4	Dixo-le, apuis, Jasus: «Mira, nun se lo digas a naide, mas bai-te i amostra-te als saçardotes i fai l’oufierta que Moisés mandou, para que sirba de teçtemunho para eilhes.»
MAT.8.5	Mal apenas habie antrado an Cafarnaún, bieno a tener cun el un centurion que le pediu, 
MAT.8.6	dezindo: «Senhor, l miu criado stá coixo an casa i cun delores que nun ye capaç de aguantar.» 
MAT.8.7	I dixo-le: «You bou alhá a saná-lo.» 
MAT.8.8	Respundendo-le l centurion, dixo: «Senhor, nun sou merecedor de que entres ambaixo l miu telhado, mas diç ũa sola palabra i l miu criado quedará sano. 
MAT.8.9	Porque tamien you sou un home que tengo poderes arriba de mi i tengo suldados a las mies ordes i digo-le a un: “Bai”, i el bai; i a outro: “Ben”, i el ben; i al miu criado: “Fai”, i el fai.» 
MAT.8.10	Al oubir estas cousas, Jasus quedou mui admirado i dixo-le a las pessonas que benien atrás del: «Quedai bien ciertos de l que bos digo: An mais naide achei tanta fé an Eisrael. 
MAT.8.11	Digo-bos you que han de benir muitos de l ouriente i de l oucidente para se sentar a la mesa cun Abraan, Eisaac i Jacó ne l Reino de ls Cielos; 
MAT.8.12	anquanto ls filhos de l reino seran atirados para fuora, pa la scuridon. Ende haberá choro i terrincar de dientes.» 
MAT.8.13	I Jasus dixo-le al centurion: «Bai pa tue casa; que seia todo cumo acraditeste.» I naqueilha mesma hora l criado quedou sano.
MAT.8.14	Indo, apuis, Jasus a la casa de Pedro, biu la suogra del deitada i cun un febre mui fuorte. 
MAT.8.15	Topou-le na mano i l febre lhougo la deixou. Eilha alhebantou-se i puso-se a serbi-lo.
MAT.8.16	A la nuitica apersentórun-se-le muitas pessonas que tenien l demonho andrento deilhas; i cula sue palabra botaba ls spritos para fuora i sanou todos ls que tenien algun mal, 
MAT.8.17	para que se cumprira l que fui dezido pul porfeta Eisaías: 
MAT.8.18	Anton, bendo Jasus tan grandes juntouros de pessonas alredror del, mandou-los ir pa l lhado d’alhá. 
MAT.8.19	Achegando-se un scriba, dixo-le: «Senhor, hei-de ir atrás de ti para dondequiera que baias.» 
MAT.8.20	I Jasus dixo-le: «Las raposas ténen madrigueiras i las abes de l cielo nius, mas l Filho de l Home nun ten adonde ancostar la cabeça.»
MAT.8.21	Apuis, outro que era deciplo del dixo-le: «Senhor, deixa-me ir purmeiro a anterrar a miu pai.» 
MAT.8.22	Mas Jasus dixo-le: «Sigue-me i deixa que ls muortos antérren ls muortos deilhes.»
MAT.8.23	Chubindo-se el pa la barca, ls deciplos fúrun-se atrás del. 
MAT.8.24	Lhougo a seguir armou-se ne l mar ũa termienta tan fuorte que la barquita era cubierta pulas óndias; nesse antretiempo, el staba a drumir. 
MAT.8.25	Ls deciplos fúrun-se a tener cun el i spertórun-lo, dezindo: «Senhor, salba-mos que stamos perdidos!» 
MAT.8.26	El dixo-le: «Porque stais chenos de miedo, homes de pouca fé?» Apuis, alhebantou-se, dou-le orde als aires i al mar i lhougo scampou. 
MAT.8.27	Ls homes quedórun tan admirados que dezien: «Quien ye este, que até l aire i l mar le oubedécen?»
MAT.8.28	Quando chegou al outro lhado, al termo de ls gadarenos, salírun-le al camino dous que tenien diabros andrento, salidos de las sepulturas i tan albrotados que naide s’astrebie a passar por aquel camino. 
MAT.8.29	Anton, ponírun-se a boziar, dezindo: «Que quieres de nós, filho de Dius? Beniste acá para mos atermentar antes de tiempo?»
MAT.8.30	Ora, eilhi acerca, andaba ũa grande bezeira de cochinos a pacer. 
MAT.8.31	Anton, ls diabros pedien-le: «Se mos botas pa la rue, manda-mos pa la bezeira de cochinos.» 
MAT.8.32	El dixo-le: «Ide.» Eilhes salírun i fúrun-se a meter ne ls cochinos. La bezeira anteira atirou-se cun fuorça por ũas faias pa l mar i afogou-se n’auga.
MAT.8.33	Ls guardadores de ls cochinos scapórun-se i, mal apenas chegórun a la cidade, cuntórun l que se habie passado i tamien subre ls que tenien ls demonhos andrento. 
MAT.8.34	Anton, toda la cidade se fui a tener cun Jasus i, mal apenas l bírun, pedírun-le que se fusse ambora de l termo deilhes.
MAT.9.1	El chubiu-se pa la barca, tornou pa l outro lhado i fui-se pa la sue tierra. 
MAT.9.2	Ende, apersentórun-le ũa pessona tolhida de todo, stendida nun catre. Jasus, al ber la fé deilhes, dixo-le al que staba tolhido: «Ten cunfiança, filho; quédan-te perdonados ls tous pecados.» 
MAT.9.3	Antoce, alguns scribas dezírun uns pa ls outros: «Este blasfema.» 
MAT.9.4	I Jasus, cumo bie ls pensamientos deilhes, dixo-le: «Porquei pensais cousas malas ne ls buossos coraçones? 
MAT.9.5	Que cousa ye mais fácele, dezir “quédan-te perdonados ls tous pecados” ou dezir “pon-te de pies i camina?” 
MAT.9.6	Anton, para que sábades que l Filho de l Home ten na tierra l poder de perdonar ls pecados», – ende diç-le al que staba tolhido –: «Pon-te de pies, agarra tou catre i bai-te pa tue casa.» 
MAT.9.7	El alhebantou-se i fui-se pa sue casa. 
MAT.9.8	Al ber estas cousas, todo aquel juntouro de giente quedou cheno de miedo i daba grácias a Dius, por le haber dado tan grande poder als homes.
MAT.9.9	Apuis de haber salido deilhi, Jasus biu un home, que le chamában Mateus, sentado nun talho a recebir la décima i dixo-le: «Ben cumigo.» I el alhebantou-se i fui-se cun el. 
MAT.9.10	Un die, staba sentado a la mesa an sue casa, habien benido muitos recebidores de ampuostos i pecadores i stában sentados a la mesa cun Jasus i culs deciplos del. 
MAT.9.11	Bendo essas cousas, ls fariseus dezien-le als deciplos del: «Cumo ye que l buosso mestre come culs recebidores de la décima i culs pecadores?» 
MAT.9.12	Jasus oubiu-los i dixo-le: «Nun ye perciso doutor pa ls que ténen salude, mas pa ls que stan malos. 
MAT.9.13	Ide-bos mas ye a daprender l que quier dezir: 
MAT.9.14	Anton, benírun a tener cun el ls deciplos de Juan i dezírun-le: «Por que rezon nós i ls fariseus ayunamos tanta beç i ls tous deciplos nun ayúnan?» 
MAT.9.15	I Jasus dixo-le: «Por acaso ls cumbidados de las bodas puoden andar tristes anquanto l moço stá cun eilhes? Ha de benir l tiempo an que le han de tirar l moço i nessa altura ayunaran.
MAT.9.16	Naide bota un remendo de panho nuobo an roupa bielha; porque l remendo puxa pul panho de la roupa i l rasgon inda queda mais grande. 
MAT.9.17	Nien bota bino nuobo an botos bielhos, senó ban-se a rumper ls botos, arrama-se l bino i dá-se cabo de ls botos; mas l bino nuobo bota-se an botos nuobos i dambos a dous se cunsérban.»
MAT.9.18	Anquanto le staba a dezir estas cousas a eilhes, achegou-se un xefe i botou-se por tierra, dezindo-le: «La mie filha morriu-se agorica mesmo; mas ben i pon la tue mano porriba deilha i tornará a bibir.» 
MAT.9.19	Jasus alhebantou-se i fui-se atrás del culs sous deciplos. 
MAT.9.20	Antoce, ũa mulhier, que yá ũa dúzia d’anhos sufrie dũa perda de sangre, bieno por trás del i topou-le na franja de l manto. 
MAT.9.21	Porque dezie solo alhá par’eilha: «Se you topar nien que seia solo ne l manto del, quedarei sana.» 
MAT.9.22	Mas Jasus bolbiu-se i mal apenas la biu, dixo-le: «Ten cunfiança, filha; la tue fé salbou-te.» I zde eilhi la mulhier quedou sana.
MAT.9.23	Quando Jasus chegou a la casa de l xefe i biu ls tocadores de fraita i tanta giente albrotada, 
MAT.9.24	dixo-le: «Ide-bos ambora, que la nina nun se morriu, mas stá a drumir.» I fazien caçuada del.
MAT.9.25	Apuis que botórun to la giente pa la rue, el antrou, agarrou la mano de la rapazica i eilha alhebantou-se. 
MAT.9.26	I la fama deste feito corriu-se por toda aqueilha tierra.
MAT.9.27	Jasus saliu deilhi i fúrun-se dous ciegos atrás del boziando i dezindo: «Ten pena de nós, Filho de Dabide.» 
MAT.9.28	Quando antrou an casa, ls ciegos achegórun-se an pie del i Jasus dixo-le: «Acraditais que tengo l poder de fazer estas cousas?» Eilhes dízen-le: «Acraditamos, si senhor.» 
MAT.9.29	Anton, topou-le ne ls uolhos deilhes, dezindo: «Que se bos faga cunsante la buossa fé.» 
MAT.9.30	I ls uolhos deilhes abrírun-se. Mas Jasus abisou-los, dezindo-le: «Mirai a ber se naide l sabe.» 
MAT.9.31	Mas eilhes, mal apenas salírun deilhi, spalhórun la fama del por todos aqueilhes lhados.
MAT.9.32	Quando ls ciegos s’íban ambora, apersentórun-le un home que era tato i tenie l demonho andrento. 
MAT.9.33	Apuis de le botar l demonho pa la rue, l tato falou. I toda aqueilha giente quedou mui admirada, dezindo: «Nunca se biu ũa cousa destas an Eisrael!» 
MAT.9.34	Mas ls fariseus dezien: «Ye por obra de l xefe de ls demonhos que el bota ls demonhos pa la rue.»
MAT.9.35	I Jasus andaba por todas aqueilhas cidades i lhugaricos, a ansinar nas sinagogas deilhes i a apregonar l Eibangeilho de l Reino i a sanar todos ls males i todos ls achaques. 
MAT.9.36	Al ber aquel juntouro de giente, Jasus anchiu-se de pena deilha, puis staba cansada i deitada na tierra cumo tagalho sien pastor. 
MAT.9.37	Anton, dixo-le als sous deciplos: «La segada ye grande, mas ls segadores son poucos. 
MAT.9.38	Pedi-le, anton, al duonho de l pan que mande mais segadores pa la sue segada.»
MAT.10.1	Apuis de chamar ls sous doze deciplos, Jasus dou-le l poder de botáren pa la rue ls spritos malos i de sanáren qualquiera fraqueza i qualquiera malina. 
MAT.10.2	Estes son ls nomes de ls doze apóstelos: l purmeiro ye Simon, que le cháman Pedro, i Andrés, armano del; 
MAT.10.3	Tiago, filho de Zebedeu, i Juan, armano del; Felipe i Burtelameu; Tomé i Mateus, quebrador de la décima; Tiago, filho de Alfeu, i Tadeu; 
MAT.10.4	Simon, l Cananeu, i Judas Scariotes, aquel que l atraiçonou.
MAT.10.5	Jasus mandou estes doze deciplos i dou-le ourientaçones, dezindo-le: «Nun báiades pul camino de ls gentius i nun éntredes nas cidades de ls samaritanos. 
MAT.10.6	An purmeiro, ide a las canhonas que se perdírun de la casa d’Eisrael. 
MAT.10.7	Pul camino apergonai, dezindo: “L reino de ls cielos stá acerca.” 
MAT.10.8	Sanai ls que stan malos, rucecitai ls muortos, lhimpai ls lheprosos, botai ls demonhos para fuora. Recebistes de grácia, dai tamien de grácia. 
MAT.10.9	Nun quérgades tener nien ouro, nien prata, nien riquezas ne ls buossos bolsos, 
MAT.10.10	nien cerron pa l camino, nien dues capas, nien çapatos, nien choupa, porque l oubreiro merece l sou quemido.
MAT.10.11	An qualquiera cidade ou lhugarico adonde antrardes, preguntai quien nesse sítio ye pessona de cunfiança i quedai ende até que bos báiades ambora. 
MAT.10.12	I, al antrar na casa, saludai-la. 
MAT.10.13	Se essa fur, de berdade, ũa casa de giente séria, la buossa paç benirá par’eilha; mas se nun fur séria, la buossa paç tornará para bós. 
MAT.10.14	I quienquiera que nun bos reciba nien ouba las buossas palabras, al salir de casa del ou dessa cidade, sacudi l puolo de ls buossos pies. 
MAT.10.15	Afianço-bos que ne l die de l Juízo ls de la tierra de Sodoma i Gomorra nun seran tan maltratados cumo ls daqueilha cidade.»
MAT.10.16	«Mirai que bos mando cumo canhonas pa l meio de lhobos. Anton, séiades cuidadosos cumo las serpientes i hounestos cumo las palombas. 
MAT.10.17	Mas tenei cuidado culas pessonas, porque bos antregaran als cunceilhos i bos eiran a çurrar nas sinagogas deilhes; 
MAT.10.18	i, por bias de mi, ban-bos a lhebar delantre ls gobernadores i ls reis para dardes teçtemunho delantre deilhes i de ls gentius. 
MAT.10.19	Mas, quando bos antregáren, nun quédedes a pensar an cumo ou l quei heis de dezir, porque nessa hora será-bos ansinado l quei dezir. 
MAT.10.20	Porque nun sodes bós que falais, mas l Sprito de buosso Pai que fala an bós.
MAT.10.21	Nessa altura, un armano ha de antregar outro armano a la muorte, i l pai al filho, i ls filhos ban-se a alhebantar contra ls pais i fazeran cun que los máten. 
MAT.10.22	I todos bos teneran rábia por bias de l miu nome; mas l que s’aguantar até la fin, esse será salbo.
MAT.10.23	Quando bos perseguíren nũa cidade, scapai-bos para outra; tan cierto cumo bos l digo que nun acabareis las cidades d’Eisrael até que benga l Filho de l Home.
MAT.10.24	L deciplo nun stá arriba de l mestre, nien l criado arriba de l amo. 
MAT.10.25	Bonda-le al deciplo que seia cumo l mestre del i al criado que seia cumo l amo del. Se até al Pai de família le chamórun Satanás, aquantas mais als de la sue casa!
MAT.10.26	Anton, nun téngades miedo deilhes, puis nun hai nada que steia a las scuras que nun quede a las claras i nun hai nada scundido que nun se benga a saber. 
MAT.10.27	L que bos digo a las scuras dezi-lo a la lhuç de l die i l que scuitais an segredo apregonai-lo d’anriba ls telhados. 
MAT.10.28	Nun téngades miedo de ls que mátan l cuorpo, mas nun puoden matar l’alma. Tenei subretodo miedo daquel que puode botar a perder l’alma i l cuorpo ne l einfierno. 
MAT.10.29	Acauso nun se bénden dous paixaricos por ũa pequeinha moneda? Mas nien un deilhes se cairá por tierra se l buosso Pai nun quejir. 
MAT.10.30	Ne l que bos toca a bós, até todos ls pelos de la buossa cabeça stan cuntados. 
MAT.10.31	Anton, nun téngades miedo puis bós baleis mais que muitos paixaricos.
MAT.10.32	Aquel que dir teçtemunho de mi delantre las pessonas, tamien you darei teçtemunho del delantre miu Pai que stá ne l cielo. 
MAT.10.33	Aquel que me negar delantre las pessonas, tamien you l negarei delantre miu Pai que stá ne l cielo.
MAT.10.34	Nun cúidedes que you bin a traier la paç al mundo. You nun bin a traier la paç, mas la spada. 
MAT.10.35	Porque you bin a apartar 
MAT.10.36	.
MAT.10.37	Quien gusta de l pai ou de la mai mais do que de mi, nun ye dino de mi; quien gusta de l filho ou de la filha mais do que de mi, nun ye dino de mi. 
MAT.10.38	I quien nun lhebar la sue cruç i benir atrás de mi, nun ye dino de mi. 
MAT.10.39	L que cunserba la sue bida, perderá-la i l que perdir la sue bida por bias de mi, achará-la.»
MAT.10.40	«Quien bos recibe ye a mi que me recibe i quien me recibe a mi recibe aquel que me mandou. 
MAT.10.41	Quien recibe un porfeta por bias de ser porfeta, recebirá l galardon de porfeta, i quien recibe un justo por bias de ser justo, recebirá l galardon de justo. 
MAT.10.42	I quien dir, nien que seia solo un copo d’auga fresca, a buer a un destes mais pequeinhos, por bias de ser miu deciplo, quedai ciertos de l que bos digo, nun perderá l sou galardon.»
MAT.11.1	Quando acabou de le dar estes recados als sous doze deciplos, Jasus saliu deilhi para ir a ansinar i a pregar nas cidades daqueilha region.
MAT.11.2	Mas Juan, quando oubiu na cadena ls feitos de Cristo, mandou-le ls sous deciplos a preguntá-le: 
MAT.11.3	«Tu sós aquel que ha de benir ou tenemos que asperar outro?» 
MAT.11.4	I Jasus, respundendo, dixo-le: «Ide-le a cuntar a Juan l que oubis i l que bedes: 
MAT.11.5	ls ciegos béien, ls tolhidos ándan, ls gafos quédan lhímpios, ls xordos óuben, ls muortos rucecítan i als probes ye le anunciado l Eibangeilho. 
MAT.11.6	Feliç daquel que nun quedar scandelizado por bias de mi.»
MAT.11.7	Quando eilhes se fúrun ambora, Jasus ampeçou-le a falar de Juan al pobo: «L que fustes a ber al zerto? Ũa canha abanada pul aire? 
MAT.11.8	Mas, anton, l que fustes a ber? Un home bien bestido? Mirai que ls bien bestidos stan nas casas de ls reis. 
MAT.11.9	Mas l quei, anton, fustes a ber? Un porfeta? Si, digo-bos-lo you que ye bien mais do que porfeta. 
MAT.11.10	Este ye aquel de quien stá screbido: 
MAT.11.11	Quedai bien ciertos de l que bos digo: Antre ls nacidos de mulhier, nun apareciu naide que seia mais grande do que Juan Batista; assi i todo, l que fur l mais pequerrixo ne l reino de ls cielos, ye mais grande do que el. 
MAT.11.12	Porque zde ls dies de Juan Batista até agora l reino de ls cielos ten sido atacado i ls que se bálen de la fuorça quieren-lo cunquistar. 
MAT.11.13	Todos ls porfetas i la lei até Juan porfetizórun. 
MAT.11.14	Se quereis antender, el mesmo ye Eilias, l que staba para benir. 
MAT.11.15	Quien ten oubidos, que ouba.
MAT.11.16	A quien hei-de acumparar esta giraçon? Ye acumparada a rapazicos sentados al meio la praça, que le bózian als cumpanheiros, 
MAT.11.17	dezindo:
MAT.11.17	“Toquemos fraita para bós i nun beilestes;
MAT.11.17	cantemos cousas tristes i nun chorestes.”
MAT.11.18	Ende, bieno Juan, que nun quemie nien buie, i dízen: “Ten l diabro ne cuorpo.” 
MAT.11.19	Bieno l Filho de l Home, que come i bebe, i dízen: “Mirai, ye un home que come bien i bebe melhor, amigo de ls quebradores de la décima i de ls pecadores.” Mas la sabedorie amostrou-se puls feitos del.»
MAT.11.20	Apuis ampeçou-le a botar an cara a las cidades adonde fúrun feitos muitos de ls milagres del, que nun habien feito peniténcia: 
MAT.11.21	«Ai de ti, Corazin! Ai de ti, Betsaida! Porque se an Tiro i an Sidónia fúran feitos ls milagres que fúrun feitos an bós, yá dies ha que haberien feito peniténcia cun saco i cinza. 
MAT.11.22	Por essa rezon bos digo: Ne die de l Juízo, Tiro i Sidónia seran menos maltratadas do que bós. 
MAT.11.23	I tu, Cafarnaún, acauso quedarás tan alta cumo l cielo? Serás rebaixada até las perfundas de ls einfiernos! Porque se nas pessonas de Sodoma houbíran sido feitos ls milagres que fúrun feitos an ti, haberien durado até hoije. 
MAT.11.24	Por essa rezon bos digo: Ne die de l Juízo, Sodoma será menos maltratada do que tu.»
MAT.11.25	Naquel tiempo, Jasus, respundendo, dixo: «You te lhoubo, á Pai, Senhor de l cielo i de la tierra, que scundiste estas cousas als sabidos i als antendidos i las amostreste als pequerricos. 
MAT.11.26	Si, á Pai, porque assi te dou la gana. 
MAT.11.27	Todas las cousas me fúrun antregues por miu Pai i naide conhece l Filho a nun ser l Pai nien quien conheça l Pai a nun ser l Filho i a quien l Filho se lo quejir amostrar.»
MAT.11.28	«Beni a mi todos bós ls que trabalhais i sodes oupremidos i you bos darei alíbio. 
MAT.11.29	Ponei la mie carga anriba de bós i daprendei de mi que sou manso i houmilde de coraçon i achareis çcanso pa las buossas almas, 
MAT.11.30	porque la mie carga ye suable i l miu peso ye lhebe.»
MAT.12.1	Naquel tiempo Jasus passou a un sábado pul meio duns panes; cumo ls deciplos del andában chenos de fame, ampeçórun a scochar spigas i a quemé-las. 
MAT.12.2	Quando ls fariseus ls bírun, dezírun-le: «Mira que ls tous deciplos stan a fazer ũa cousa que nun se puode fazer al sábado.» 
MAT.12.3	Anton, el dixo-le: «Nun listes l que fizo Dabide quando quedou cun fame, el i ls que stában cun el? 
MAT.12.4	Cumo antrou na casa de Dius i quemiu ls panes cunsagrados, que nien el podie quemer, nien aqueilhes que stában cun el, mas solo ls saçardotes? 
MAT.12.5	I tamien nun listes na Lei que, an die de sábado, ls saçardotes nun guárdan l sábado ne l templo i quédan sien culpa? 
MAT.12.6	Digo-bos you que stá eiqui quien ye mais grande do que l templo. 
MAT.12.7	Se, al menos, soubírades l que quier dezir 
MAT.12.8	Porque l Filho de l Home ye senhor de l sábado.»
MAT.12.9	Apuis de salir deilhi, antrou na sinagoga deilhes 
MAT.12.10	i staba alhá un tiu que tenie ũa mano seca. I preguntában-le: «Ye premitido sanar al sábado?», para tenéren modo de lo acusar. 
MAT.12.11	Mas el dixo-le: «Qual ye l home de bós todos que, se tubir ũa canhona i eilha se cair nun poço al sábado, nun agarre i la baia a sacar dalhá? 
MAT.12.12	Quanto nun bal mais un home do que ũa canhona! Assi, debe-se fazer bien an die de sábado.» 
MAT.12.13	Apuis dixo-le al tiu: «Stende la tue mano.» El stendiu-la i quedou tan sana cumo la outra. 
MAT.12.14	Mas ls fariseus salírun pa la rue i fazírun un juntouro contra el, para tremináren a matá-lo.
MAT.12.15	Jasus, quando l soubo, fui-se ambora deilhi. Muita giente fui atrás del i sanou-los a todos, 
MAT.12.16	i abisou-los para nun s’amostráren assi, 
MAT.12.17	para que se cumprira l que fui dezido pul porfeta Eisaías:
MAT.12.22	Apuis, traírun-le ũa pessona que tenie l diabro i era ciega i tata i sanou-la, de modo que l tato quedou a falar i a ber. 
MAT.12.23	Todo mundo quedaba mui admirado i preguntaba: «Acauso nun será este l filho de Dabide?» 
MAT.12.24	Mas ls fariseus, quando tal oubírun, dezírun: «Este nun bota ls demonhos pa la rue a nun ser por Belzebú, príncepe de ls demonhos.» 
MAT.12.25	Sabendo Jasus quales éran ls pensamientos deilhes, dixo-le: «Todo l reino debedido contra el mesmo acabará mal i to la cidade ou casa debedida contra eilha mesma nun quedará de pies. 
MAT.12.26	I se l demonho bota l demonho pa la rue, stá debedido contra el mesmo; assi, cumo s’aguantará l reino del? 
MAT.12.27	I se you boto l demonho pa la rue por artes de Belzebú, ls buossos filhos por artes de quien l spúlsan? Assi, eilhes seran ls buossos juízes. 
MAT.12.28	Mas, se you boto pa la rue ls demonhos pul Sprito de Dius, anton chegou a bós l reino de Dius.
MAT.12.29	Ou cumo puode alguien antrar an casa dũa pessona fuorte i roubá-la a nun ser que purmeiro la prenda? Apuis si, poderá-le roubar la casa.
MAT.12.30	Quien nun stá cumigo, stá contra mi; i quien nun ajunta cumigo, sparba. 
MAT.12.31	Antoce, bos digo: Todo l pecado i blasfémia seran le perdonados a las pessonas, mas la blasfémia contra l Sprito nun será perdonada. 
MAT.12.32	I quien dezir ũa palabra contra l Filho de l Home, será-le perdonada; mas quien la dezir contra l Sprito Santo, nun le será perdonada, nien neste mundo nien ne l feturo.
MAT.12.33	Fazei ũa buona arble i l fruito deilha ye buono; ou fazei ũa arble mala i l fruito deilha ye malo: porque la arble conhece-se pul fruito. 
MAT.12.34	Raça de bíboras, cumo podeis dezir cousas buonas se sodes malos? Porque la boca fala de las cousas de que l coraçon stá cheno. 
MAT.12.35	L home buono, de l tesouro buono tira cousas buonas i l home malo de l tesouro malo tira cousas malas. 
MAT.12.36	Mas digo-bos you: De qualquiera palabra que ls homes dígan a mais, han de dar rezon deilha ne l die de l juízo: 
MAT.12.37	pulas tues palabras serás salbo i pulas tues palabras serás cundanado.»
MAT.12.38	Anton, respundírun-le alguns de ls scribas i fariseus, dezindo: «Mestre, queriemos ber ũa seinha tue.» 
MAT.12.39	El respundiu-le, dezindo: «La giraçon mala i adúltara quier ũa seinha, mas la seinha nun le será dada a nun ser la seinha de l porfeta Jonas. 
MAT.12.40	Tal i qual cumo Jonas stubo na barriga de l mostro de l mar trés dies i trés nuites, assi tamien l Filho de l Home stará trés dies i trés nuites ne l coraçon de la tierra. 
MAT.12.41	Ls moradores de la cidade de Nínibe alhebantaran-se an juízo cun esta giraçon i ban-la a cundanar, porque fazírun peniténcia culs sermones de Jonas; i quien stá eiqui ye mais do que Jonas. 
MAT.12.42	La Reina de meidie alhebantará-se an juízo cun esta giraçon i bai-la a cundanar, porque bieno de la fin de l mundo a oubir la sabedorie de Salomon; i quien stá eiqui ye mais do que Salomon.»
MAT.12.43	«Quando l sprito malo tubir salido dũa pessona, anda por outibales a saber de çcanso i nun lo acha. 
MAT.12.44	Anton, diç assi: “Bou-me a tornar pa la mie casa de adonde sali.” I quando chega acha la casa zacupada, bien barrida i asseada. 
MAT.12.45	Apuis, bai-se i trai cun el outros siete spritos inda mais malos do que el, éntran i quédan a morar eilhi, de modo que la situaçon daqueilha pessona queda pior que purmeiro. Assi tamien será cun esta giraçon mala.»
MAT.12.46	Anquanto el le falaba al pobo, stában na rue la mai i ls deciplos a ber se falában cun el. 
MAT.12.47	Dixo-le, anton, ũa pessona: «Mira que tue mai i tous armanos stan eilhi na rue a la spera para falar cuntigo.» 
MAT.12.48	Mas el respundiu-le a essa pessona, dezindo: «Quien ye mie mai i quien son mius armanos?» 
MAT.12.49	I, stendendo la mano pa ls sous deciplos, dixo: «Eiqui stá mie mai i mius armanos. 
MAT.12.50	Porque quien fazir la buntade de miu Pai que stá ne ls cielos, esse ye miu armano, mie armana i mie mai.»
MAT.13.1	Naquel die, habendo salido de casa, Jasus staba sentado acerca l mar. 
MAT.13.2	Ajuntou-se alredror del tanta giente que tubo de se chubir para un barquito i sentá-se alhá anquanto todo aquel juntouro de giente quedaba na borda. 
MAT.13.3	Anton, falou-le de muita cousa an parábolas, dezindo-le: «L sembrador saliu para sembrar. 
MAT.13.4	Anquanto sembraba, ũas semientes aparórun acerca l camino, benírun ls páixaros i quemírun-las. 
MAT.13.5	Outras aparórun an xeixagales adonde nun habie muita tierra i lhougo nacírun porque nun tenien porriba muita altura de tierra. 
MAT.13.6	Mas mal apenas naciu l sol abranórun-se i, cumo nun tenien raiç, secórun-se. 
MAT.13.7	Outras aparórun ne l meio de gatunhas i, al crecer, las gatunhas abafórun la semiente. 
MAT.13.8	Mas outra semiente caiu an tierra buona i dou grano: ũa a cien, outra a sessenta i outra a trinta cada ũa. 
MAT.13.9	Quien tubir oubidos para oubir, ouba.»
MAT.13.10	Apuis, achegórun-se ls deciplos i dezírun-le: «Porque falas cun eilhes an parábolas?» 
MAT.13.11	Dixo-le an repuosta: «Porque a bós fui-bos dado coincer ls mistérios de l reino de ls cielos, mas a eilhes nó. 
MAT.13.12	Porque al que ten será-le dado i tenerá inda mais; mas al que nun ten, até l que ten le será tirado. 
MAT.13.13	Ye por essa rezon que falo cun eilhes an parábolas, porque míran i nun béien i scúitan mas nun óuben nien anténden. 
MAT.13.14	Cumpre-se neilhes la porfecie de Eisaías quando dixo:
MAT.13.16	Felizes ls buossos uolhos porque béien i ls buossos oubidos porque óuben. 
MAT.13.17	Tomai tento ne l que bos digo: Muitos porfetas i justos quejírun ber l que bedes i nun bírun, oubir l que oubis i nun oubírun.»
MAT.13.18	«Mas bós scuitai la parábola de l sembrador: 
MAT.13.19	Quando ũa pessona oube la palabra de l reino i nun antende, ben l diabro i rouba l que fui sembrado ne l sou coraçon. Este ye l que fui sembrado a la borda de l camino. 
MAT.13.20	L que fui sembrado nun xeixagal, esse ye l que scuita la palabra i lhougo la aceita cun alegrie, 
MAT.13.21	mas cumo nun ten raiç andrento del ye de pouca dura: se fur atermentado ou perseguido por bias de la palabra lhougo se bai abaixo. 
MAT.13.22	L que fui sembrado ne l meio de gatunhas, esse ye l que oube la palabra, mas ls cuidados deste mundo i la ganáncia de riquezas abáfan la palabra que, assi, nun puode granar. 
MAT.13.23	L que fui sembrado an buona tierra, esse ye l que scuita la palabra, la antende i dá grano, dando ũas bezes a cien, outras a sessenta i outras a trinta.»
MAT.13.24	Aperpuso-le outra parábola, dezindo: «L reino de ls cielos ye acumparado a un home que sembrou buona semiente na sue tierra. 
MAT.13.25	Mas anquanto las pessonas stában a drumir bieno l einemigo del, sembrou jólio pul meio de l trigo i fui-se ambora. 
MAT.13.26	Quando las yerbeiras crecírun i botórun spiga tamien apareciu l jólio. 
MAT.13.27	Anton, ls criados fúrun-se a saber de l amo i dezírun-le: “Senhor, acauso nun sembreste buona semiente na tue tierra? Anton, d’adonde ben l jólio?” 
MAT.13.28	El respundiu-le: “Fui un home einemigo que l sembrou.” Ls criados dezírun-le, anton: “Quereis que báiamos alhá a arrincá-lo?” 
MAT.13.29	El respundiu-le: “Nó, nun se deia l causo de al arrincar l jólio arrínquedes l trigo al mesmo tiempo. 
MAT.13.30	Deixai-los crecer a dambos a dous até la segada. Quando chegar la segada dezirei-le als segadores: Segai purmeiro l jólio, atai-lo an manolhos pa l queimar; mas l trigo arrecolei-lo ne l miu celeiro.”»
MAT.13.31	Aperpuso-le outra parábola, dezindo-le: «L reino de ls cielos ye acumparado a un grano de mostarda que un home agarrou i sembrou na sue tierra. 
MAT.13.32	Anque esta seia la mais pequeinha de todas las semientes, quando crece queda mais grande que to las cousas de la huorta. I fai-se arble de modo que ls páixaros de l cielo bénen i aniálan ne ls sous galhos.»
MAT.13.33	Cuntou-le inda outra parábola: «L reino de ls cielos ye acumparado al furmiento que ũa mulhier agarra i ambuolbe an trés partes de farina até que queda toda lhiebeda.»
MAT.13.34	Todas estas cousas dixo Jasus an parábolas als grandes juntouros de pessonas i nun falaba cun eilhas sien ser por parábolas 
MAT.13.35	para que se cumprira l que fura dezido pul porfeta, que dixo:
MAT.13.36	Anton, apuis de deixar ls grandes juntouros de pessonas, Jasus fui-se para casa. Ls deciplos achegórun-se an pie del i dezírun-le: «Splica-mos la parábola de la tierra de jólio.» 
MAT.13.37	Jasus respundiu-le, dezindo: «Quien sembra la buona semiente ye l Filho de l Home. 
MAT.13.38	La tierra ye l mundo. La buona semiente son ls filhos de l Reino i l jólio son ls filhos de l mal. 
MAT.13.39	L einemigo que sembrou l jólio ye l diabro. La segada ye la fin de l mundo i ls segadores son ls anjos. 
MAT.13.40	Tal cumo l jólio ye arrecolhido i queimado pul fuogo, assi será na fin de l mundo: 
MAT.13.41	l Filho de l Home ambiará ls sous anjos i arrecolheran de l sou reino todos ls scandalosos i ls que fáien l mal 
MAT.13.42	i botaran-los na fornalha de fuogo. Ende haberá choro i terrincar de dientes. 
MAT.13.43	Anton, ls justos relhuziran cumo l sol ne l reino de l Pai deilhes. Quien ten oubidos, ouba.»
MAT.13.44	«L reino de ls cielos ye acumparado a un tesouro scundido na tierra que l home que lo achou tornou a scunder. Mui cuntento, bai, bende todo l que ten i compra aqueilha tierra.
MAT.13.45	L reino de ls cielos tamien ye acumparado a un negociante que busca buonas perlas. 
MAT.13.46	Habendo achado ũa perla speciosa, bai, bende todo l que ten i compra-la.»
MAT.13.47	«L reino de ls cielos ye tamien acumparado a las redes botadas al mar que agárran peixe de toda la culidade. 
MAT.13.48	Quando stan chenas púxan-las i séntan-se na praia a scolher ls buonos para ũa canastra i a botar ls malos pa la rue. 
MAT.13.49	Assi será na fin de l mundo: beniran ls anjos i apartaran ls malos de l meio de ls justos 
MAT.13.50	i atiraran cun eilhes pa la fornalha de fuogo. Ende haberá choro i terrincar de dientes.»
MAT.13.51	«Antendistes todas estas cousas?» Eilhes respundírun-Le: «Si, Senhor.» 
MAT.13.52	Dixo-le, anton: «Assi, todo l scriba sabido ne l reino de ls cielos ye aparecido a un pai de família que tira de la arca cousas nuobas i bielhas.»
MAT.13.53	I mal apenas Jasus acabou estas parábolas, fui-se ambora deilhi 
MAT.13.54	pa la sue tierra i ende ansinaba-los na sinagoga deilhes, de modo que quedában admirados i dezien: «D’adonde le bieno a este tanta sabedorie i tales bertudes? 
MAT.13.55	Anton este nun ye l filho de l carpinteiro? Nun le cháman a la mai Marie i als armanos Tiago, Jesé, Simon i Judas? 
MAT.13.56	I las armanas del nun móran todas an pie de nós? D’adonde le bénen, anton, todas estas cousas?» 
MAT.13.57	I quedában scandelizados cun el. Jasus, anton, dixo-le: «Nun hai un porfeta sien respeito a nun ser na sue tierra i antre la sue giente.» 
MAT.13.58	I nun fizo eilhi muito milagre por bias de la falta de fé deilhes.
MAT.14.1	Naquel tiempo, l tetrarca Harodes oubiu falar de la fama de Jasus 
MAT.14.2	i dixo-le als sous criados: «Este ye Juan Batista; el rucecitou de ls muortos i, assi, ls milagres óbran nel.»
MAT.14.3	Ye berdade que Harodes prendiu a Juan, atou-lo cun fierros i atirou cun el pa la cadena por bias de Harodías mulhier de Felipe, armano del. 
MAT.14.4	Todo porque Juan le dezie: «Nun stá cierto que la tengas para ti.» 
MAT.14.5	El bien l querie matar, mas tubo miedo de l pobo que lo tenie na cuonta de porfeta. 
MAT.14.6	Anton, ne l die an que Harodes fizo anhos, la filha de Harodías beilou ne l meio la fiesta i Harodes gustou. 
MAT.14.7	Ende, jurou que le darie todo l que le pedisse. 
MAT.14.8	I eilha, lhucitada pula mai, dixo-le: «Dá-me eiqui, nun prato, la cabeça de Juan Batista.» 
MAT.14.9	L rei quedou triste, mas por bias de la jura i de ls que stában a cenar cun el, dou orde 
MAT.14.10	i mandou-le cortar l caçacho a Juan na cadena. 
MAT.14.11	I traírun la cabeça del nun prato i dórun-se-la a la rapaza que se l’antregou a la mai deilha. 
MAT.14.12	Anton, benírun ls deciplos del, agarrórun l cuorpo i anterrórun-lo. Apuis benírun-le a dar la nobidade a Jasus.
MAT.14.13	Jasus, quando oubiu l que se passara, saliu deilhi nun barquito para un sítio zerto i apartado. Mas, quando l soubírun, las multidones fúrun-se atrás del a pie zde las cidades. 
MAT.14.14	I habendo zambarcado, biu un grande juntouro de pessonas i tubo muita pena deilhas sanando aqueilhes que stában malos.
MAT.14.15	Yá pula tardica, ls deciplos achegórun-se an pie del dezindo-le: «L sítio ye zerto i yá se stá a fazer tarde; manda las pessonas ambora para que se báian pulas aldés a mercar de quemer para eilhas.» 
MAT.14.16	Mas Jasus dixo-le: «Nun ténen percison de ir; dai-le bós a quemer.» 
MAT.14.17	Eilhes, anton, dezírun-Le: «Nun tenemos eiqui a nun ser cinco panes i dous peixes.» 
MAT.14.18	Al que el le respundiu: «Traei-me-los acá.» 
MAT.14.19	I apuis de mandar sentar las pessonas na yerba, agarrou ls cinco panes i ls dous peixes, mirou pa l cielo, beneziu ls panes, partiu-los i dou-se-los als deciplos i estes dórun-se-los a las pessonas. 
MAT.14.20	Todos quemírun i quedórun fartos i culs cachos de las sobras anchírun doze cestos. 
MAT.14.21	Ora, ls que quemírun fúrun alredror de cinco mil homes, sien cuntar mulhieres i garoticos.
MAT.14.22	I lhougo mandou ls deciplos chubir pa l barquito i que fúran delantre del pa la outra borda, anquanto mandaba las pessonas ambora. 
MAT.14.23	I apuis de haber mandado las pessonas ambora, chubiu el solico a un cabeço para rezar. Quando se fizo de nuite staba eilhi el solico. 
MAT.14.24	Nesse antretiempo, l barquito yá staba mui loinge de tierra, ampurrado pulas óndias, pus l aire era cuntrairo. 
MAT.14.25	Ende pula quarta dúnia de la nuite, bieno a tener cun eilhes caminando porriba l mar. 
MAT.14.26	Anton, ls deciplos, al bé-lo a andar porriba l mar, assustórun-se, dezindo: «Ye ũa pantasma» i gritórun de miedo. 
MAT.14.27	Mas nistante Jasus falou cun eilhes, dezindo-le: «Tenei cunfiança, sou you; nun téngades miedo.» 
MAT.14.28	Pedro respundiu-le, dezindo-le: «Senhor, se sós tu, manda-me a tener cuntigo porriba l’auga.» 
MAT.14.29	I el dixo-le: «Ben.» I, abaixando-se de l barquito, Pedro andubo porriba l’auga i fui-se a tener cun Jasus. 
MAT.14.30	Mas al ber un aire tan fuorte tubo miedo i, ampeçando-se a ir al fondo, boziou dezindo: «Senhor, salbai-me!» 
MAT.14.31	Ende, Jasus lhougo le stendiu la mano, agarrou-lo i dixo-le: «Home de pouca fé, porque dubideste?» 
MAT.14.32	I mal apenas antrórun pa l barquito l aire serenou. 
MAT.14.33	Anton, ls que stában ne l barquito adorórun-lo dezindo: «Sós de berdade l Filho de Dius!»
MAT.14.34	Apuis de habéren atrabessado pa l outro lhado, benírun pa la tierra de Genezaré. 
MAT.14.35	Quando las pessonas daqueilha tierra l coincírun, mandórun rezon para todos aqueilhes alredores i traírun-le todos ls que tenien algun mal, 
MAT.14.36	i pedien-le que ls deixara topar al menos la franja de l sou manto. I todos ls que alhá topórun, quedórun sanos.
MAT.15.1	Anton benírun, zde Jarusalen, a tener cun Jasus fariseus i scribas i dezírun-le: 
MAT.15.2	«Porquei ls tous deciplos nun guárdan las questumes de ls antigos? Eilhes nun lhában las manos quando cómen pan.» 
MAT.15.3	Anton el respundiu-le, dezindo: «I bós, porquei nun guardais l mandamento de Dius por bias de la buossa questume? 
MAT.15.4	Porque Dius dixo: 
MAT.15.5	Mas bós dezis: “Quien le dezir al pai ou a la mai: Qualquiera cousa cun que you bos podira ajudar, ye ũa oufierta sagrada, 
MAT.15.6	nun stará oubrigado a respeitar l pai”; i tirestes-le l balor a la palabra de Dius por bias de la buossa questume. 
MAT.15.7	Falsos! Bien porfetizou subre bós Eisaías, dezindo:
MAT.15.10	I chamando l pobo para acerca del, dixo-le: «Oubi i antendei: 
MAT.15.11	Nun ye l que entra pula boca que fai un home ampuro, mas l que sal de la boca, esso si torna un home ampuro!» 
MAT.15.12	Apuis, ls deciplos achegórun-se a el i dezírun-le: «Queda sabendo que ls fariseus, quando oubírun las tues palabras, quedórun scandelizados.» 
MAT.15.13	Mas el respundiu-le dezindo: «Qualquiera arble que miu Pai celhestre nun puso, será arrincada. 
MAT.15.14	Deixai-los: son ciegos guias de ciegos. I se un ciego guia outro ciego, dambos a dous s’ambolcaran para ũa fóia.» 
MAT.15.15	Anton, Pedro respundiu-le, dezindo: «Splica-mos essa parábola.» 
MAT.15.16	Mas el dixo-le: «Tamien bós stais sien antendimiento? 
MAT.15.17	Nun antendeis que las cousas que éntran pula boca, ban pa la barriga i sálen a campo nun sítio scundido? 
MAT.15.18	Mas las cousas que sálen de la boca, bénen de l coraçon i eilhas fáien un home ampuro. 
MAT.15.19	Porque ye de l coraçon que sálen ls malos pensamientos, las muortes, ls adultérios, ls anganhos, ls roubos, ls falsos teçtemunhos, las malas palabras. 
MAT.15.20	Estas son las cousas que fáien un home ampuro, mas quemer culas manos por lhabar nun fai un home ampuro.»
MAT.15.21	Jasus, salindo deilhi, fui-se pa ls lhados de Tiro i de Sidónia. 
MAT.15.22	Anton, ũa mulhier cananeia, benida daquel termo, ampeçou a boziar dezindo: «Tenei piadade de mi, Senhor, Filho de Dabide: la mie filha stá mui mal, atermentada por un demonho.» 
MAT.15.23	Mas el nun le respundiu nien ui nien ai. Ls deciplos, achegando-se a el, pedien-le, dezindo: «Çpacha-la, que ben a boziar atrás de nós.» 
MAT.15.24	El, anton, respundiu-le, dezindo: «You nun fui ambiado a nun ser pa las canhonas que se perdírun de la casa d’Eisrael.» 
MAT.15.25	Mas eilha bieno i botou-se por tierra delantre del, dezindo: «Senhor, balei-me!» 
MAT.15.26	El respundiu-le: «Nun ye cousa buona tirá-le l pan als filhos i botá-se-lo als perros.» 
MAT.15.27	Mas eilha dixo-le: «Mas, Senhor, tamien ls perricos cómen las forfalhas que se cáien de la mesa de ls sous duonhos.» 
MAT.15.28	Anton, respundendo-le, Jasus dixo-le: «Á mulhier, grande ye la tue fé! Faga-se tal i qual cumo tu quieres.» I zde aqueilha mesma hora, la filha deilha quedou sana.
MAT.15.29	Jasus saliu daqueilha tierra i fui-se para acerca l mar de la Galileia. Chubiu-se a un cabeço i sentou-se alhá. 
MAT.15.30	I benírun a tener cun el grandes juntouros de pessonas que traien cun eilhas tolhidos, ciegos, mancos, tatos i mais que you sei alhá i atirórun cun eilhes als pies del i sanou-los. 
MAT.15.31	De modo que todos quedában admirados al ber ls tatos a falar, ls mancos sanos, ls tolhidos a andar i ls ciegos a ber. I dában grácias al Dius d’Eisrael.
MAT.15.32	Jasus, apuis, chamou ls sous deciplos i dixo-le: «Tengo pena desta giente, porque yá trés dies que ándan atrás de mi i nien raça ténen de quemer; i nun ls quiero ampuntar an ayunas, nun le baia a dar ũa fraqueza pul camino.» 
MAT.15.33	Dízen-le, anton, ls deciplos: «Adonde bamos a saber de pan, ne l zerto, que chegue pa le matar la fame a tanta giente?» 
MAT.15.34	Dixo-le Jasus: «Quantas fogaças teneis?» Eilhes respundírun-le: «Siete i alguns peixicos.» 
MAT.15.35	I dou-le orde a la giente pa que se sentara na tierra. 
MAT.15.36	Apuis, agarrou las sietes fogaças i ls peixes, agradeciu, partiu-los i dou-se-los als deciplos i ls deciplos al pobo. 
MAT.15.37	Quemírun todos até quedáren fartos i culs cachos que sobrórun anchírun siete cestas. 
MAT.15.38	Ls que quemírun éran quatro mil homes, sien cuntar cun mulhieres i garotos.
MAT.15.39	Apuis de mandar ambora aquel juntouro de giente, chubiu-se nun barquito i fui-se pa l termo de Magadan.
MAT.16.1	Benírun a tener cun el ls fariseus i ls saduceus i pa l atentáren pedírun-le que le amostrasse ũa seinha de l cielo. 
MAT.16.2	Mas el respundiu-le, dezindo: «A la tarchica dezis: “Bai a quedar sereno, porque l cielo stá aburmelhado” 
MAT.16.3	i a la purmanhana cedo: “Hoije bai a haber termienta, porque l cielo stá nubrado.” Sodes capazes de coincer l calantriç de l cielo, mas nun sodes capazes de ber las seinhas de ls tiempos. 
MAT.16.4	La giraçon mala i adúltara pregunta por ũa seinha, mas la seinha nun le bai a ser dada, a nun ser la seinha de Jonas.» Apuis, bolbiu-le las cuostas i fui-se ambora.
MAT.16.5	Quando ls deciplos se fúrun pa la borda de l outro lhado, squecírun-se de lhebar l pan. 
MAT.16.6	Jasus, anton, dixo-le: «Mirai, tenei cuidado cul furmiento de ls fariseus i de ls saduceus.» 
MAT.16.7	Mas eilhes falában uns pa ls outros dezindo: «Nun traímos l pan!» 
MAT.16.8	Mal apenas se dou de cuonta, Jasus dixo-le: «Porque stais par’ende a dezir uns als outros, homes de pouca fé, que nun teneis pan? 
MAT.16.9	Anton inda nun antendistes nien bos lhembrais de las cinco fogaças, de ls cinco mil homes i de quantas cestas sobrórun? 
MAT.16.10	Nien de las siete fogaças, de ls quatro mil homes i de quantas cestas sobrórun? 
MAT.16.11	Cumo ye que inda nun antendistes que nun bos staba a falar de pan? Mas, acoutelai-bos cul furmiento de ls fariseus i de ls saduceus.» 
MAT.16.12	Solo ende ye que antendírun que nun le dixo para tener cuidado cul furmiento de l pan, mas cula doutrina de ls fariseus i de ls saduceus.
MAT.16.13	Bieno, anton, Jasus pa ls lhados de Cesareia de Felipe i preguntou-le als sous deciplos: «Quien dízen ls homes que ye l Filho de l Home?» 
MAT.16.14	I eilhes respundírun-le: «Uns, que ye Juan Batista; outros, que ye Eilias; outros, que ye Jeremias ou algun de l porfetas.» 
MAT.16.15	«I bós, quien dezis que you sou?», preguntou-le. 
MAT.16.16	Respundendo Simon Pedro, dixo-le: «Tu sós l Cristo, l Filho de Dius bibo.» 
MAT.16.17	Anton, Jasus dixo-le an repuosta: «Sós feliç, á Simon filho de Jonas, porque nun fui la carne nien l sangre que te amostrórun essa berdade, mas miu Pai que stá ne l cielo. 
MAT.16.18	I you digo-te: Tu sós Pedro i porriba desta piedra custruirei la mie eigreija; i las puortas de l einfierno nada poderan contra eilha. 
MAT.16.19	Darei-te las chabes de l Reino de ls Cielos; i todo l que lhigares na tierra, será lhigado ne ls cielos i l que zlhigares na tierra, será zlhigado ne ls cielos.» 
MAT.16.20	Apuis, dou-le orde als deciplos pa que nun le dezíran a naide que el era l Cristo.
MAT.16.21	Zdende, Jasus ampeçou a fazer ber als sous deciplos que era neçairo que fura a Jarusalen i padecira muito de ls ancianos, de ls príncepes de ls saçardotes i de ls scribas, que fura muorto i rucecitara al treceiro die. 
MAT.16.22	I chamando-lo daparte, Pedro ampeçou a renher cun el, dezindo-le: «Dius te libre, Senhor, essas cousas nunca te ban a passar!» 
MAT.16.23	El bolbiu-se i dixo-le a Pedro: «Sal-me delantre, Satanás! Tu sós un scándelo para mi, puis nun gustas de las cousas que son de Dius, mas solo de las cousas de ls homes!»
MAT.16.24	Apuis, Jasus dixo-le als sous deciplos: «Se alguien quier benir atrás de mi, negue-se a el mesmo, agarre la sue cruç i siga-me. 
MAT.16.25	Porque quien quejir salbar la sue alma, perderá-la; mas quien perdir la sue alma por bias de mi, achará-la. 
MAT.16.26	L que le sirbe a un home, se ganhar l mundo anteiro mas sufrir la perda de la sue alma? Ou l quei dará un home an troca pula sue alma? 
MAT.16.27	Mirai que l Filho de l Home ha de benir na glória de sou Pai, culs sous Anjos, i ende recumpensará a cada un cunsante las sues obras.
MAT.16.28	Quedai bien ciertos de l que bos digo: Hai alguns de ls que stan eiqui que nun le tomaran l gusto a la muorte antes de béren l Filho de l Home a benir ne l sou reino.»
MAT.17.1	Seis dies apuis, Jasus agarrou Pedro, Tiago i Juan, armano del, i lhebou-los a eilhes solos para un monte mui alto. 
MAT.17.2	Ende, strefigurou-se delantre deilhes: l sou rostro relhuziu cumo l sol i las sues bestimientas quedórun albas cumo la niebe. 
MAT.17.3	Ende, apareciu-le Moisés i Eilias a falar cun el. 
MAT.17.4	Pedro, anton, puso-se a falar dezindo-le a Jasus: «Senhor, stá-se tan bien eiqui, que, se quejires, fazeremos eiqui trés cabanhas, ũa para ti, outra para Moisés i outra para Eilias.» 
MAT.17.5	Anton, inda staba el a falar, ũa nubre relhuziente asselumbrou-los i saliu ũa boç de andrento la nubre que dezie: «Este ye l miu filho mui amado, a quien you quiero muito. Scuitai l que el diç.» 
MAT.17.6	Mal oubírun estas palabras, ls deciplos quedórun grimados i atirórun-se cula cara acontra la tierra. 
MAT.17.7	Jasus achegou-se an pie deilhes i abanou-los dezindo: «Alhebantai-bos i nun téngades miedo.» 
MAT.17.8	I eilhes alhebantórun ls uolhos i yá solo bírun a Jasus i mais naide.
MAT.17.9	Quando stában a abaixar de l monte, Jasus dou-le la seguinte orde: «Nun le cúntedes a naide l que bistes até que l Filho de l Home rucecite de ls muortos.»
MAT.17.10	Ls deciplos fazírun-le preguntas, dezindo: «Porquei ls scribas dízen que Eilias ten que benir purmeiro?» 
MAT.17.11	I el respundiu-le: «Ye berdade que Eilias benirá i purparará todo. 
MAT.17.12	Digo-bos you que Eilias yá bieno i nun lo recoincírun, mas fazírun-le l que quejírun; de la mesma maneira l Filho de l Home bai a padecer a las manos deilhes.»
MAT.17.13	Solo ende ls deciplos antendírun que staba a falar de Juan Batista.
MAT.17.14	Quando chegórun an pie de l juntouro de pessonas, bieno a tener cun el un home que s’atirou por tierra delantre del i dixo: 
MAT.17.15	«Senhor, ten pena de l miu filho, que ye lhunático i stá mui mal, puis muita beç se cai al lhume i outras bezes a l’auga. 
MAT.17.16	Yá se lo apersentei als tous deciplos i nun fúrun capazes de l sanar.» 
MAT.17.17	Anton Jasus respundiu-le, dezindo: «Á giraçon sien fé i purbersa, até quando starei cun bós? Até quando tengo de bos aturar? Traiei-me-lo acá.» 
MAT.17.18	Jasus dou-le orde i l demonho saliu d’andrento del i, naquel sfergante, l rapazico quedou sano.
MAT.17.19	Adepuis, ls deciplos fúrun-se a tener cun Jasus an segredo i dezírun-le: «Porquei nun fumos capazes de l botar pa la rue?» 
MAT.17.20	El dixo-le, anton: «Por bias de la buossa pouca fé. Quedai bien ciertos de l que bos digo: Se tubirdes fé cumo un grano de mostarda, dezireis-le a este monte: “Muda-te deiqui pali” i el mudará-se, i nada será ampossible para bós. 
MAT.17.21	Mas esta culidade de demonhos nun sal sien ser cun ouracion i ayuno.»
MAT.17.22	Andando eilhes pula Galileia, dixo-le Jasus: «L Filho de l Home bai a ser antregue nas manos de ls homes 
MAT.17.23	i ban a matá-lo, mas al treceiro die rucecitará.» I eilhes quedórun mui, mui tristes.
MAT.17.24	Quando chegórun a Cafarnaún, ls arrecadadores de la décima pa l templo fúrun-se a tener cun Pedro i dezírun-le: «L buosso mestre nun paga la décima pa l templo?» 
MAT.17.25	«Claro!», dixo-le el. Quando antrou andrento de casa, Jasus bieno a tener cun el, dezindo: «Quei te parece, á Simon? Ls reis de la tierra de quien recíben la décima ou ls ampuostos? De ls filhos deilhes ou de ls alhenos?.» 
MAT.17.26	Cumo el le respundiu «De ls alhenos», Jasus dixo-le: «Sendo assi, ls filhos stan lhibres. 
MAT.17.27	Antoce, pa que nun ls scandalízemos, bai-te al mar i bota l anzuol: l purmeiro peixe que caçares, agarra-lo, abre-le la boca i acharás alhá ũa moneda de prata. Saca-la i dá-se-la a eilhes por mi i por ti.»
MAT.18.1	Naqueilha mesma hora, ls deciplos achegórun-se al pie de Jasus i dezírun-le: «Quien cuidas que ye l mais grande ne l reino de ls cielos?» 
MAT.18.2	El chamou un rapazico, puso-lo ne l meio deilhes 
MAT.18.3	i dixo: «Quedai bien ciertos de l que bos digo: Se nun demudardes i bos tornardes cumo rapazicos, nun antrareis ne l reino de ls cielos. 
MAT.18.4	Quien se fazir pequerrixo cumo este garotico, esse ye l mais grande ne l reino de ls cielos. 
MAT.18.5	I quien recebir un rapazico cumo este an miu nome, ye a mi que me recibe.»
MAT.18.6	«Mas quien scandelizar un destes pequerricos que acradítan an mi, mais le balira que le çpindurássen ũa piedra de molino al cachaço i l botássen al fondo de l mar. 
MAT.18.7	Ai de l mundo por bias de ls scándalos! Nun hai modo de acabar culs scándalos, mas ai de l home por quien benga l scándalo! 
MAT.18.8	Se la tue mano ou l tou pie dan scándalo, corta-lo i atira cun el para bien loinge de ti: ye melhor para ti que entres na bida coto ou manco do que seias botado al fuogo eiterno tenendo las dues manos i ls dous pies. 
MAT.18.9	I se l tou uolho dá scándalo, arrinca-lo i atira cun el para bien loinge de ti: ye melhor que entres na bida cun un uolho solo, do que seias botado al fuogo de ls anfiernos tenendo ls dous uolhos.
MAT.18.10	Mirai bien, nun zpréziedes un solo destes pequerricos; digo-bos que ls anjos deilhes stan siempre ne l cielo a ber la cara de miu Pai que stá ne ls cielos. 
MAT.18.11	Porque l Filho de l Home bieno a salbar l que staba perdido.»
MAT.18.12	«Que bos parece? Se ũa pessona tubir cien canhonas i ũa deilhas se perdir, nun deixará las nobenta i nuobe pul campo i se bai a saber de la que se perdiu? 
MAT.18.13	I se tubir suorte de l’achar, digo-bos you que quedará mais cuntento cun eilha do que culas nobenta i nuobe que nun se perdírun. 
MAT.18.14	Assi, tamien, la buntade de buosso Pai que stá ne ls cielos ye que nun se perda niun destes pequerricos.»
MAT.18.15	«Se tou armano fazir algo de mal contra ti, agarra-lo daparte, ls dous solicos, i fala cun el. Se el te oubir, tenerás ganho a tou armano. 
MAT.18.16	Mas se nun te oubir, chama inda cuntigo ũa ou dues pessonas para que toda la question quede resolbida delantre de dues ou trés teçtemunhas. 
MAT.18.17	Anton, se el nun las quejir oubir, diç-le al cunceilho; mas se nien al cunceilho quejir dar oubidos, que seia para ti cumo l gentiu i l quebrador de la décima.
MAT.18.18	Quedai bien ciertos de l que bos digo: Todo l que lhigardes na tierra será lhigado ne l cielo i todo l que çprendirdes na tierra será çprendido ne l cielo. 
MAT.18.19	Digo-bos outra beç: Se dous de bós s’antendíren na tierra subre algo, todo l que pedíren será-le dado por miu Pai que stá ne ls cielos. 
MAT.18.20	Porque, adonde stan dous ou trés juntos an miu nome, you stou ende ne l meio deilhes.»
MAT.18.21	Anton, achegando-se Pedro dixo-le: «Senhor, quantas bezes miu armano puode pecar contra mi i you tengo que le perdonar? Até siete bezes?» 
MAT.18.22	Jasus dixo-le: «Nun te digo até siete bezes, mas até setenta bezes siete.»
MAT.18.23	«Assi, l reino de ls cielos ye acumparado a un home que ye rei i quijo fazer cuontas culs sous criados. 
MAT.18.24	I mal ampeçou a fazer cuontas, apersentou-se-le un que le debie dieç mil talentos. 
MAT.18.25	Mas cumo nun tubira cun quei pagar, l amo mandou-lo bender a el, a la mulhier i als filhos i a todo quanto tenie, i quedaba pago. 
MAT.18.26	Anton l criado, botando-se por tierra, pedie-le, dezindo: “Senhor, ten pacéncia cumigo i todo te pagarei.” 
MAT.18.27	Ende, l amo tubo pena de l sou criado i mandou-lo ambora, perdonando-le la díbeda. 
MAT.18.28	Quando este criado iba a salir ancuntrou un de ls sous cumpanheiros, que le debie cien denheiros, i agarrando-lo pul cachaço afogaba-lo, dezindo: “Paga l que me debes.” 
MAT.18.29	L cumpanheiro del, botando-se por tierra, pedie-le dezindo: “Ten pacéncia cumigo i you te pagarei.” 
MAT.18.30	Mas l outro nun quijo, fui-se ambora i metiu-lo na cadena até que pagara la díbeda.
MAT.18.31	Al béren tal, ls cumpanheiros del que stában eilhi quedórun mui tristes i fúrun-se a tener cul amo i cuntórun-le todo l que se habie passado. 
MAT.18.32	Anton, l amo chamou aquel sou criado i dixo-le: “Criado purberso, perdonei-te toda aqueilha díbeda, porque me pediste; 
MAT.18.33	nun era buono que tamien tu tubiras pena de l tou cumpanheiro, assi cumo you tube pena de ti?” 
MAT.18.34	I l amo, mui anrabiado, antregou-se-lo als algozes, até que pagara la díbeda toda.
MAT.18.35	Assi tamien miu Pai de l cielo bos fazerá a bós, se nun perdonardes, cada un a sou armano, culs buossos coraçones.»
MAT.19.1	Quando Jasus acabou de fazer estas práticas, saliu de la Galileia i fui-se pa la punta de l termo de la Judeia, yá de l outro lhado de l Jordan. 
MAT.19.2	Fúrun atrás del muitos juntouros de pessonas i el sanou-las ende.
MAT.19.3	Adepuis, benírun a tener cun el uns fariseus i dezírun-le, pa l atentáren: «Stá cierto un home deixar la sue mulhier por qualquiera rezon?» 
MAT.19.4	El respundiu-le, dezindo: «Nun listes que, quien criou zde l percípio, ls fizo al home i a la mulhier 
MAT.19.5	i dixo: 
MAT.19.6	Assi, yá nun son dous, mas ũa sola carne. Anton, que l home nun aparte l que Dius ajuntou.» 
MAT.19.7	Dezírun-le eilhes: «Anton, porquei mandou Moisés dá-le ũa carta de deborço i mandá-la ambora?» 
MAT.19.8	I el dixo-le: «Moisés, por bias de la dureç de l buosso coraçon, deixou-bos mandar ambora las buossas mulhieres; mas al ampeço nun era assi. 
MAT.19.9	Digo-bos you que quien mandar ambora la sue mulhier, a nun ser que lo haia anganhado, i se casar cun outra, fai un adultério.» 
MAT.19.10	Dízen-le ls sous deciplos: «Anton, se un home ten que se portar assi cula mulhier, mais le bal que nun se case.» 
MAT.19.11	Al que el le respundiu: «Nien todos anténden esta palabra, mas aqueilhes a quien le fui dado esse don. 
MAT.19.12	Porque hai meihomes que yá nacírun assi de la barriga de la mai i hai meihomes que fúrun feitos assi por outras pessonas i hai meihomes que se capórun a eilhes mesmos por bias de l reino de ls cielos. Quien podir antender, antenda.»
MAT.19.13	Apuis traírun-le uns garoticos pa que le ponira las manos porriba i rezara; mas ls deciplos renhien cun eilhes. 
MAT.19.14	Mas Jasus dixo-le: «Deixai ls garoticos i nun ls quérgades zbiar de mi; de ls que son cumo eilhes ye l reino de ls cielos.» 
MAT.19.15	I apuis de le poner las manos porriba, fui-se ambora deilhi.
MAT.19.16	Ende, ben a tener cun el un que le diç: «Mestre, que tengo de fazer de buono para ganhar la bida eiterna?» Al que Jasus le respundiu: 
MAT.19.17	«Porque me preguntas subre l que ye buono? Se quieres mesmo antrar na bida, guarda ls mandamentos.» 
MAT.19.18	El dixo-le: «Quales?» Jasus, anton, dixo-le: «
MAT.19.19	.» 
MAT.19.20	Dixo-le l moço: «Respeitei todas essas cousas. L quei me falta inda?» 
MAT.19.21	Jasus dixo-le: «Se quieres ser purfeito, bai, bende l que tenes i dá-se-lo als probes i tenerás un tesouro ne l cielo; apuis, ben i sigue-me.» 
MAT.19.22	Quando oubiu la palabra, l moço quedou triste pus tenie muitos bienes de raiç.
MAT.19.23	Jasus, anton, dixo-le als sous deciplos: «Quedai bien ciertos de l que bos digo: Un rico mui deficelmente antrará ne l reino de ls cielos. 
MAT.19.24	I torno-bos a dezir: Ye mais fácele un filo de lhana de camelo passar pul buraco dũa agulha do que un rico antrar ne l reino de Dius.» 
MAT.19.25	Quando oubien estas palabras, ls deciplos quedában mui admirados, dezindo: «Sendo assi, quien se poderá salbar?» 
MAT.19.26	Jasus mirou par’eilhes i dixo-le: «Pa ls homes tal ye ampossible, mas para Dius todo ye possible.» 
MAT.19.27	Anton, respundendo-le Pedro, dixo: «Mira que nós deixemos todo i benimos atrás de ti. L que haberá para nós?» 
MAT.19.28	Jasus dixo-le: «Quedai bien ciertos de l que bos digo, bós, ls que benistes atrás de mi, ne l mundo nuobo, quando l Filho de l Home se sentar ne l trono de la sue glória, sentareis-bos tamien anriba de doze tronos, a julgar las doze tribos d’Eisrael. 
MAT.19.29	I todo l que deixou casas, armanos ou armanas, pai ou mai, filhos i tierras por bias de l miu nome, recebirá cien bezes mais i alcançará la bida eiterna.
MAT.19.30	Porque muitos purmeiros seran redadeiros i muitos redadeiros seran purmeiros.»
MAT.20.1	«Assi, l Reino de ls Cielos ye acumparado a un home pai de família, que saliu pula manhana cedo a chamar oubreiros pa la sue binha; 
MAT.20.2	i apuis de fazer l cumben culs oubreiros de le pagar a un denheiro a cada die, mandou-los pa la sue binha. 
MAT.20.3	Arrimado a las nuobe de la manhana, saliu de casa i biu outros que stában na praça sien fazer nada 
MAT.20.4	i dixo-le: “Ide tamien bós pa la mie binha i pagarei-bos l que fur justo.” 
MAT.20.5	Eilhes, anton, fúrun. Saliu outra beç arrimado a meidie i a las trés de la tarde i fizo la mesma cousa. 
MAT.20.6	Saliu inda acerca de las cinco de la tarde i achou alhá outros parados i dixo-le: “Porque stais assi to l die sien fazer nada?” 
MAT.20.7	Eilhes respónden-le: “Porque naide mos chamou.” El dixo-le: “Ide tamien bós pa la binha.”
MAT.20.8	Anton quando s’ampeçou a fazer de nuite, l duonho de la binha diç-le al sou alcabuete: “Chama ls oubreiros i dá-le la paga, ampeçando puls redadeiros até als purmeiros.” 
MAT.20.9	I habendo chegado ls de las cinco de la tarde, recebiu un denheiro cada un. 
MAT.20.10	Anton, quando chegórun ls purmeiros eilhes cuidórun que íban a recebir mais, mas recebírun tamien eilhes un denheiro. 
MAT.20.11	I al recebir falában contra l duonho, 
MAT.20.12	dezindo: “Estes últimos fazírun solo ũa hora i eigualeste-los a nós que aguantemos la fuorça i la calor de l die.” 
MAT.20.13	Mas el, respundendo-le a un deilhes, dixo-le: “Amigo, nun te fago qualquiera oufénsia; nun ye berdade que faziste cumigo l cumben de un denheiro? 
MAT.20.14	Agarra l que ye tou i bai-te ambora. You tamien le quiero dar a este último tanto cumo a ti. 
MAT.20.15	Ou será que nun tengo l dreito de fazer l que me dá la gana culas mies cousas? Acauso l tou uolho ye malo porque you sou buono?” 
MAT.20.16	Assi, ls redadeiros seran purmeiros i ls purmeiros seran redadeiros, porque muitos son ls chamados, mas poucos ls scolhidos.»
MAT.20.17	Quando iba a chubir para Jarusalen, Jasus agarrou ls doze deciplos daparte i dixo-le pul camino: 
MAT.20.18	«Mirai que bamos a chubir para Jarusalen i l Filho de l Home bai a ser antregue puls xefes de ls saçardotes i ls scribas, ban-lo a cundanar a la muorte 
MAT.20.19	i ban-lo a antregar als gentius para que fágan caçuada del, lo ínchan de baradas i lo curcefíquen, mas al treceiro die rucecitará.»
MAT.20.20	Anton, bieno a tener cun el la mai de ls filhos de Zebedeu, cun ls filhos deilha, i botou-se por tierra pa le pedir algo. 
MAT.20.21	Al que el le dixo: «L que quieres?» Eilha dixo-le: «Arranja modo de, ne l tou reino, estes mius dous filhos se sentáren un a la tue mano dreita i outro a la tue mano squierda.» 
MAT.20.22	Jasus respundiu-le, dezindo-le: «Nun sabeis l que stais a pedir; podeis buer l cálece que you tengo de buer?» Eilhes respónden-le: «Podemos.» 
MAT.20.23	El dixo-le a eilhes: «L miu cálece si bubereis, mas nun stá na mie mano que bos séntedes a la mie mano dreita i a la mie mano squierda, puis esse campo ye para quien stá purparado por miu Pai.» 
MAT.20.24	Ls outros dieç, quando oubírun, quedórun anrabiados culs dous armanos. 
MAT.20.25	Anton, Jasus chamou-los para an pie del i dixo-le: «Sabeis que ls xefes de las naciones mándan neilhas i ls que ténen muito poder fáien sentir esse poder subre eilhas. 
MAT.20.26	Nun ha de ser assi antre bós, mas aquel de bós que quejir fazé-se grande, ha de ser buosso criado, 
MAT.20.27	i aquel que quejir ser l purmeiro antre bós, será buosso scrabo. 
MAT.20.28	De l mesmo modo, l Filho de l Home nun bieno para ser serbido, mas para serbir i dar la sue bida pa la salbaçon de muitos.»
MAT.20.29	I quando se fúrun para Jericó, iba atrás del un grande juntouro de pessonas. 
MAT.20.30	Anton, dous ciegos que stában sentados a la borda de l camino oubírun que Jasus staba a passar i boziórun dezindo: «Senhor, ten pena de nós, filho de Dabide.» 
MAT.20.31	La giente renhie cun eilhes para que se calháran, mas eilhes inda boziában mais, dezindo: «Senhor, ten pena de nós, filho de Dabide!» 
MAT.20.32	Jasus parou, chamou-los i dixo-le: «Quei quereis que bos faga?» 
MAT.20.33	Eilhes respónden-le: «Senhor, que s’ábran ls nuossos uolhos.» 
MAT.20.34	Cheno de pena deilhes, Jasus topou ne ls uolhos deilhes i lhougo quedórun a ber i fúrun-se atrás del.
MAT.21.1	Quando yá íban acerca de Jarusalen, al passar por Betfagé, ne l Monte de las Oulibeiras, Jasus mandou dous deciplos 
MAT.21.2	dezindo-le: «Ide a la tierra que stá delantre de bós i lhougo a l’antrada achareis ũa burra presa i un burrico cun eilha; çprendei-los i traiei-me-los. 
MAT.21.3	I se ũa pessona bos preguntar algo, dezi-le que l duonho ten percison deilhes i lhougo ls mandará.»
MAT.21.4	Todo se dou para que se cumpra l que fui anunciado pul porfeta, que diç:
MAT.21.6	Anton, ls deciplos fúrun-se alhá i fazírun l que Jasus le habie mandado, 
MAT.21.7	traírun la burra i l burrico i ponírun-le pul lhombo las sues capas i el scarranchou-se neilha. 
MAT.21.8	Muita soma de giente stendiu la sue capa ne l camino i outros cortában galhos de las arbles i spalhában-los pul camino. 
MAT.21.9	Anton todo aquel juntouro de giente, tanto ls que íban delantre cumo ls que benien por trás, boziában dezindo:
MAT.21.9	«Houssana al filho de Dabide!
MAT.21.9	Bendito l que ben an nome de l Senhor!
MAT.21.9	Houssana nas alturas!»
MAT.21.10	Quando antrou an Jarusalen, to la cidade quedou albrotada, dezindo: «Quien ye este?» 
MAT.21.11	Mas la giente dezie: «Este ye Jasus, porfeta de Nazaré de la Galileia.»
MAT.21.12	Jasus antrou ne l templo i botou pa la rue todos ls que alhá cumprában i bendien, scachou las mesas de ls cambistas i ls talhos de ls bendedores de palombas, 
MAT.21.13	i dixo-le: «Stá screbido: 
MAT.21.14	Apuis benírun a tener cun el, al templo, ciegos i tolhidos i el sanou-los. 
MAT.21.15	Quando ls xefes de ls saçardotes i ls scribas bírun las marabilhas que fazira i ls garoticos a gritar ne l templo i a dezir: «Houssana al filho de Dabide», quedórun mui anrabiados 
MAT.21.16	i dezírun-le: «Oubes l que estes stan a dezir?» Mas Jasus dixo-le: «Claro! Nunca listes: «
MAT.21.17	I bolbiu-le las cuostas, saliu para fuora de la cidade i fui-se para Betánia i ende quedou a drumir.
MAT.21.18	Lhougo a la purmanhana, al bolber pa la cidade, dou-le la fame. 
MAT.21.19	Bendo ũa figueira acerca l camino, fui-se alhá mas nun achou mais nada a nun ser fuolhas i dixo-le a eilha: «Que nunca mais de ti torne a nacer fruito.» I mal apenas acabou de falar, la figueira secou-se. 
MAT.21.20	Al béren l feito, ls deciplos quedórun admirados i dezien: «Cumo fui que la figueira se secou tan debrebe?» 
MAT.21.21	Jasus respundiu-le, dezindo: «Quedai bien ciertos de l que bos digo: Se tubirdes fé i nun dubidardes, nun fazereis solo l que le passou a la figueira, mas tamien se le dezirdes a este monte, “Sal dende i bota-te al mar”, assi se passará. 
MAT.21.22	I alcançareis todo l que pedirdes cun fé na ouracion.»
MAT.21.23	Apuis, antrou ne l templo i puso-se a ansinar. Benírun a tener cun el ls xefes de ls saçardotes i ls mais antigos de l pobo i dezírun-le: «Cun que outeridade fais estas cousas? I quien te dou este poder?» 
MAT.21.24	Mas Jasus respundiu-le, dezindo: «Tamien you bos bou a poner ũa question i, se me respundirdes, tamien bos dezirei qual l’outeridade cun que fago estas cousas: 
MAT.21.25	L batismo de Juan d’adonde era? De l cielo ou de ls homes?» Eilhes falában antre eilhes dezindo: «Se le dezirmos, “de l cielo”, el dezirá-mos, “anton porque nun acraditestes nel?” 
MAT.21.26	mas se le dezirmos, “de ls homes”, tenemos miedo de l pobo, pus todos ténen a Juan na cuonta de porfeta.» 
MAT.21.27	Anton, respundírun-le a Jasus: «Nun sabemos.» I el dixo-le tamien: «Anton, tamien you nun bos digo cun que outeridade fago estas cousas.»
MAT.21.28	«Dezi-me, agora, l que bos parece: Habie un home que tenie dous filhos. Achegou-se al purmeiro i dixo-le: “Filho, bai hoije a trabalhar pa la mie binha.” 
MAT.21.29	El respundiu-le, dezindo: “Nun quiero.” Mas, apuis, lhebado pul arrependimiento, alhá fui. 
MAT.21.30	Apuis, achegando-se an pie de l segundo, dixo-le la mesma cousa. I el respundiu-le, dezindo: “Bou, si senhor.” Mas nun fui.
MAT.21.31	Qual de ls dous le fizo la buntade al pai?» Eilhes respónden: «L purmeiro.» Dixo-le Jasus: «Quedai bien ciertos de l que bos digo: Ls recebidores de la décima i las putas éntran delantre de bós ne l Reino de Dius. 
MAT.21.32	Porque Juan bieno a tener cun bós, pul camino de la justícia, i nun acraditestes nel; mas ls recebidores de la décima i las putas acraditórun nel. I bós, que bistes, nien assi fazistes apuis peniténcia, para que acraditárades nel.»
MAT.21.33	Oubi outra parábola. «Habie un pai de família que puso ũa binha, amuralhou-la, scabou neilha un lhagar i alhebantou ũa torre. Apuis arrendou-se-la a uns lhabradores i fui-se para loinge.
MAT.21.34	Quando yá era quaijeque tiempo de bendímia, mandou ls sous criados a tener culs lhabradores para recebir ls fruitos. 
MAT.21.35	Mas ls lhabradores agarrórun ls criados del i a un anchírun-lo de porradas, a outro matórun-lo i a outro acantiórun-lo. 
MAT.21.36	Anton, mandou outra beç a outros criados i an mais grande númaro que ls purmeiros, mas eilhes fazírun-le la mesma cousa. 
MAT.21.37	Na fin mandou-le l filho del, dezindo: “Han de tener respeito pul miu filho.” 
MAT.21.38	Mas ls lhabradores, al ber l filho, dezírun uns pa ls outros: “Este ye l ardeiro. Ala, bamos a matá-lo i quedaremos cula ardança del.” 
MAT.21.39	I mal apenas l agarrórun, botórun-lo para fuora de la binha i matórun-lo.
MAT.21.40	Anton, quando benir l duonho de la binha l quei le bai a fazer a aqueilhes lhabradores?» 
MAT.21.41	Eilhes dízen-le: «Dará-le ũa muorte mala als malos i arrendará la binha a outros lhabradores que le antréguen ls fruitos ne l tiempo debido.»
MAT.21.42	Jasus dixo-le: «Nunca listes nas Scrituras:
MAT.21.43	Assi, tamien bos digo que bos será tirado l reino de Dius i será-le dado a giente que le faga dar ls sous fruitos. 
MAT.21.44	I quien cair anriba desta lhastra quedará spaporrado; i anriba de quien eilha cair, smagará-lo.»
MAT.21.45	Quando alguns de ls saçardotes i ls fariseus oubírun las parábolas del, antendírun que staba a falar deilhes 
MAT.21.46	i tenien gana de l prender, mas tubírun miedo de l pobo porque l tenie na cuonta de porfeta.
MAT.22.1	I Jasus cuntinou a falar cun eilhes an parábolas, dezindo-le: 
MAT.22.2	«L reino de l cielo fui feito acumparado a un rei que fizo la boda de l sou filho. 
MAT.22.3	Anton mandou ls sous criados a chamar ls cumbidados pa la boda, mas eilhes nun querien benir. 
MAT.22.4	Tornou a mandar outra beç outros criados, dezindo-le: “Dezi-le als cumbidados: Mirai que purparei la boda, stan muortos ls mius buis i animales cebados i todo stá purparado. Beni pa la boda.” 
MAT.22.5	Mas eilhes nun fazírun causo i fúrun-se, un pa las sues tierras, outro pa ls sous negócios, 
MAT.22.6	mas ls outros botórun-le la manos als criados i matórun-los cun mui malos tratos. 
MAT.22.7	Anton, l rei quedou mui anrabiado i, mandando ls sous eisércitos, dou cabo daqueilhes creminales i apegou-le fuogo a las cidades deilhes.
MAT.22.8	Adepuis, dixo-le als sous criados: “La boda stá purparada, mas ls cumbidados nun fúrun merecedores; 
MAT.22.9	antoce, ide pulas ancruzelhadas de ls caminos i a todos ls que ancuntrardes chamai-los pa la boda.” 
MAT.22.10	Alhá salírun ls criados del puls caminos i ajuntórun todos ls que achórun, buonos i malos, i la boda quedou chena de giente a la mesa. 
MAT.22.11	Antrou apuis l rei para ber ls que stában a la mesa i biu un home que nun staba bestido cun traije a la própia pa la boda 
MAT.22.12	i dixo-le: “Amigo, cumo antreste eiqui sien tener traije a la própia pa la boda?” El quedou mui calhadico. 
MAT.22.13	Anton, dixo-le l rei als que stában a serbir a la mesa: “Atai-lo de pies i manos i atirai cun el pa la scuridon de fuora: ende haberá choro i terrincar de dientes.”
MAT.22.14	Porque muitos son ls chamados, mas poucos ls scolhidos.»
MAT.22.15	Anton, ls fariseus fúrun-se ambora i treminórun l modo cumo lo habien d’agarrar pula fala. 
MAT.22.16	I mandórun-le ls deciplos deilhes cun alguns de l partido de Harodes, dezindo-le: «Mestre, sabemos que sós berdadoso i ansinas de berdade l camino de Dius, nun te deixas lhebar por naide nien miras ũa pessona pul que parece. 
MAT.22.17	Diç-mos, anton, l quei te parece: Debe-se de pagar la décima a César ou nó?»
MAT.22.18	Mas Jasus, coincendo la maldade deilhes, dixo-le: «Porque m’atentais, sous falsos? 
MAT.22.19	Amostrai-me la moneda de la décima.» I eilhes dórun-le un denheiro. 
MAT.22.20	El dixo-le: «De quien ye esta cara i ls dezires?» 
MAT.22.21	Eilhes respónden: «De César.» Anton, dixo-le: «Dai-le a César l que ye de César i a Dius l que ye de Dius.» 
MAT.22.22	Mal apenas oubírun, quedórun admirados i, salindo d’an pie del, fúrun-se ambora.
MAT.22.23	Nesse mesmo die, fúrun-se a tener cun el ls saduceus, que dízen que nun hai rucerreiçon, i preguntórun-le: 
MAT.22.24	«Mestre, Moisés dixo, 
MAT.22.25	Dá-se l causo que habie antre nós siete armanos: L purmeiro casou-se i morriu-se, mas cumo nun tenie decendientes, deixou-le la mulhier al armano del; 
MAT.22.26	la mesma cousa se passou cul segundo, cul treceiro, anté al sétimo. 
MAT.22.27	Na fin, morriu-se tamien la mulhier deilhes todos. 
MAT.22.28	Agora bamos a saber, na rucerreiçon, de qual de ls siete bai a ser la mulhier, yá que todos la tubírun?»
MAT.22.29	Jasus respundiu-le, dezindo: «Anganhais-bos porque nun antendeis las Scrituras nien l poder de Dius. 
MAT.22.30	Na rucerreiçon naide se casa i naide ye casado, mas seran todos cumo ls anjos de l cielo. 
MAT.22.31	A respeito de la rucerreiçon de ls muortos, nun listes l que bos fui dezido por Dius, quando dixo: 
MAT.22.32	? Nun ye un Dius de ls muortos, mas de ls bibos.»
MAT.22.33	I toda aqueilha giente quedaba admirada cula doutrina del.
MAT.22.34	Ls fariseus quando oubírun dezir que habie feito calhar ls saduceus, ajuntórun-se todos. 
MAT.22.35	I un deilhes, que era doutor de la lei, preguntou-le pa l atentar: 
MAT.22.36	«Mestre, qual ye l mandamento mais grande de la Lei?» 
MAT.22.37	El respundiu-le: «
MAT.22.38	Este ye l mais grande i l purmeiro mandamento. 
MAT.22.39	Mas l segundo ye aparecido a este: 
MAT.22.40	Destes dous mandamentos depénden toda la Lei i ls Porfetas.»
MAT.22.41	Ũa beç, stában ls fariseus juntos uns culs outros i Jasus puso-le esta pregunta: 
MAT.22.42	«L quei bos parece subre Cristo? De quien ye filho?» Eilhes respundírun-le: «De Dabide.» 
MAT.22.43	Dixo-le el: «Anton cumo ye que Dabide, anspirado pul Sprito, le chama Senhor, dezindo:
MAT.22.45	Anton, se Dabide le chama Senhor, cumo ye que puode ser filho del?» 
MAT.22.46	Naide era capaç de le dezir nien ui, nien ai i, zde aquel die, naide tubo coraige de le fazer mais preguntas.
MAT.23.1	Antoce, Jasus falou-le assi a la giente i als sous deciplos, 
MAT.23.2	dezindo-le: «Na cadeira de Moisés sentórun-se ls scribas i ls fariseus. 
MAT.23.3	Fazei i cumpri cun todo l que eilhes bos dezíren; mas nun fágades al modo de ls feitos deilhes, porque eilhes fálan mas nun fázen. 
MAT.23.4	Anféixan cargas mui pesadas i cun que naide puode i pónen-las a las costielhas de las pessonas, mas nun le quieren topar nien que seia cun un dedo. 
MAT.23.5	Porque fáien todas las obras deilhes para que séian bistos pulas pessonas: pónen las sues fitas mais anchas i alhárgan las franjas; 
MAT.23.6	gústan de ls campos de la delantreira nas cenas i de ls purmeiros sentalhos nas sinagogas; 
MAT.23.7	i que los salúden na praça i las pessonas le chámen “mestre”. 
MAT.23.8	Mas bós nun quérgades que bos chámen “mestre”, porque solo un ye buosso Mestre i bós sodes todos armanos. 
MAT.23.9	I nun quérgades chamar pai a naide eiqui na tierra, porque solo un ye buosso pai, l de l cielo. 
MAT.23.10	Nien quérgades que bos chámen de xefe, porque l buosso xefe ye un solo, l Cristo. 
MAT.23.11	L mais grande de bós todos, que steia al buosso serbício. 
MAT.23.12	Puis quien se dir l galardon a el mesmo será houmildado i quien se houmildar recebirá l galardon.
MAT.23.13	Cuitadicos de bós, scribas i fariseus falsos, porque cerrais l reino de ls cielos a las pessonas! Nien bós antrais nien deixais als outros antrar.
MAT.23.14	Cuitadicos de bós, scribas i fariseus falsos, que zgraciais las casas de las biúdas, cula çculpa de fazer lhargas ouraciones. Mas inda sereis mais cundanados por bias desses feitos.
MAT.23.15	Cuitadicos de bós, scribas i fariseus falsos, que le dais la buolta al mar i a la tierra para achar un seguidor i, apuis de lo haberdes arranjado, tornais-lo filho de l einfierno, dues bezes pior do que bós.
MAT.23.16	Ai de bós, xefes ciegos, que dezis: “Quien fazir ũa jura pul templo, essa jura nun antressa; mas quien fazir la jura pul ouro de l templo, ende queda oubrigado.” 
MAT.23.17	Sodes burros i ciegos. Anton, l que bal mais: l ouro ou l templo que torna l ouro santo? 
MAT.23.18	I tamien: “Quien fazir ũa jura pul altar, essa jura nun antressa; mas quien fazir la jura pula oufierta que stá anriba del, ende queda oubrigado.” 
MAT.23.19	Ciegos! Anton, l que bal mais: l’oufierta ou l altar que torna santa l’oufierta? 
MAT.23.20	Porque quien tubir jurado pul altar, jura por el i por todo l que stá anriba del; 
MAT.23.21	i quien tubir jurado pul templo, jura por el i por aquel que alhá mora; 
MAT.23.22	i quien jurar pul cielo, jura pul trono de Dius i por aquel que alhá stá sentado.
MAT.23.23	Ai de bós, scribas i fariseus falsos, que pagais la décima de l’hourtelana, de l finolho i de ls queminos i deixais l que ye mais amportante na Lei: la justícia, la mezericórdia i la lhealdade. Habiedes de fazer estas cousas sien bos squecerdes daqueilhas. 
MAT.23.24	Xefes ciegos, que colais un cínfano, mas angolhis un camelo.
MAT.23.25	Ai de bós, scribas i fariseus falsos, porque lhimpais l copo i l prato pul lhado de fuora, mas andrento stan chenos de lhadronaige i de malfazer.
MAT.23.26	Fariseu ciego, lhimpa purmeiro la parte d’andrento de l copo para que la parte de fuora quede tamien lhimpa.
MAT.23.27	Ai de bós, scribas i fariseus falsos, que sodes acumparados a sepulturas ancaliadas que pul lhado de fuora parécen mui guapas, mas andrento stan chenas de uossos de ls muortos i de toda la culidade de cousas pochas. 
MAT.23.28	Tamien bós pul lhado de fuora pareceis homes buonos, mas, andrento, stais chenos de falsidade i de maldade.
MAT.23.29	Ai de bós, scribas i fariseus falsos, que custruís las sepulturas de ls porfetas i anfeitais ls menumentos de ls justos, 
MAT.23.30	i dezis: “Se tubíramos bibido ne l tiempo de nuossos pais, nun mos haberiemos ajuntado a eilhes para arramar l sangre de ls porfetas.” 
MAT.23.31	Assi, sodes teçtemunhas contra bós mesmos porque sodes filhos daqueilhes que matórun ls porfetas. 
MAT.23.32	Acabai agora d’anchir la medida de buossos pais.
MAT.23.33	Serpientes, raça de bíesperas, cumo bos ides a scapar de la cundanaçon de ls einfiernos? 
MAT.23.34	Ye por essa rezon que bos mando porfetas, homes sabidos i scribas: A uns matareis-los i curceficareis-los, a outros anchireis-los de baradas nas buossas sinagogas i eireis atrás deilhes de cidade an cidade, 
MAT.23.35	para que se caia anriba de bós todo l sangre einocente que yá fui arramado subre la tierra, zde l sangre de l justo Abel até al sangre de Zacarias, filho de Baraquias, que l matestes antre l templo i l altar. 
MAT.23.36	Quedai bien ciertos de l que bos digo: Todas estas cousas se han de caier anriba desta giraçon.
MAT.23.37	Jarusalen, Jarusalen, que matas ls porfetas i acántias ls que te fúrun ambiados! Quanta beç you quije ajuntar ls tous filhos tal i qual cumo la pita ajunta ls piticos ambaixo las alas i bós nun quejistes! 
MAT.23.38	Mirai, ende bos queda la buossa casa sien naide. 
MAT.23.39	Mas tamien bos digo: Nun me tornareis a ber até que dígades: “Bendito seia l que ben an nome de l senhor.”»
MAT.24.1	Apuis de salir de l templo, quando Jasus yá se iba ambora, benírun a tener cun el ls deciplos pa le amostrar ls eidefícios de l templo. 
MAT.24.2	Mas Jasus dixo-le: «Stais a ber todas estas custruciones? Quedai bien ciertos de l que bos digo: Nun quedará eiqui ũa piedra anriba doutra que nun seia sbarrulhada.»
MAT.24.3	Staba el sentado ne l Cabeço de las Oulibeiras i ls deciplos benírun a tener cun el d’aparte, dezindo-le: «Diç-mos a nós quando se daran essas cousas i qual será la seinha de la tue benida i de la fin de l mundo.» 
MAT.24.4	Jasus respundiu-le, dezindo: «Mirai, que naide bos anganhe. 
MAT.24.5	Muitos beniran an miu nome a dezir: “You sou l Cristo” i anganharan a muita giente. 
MAT.24.6	Ides a oubir falar de guerras i falatórios subre guerras. Mirai a ber se nun bos assustais, puis ye neçairo que essas cousas se déian, mas inda nun ye la fin. 
MAT.24.7	Alhebantará-se pobo contra pobo, reino contra reino i haberá fames i terramotos por muita parte; 
MAT.24.8	mas essas cousas son solo l ampeço de ls delores.
MAT.24.9	Adepuis, ban-bos a antregar als fregelos i ban-bos a matar i sereis malbistos por to la giente por bias de l miu nome. 
MAT.24.10	Nessa altura, muitos ban a deixar d’acraditar i ban-se a atraiçonar uns als outros i a tené-le rábia uns als outros; 
MAT.24.11	i bai a aparecer muito falso porfeta i a anganhar a muita giente. 
MAT.24.12	I, cumo bai a haber maldade por to las partes, sfriará-se la caridade de muitos. 
MAT.24.13	Mas quien s’aguantar até al fin, esse salbará-se. 
MAT.24.14	Este Eibangeilho de l reino bai a ser apregonado por todo l mundo, cumo teçtemunho para to la giente. Apuis dessas cousas, benirá la fin.»
MAT.24.15	Quando birdes hourrores medonhos andrento ls lhugares santos, cumo yá dixo l porfeta Daniel, quien lei, antenda bien: 
MAT.24.16	Quien stubir na Judeia, que se scape pa ls montes; 
MAT.24.17	quien stubir ne l telhado, que nun abaixe a agarrar las cousas de sue casa; 
MAT.24.18	i quien stubir pul termo, que nun torne atrás a agarrar la sue capa. 
MAT.24.19	Cuitadica de quien stubir preinha i andubir a dar la teta, nesses dies. 
MAT.24.20	Rezai para que la buossa scapada nun se deia ne l eimbierno ou al sábado: 
MAT.24.21	porque será tan grande l’agonie cumo nunca houbo outra zde l ampeço de l mundo até agora, nien ha de haber. 
MAT.24.22	I se esses dies nun fúran acurtiados, naide se salbarie; mas por bias de ls scolhidos, esses dies seran acurtiados.
MAT.24.23	Nesse tiempo, se ũa pessona bos dezir: “Mirai, l Cristo stá eiqui” ou “eilhi”, nun acradítedes nel.
MAT.24.24	Porque ban a aparecer muito falso Cristo i muito falso porfeta i fazeran grandes sinales i milagres, de modo a anganhar, se fur possible, tamien als scolhidos.
MAT.24.25	Mirai que bien bos abisei.
MAT.24.26	Anton, se bos dezíren: “Mirai, stá ne zerto”, nun sálades; “Mirai, stá an casa”, nun acradítedes; 
MAT.24.27	porque tal cumo l relhampo sal de l ouriente i relhuç até al oucidente, tamien assi será la benida de l Filho de l Home.
MAT.24.28	Adondequiera que steia un cuorpo, ende s’ajuntaran ls cuorbos.»
MAT.24.29	«Lhougo apuis ls tremientos desses dies, l sol bai a quedar scuro, la lhuna nun dará la sue claridade, las streilhas cairan-se de l cielo i l poder de l cielo bai-se a abanar.
MAT.24.30	Adepuis aparecerá la seinha de l Filho de l Home ne l cielo i todas las naciones de la tierra ban a chorar i a ber l Filho de l Home a benir porriba las nubres de l cielo, cun muito poder i glória. 
MAT.24.31	I mandará ls sous anjos cun ũa grande corneta i ajuntaran ls scolhidos por el de ls quatro aires, dũa punta de l cielo até la outra.»
MAT.24.32	«Daprendei la parábola de la figueira: Quando ls galhos yá stan tienros i las fuolhas nacidas, sabeis que l berano stá acerca; 
MAT.24.33	assi tamien bós, quando birdes estas cousas todas, sabei que el stá acerca, a la puorta. 
MAT.24.34	Quedai bien ciertos de l que bos digo, nun passará esta giraçon sien que todas estas cousas béngan. 
MAT.24.35	L cielo i la tierra passaran, mas las mies palabras nun han de passar.
MAT.24.36	Ne l que toca a esse die i a la hora, naide sabe quando bai a ser, nien sequiera ls anjos de ls cielos nien l Filho, mas l Pai el solo.
MAT.24.37	Tal i qual cumo ne l tiempo de Noé, tamien assi será la benida de l Filho de l Home. 
MAT.24.38	Ne ls dies antes de l delúbio, quemien, buien i casában-se, até al die an que Noé antrou andrento l’arca, 
MAT.24.39	i nun dórun por nada até que bieno l delúbio i ls lhebou a todos, tamien assi será la benida de l Filho de l Home. 
MAT.24.40	Nessa altura, staran dues pessonas pul termo: ũa será lhebada i outra deixada; 
MAT.24.41	staran dues pessonas a moler ne l molino: ũa será lhebada i outra deixada.
MAT.24.42	Stai alerta porque nun sabeis l die an que bai a benir l buosso Senhor.»
MAT.24.43	«Quedai a saber inda outra cousa: Se un pai de família soubira la hora de la nuite a que iba a benir l lhadron, quedarie spierto i nun deixarie que le roubáran la sue casa. 
MAT.24.44	Tamien bós teneis que star purparados, porque, na hora an que menos pensais, bai a benir l Filho de l Home.»
MAT.24.45	«Quien cuidais que ye l criado de cunfiança i bibideiro, a quien l amo puso a gobernar ls sous criados, para que le deia l quemido a horas? 
MAT.24.46	Feliç aquel criado que, quando benir l sou amo, lo achar a fazer bien las cousas. 
MAT.24.47	Quedai bien ciertos de l que bos digo: Ha de l poner de quinteiro de todos ls sous bienes. 
MAT.24.48	Mas se l malo criado dezir alhá par’el: “L miu amo inda tarda an benir”, 
MAT.24.49	i ampeça a dar porradas als sous cumpanheiros, a quemer i a buer culs borrachos, 
MAT.24.50	benirá l amo desse criado nun die an que nun spera, nũa hora que nun sabe, 
MAT.24.51	i bai-lo a rachar al meio i a poné-lo cumo als que son falsos. Ende haberá choro i terrincar de dientes.»
MAT.25.1	«Antoce, l reino de ls cielos será acumparado a dieç birges que agarrórun sues lhinternas i fúrun-se a tener cul moço. 
MAT.25.2	Mas cinco deilhas éran boubicas i outras cinco éran ajuizadas. 
MAT.25.3	Las boubicas agarrórun sues lhinternas mas nun lhebórun azeite cun eilhas; 
MAT.25.4	mas las ajuizadas agarrórun azeite nũa azeiteira i tamien las lhinternas. 
MAT.25.5	Cumo l moço tardaba muito, ampeçórun-se a ambelesar i drumírun-se todas. 
MAT.25.6	A meia nuite oubiu-se un bózio: “Ben ende l moço! Ide a tener cun el al camino!” 
MAT.25.7	Anton, todas aqueilhas birges s’alhebantórun i purparórun sues lhinternas. 
MAT.25.8	Ende, las boubicas dezírun-le a las ajuizadas: “Dai-mos un azeitico de l buosso, porque las nuossas lhinternas stan-se a apagar.” 
MAT.25.9	Las ajuizadas respundírun-le, dezindo: “Cumo puode nun ser suberciente para nós i para bós, l melhor ye que bos báiades a quien l bende i que l mérquedes para bós.” 
MAT.25.10	Anton, anquanto l fúrun a mercar, chegou l moço: las que stában purparadas, antrórun cun el pa la boda i cerrórun la puorta. 
MAT.25.11	Mais tarde, benírun tamien las outras birges, dezindo: “Senhor, senhor, abre-mos la puorta.” 
MAT.25.12	Mas el respundiu-le, dezindo: “Quedai bien ciertas de l que bos digo: Nun bos conheço!”
MAT.25.13	Portanto, belai, porque nun sabeis nien l die nien la hora.»
MAT.25.14	«Tamien ye acumparado a un home que treminou ũa biaige, chamou ls criados del i antregou-le ls sous bienes. 
MAT.25.15	A un dou-le cinco talentos, a outro dous i a outro un, a cada qual cunsante la sue capacidade. I fui-se ambora. 
MAT.25.16	L que habie recebido cinco talentos lhougo se fui a fazer negócio cun eilhes i ganhou outros cinco; 
MAT.25.17	tamien l que recebira dous lhucrou outros dous. 
MAT.25.18	Mas l que habie recebido un, fui-se a abrir ũa fóia na tierra i scundiu l denheiro de l sou amo.
MAT.25.19	Apuis de muito tiempo, l amo daqueilhes criados tornou i fizo cuntas cun eilhes. 
MAT.25.20	I achegando-se l que recebira cinco talentos, amostrou-le outros cinco talentos, dezindo: “Senhor, antregueste-me cinco talentos; eiqui stan outros cinco que ganhei.” 
MAT.25.21	Dixo-le l amo del: “Baliente! Criado buono i fiél. Fuste fiél an cousas poucas, ponerei-te a gobernar muitas cousas; ben a fazer parte de la felcidade de l tou amo.” 
MAT.25.22	Achegou-se tamien l que recebira dous talentos i dixo: “Senhor, antregueste-me dous talentos; eiqui stan outros dous que ganhei.” 
MAT.25.23	Dixo-le l amo: “Baliente! Criado buono i fiél. Fuste fiél an cousas poucas, ponerei-te a gobernar muitas cousas; ben a fazer parte de la felcidade de l tou amo.” 
MAT.25.24	Achegando-se apuis, tamien, l que recebira un talento, dixo: “Senhor, sabie que sós un home duro: segas adonde nun sembreste i cuolhes adonde nun poniste; 
MAT.25.25	i cul miedo fui-me a scunder l tou talento na tierra. Eiqui tenes l que ye tou.” 
MAT.25.26	Anton l amo, respundendo-le, dixo: “Criado malo i malandro! Sabies que you sego adonde nun sembrei i cuolho adonde nun pus? 
MAT.25.27	Sendo assi, habies de haber antregado l miu denheiro al banco i, quando you tornasse, receberie l miu denheiro cun juros. 
MAT.25.28	Ala! Tirai-le l talento i dai-se-lo al que ten dieç talentos.”
MAT.25.29	Porque a todo l que ten será-le dado i quedará cun muito; mas al que nun ten, até l que ten le será tirado. 
MAT.25.30	I al criado que nun sirbe para nada, botai-lo pa la scuridon de fuora: ende haberá choro i terrincar de dientes.»
MAT.25.31	«Quando benir l Filho de l Home na sue glória i, cun el, todos ls anjos, sentará-se ne l trono de la sue glória. 
MAT.25.32	I seran ajuntadas delantre del todas las pessonas i apartará ũas de las outras, cumo l pastor aparta las canhonas de ls chibos, 
MAT.25.33	i ponerá las canhonas a la sue mano dreita i ls chibos a la sue mano squierda. 
MAT.25.34	Adepuis, l Rei dezirá a aqueilhes que stubíren a la sue mano dreita: “Beni acá, benditos de miu Pai, agarrai l’ardança de l Reino que stá purparado para bós zde l ampeço de l mundo. 
MAT.25.35	Porque you stube cheno de fame i bós destes-me a quemer; stube cheno de sede i bós destes-me a buer; era pelegrino i bós arrecolhistes-me; 
MAT.25.36	staba znudo i bós bestistes-me; staba malo i bós bejitestes-me; staba na cadena i bós fustes-me a ber.” 
MAT.25.37	Ende, respunderan-le ls justos, dezindo: “Senhor, quando fui que te bimos cheno de fame i te demos a quemer, ou cheno de sede i te demos auga? 
MAT.25.38	Quando fui que te bimos pelegrino i t’arrecolhimos, ou znudo i te cubrimos? 
MAT.25.39	Quando fui que te bimos malo ou na cadena i te fumus a ber?” 
MAT.25.40	Anton, l Rei dezirá-le: “Atentai bien ne que bos digo: Qualquiera cousa que fazistes a un destes mius armanicos, fui a mi que me la fazistes.” 
MAT.25.41	Apuis dezirá-le tamien als que stan a la mano squierda: “Ide-bos ambora d’an pie de mi, malditos, pa l fuogo eiterno, que stá purparado pa l Diabro i pa ls anjos del. 
MAT.25.42	Porque tube fame i nun me destes a quemer; tube sede i nun me destes auga; 
MAT.25.43	era pelegrino i nun m’arrecolhistes; staba znudo i nun me cubristes; staba malo i na cadena i nun me bejitestes.” 
MAT.25.44	Anton, respunderan-le tamien eilhes, dezindo: “Senhor, quando fui que te bimos cheno de fame ou cheno de sede ou pelegrino ou znudo, malo ou na cadena i nun quejimos saber de ti?” 
MAT.25.45	Adepuis respunderá-le a eilhes, dezindo: “Atentai bien ne que bos digo: Qualquiera cousa que nun le fazistes a un destes mais pequerricos, fui a mi que nun la fazistes.” 
MAT.25.46	I estes eiran pa l suplício eiterno, mas ls justos eiran pa la bida eiterna.»
MAT.26.1	Apuis de haber acabado todos estas práticas, Jasus dixo-le als sous deciplos: 
MAT.26.2	«Sabeis que la Páscoa ye deiqui a dous dies i que l Filho de l Home bai a ser antregue para ser curceficado.»
MAT.26.3	Apuis, ajuntórun-se ls xefes de ls saçardotes i ls mais bielhos de l pobo ne palácio de l xefe de ls saçardotes, que le chamában Caifás, 
MAT.26.4	i fazírun un cunceilho para prendéren Jasus a la falsa fé i pa l matáren; 
MAT.26.5	mas dezien: «Nun puode ser ne l die de fiesta, nun baia a haber algun albrote de l pobo.»
MAT.26.6	Staba Jasus an Betánia, an casa de Simon gafo, 
MAT.26.7	i bieno a tener cun el ũa mulhier cun un frasco de alhabastro cheno dun ounguiento mui buono i arramou-lo porriba la cabeça del quando staba sentado a la mesa. 
MAT.26.8	Al béren l feito, ls deciplos quedórun anrabiados, dezindo: «Mas que stragaçon ben a ser esta? 
MAT.26.9	Nun se poderie bender i dar-se als probes?» 
MAT.26.10	Mas Jasus, quando se dou de cuonta, dixo: «Porque stais a atentar la mulhier? Fui ũa buona obra que eilha fizo cumigo. 
MAT.26.11	Probes siempre ls heis de tener cun bós, mas a mi nien siempre me tenereis. 
MAT.26.12	Al arramar este ounguiento porriba de l miu cuorpo, fizo-lo para m’ambalsamar. 
MAT.26.13	Quedai bien ciertos de l que bos digo, por to l mundo, adonde quiera que se apregone este Eibangeilho, tamien se ha de dezir, para lhembráncia deilha, l que eilha fizo.»
MAT.26.14	Anton, un de ls doze, que le chamában Judas Scariotes, fui-se a tener cun ls príncepes de ls saçardotes 
MAT.26.15	i dixo-le: «L que me quereis dar s’acauso you bos l antregar?» Eilhes treminórun a dá-le trinta monedas de prata. 
MAT.26.16	I zdende, el buscaba ũa ouportunidade para se lo antregar.
MAT.26.17	Ne l purmeiro die de ls ázimos, ls deciplos achegórun-se a Jasus i dezírun-Le: «Adonde quieres que te purpáremos l quemido de la Páscoa?» 
MAT.26.18	Jasus dixo-le: «Ide a la cidade a tener cũa cierta pessona i dezi-le: “L Mestre diç: L miu tiempo stá acerca, fago la Páscoa an tue casa cun ls mius deciplos.”» 
MAT.26.19	Ls deciplos fazírun tal i qual cumo Jasus le mandou i purparórun la Páscoa.
MAT.26.20	Anton, chegada la tarde, puso-se a la mesa culs doze deciplos 
MAT.26.21	i anquanto quemien dixo-le: «Digo-bos, pula cierta, que un de bós me bai a antregar.» 
MAT.26.22	Mui tristes, ampeçórun, un de cada beç, a dezir-le: «Acauso sou you, Senhor?» 
MAT.26.23	Mas el, respundendo-le, dixo: «L que mete la mano cumigo ne l prato ye esse que m’antregará. 
MAT.26.24	L Filho de l Home sigue l sou camino, cumo stá screbido a respeito del. Mas zgraciado daquel por quien bai a ser antregue l Filho de l Home. Era melhor para esse home que nunca houbira nacido.» 
MAT.26.25	Anton, Judas, l que lo antregou, preguntou-Le: «Acauso sou you, Mestre?» «Tu l deziste», respundiu-le el.
MAT.26.26	Anquanto cenában, Jasus agarrou l pan, beneziu-lo, partiu-lo i dou-se-lo als sous deciplos, dezindo: «Tomai i quemei, este ye l miu cuorpo.» 
MAT.26.27	I agarrando l cálece, dou grácias i dou-se-lo a eilhes dezindo: «Buei todos del 
MAT.26.28	puis este ye l miu sangre de l Nuobo Teçtamiento, que será arramado por muitos, para perdon de ls pecados. 
MAT.26.29	Digo-bos que nun tornarei a buer deste preduto de la cepa até al die an que buberei l bino nuobo cun bós ne l reino de miu Pai.»
MAT.26.30	Apuis de habéren cantado l hino, salírun pa l Cabeço de las Oulibeiras.
MAT.26.31	Eilhi, dixo-le Jasus: «Esta nuite, todos bós ides a perder la fé por bias de mi, porque stá screbido: 
MAT.26.32	Mas apuis de you rucecitar, chegarei delantre de bós a la Galileia.» 
MAT.26.33	Anton, Pedro respundiu-le, dezindo: «Anque todos pérdan la fé an ti, you nunca te deixarei.» 
MAT.26.34	Jasus dixo-le: «Lhembra-te bien de l que te digo: Esta nuite, inda antes de l galho cantar, yá tu me haberás negado trés bezes.» 
MAT.26.35	I Pedro respundiu-le: «Nien que tenga de me morrer cuntigo, nunca te negarei.» Ls outros deciplos dezírun todos la mesma cousa.
MAT.26.36	Adepuis, Jasus bieno cun eilhes para ũa quinta, que le chamában Getsémani. I dixo-le als deciplos: «Sentai-bos eiqui, anquanto you bou pali a rezar.» 
MAT.26.37	Agarrou an Pedro i ne ls dous filhos de Zebedeu i ampeçou a quedar triste i agoniado. 
MAT.26.38	Apuis dixo-le: «La mie alma stá triste cumo la muorte; deixai-bos quedar eiqui i quedai spiertos cumigo.» 
MAT.26.39	I dou uns passicos al palantre i stendiu-se cula cara por tierra, rezando i dezindo: «Á Pai, se fur possible, aparta de mi este cálece; mas nun se faga cumo you quiero, mas cumo tu quieres.»
MAT.26.40	Fui-se, apuis, a tener culs deciplos i acha-los a drumir; i dixo-le a Pedro: «Nien sequiera ũa hora fustes capazes de quedar a belar cumigo? 
MAT.26.41	Belai i rezai, para que nun éntredes an tentacion: l sprito stá purparado, mas l cuorpo ye fraco.»
MAT.26.42	Tornou outra beç a salir d’an pie deilhes i rezou, dezindo: «Á Pai, se nun puodes fazer passar este cálece, sien que you lo beba, que se faga cumo tu quieres.» 
MAT.26.43	I bolbiu outra beç i achou-los a drumir dũa maneira que tenien ls uolhos carregados de sonheira.
MAT.26.44	Tornou-los a deixar, saliu deilhi i rezou ũa treceira beç, dezindo outra beç las mesmas palabras. 
MAT.26.45	Apuis, fui-se a tener culs deciplos i dixo-le: «Agora yá podeis drumir i çcansar. Mirai, chegou la hora i l Filho de l Home bai a ser antregue nas manos de ls pecadores. 
MAT.26.46	Alhebantai-bos, bamos ambora. Mirai, yá ben ende l que me antrega.»
MAT.26.47	Antoce, inda staba el a falar, Judas, un de ls doze, bieno i trouxo cun el un grande juntouro de pessonas cun spadas i palos, mandado puls xefes de ls saçardotes i puls mais antigos de l pobo. 
MAT.26.48	Aquel que lo antregou, dou-le ũa seinha, dezindo: «Aquel que you beisar, ye esse mesmo, prendei-lo.»
MAT.26.49	I achegando-se mui debrebe an pie de Jasus, dixo-le: «Biba, Mestre!», i beisou-lo. 
MAT.26.50	Anton, Jasus dixo-le: «Amigo, que beniste a fazer?» Adepuis achegórun-se, botórun-le las manos a Jasus i prendírun-lo. 
MAT.26.51	Ende, un de ls que stában cun Jasus sticou la mano, agarrou la sue spada, dou-le cun eilha a un criado de l xefe de ls saçardotes i cortou-le ũa oureilha. 
MAT.26.52	Mas Jasus dixo-le: «Torna a poner la spada ne l sítio deilha. Porque todos ls que sacáren la spada, han-de acabar pula spada. 
MAT.26.53	Ou cuidas que nun le puodo pedir a miu Pai i el m’apersentarie lhougo mais dũa dúzia de lhegiones de anjos? 
MAT.26.54	Mas cumo s’eirien a cumprir las scrituras, porque ye assi que ten de se dar?»
MAT.26.55	Naqueilha hora, dixo-le Jasus a toda aqueilha giente: «Cumo se you fura un lhadron, benistes-me a prender cun spadas i stadulhos? Staba to ls dies sentado ne l templo i nun me prendistes. 
MAT.26.56	Mas todas estas cousas ténen de se dar para se cumpríren las scrituras de ls porfetas.» Adepuis, ls deciplos todos deixórun-lo i scapórun-se.
MAT.26.57	Ls que habien prendido a Jasus lhebórun-lo para casa de Caifás, xefe de ls saçardotes, adonde ls scribas i ls mais antigos se habien ajuntado. 
MAT.26.58	Mas Pedro iba-lo seguindo de loinge, até al palácio de l xefe de ls saçardotes. Antrou alhá para drento i sentou-se culs criados para ber cumo todo iba a acabar.
MAT.26.59	Ls xefes de ls saçardotes i todo l cunceilho andában a saber dun falso teçtemunho contra Jasus, pa lo podéren cundanar a la muorte, 
MAT.26.60	mas nun achórun nada, anque tubisse aparecido muita teçtemunha falsa. Yá por fin chegórun dues 
MAT.26.61	que dezírun: «El dixo: “Puodo sbarrulhar l templo de Dius i torná-lo a alhebantar an trés dies.”» 
MAT.26.62	L xefe de ls saçardotes alhebantou-se i dixo-le: «Nun le respondes nada al que estes teçtemúnhan contra ti?» 
MAT.26.63	Mas Jasus quedaba calhado. L xefe de ls saçardotes dixo-le: «Pido-te, pul Dius bibo, que mos digas se sós Cristo, l Filho de Dius.» 
MAT.26.64	Jasus respundiu-le: «Tu mesmo l deziste. Inda bos digo mais: Un die bereis l Filho de l Home sentado a la mano dreita de l poder i a benir porriba las nubres de l cielo.» 
MAT.26.65	Anton, l xefe de ls saçardotes rasgou la sue roupa dezindo: «Blasfemou! Para que queremos mais teçtemunhas? Acabestes d’oubir la blasfémia. 
MAT.26.66	Quei bos parece?» Eilhes respundírun, dezindo: «Merece la muorte.»
MAT.26.67	Adepuis, cuçpírun-le na cara i dórun-le muito çupapo, 
MAT.26.68	dezindo: «Adebina alhá, á Cristo, quien fui que te dou?»
MAT.26.69	Nesse antretiempo, Pedro staba sentado ne l curral. Ende bieno ũa criada a tener cun el, dezindo-le: «Tu tamien stabas cun Jasus, l Galileu.» 
MAT.26.70	Mas el negou delantre de todos, dezindo: «Nun sei de l que stás a falar.» 
MAT.26.71	Apuis, fui-se até la puorta i biu-lo outra, dezindo pa ls que stában eilhi: «Este tamien staba cun Jasus, l Nazareno.» 
MAT.26.72	I negou outra beç, cun ũa jura: «You nien conheço esse home!» 
MAT.26.73	Deilhi a cachico benírun a tener cun el ls que stában eilhi alredror i dezírun-le a Pedro: «Tu sós mesmo un deilhes, puis la tue fala nun anganha a naide.» 
MAT.26.74	Antoce, ampeçou a dezir pragas i a jurar: «Yá bos dixe que nun conheço esse home.» I, lhougo a seguir, cantou l galho. 
MAT.26.75	Fui ende que Pedro se lhembrou de las palabras de Jasus, que le dezira: «Antes que l galho cante, negarás-me trés bezes.» Adepuis saliu pa la rue i puso-se a chorar cun to la fuorça.
MAT.27.1	Lhougo a la purmanhana cedo, ajuntórun-se ne l cunceilho todos ls xefes de ls saçardotes i ls mais antigos de l pobo contra Jasus, pa l cundanáren a la muorte. 
MAT.27.2	Lhebórun-lo atado i antregórun-se-lo al gobernador Pilatos.
MAT.27.3	Anton, Judas, que l habie antregado, al ber que fura cundanado, lhebado pul arrependimiento, dou-le outra beç ls trinta denheiros als xefes de ls saçardotes i als ancianos, 
MAT.27.4	dezindo-le: «Pequei, antregando sangre einocente.» Mas eilhes dezírun-le: «Que mos amporta a nós? Tu alhá sabes.» 
MAT.27.5	I apuis de haber atirado culas monedas pa l templo, saliu deilhi i çpindurou-se cun un nuolo corrediço.
MAT.27.6	Ls xefes de ls saçardotes agarrórun las monedas i dezírun: «Nun stá cierto botá-las ne l cofre sagrado porque serbírun para cumprar sangre.» 
MAT.27.7	Antoce l cunceilho resolbiu cumprar cun eilhas la tierra dun Cantareiro para anterrar alhá ls de fuora. 
MAT.27.8	Por essa rezon le chamórun a aqueilha tierra, tierra de sangre, nome que inda hoije se manten.
MAT.27.9	Assi, cumpriu-se l que fui anunciado pul porfeta Jeremias, quando dixo: 
MAT.27.10	.
MAT.27.11	Adepuis, Jasus fui puosto de pies, delantre l gobernador que le preguntou: «Tu sós l rei de ls judius?» I Jasus dixo-le: «Sós tu que l dizes.» 
MAT.27.12	I al ser acusado puls xefes de ls saçardotes i puls ancianos, nada respundiu. 
MAT.27.13	Anton, dixo-le Pilatos: «Oubes tanta cousa que teçtemúnhan contra ti?» 
MAT.27.14	Mas el nun le respundiu nien ũa palabra, de modo que l gobernador staba mui admirado.
MAT.27.15	Por oucasion de l die de fiesta, era questume l gobernador soltar un preso que l pobo tubisse scolhido. 
MAT.27.16	Staba nessa altura preso un creminal mui afamado, que le chamában Barrabás. 
MAT.27.17	Al bé-los eilhi todos juntos, preguntou-le Pilatos: «Quien quereis que bos solte: Barrabás ou Jasus, que le cháman Cristo?» 
MAT.27.18	Pus sabie que lo habien antregado por ambeija.
MAT.27.19	Stando el sentado delantre de l tribunal, la mulhier del mandou-le esta rezon: «Nun te metas cun esse justo, puis to la nuite me fartei de sonhar cousas malas por bias del.»
MAT.27.20	Mas ls xefes de ls saçardotes i ls antigos, cumbencírun todo aquel juntouro de pessonas a pedir Barrabás i deixáren a Jasus que se morrisse. 
MAT.27.21	L gobernador tornou a falar cun eilhes, dezindo-le: «A qual de ls dous quereis que you solte?» I eilhes respundírun: «A Barrabás.» 
MAT.27.22	Dixo-le, anton, Pilatos: «I l quei le bou a fazer a Jasus, que le cháman Cristo?» I respónden todos: «Que seia curceficado.» 
MAT.27.23	Tornou el: «I que mal fizo el?» Mas eilhes inda boziában mais, dezindo: «Que seia curceficado.» 
MAT.27.24	Bendo Pilatos que nun era capaç de fazer bida deilhes i que ls bózios inda crecien mais, mandou traier auga i lhabou las manos delantre de todo mundo, dezindo: «You stou einocente deste sangre. Agora ye cun bós.» 
MAT.27.25	I todo l pobo le respundiu, dezindo: «L sangre del queda anriba de nós i de ls nuossos filhos.»
MAT.27.26	Apuis, antregou-le Barrabás i a Jasus mandou-lo anchir de baradas i antregou-se-lo para ser curceficado.
MAT.27.27	Ende, ls suldados de l gobernador lhebórun a Jasus para andrento de l pretório i ajuntórun-se alredror del todos ls suldados. 
MAT.27.28	Adepuis, znudórun-lo i ponírun-le puls ombros ũa capa burmeilha, 
MAT.27.29	tecírun ũa corona de picos i ponírun-se-la alredror de la cabeça i ũa canha na mano dreita. Apuis azinolhában-se delantre del i dezien, a fazer caçuada: «Biba, rei de ls judius.» 
MAT.27.30	I cuçpien-le, agarrában la canha i dában-le canhadas na cabeça.
MAT.27.31	Apuis que se fartórun de fazer caçuada del, tirórun-le la capa, bestírun-lo cula roupa del i fúrun-lo a curceficar.
MAT.27.32	Quando íban a salir, dórun cun un home de Cirene, que le chamában Simon, i agarrórun-lo pa le lhebar la cruç. 
MAT.27.33	Quando chegórun a un sítio que le chamában 
MAT.27.34	dórun-le a buer bino misturado cun fiel. El porbou, mas nun quijo buer.
MAT.27.35	Adepuis de lo habéren curceficado, botórun suortes para debedir antre eilhes la roupa del. 
MAT.27.36	I quedórun eilhi sentados a guardá-lo.
MAT.27.37	Porriba la cabeça del ponírun la rezon de la sue muorte: Este ye Jasus, rei de ls judius. 
MAT.27.38	Na mesma oucasion curceficórun cun el a dous lhadrones, un a la mano dreita i outro a la mano squierda.
MAT.27.39	Ls que passában eilhi falában mal del i abanában la cabeça, 
MAT.27.40	dezindo: «Á tu, que sbarrulhas l templo i lo alhebantas an trés dies, salba-te a ti mesmo; se sós l Filho de Dius, abaixa-te de la cruç.» 
MAT.27.41	Tamien ls xefes de ls saçardotes, ls scribas i ls mais bielhos fazien caçuada del, dezindo: 
MAT.27.42	«Salbou ls outros, mas a el nun ye capaç de se salbar. Yá que ye l rei d’Eisrael, que s’abaixe agora de la cruç i nós acraditaremos nel! 
MAT.27.43	Cunfiou an Dius, agora que l benga a lhibrar, se gusta del. Puis dixo: “You sou Filho de Dius.”» 
MAT.27.44	Las mesmas cousas le botában an cara ls lhadrones que habien sido curceficados cun el.
MAT.27.45	Apuis de meidie, toda la tierra quedou a las scuras até las trés de la tarde. 
MAT.27.46	Arrimado a las trés de la tarde, Jasus boziou mui alto, dezindo: 
MAT.27.47	Al oubir estas palabras, ls que stában eilhi dezien: «Este stá a chamar por Eilias.» 
MAT.27.48	Lhougo a seguir un deilhes fui-se a correr a agarrar ũa sponja, anchiu-la de binagre, spetou-la na punta dũa canha i daba-le a buer. 
MAT.27.49	I ls outros dezien: «Deixa alhá, a ber se Eilias l ben a salbar.» 
MAT.27.50	Mas Jasus, apuis de haber boziado outra beç mui alto, morriu-se.
MAT.27.51	Ende, l béu de l templo rasgou-se de riba abaixo an dues partes, la tierra abanou, las piedras rachórun-se, 
MAT.27.52	las fóias abrírun-se i muito cuorpo de ls santos, que stában a drumir, rucecitórun 
MAT.27.53	i salírun de las sepulturas apuis de la rucerreiçon del, benindo pa la cidade santa i aparecendo-le a muita giente. 
MAT.27.54	L centurion i todos ls que cun el stában a guardar a Jasus, al ber la tierra a abanar i todo l que se staba a passar, quedórun chenos de miedo i dezien: «El era mesmo l Filho de Dius.»
MAT.27.55	Stában eilhi tamien muitas mulhieres, a ber de loinge, que habien benido atrás de Jasus zde la Galileia i serbien-lo. 
MAT.27.56	Antre eilhas staba Marie Madalena i Marie, mai de Tiago i de Jesé i mai de ls filhos de Zebedeu.
MAT.27.57	A la nuitica, bieno un home mui rico, que era de Arimateia i que le chamában Jesé, que tamien era deciplo de Jasus. 
MAT.27.58	El fui-se a tener cun Pilatos i pediu-le l cuorpo de Jasus. Pilatos mandou que se lo díran. 
MAT.27.59	Jesé agarrou l cuorpo i ambrulhou-lo nun lhençol lhimpo 
MAT.27.60	i puso-lo na sue sepultura nuoba, que la habie mandado fazer nũa peinha. Adepuis, arrunsou un xeixo grande pa l’antrada i fui-se ambora. 
MAT.27.61	Stában alhá Marie Madalena i la outra Marie sentadas delantre la sepultura.
MAT.27.62	A soutordie, que era a seguir a la Purparaçon, ls xefes de ls saçardotes i ls fariseus fúrun-se todos a tener cun Pilatos 
MAT.27.63	i dezírun-le: «Senhor, lhembremos-mos que aquel aldrujon dixo, inda an bida: “Als trés dies rucecitarei.” 
MAT.27.64	Manda, mas ye, guardar la sepultura até al treceiro die, nun béngan por ende ls deciplos del, l róuben i le dígan al pobo: “Rucecitou de ls muortos”, i este último erro inda será mais grande do que l purmeiro.» 
MAT.27.65	Pilatos dixo-le: «Nun teneis guardas? Anton, ide alhá i guardai-lo cumo quejirdes.»
MAT.27.66	Eilhes fúrun-se ambora i guardórun la sepultura, selando la piedra i ponendo centinelas.
MAT.28.1	A la purmanhana cedo de l die apuis de l sábado, bieno Marie Madalena i la outra Marie a ber la sepultura. 
MAT.28.2	Ende, dou-se un grande terramoto, porque un anjo de l Senhor abaixou de l cielo i, achegando-se, arrunsou la piedra i sentou-se anriba deilha. 
MAT.28.3	L calantriç del era cumo un relhampo i la bestimienta del branca cumo la niebe. 
MAT.28.4	Cul miedo del als guardas dou-le ũa cousa i quedórun-se cumo muortos.
MAT.28.5	Mas l anjo dixo-le a las mulhieres: «Bós nun téngades miedo, puis bien sei que andais a saber de Jasus, que fui curceficado. 
MAT.28.6	Nun stá eiqui, porque rucecitou, cumo el habie dezido. Beni acá a ber l sítio adonde staba puosto. 
MAT.28.7	Ide debrebe i dezi-le als deciplos del: “Rucecitou de ls muortos i bai alantre de bós pa la Galileia; alhá l bereis.” Ponei bien tento ne l que bos dixe.»
MAT.28.8	Eilhas salírun debrebe de la sepultura chenas de miedo i, mui cuntentas, botórun-se a fugir a dá-le la nobidade als deciplos del.
MAT.28.9	Anton, Jasus saliu-le al camino, dezindo: «Dius mos dé buonos dies.» Eilhas achegórun-se i agarrórun-se-le als pides i adorórun-lo. 
MAT.28.10	Adepuis, dixo-le Jasus: «Nun téngades miedo; ide-bos a dar la nobidade a mius armanos, pa que báian pa la Galileia que alhá me beran.»
MAT.28.11	Quando íban pul camino, alguns guardas benírun a la cidade i cuntórun-le als xefes de ls saçardotes todo l que se habie passado. 
MAT.28.12	Anton eilhes ajuntórun-se culs mais bielhos, fazírun l cunceilho i dórun-le bun denheiro als suldados, 
MAT.28.13	dezindo-le: «Dezi: “Ls deciplos del benírun de nuite i roubórun-lo anquanto nós stábamos a drumir.” 
MAT.28.14	I se las amboras chegáren als oubidos de l gobernador, podeis quedar çcansados que nós mos ancargaremos de l cumbencir.» 
MAT.28.15	Eilhes, mal apenas recebírun l denheiro, fazírun tal i qual cumo le habien ansinado. I esta cuonta spalhou-se antre ls judius até al die d’hoije.
MAT.28.16	Ls onze deciplos fúrun-se ambora pa la Galileia, pa l cabeço que Jasus le habie andicado. 
MAT.28.17	Assi que l bírun, adorórun-Lo. Mas alguns dubidórun.
MAT.28.18	I achegando-se, Jasus falou cun eilhes dezindo-le: «A mi fui-me dado todo l poder ne cielo i na tierra. 
MAT.28.19	Ide, antoce, ansinai a todas las naciones i batizai-las an nome de l Pai, de l Filho i de l Sprito Santo, 
MAT.28.20	ansinando-las a respeitar todo l que bos mandei. I sabei que you stou cun bós todos ls dies até la fin de l mundo.»
MRK.1.1	Ampeço de l Eibangeilho de Jasus Cristo, Filho de Dius. Cunsante stá screbido ne l porfeta Eisaías: 
MRK.1.3	. 
MRK.1.4	Apareciu Juan ne l zerto a batizar i a apregonar un batismo de peniténcia para perdon de ls pecados. 
MRK.1.5	Benie a tener cun el toda la tierra de la Judeia i toda la giente de Jarusalen i éran batizados por el ne l riu Jordan, cunfessando ls sous pecados.
MRK.1.6	Juan andaba bestido cun lhana de camelo, traie ũa correia de cuiro alredror de ls renhones i quemie sartigalhos i miel que agarraba pul campo. 
MRK.1.7	El pregaba, dezindo: «Apuis de mi ben un mais fuorte do que you i a quien you nien sequiera sou merecedor de le zatar las correias de las albarcas. 
MRK.1.8	You batizo-bos cun auga, mas el bai-bos a batizar cul Sprito Santo.»
MRK.1.9	Dou-se l causo de que, por essa altura, Jasus bieno de Nazaré de la Galileia i fui batizado por Juan ne l Jordan. 
MRK.1.10	I lhougo al salir de l’auga biu ls cielos abiertos i l Sprito an figura de palomba a abaixar parriba del. 
MRK.1.11	Ende, oubiu-se ũa boç a benir de l cielo: «Tu sós l miu Filho, que you quiero muito; nun tengo outro mirar senó an ti.»
MRK.1.12	Lhougo apuis, l Sprito ampurrou-lo pa l zerto. 
MRK.1.13	Eilhi, ne l zerto, stubo quarenta dies i era atentado por Satanás; bibie culs bichos de l monte i ls anjos andában a serbir par’el.
MRK.1.14	Apuis de Juan haber sido atraiçonado, Jasus bieno pa la Galileia a apregonar l Eibangeilho de Dius, 
MRK.1.15	dezindo: «Acabou-se l tiempo i stá quaijeque a benir l Reino de Dius. Fazei peniténcia i acraditai ne l Eibangeilho.»
MRK.1.16	Un die, iba a passar a la borda de l mar de la Galileia i biu a Simon i a Andrés, armano de Simon, a botar las redes al mar, puis éran pescadores. 
MRK.1.17	I Jasus dixo-le: «Beni cumigo i fazerei de bós pescadores de homes.» 
MRK.1.18	I naqueilha hora, apuis de deixáren las redes, fúrun-se cun el. 
MRK.1.19	Un cachico mais alantre, biu a Tiago, filho de Zebedeu, i a Juan, armano del, que tamien stában na barca a remendar las redes, 
MRK.1.20	i lhougo chamou por eilhes. Eilhes deixórun l pai, Zebedeu, na barca culs oubreiros i fúrun-se atrás del.
MRK.1.21	Apuis antrórun an Cafarnaún. Ne l sábado alantre antrou na sinagoga a ansinar. 
MRK.1.22	I stában mui admirados cula doutrina del, puis ansinaba-los assi cumo quien ten poder i nó cumo ls scribas. 
MRK.1.23	Alhá na sinagoga deilhes staba un home cun un sprito mui malo, que ampeçou a boziar, 
MRK.1.24	dezindo: «Que tenes tu a ber cun nós, Jasus de Nazaré? Beniste acá para mos zgraciar? Sei bien quien tu sós: L santo de Dius.» 
MRK.1.25	Jasus dou-le ũa orde, dezindo-le: «Calha-te i sal desse home para fuora!» 
MRK.1.26	I lhougo l sprito malo saliu del para fuora, dando bózios mui fuortes. 
MRK.1.27	Todos quedórun tan admirados, que preguntában uns als outros, dezindo: «Que bénen a ser estas cousas? Ũa doutrina nuoba cun poder, que le dá ordes als spritos malos i eilhes oubedécen-le!» 
MRK.1.28	I la fama del corriu-se por to la parte, an toda la region de la Galileia.
MRK.1.29	Apuis de salir de la sinagoga, fui-se para casa de Simon i de Andrés, cun Tiago i Juan. 
MRK.1.30	Mas la suogra de Simon staba deitada na cama cun un febron mui grande i lhougo le dórun parte deilha. 
MRK.1.31	El fui alhá, agarrou-le la mano i alhebantou-la. L febron deixou-la i eilha puso-se a serbir par’eilhes.
MRK.1.32	A la nuitica, yá apuis de l sol se haber çpuosto, traírun-le todos ls que tenien algun mal i ls que tenien demonhos andrento, 
MRK.1.33	i toda la cidade s’ajuntou a la puorta. 
MRK.1.34	El sanou muitos que stában atacados por bárias moléstias i botou muito diabro pa la rue, mas nun deixaba ls diabros falar, porque sabien quien el era.
MRK.1.35	Lhougo a la purmanhana cedico, inda cun de nuite, alhebantou-se i fui-se para un sítio sien un germo i eilhi quedou a rezar. 
MRK.1.36	Simon i ls que andában cun el fúrun-se a saber del. 
MRK.1.37	Quando l achórun, dezírun-le: «Anda todo mundo a saber de ti.» 
MRK.1.38	Dixo-le, anton, a eilhes: «Bamos a outro sítio, als pobicos bezinos, para tamien ende pregar, puis fui para esso que you bin.» 
MRK.1.39	I andaba por to la Galileia a pregar nas sinagogas deilhes i a botar ls demonhos pa la rue.
MRK.1.40	Bieno a tener cun el un lheproso, a pedir-le de zinolhos drobados, dezindo: «Se quejires, puodes-me lhimpar.» 
MRK.1.41	El tubo muita pena, stendiu-le la sue mano, topou-le i dixo-le: «Quiero, queda lhimpo.» 
MRK.1.42	Lhougo la lhepra zapareciu i el quedou lhimpo. 
MRK.1.43	Apuis, Jasus mirou mui sério para el i mandou-lo ambora deilhi, 
MRK.1.44	dezindo-le: «Mira a ber, nun le digas nada a naide, mas bai-te, amostra-te al saçardote i faç ũa oufierta pula tue cura cumo mandou Moisés, para que sirba de teçtemunho para eilhes.» 
MRK.1.45	Mas el, mal apenas saliu deilhi, ampeçou a apregonar mui alto i a spalhar la nobidade, de modo que yá nien podie antrar a las claras na cidade. Por bias dessas cousas, quedaba fuora an sítios sien naide i íban a tener cun el de todas las partes.
MRK.2.1	Uns dies apuis, antrou outra beç an Cafarnaún i corriu-se que el staba an casa. 
MRK.2.2	Ajuntou-se tanta giente, que nien sequiera cabie delantre la puorta i falaba-le la Palabra. 
MRK.2.3	Anton, chegórun uns que le traien ũa pessona tolhida, lhebada por quatro. 
MRK.2.4	Cumo nun fúrun capazes de la poner delantre del por bias de la muita giente, çtelhórun l telhado ne l sítio adonde el staba i, por un buraco, passórun la xerga adonde l tolhido staba stendido. 
MRK.2.5	Al ber la fé deilhes, Jasus dixo-le al que staba tolhido: «Filho, son-te perdonados ls tous pecados.»
MRK.2.6	Stában eilhi sentados alguns de ls scribas, que pensában alhá cun eilhes: 
MRK.2.7	«Quien ye este para falar assi? El blasfema! Quien puode perdonar ls pecados a nun ser Dius?» 
MRK.2.8	Mas Jasus nistante se dou de cuonta, ne l sou pensar, l que eilhes stában a matinar andrento deilhes, i dixo-le: «Porque stais a pensar essas cousas ne ls buossos coraçones? 
MRK.2.9	L quei ye mais fácele, dezir-le al que stá tolhido “ls tous pecados quédan perdonados” ou dezir-le “alhebanta-te, agarra la tue xerga i camina”?» 
MRK.2.10	Antoce, para que sábades que l Filho de l Home ten l poder de perdonar ls pecados na tierra, dixo-le al que staba tolhido: 
MRK.2.11	«Faç l que te digo: Alhebanta-te, agarra an tue xerga i bai-te pa tue casa.» 
MRK.2.12	El alhebantou-se i, sien parar, agarrou la xerga i saliu delantre de todos, de modo que todos quedórun de boca abierta i dában grácias a Dius, dezindo: «Nunca bimos ũa cousa assi!»
MRK.2.13	Apuis, saliu outra beç pa la borda de l mar. Todo mundo benie a tener cun el i el ansinaba-los. 
MRK.2.14	Quando iba a passar, biu a Lebi, filho de Alfeu, sentado adonde recebien ls ampuostos, i dixo-le: «Ben cumigo.» El alhebantou-se i fui-se atrás del. 
MRK.2.15	Ũa beç, Jasus staba sentado a la mesa an casa del i cun el stában sentados muitos recebidores d’ampuostos i pecadores i tamien ls deciplos del; éran rialmente muitos i andában atrás del. 
MRK.2.16	Ls scribas de ls fariseus, bendo que staba a quemer cun pecadores i recebidores d’ampuostos, dezien-le als deciplos del: «Porquei come cun recebidores d’ampuostos i cun pecadores?» 
MRK.2.17	I Jasus, cumo oubira essas palabras, dixo-le: «Quien stá sano nun percisa de doutor, mas quien ten algun mal. You nun bin a chamar ls justos, mas ls pecadores.»
MRK.2.18	Outra beç, stában ls deciplos de Juan i ls de ls fariseus a ayunar. Bénen a tener cun el i dízen-le: «Porquei ls deciplos de Juan i ls deciplos de ls fariseus ayúnan, mas ls tous deciplos nun ayúnan?» 
MRK.2.19	I Jasus dixo-le: «Será que puoden ayunar ls cumbidados dũa boda, anquanto l moço stá cun eilhes? Anquanto tubíren l moço cun eilhes, nun puoden ayunar. 
MRK.2.20	Ha de benir un die an que l moço le bai a ser tirado i nesse die yá puoden ayunar.
MRK.2.21	Naide bota un remendo de panho fuorte nũa roupa bielha, senó l remendo nuobo stica l panho bielho i l rasgon inda queda mais grande. 
MRK.2.22	Tamien naide bota un bino nuobo an botos bielhos, senó l bino rompe ls botos i perde-se tanto l bino cumo ls botos. Mas bota-se l bino nuobo an botos nuobos.»
MRK.2.23	Outra beç, al sábado, caminaba el por ũa centenada i ls sous deciplos ampeçórun a agarrar spigas al modo que íban andando. 
MRK.2.24	I ls fariseus dezien-le: «Mira cumo stan a fazer al sábado ũa cousa que nun se puode fazer.» 
MRK.2.25	I el dixo-le: «Nunca listes l que fizo Dabide, quando se biu an necidade i le dou la fame, tanto el cumo ls que stában cun el? 
MRK.2.26	De cumo antrou na casa de Dius, sendo nesse tiempo Abiatar l xefe de ls saçardotes, i quemiu ls panes cunsagrados, que solo ls saçardotes puoden quemer, i dou-se-los tamien als que stában cun el?» 
MRK.2.27	I dezie-le: «L sábado fui feito por bias de las pessonas i nó las pessonas por bias de l sábado. 
MRK.2.28	L Filho de l Home tamien ye senhor de l sábado.»
MRK.3.1	Tornou a antrar na sinagoga i staba alhá un home que tenie la mano seca. 
MRK.3.2	Mirában para el a ber se sanaba al sábado i assi tenéren modo de lo acusar. 
MRK.3.3	Jasus dixo-le al home que tenie la mano seca: «Ben pa l meio.» 
MRK.3.4	Diç-le, anton, a eilhes: «Al sábado, debe de se fazer bien ou mal? Debe de se salbar ũa bida ou perdé-la?» Mas eilhes quedában calhados. 
MRK.3.5	Anton, Jasus, botando-le uns uolhos anrabiados i triste por ber ls coraçones deilhes tan ancalhados, dixo-le al home: «Stica la mano.» El sticou-la i la mano del quedou sana.
MRK.3.6	Ls fariseus salírun deilhi mui debrebe, ajuntórun-se culs partidários de Harodes i fazírun un cunceilho contra el, para achar modo de dáren cuonta del.
MRK.3.7	Jasus fui-se, culs sous deciplos, para an pie de l mar cun un grande juntouro de giente que benie atrás del zde la Judeia, 
MRK.3.8	de Jarusalen i de la Eidumeia i tamien de l lhado d’alhá de l Jordan i de ls alredores de Sídon i Tiro, muita giente bieno a tener cun el pa lo oubir i ber l que fazie. 
MRK.3.9	Abisou ls sous deciplos pa que le tubíran ũa barca purparada para que aqueilha giente toda nun l ambarrasse.
MRK.3.10	Cumo sanou a muita giente, ls que tenien algue malina atirában-se acontra el para le topáren. 
MRK.3.11	I ls spritos malos, quando l bien, botában-se-le als pies i boziában, dezindo: «Tu sós l filho de Dius!» 
MRK.3.12	Mas el ourdenaba-le cun to la fuorça para nun lo apersentáren.
MRK.3.13	Apuis, chubiu-se a un cabeço, chamou cun el ls que el quijo i eilhes fúrun-se a tener cun el. 
MRK.3.14	Scolhiu doze para stáren cun el i para ls mandar a pregar, 
MRK.3.15	tenendo l poder de botar ls demonhos pa la rue. 
MRK.3.16	Scolhiu a Simon, que le chamou Pedro; 
MRK.3.17	a Tiago, filho de Zebedeu, i a Juan, armano de Tiago, i dou-le l nome de Boanerges, l que quier dezir, «filhos de l truono»; 
MRK.3.18	a Andrés, a Felipe, a Burtelameu, a Mateus, a Tomé, a Tiago, filho de Alfeu, a Tadeu, a Simon, l cananeu, 
MRK.3.19	i a Judas Scariotes, que fui quien lo atraiçonou.
MRK.3.20	Apuis tornou para casa. Ende, bieno outra beç tanta giente a tener cun el que nien l deixában quemer un cachico de pan. 
MRK.3.21	Quando ls sous soubírun l que se passaba, salírun a ber se fazien bida del, puis dezien: «El puso-se boubo.»
MRK.3.22	I ls scribas, que habien benido de Jarusalen, dezien: «Ten l diabro andrento» i inda: «Ye cul poder de l xefe de ls demonhos que el bota ls demonhos pa la rue.» 
MRK.3.23	El chamou-los i dixo-le por meio de parábolas: «Cumo puode Satanás spulsar a Satanás? 
MRK.3.24	Se un reino se debide contra el mesmo, esse reino nun se puode aguantar. 
MRK.3.25	Se ũa casa se debide contra eilha mesma, essa casa nun ye capaç de s’aguantar. 
MRK.3.26	I se Satanás s’alhebantou contra el mesmo i stá debedido, nun se puode aguantar, mas stá a chegar a las últimas. 
MRK.3.27	La berdade ye que naide puode antrar an casa dũa pessona mui fuorte i roubá-le l que ten sien purmeiro la prender i solo apuis le roubará la casa.
MRK.3.28	Quedai bien ciertos de l que bos digo: Als filhos de ls homes seran-le perdonados todos ls pecados i las malas palabras que dezíren; 
MRK.3.29	mas quien falar contra l Sprito Santo nunca tenerá perdon, mas l crime del será eiterno.»
MRK.3.30	Dixo estas cousas porque dezien: «Ten l diabro andrento del.»
MRK.3.31	Anton, la mai i ls armanos del, que quedórun na rue, mandórun-lo chamar. 
MRK.3.32	Staba muita giente sentada alredror del, que le dezie: «Mira, tue mai i tous armanos i tues armanas stan na rue a spera de ti.» 
MRK.3.33	El respundiu-le, dezindo: «Quien ye mie mai i quien son mius armanos?» 
MRK.3.34	I mirando bien para todos ls que stában sentados alredror del, dixo-le: «Eiqui stá mie mai i mius armanos. 
MRK.3.35	L que fazir l que miu pai quier, esse ye miu armano, mie armana i mie mai.»
MRK.4.1	Jasus ampeçou outra beç a ansinar a la borda de l mar. Ajuntou-se alredror del un grande juntouro de pessonas, de modo que tubo de se chubir para ũa barca i ende se sentou, ne l mar, anquanto todo mundo quedaba an tierra, na borda de l mar. 
MRK.4.2	Ansinaba-los ousando muita parábola i dezie-le na sue prática: 
MRK.4.3	«Oubi. Ũa beç, saliu un sembrador a sembrar. 
MRK.4.4	I dou-se que, anquanto sembraba, ũa parte de la semiente aparou a la borda de l camino i benírun ls páixaros i comírun-la. 
MRK.4.5	Outra aparou an sítio cheno de piedras, adonde nun habie muita tierra, i lhougo naciu porque la tierra era pouco fonda; 
MRK.4.6	mas, mal apenas l sol naciu, lhougo s’abranou i, cumo nun tenie raiç, secou-se. 
MRK.4.7	Outra fui a aparar pa l meio de gatunhas, las gatunhas crecírun i abafórun-la i nun dou fruito. 
MRK.4.8	Houbo inda outra que aparou an tierra buona i creciu, berdegou i dou fruito, ũa a trinta granos cada ũa, outra a sessenta i outra a un ciento.» 
MRK.4.9	I dezie: «Quien tubir oubidos para oubir, ouba.»
MRK.4.10	Quando quedou el solico, ls que stában eilhi alredror del i ls Doze preguntórun-le l que querien dezir las parábolas. 
MRK.4.11	El respundiu-le: «A bós fui-bos dado l coincer l mistério de l Reino de Dius, mas als que son de fuora todo ten que le ser puosto an parábolas, 
MRK.4.12	para que, 
MRK.4.13	Apuis dixo-le: «Nun antendeis esta parábola. Anton, cumo podereis antender las outras parábolas? 
MRK.4.14	L que sembra, sembra la palabra. 
MRK.4.15	Ls que stan a la borda de l camino son aqueilhes adonde ye sembrada la palabra, mas, mal apenas la óuben, ben Satanás i saca-le la palabra neilhes sembrada. 
MRK.4.16	Aqueilhes an que sembra porriba de piedras, son ls que óuben la palabra i lhougo l’acéitan mui cuntentos, 
MRK.4.17	mas nun ténen raiç andrento, que stá a la flor de la tierra: antoce, mal le benga algun cuntratiempo ou perseguiçon por bias de la palabra, lhougo pérden la fé. 
MRK.4.18	Ls outros an que se sembra ne l meio de gatunhas son ls que oubírun la palabra, 
MRK.4.19	mas ls cobradeiros de cabeça de la bida i l matinar nas riquezas i noutras paixones que le éntran n’alma, abáfan la palabra i eilha nun puode granar. 
MRK.4.20	I aqueilhes an que se sembra an tierra buona son ls que óuben la palabra i la recíben, dando uns a trinta semientes cada un, outros a sessenta i outros a un ciento.»
MRK.4.21	Tamien le dezie: «Acauso ũa pessona trai ũa candela pa la poner ambaixo l alqueire ou ambaixo la cama? Nun ye pa la colgar ne l belador? 
MRK.4.22	Porque nun hai nada que steia scundido que nun benga a ser amostrado, nien nada que seia feito a las scuras que nun seia puosto a las claras. 
MRK.4.23	Quien tubir oubidos para oubir, ouba.» 
MRK.4.24	Dezie-le, inda: «Quedai cun bien atento al que oubis. Cula medida cun que medirdes, assi bos mediran i bos daran la paga. 
MRK.4.25	Puis, al que ten dará-se-le i al que nun ten até l que ten se le ha de tirar.»
MRK.4.26	Dezie tamien: «L reino de Dius ye acumparado a un home que sembrou la semiente na tierra, 
MRK.4.27	apuis drume-se i alhebanta-se, de nuite i de die, i la semiente nace i crece, sien el saber cumo. 
MRK.4.28	Porque la tierra purmeiro dá la yerba, apuis la spiga i al fin queda granada la spiga. 
MRK.4.29	Apuis de star bien criado l grano, lhougo le bota la fouce, porque bieno l tiempo de la segada.»
MRK.4.30	I dezie mais: «A quei hemos d’acumparar l Reino de Dius ou an qual parábola lo hemos de poner? 
MRK.4.31	Tal i qual cumo l grano de mostarda que ye sembrado i anterrado cumo la mais pequeinha de todas las semientes que se sémbran. 
MRK.4.32	Mas, apuis de sembrado, crece i faç-se mais grande do que todo quanto se pon na huorta i bota galhos tan grandes que ls páixaros puoden quedar a la selombra deilha.»
MRK.4.33	Cun estas i muitas outras parábolas le falaba de la Palabra, cunsante cada un era capaç d’antender, 
MRK.4.34	i nunca le falaba sien ser por parábolas. Mas quando staba el solico culs deciplos splicaba-le todo.
MRK.4.35	Nesse die, yá a la tardica, dixo: «Bamos-mos pa l outro lhado.» 
MRK.4.36	I deixando aqueilha giente toda, lhebórun-lo cun eilhes, na barca adonde staba; i outras barcas fúrun cun el. 
MRK.4.37	Ende, alhebantou-se ũa airaçada tan grande que las óndias yá antrában na barca i esta ampeçaba a quedar chena d’auga. 
MRK.4.38	Nesse antretiempo el staba na parte de la frente de l barco a drumir nũa almofada. Spertórun-lo i dízen-le: «Mestre, nun se t’amporta que mos muorramos todos?» 
MRK.4.39	El alhebantou-se, dou-le orde al aire i dixo-le al mar: «Calha-te, assossega.» I l aire parou i quedou todo mui sereno. 
MRK.4.40	Apuis dixo-le a eilhes: «Porque stais cun tanta grima? Será que nun teneis fé?» 
MRK.4.41	I quedórun todos cun tanto respeito, que dezien uns pa ls outros: «Quien será este, que até l aire i l mar le oubedécen?»
MRK.5.1	Adepuis, alhá chegórun al outro lhado de l mar, a la tierra de ls gadarenos. 
MRK.5.2	Mal apenas se abaixou de la barca, lhougo bieno a correr para el un home, salido dũa sepultura, que tenie un sprito malo; 
MRK.5.3	el moraba nas sepulturas i yá naide, nien cun corrientes, era capaç de l prender, 
MRK.5.4	porque muita beç fura apeado i preso cun corrientes, mas el scachou las apeias i las corrientes i naide era capaç de lo adominar; 
MRK.5.5	i andaba siempre, de nuite i de die, pulas sepulturas i puls cabeços a ouliar i a ferir-se a el mesmo cun piedras. 
MRK.5.6	Al ber Jasus de loinge, dou ũa fugida i adorou-lo, 
MRK.5.7	i boziando cun ũa boç mui alta, dixo: «Que tenes tu a ber cumigo, á Jasus, filho de l Dius Altíssemo? Por Dius te pido que nun m’atermentes.» 
MRK.5.8	Porque le habie dezido a el: «Sal desse home, sprito malino.» 
MRK.5.9	Preguntou-le: «Que nome te dan?.» El respundiu-le: «L miu nome ye Lhegion, porque somos muitos.» 
MRK.5.10	I pedien-le por todo que nun ls botasse para fuora daqueilha region.
MRK.5.11	Dá-se l causo que andaba a pacer ne l monte eilhi acerca ũa bezeira de cochinos; 
MRK.5.12	i pedírun-le, dezindo: «Manda-mos pa ls cochinos, para mos metermos andrento deilhes.» 
MRK.5.13	El alhá ls deixou ir. Anton, ls spritos malinos, mal apenas salírun, lhougo se metírun ne ls cochinos. Ls cochinos, arrimado a uns dous mil, çfaiórun-se cun to la fuorça por ũa faia pa l mar i afogórun-se ne l mar.
MRK.5.14	Ls que andában culs cochinos scapórun-se i spalhórun las amboras pula cidade i puls campos; i todos acudírun a ber l que se habie passado. 
MRK.5.15	Anton, benírun a tener cun Jasus i bírun l que tenie andrento l demonho chamado Lhegion, sentado, bestido i an sou juízo i tubírun miedo. 
MRK.5.16	Ls que bírun estas cousas cuntórun l que se habie passado tanto cul que tenie l demonho andrento cumo l causo de ls cochinos. 
MRK.5.17	Apuis ampeçórun-le a pedir que se fura ambora de l sou termo.
MRK.5.18	Habendo-se chubido para ũa barca, l que habie tubido l demonho andrento, pedie-le que l deixasse ir cun el. 
MRK.5.19	Mas el nun l deixou antrar i dixo-le: «Bai para tue casa i pa la tue giente i cunta-le las cousas que l Senhor fizo cuntigo i de cumo tubo pena de ti.» 
MRK.5.20	El fui-se ambora i ampeçou a apregonar na Decápole todas las cousas que Jasus le habie feito i todos quedában mui admirados.
MRK.5.21	Mal apenas Jasus atrabessou ne l barco pa l’ourielha de l outro lhado, bieno a tener cun el un grande juntouro de pessonas, an pie de l mar. 
MRK.5.22	Ende, chegou un de ls xefes de la sinagoga, que le chamában Jairo, i mal apenas l biu botou-se als pies del 
MRK.5.23	i pediu-le sien parar, dezindo: «La mie filhica stá a dar las últimas; ben i pon-le las manos porriba para que se salbe i biba.» 
MRK.5.24	El fui-se cun el i todo aquel juntouro de pessonas se fui atrás del, apertando-lo.
MRK.5.25	Anton, ũa mulhier que yá doze anhos que tenie un corrimiento de sangre 
MRK.5.26	i yá passara por muito doutor, gastando todo quanto tenie i quedando cada beç mais mala, 
MRK.5.27	quando oubiu falar de Jasus, bieno pul meio la giente i achegou-se por trás i topou-le na roupa, 
MRK.5.28	puis dezie alhá par’eilha: «Se topar nien que seia na roupa del, quedarei sana.» 
MRK.5.29	I lhougo eilhi se le secou l corrimiento de sangre i sentiu ne l cuorpo que staba sana daquel mal. 
MRK.5.30	Jasus, al sentir ũa fuorça que salira del, buolto pa l juntouro de pessonas, preguntou: «Quien topou na mie roupa?» 
MRK.5.31	Dezien-le ls deciplos del: «Bien bés que stá tanta giente a apertá-te i inda preguntas, “quien me topou?”» 
MRK.5.32	El cuntinaba a mirar alredror para ber aqueilha que le habie topado. 
MRK.5.33	Antoce la mulhier, chena de miedo i a tembrar, sabendo l que se habie passado cun eilha, bieno i botou-se als pies del i cuntou-le la berdade toda. 
MRK.5.34	El, anton, dixo-le: «Filha, la tue fé salbou-te; bai an paç i queda sana de l tou mal.»
MRK.5.35	Inda staba el a falar quando chégan uns de casa de l xefe de la sinagoga a dezi-le: «La tue filha morriu-se; para que bás a anquemodar mais al mestre?» 
MRK.5.36	Mas Jasus, cumo oubiu l recado, dixo-le al xefe de la sinagoga: «Nun tengas miedo; bonda que acradites.» 
MRK.5.37	I nun deixou a naide ir atrás del, a nun ser a Pedro, a Tiago i a Juan, armano de Tiago.
MRK.5.38	Quando chegórun a la casa de l xefe de la sinagoga, bei un grande rebolhiço i giente a chorar i a gritar muito. 
MRK.5.39	Antrou para andrento i dixo-le: «Porque bos apoquentais i chorais? La menina nun se morriu, stá a drumir.» 
MRK.5.40	Eilhes fazien caçuada del, mas el, apuis de habéren salido todos pa la rue, agarrou cun el l pai i la mai de la rapazica i ls que stában cun el i antrando para adonde staba la rapazica, 
MRK.5.41	agarrou-le la mano i dixo-le: «
MRK.5.42	Lhougo la rapazica s’alhebantou i andaba, pus yá tenie doze anhos. I todos quedórun mui admirados. 
MRK.5.43	Pediu-le muito pa que naide soubira l que se passara i mandou-le dar de quemer a la rapazica.
MRK.6.1	Apuis, saliu deilhi i fui-se pa la sue tierra i ls deciplos fúrun cun el. 
MRK.6.2	Quando chegou l sábado, ampeçou a ansinar na sinagoga. Muitos que stában a oubir quedában mui admirados, dezindo: «De adonde le benírun estas cousas todas i que sabedorie ye esta que le dórun? Cumo tan grandes marabilhas son feitas pulas manos del? 
MRK.6.3	Anton, este nun ye l carpinteiro, l filho de la Marie i armano de Tiago, de Jesé, de Judas i de Simon? I las armanas del nun móran eiqui cun nós?» I quedában sacandelizados cun el. 
MRK.6.4	Jasus, anton, dezie-le: «Nun hai porfeita que seia çfamado a nun ser na tierra del, na parentena del i na casa del.» 
MRK.6.5	I nun quijo fazer eilhi mais milagres. Solo curou uns pouquitos de malos, apuis de le poner las manos porriba. 
MRK.6.6	Quedaba mui admirado cula falta de fé deilhes.
MRK.6.6	Andaba, anton, a ansinar pulas terricas alredror. 
MRK.6.7	Adepuis, chamou ls doze i ampeçou a mandá-los als dous de cada beç i dou-le poder contra ls spritos malos. 
MRK.6.8	Dixo-le que nun lhebáran pul camino mais do que ũa choupa: Nien pan, nien alforjas, nien denheiro ne l cinto; 
MRK.6.9	que calçaran las albarcas, mas que nun lhebássen dues capas. 
MRK.6.10	I dixo-le, tamien: «Quando antrardes nũa casa, quedai alhá até que bos báiades desse sítio. 
MRK.6.11	I se ũa tierra nun bos recebir nien las pessonas bos oubíren, al salir dalhá sacudi l puolo de ls buossos pies an teçtemunho contra eilhes.» 
MRK.6.12	Eilhes fúrun-se a pregar para que fazíran penitença, 
MRK.6.13	botában muito demonho pa la rue i ountában cun azeite a quien stubisse malo i lhougo sanaba.
MRK.6.14	Cumo l nome del habie ganho muita nomeada, l rei Harodes oubiu falar del. Uns dezien: «Juan Batista rucecitou de ls muortos i ye por bias desso que nel óbran aqueilhes milagres todos.» 
MRK.6.15	Mas outros dezien: «Ye Eilias.» I outros: «Ye un porfeta, acumparado a un de ls porfetas.» 
MRK.6.16	Oubindo estas cousas, Harodes dezie: «Aquel Juan a quien le cortei l cachaço, el rucecitou.»
MRK.6.17	Ye berdade que esse Harodes mandara prender a Juan i habie-lo botado nũa cadena por bias de Harodíade, la mulhier de Felipe, armano del, porque se habie casado cun eilha. 
MRK.6.18	Dezie-le, anton, Juan a Harodes: «Nun tenes l dreito de bibir cula mulhier de tou armano.» 
MRK.6.19	Harodíade puso-se contra el i querie-lo matar, mas nun podie 
MRK.6.20	porque Harodes tenie-le miedo a Juan, puis sabie que era un home justo i santo, i defendie-lo; apuis de lo oubir quedaba cheno de miedo, mas assi i todo gustaba muito de l oubir.
MRK.6.21	Mas chegou un die al modo, an que Harodes fizo anhos i dou ũa boda pa ls sous prencipales, pa ls oufeciales i pa ls maiorales de la Galileia. 
MRK.6.22	Ende apersentou-se a beilar la filha daqueilha Harodíade i agradou a Harodes i als sous cumbidados. L rei dixo-le a la rapaza: «Pide-me l que quejires i you darei-te-lo.» 
MRK.6.23	I jurou-le muita beç: «Dou-te qualquiera cousa que me pidas, nien que seia la metade de l miu reino.»
MRK.6.24	Eilha saliu i preguntou-le a la mai: «L que le bou a pedir?» I eilha respundiu-le: «La cabeça de Juan Batista.» 
MRK.6.25	Lhougo eilha tornou a antrar para adonde staba l rei i fizo-le l pedido dezindo: «Quiero que agora mesmo me deias, nun prato, la cabeça de Juan Batista.» 
MRK.6.26	Mui triste, l rei, cumo habie feito la jura i por bias de ls cumbidados, nun le quijo faltar cula palabra 
MRK.6.27	i lhougo mandou un guarda cun orde para traier la cabeça de Juan. L guarda fui-se a la cadena i eilhi le cortou l cachaço 
MRK.6.28	i trouxo la cabeça del nun prato i dou-se-la a la rapazica i la rapazica dou-se-la a la mai deilha. 
MRK.6.29	Quando soubírun de l que se passara, ls deciplos de Juan fúrun-se a buscar l cuorpo del i ponírun-lo nũa sepultura.
MRK.6.30	Nesse antretiempo, bolbírun ls apóstelos i cuntórun-le a Jasus todas las cousas que habien feito i ansinado. 
MRK.6.31	El dixo-le: «Beni bós solicos para un sítio sien naide i çcansai un cachico.» Porque era muita la giente que andaba para alhá i para acá, que eilhes nien tiempo para quemer tenien. 
MRK.6.32	Scapórun-se, anton, eilhes solicos nun barco para un sítio sien naide. 
MRK.6.33	Quando ls bírun salir, muitos dórun-se de cuonta para adonde íban. Antoce, fui-se par’alhá a pie la giente de muita cidade i inda chegórun purmeiro do que eilhes.
MRK.6.34	Al abaixá-se de l barco, biu un grande juntouro de giente i tubo pena deilha, porque éran cumo canhonas que nun tenien pastor, i ampeçou-le a ansinar muita cousa. 
MRK.6.35	Quando la hora yá staba a quedar mui adelantrada, fúrun-se a tener cun el ls deciplos i dezírun-le: «Este sítio ye un ermo i la hora yá bai mui adelantrada; 
MRK.6.36	manda-los ambora, para que se báian pulas tierras i quintas alredror a cumprar algo que quemer.» 
MRK.6.37	Mas el respundiu-le, dezindo: «Dai-le bos a quemer.» I eilhes dezírun-le: «Bamos, anton, alhá a cumprar duzientos denheiros de pan i damos-se-lo a quemer.» 
MRK.6.38	El preguntou-le: «Quantas fogaças teneis ende? Ide alhá a ber.» Quando eilhes soubírun, dezírun-le: «Cinco fogaças i dous peixes.»
MRK.6.39	Dou-le, anton, orde pa que fazíran sentar a todo mundo, an grupos, anriba ls fenascos inda berdes. 
MRK.6.40	Eilhes sentórun-se, apartados an grupos de cien i de cinquenta. 
MRK.6.41	Agarrou apuis nas cinco fogaças i ne ls dous peixes, mirou pa l cielo, beneziu i partiu las fogaças i iba-se-las dando als sous deciplos para que se las díran a las pessonas; partiu tamien ls dous peixes. 
MRK.6.42	I quemírun todos até fartar. 
MRK.6.43	Inda arrecolhírun doze cestas chenas de carolos i puostas de peixe. 
MRK.6.44	Ls que quemírun l pan éran cinco mil homes.
MRK.6.45	Lhougo a seguir, oubrigou ls sous deciplos a chubir pa l barco para passáren pa l outro lhado, para Betsaida, anquanto el mandaba l pobo ambora. 
MRK.6.46	Apuis de ls haber mandado ambora, fui-se para un cabeço a rezar. 
MRK.6.47	Yá cun de nuite, l barco andaba ne l meio de l mar i el staba el solo an tierra. 
MRK.6.48	Al bé-los mui afergolhados a remar, puis tenien l aire contra eilhes, ende pula quarta dúnia de la nuite fui-se a tener cun eilhes, andando porriba l mar i querie-los arrepassar. 
MRK.6.49	Mas eilhes, quando l bírun a caminar porriba l mar, cuidórun que era ũa pantasma i gritórun, 
MRK.6.50	porque todos l habien bido i quedórun assustados. Mas lhougo falou cun eilhes i dixo-le: «Tenei cunfiança, sou you, nun téngades miedo.» 
MRK.6.51	Apuis chubiu-se ne l barco para an pie deilhes i l aire aplaquiou. Eilhes inda quedában muito mais admirados, 
MRK.6.52	puis nada habien antendido de l que se habie passado cul pan, porque l coraçon deilhes staba tapado.
MRK.6.53	Quando chegórun a tierra, benírun para Genesaré i ancostórun a la borda. 
MRK.6.54	Mal apenas habien salido de l barco, lhougo ls coincírun 
MRK.6.55	i correndo toda aqueilha region, ampeçórun a traier an padiuolas todos ls que tenien algun mal para adonde oubien dezir que el andaba. 
MRK.6.56	Adondequiera que antrasse, fura cidade, aldé ou lhugarico, ponien ls que stában malos nas praças i pedien-le que al menos le deixasse topar na franja de la sue bestimienta; i todos ls que le topában, quedában sanos.
MRK.7.1	Ajuntórun-se alredror de Jasus ls fariseus i alguns scribas que habien benido de Jarusalen. 
MRK.7.2	I bírun alguns deciplos del a quemer pan culas manos ampuras, quier dezir, sien las lhabar.
MRK.7.3	Ye que ls fariseus i todos ls judius nun cómen sien purmeiro habéren lhabado bien las manos, cunsante era la questume de ls antigos, 
MRK.7.4	i apuis de benir de la praça nun cómen sien se lhabar i hai inda muita cousa que fáien por questume cumo la lhabaige de ls copos i de las jarras i ls cacharros de metal.
MRK.7.5	Anton, preguntában-le ls fariseus i ls scribas: «Porque rezon ls tous deciplos nun ándan al son de las tradiçones de ls antigos i cómen culas manos sien las tener lhabado?» 
MRK.7.6	El respundiu-le: «Bien porfetizou Eisaías a respeito de bós, sous falsos, tal cumo stá screbido:
MRK.7.8	Çpreziando la lei de Dius, agarrais-bos a la tradicion de ls homes.» 
MRK.7.9	Dezie-le, tamien: «Bós nun fazeis causo de la lei de Dius, solo para respeitar la buossa tradicion. 
MRK.7.10	Ye berdade que Moisés dixo: 
MRK.7.11	mas bós dezis: “Se un home le dezir al pai ou a la mai: La cousa cun que you te poderie ajudar ye 
MRK.7.12	yá nun le deixais fazer nada pul pai ou pula mai, 
MRK.7.13	nun respeitando, assi, la palabra de Dius cula buossa tradicion, que fustes bós que trasmitistes; i fazeis muita cousa aparecida cun esta.»
MRK.7.14	Chamando outra beç todo aquel juntouro de pessonas, dezie-le: «Oubi-me todos i antendei: 
MRK.7.15	Nun hai nada que steia fuora dũa pessona que, apuis d’antrar neilha, la puoda fazer ampura; mas las cousas que sálen d’andrento dũa pessona, essas si la puoden fazer ampura. 
MRK.7.16	Quien ten oubidos para oubir, ouba.»
MRK.7.17	Apuis d’antrar an casa, deixando aqueilha giente, ls deciplos preguntában-le l que querie dezir la parábola. 
MRK.7.18	El respundiu-le: «Tamien bós teneis tan pouco antendimiento? Anton nun bedes que todo l que ben de fuora i entra nũa pessona nun la puode tornar ampura, 
MRK.7.19	porque nun entra ne l coraçon deilha, mas bai pa la barriga i sal por un sítio scundido?» Assi, dezie que todo l que se come ye puro. 
MRK.7.20	Dezie, apuis: «L que sal dũa pessona, ye que faç la pessona ampura, 
MRK.7.21	porque ye d’andrento, de l coraçon de las pessonas, que sálen ls pensamientos malos, las cousas zounestas, ls roubos, las muortes, 
MRK.7.22	ls adultérios, l’ambiçon, la maldade, ls anganhos, ls pensamientos puorcos, l’ambeija, las malas palabras, la sobérbia, la falta de sentido: 
MRK.7.23	todas estas cousas malas bénen d’andrento i fáien l home ampuro.»
MRK.7.24	Apuis alhebantou-se i fui-se deilhi pa ls lhados de Tiro i Sidónia. Antrou nũa casa i nun quijo que naide l soubira, mas nun fui capaç de se scunder. 
MRK.7.25	Mal apenas ũa mulhier, que tenie la filhica cun un sprito malo andrento, oubiu falar del bieno i atirou-se als pies del. 
MRK.7.26	Eilha era ũa mulhier griega, de ourige sírio-fenícia, i pedie-le que le botasse l demonho para fuora a la sue filhica. 
MRK.7.27	El dezie-le: «Sien purmeiro se fartáren ls filhos, nun stá cierto tirá-le l pan als filhos i botá-se-lo als perricos.» 
MRK.7.28	Mas eilha respundiu-le, dezindo: «Senhor, tamien ls perricos cómen, ambaixo la mesa, las forfalhicas de ls filhos.» 
MRK.7.29	El dixo-le, anton: «Por bias dessa tue palabra, bai; l demonho saliu de la tue filha.»
MRK.7.30	Quando eilha tornou para sue casa, achou la filhica deitada na cama i yá sien l diabro andrento.
MRK.7.31	Tornou outra beç a salir de la region de Tiro i bieno por Sidónia pa l mar de la Galileia, pul meio de la region de la Decápole. 
MRK.7.32	Traírun-le, anton, ũa pessona xorda i tata i pedírun-le que le ponisse las manos porriba. 
MRK.7.33	El agarrou-la, lhebou-la d’aparte, metiu-le ls dedos nas oureilhas i cun cuçpinha topou-le na lhéngua. 
MRK.7.34	Apuis, alhebantando ls uolhos pa l cielo, suspirou i dixo: «
MRK.7.35	Lhougo s’abrírun ls oubidos del i falaba dreito. 
MRK.7.36	El mandou-le que nun le cuntáran a naide l que se passara, mas quanto mais el le mandaba, mais eilhes lo apregonában. 
MRK.7.37	I todos, mui admirados, dezien: «Faç todo bien: tanto pon ls xordos a oubir, cumo pon ls tatos a falar.»
MRK.8.1	Por aqueilhes dies, cumo fura mui grande l juntouro de pessonas i nun tubíran de quemer, chamou ls deciplos i dixo-le: 
MRK.8.2	«Tengo pena desta giente, puis yá trés dies que m’acumpánhan i nien ténen de quemer; 
MRK.8.3	se you ls ampuntar para casa an ayunas, ban a çfalhecer pul camino, porque hai giente que bieno de loinge.» 
MRK.8.4	Respundírun-le ls deciplos del: «I adonde ye que un puode fartá-los de pan, neste ermo?» 
MRK.8.5	El, assi i todo, preguntou-le: «Quantas fogaças teneis?» Eilhes respundírun-le: «Siete.»
MRK.8.6	Mandou-le a aqueilha giente toda que se sentasse na tierra; adepuis, agarrando las siete fogaças i dando grácias, partie-las, daba-se-las als sous deciplos pa que las çtribuíran i eilhes dórun-se-las a las pessonas. 
MRK.8.7	Tenien tamien uns pouquitos de peixicos; el beneziu-los i mandou-se-los dar tamien a las pessonas. 
MRK.8.8	Todos quemírun até fartar i ajuntórun l que sobrou i anchírun siete cestas. 
MRK.8.9	Al todo éran arrimado a quatro mil. Apuis mandou-los ambora, 
MRK.8.10	chubiu-se mui debrebe nũa barca i fui-se culs sous deciplos pa ls lhados de Dalmanuta.
MRK.8.11	Aparecírun ls fariseus i ampeçórun a çcutir cun el, pedindo-le ũa seinha de l cielo, solo pa l atentáren. 
MRK.8.12	Arrebolhiçou-se-le la cabeça i dixo-le: «Porquei pide esta giraçon ũa seinha? Quedai bien ciertos de l que bos digo: Nun le será dada niũa seinha a esta giraçon.» 
MRK.8.13	Apuis deixou-los, chubiu-se outra beç na barca i fui-se pa l outro lhado.
MRK.8.14	Eilhes squecírun-se de lhebar l pan i nun tenien cun eilhes ne l barco mais do que ũa fogaça. 
MRK.8.15	El daba-le cunseilho, dezindo-le: «Mirai, acoutelai-bos cul furmiento de ls fariseus i cul furmiento de Harodes.» 
MRK.8.16	I çcutien uns culs outros por nun tenéren pan.
MRK.8.17	El mal apenas se dou de cuonta, dixo-le: «Que stais par’ende a çcutir por nun tenerdes pan? Será que nun antendeis nien puxais pula cabeça? Teneis l buosso coraçon ciego? 
MRK.8.18	Teneis uolhos i nun bedes i teneis oubidos i nun oubis? Yá nun bos lhembrais 
MRK.8.19	de quando parti las cinco fogaças para cinco mil i quanto cesto cheno de carolos arrecolhistes?» I eilhes respónden-le: «Doze.» 
MRK.8.20	«I de quando parti las siete fogaças para cinco mil, quanto cesto cheno de carolos arrecolhistes?» Eilhes respónden-le: «Siete.» 
MRK.8.21	I dezie-le: «Inda nun antendistes?»
MRK.8.22	Chégan a Betsaida. Ende tráien-le un ciego i píden-le que tope nel. 
MRK.8.23	El agarrou-le la mano al ciego i lhebou-lo para fuora de l lhugar. Apuis, cuçpiu-le ne ls uolhos, puso-le las manos porriba i preguntou-le: «Bés algo?» 
MRK.8.24	El arregalaba ls uolhos i dezie: «Beio homes, beio-los a andar a modo arbles.» 
MRK.8.25	A seguir tornou a poner outra beç las manos porriba ls uolhos del i ampeçou a ber quedando curado, de modo que bie todo bien claro. 
MRK.8.26	Apuis mandou-lo para casa del, dezindo-le: «Nien t’atentes sequiera a antrar ne l lhugar.»
MRK.8.27	Fui-se Jasus culs sous deciplos pa las aldés de Cesareia de Felipe i, anquanto íban pul camino, preguntaba-le als sous deciplos: «Las pessonas quien dízen que sou you?» 
MRK.8.28	Eilhes respundírun-le: «Juan Batista, outros Eilias i outros un de ls porfetas.» 
MRK.8.29	Adepuis, preguntou-le a eilhes: «I bós quien dezis que sou you?» Respundiu-le Pedro, dezindo: «Tu sós l Cristo.» 
MRK.8.30	Anton, dou-le orde para que nun le dezíran nada a naide a respeito del.
MRK.8.31	Ampeçou-le a ansinar: «Ye neçairo que l Filho de l Home benga a padecer muita cousa i que seia cundanado puls mais bielhos i ls puls xefes de ls saçardotes i puls scribas, que seia muorto i que rucecite trés dies apuis.» 
MRK.8.32	El falaba-le de modo mui çclarado. Anton Pedro, agarrando-lo d’aparte, ampeçou a renher cun el. 
MRK.8.33	Bolbendo-se i mirando pa ls sous deciplos, renhiu cun Pedro, dezindo-le: «Sal-me delantre, Satanás, puis nun dás aprécio a las cousas que son de Dius, mas solo a las que son de ls homes.»
MRK.8.34	Apuis chamou toda la giente i ls sous deciplos i dixo-le: «Se alguien quejir benir atrás de mi, çprézie-se a el mesmo, agarre la sue cruç i apuis benga atrás de mi. 
MRK.8.35	Quien quejir salbar la sue alma, ha de perdé-la; mas quien perdir la sue alma por bias de mi i de l Eibangeilho, salbará-se. 
MRK.8.36	Que le adelantra a un home ganhar l mundo anteiro se perdir la sue alma? 
MRK.8.37	L que dará un home an troca de la sue alma?
MRK.8.38	Aquel que tubir bergonha de mi i de las mies palabras delantre desta giraçon adúltara i pecadora, tamien l Filho de l Home s’ambergonhará del, quando benir na glória de sou Pai culs anjos santos.»
MRK.9.1	I dezie-le: «Quedai bien ciertos de l que bos digo: Hai pessonas que stan eiqui que nun ban a spurmentar la muorte, até que béian l reino de Dius a benir an toda la sue pampoleza.»
MRK.9.2	Seis dies apuis, Jasus agarrou cun el a Pedro, a Tiago i a Juan, i lhebou-los a eilhes solicos para un cabeço alto. Apuis strefigurou-se delantre deilhes, 
MRK.9.3	i las bestimientas del quedórun relhuzientes, mui albas, a puntos de nun haber lhabadeira na tierra capaç de las abranquiar assi. 
MRK.9.4	Adepuis, apareciu-le Eilias cun Moisés, que se ponírun a falar cun Jasus. 
MRK.9.5	Antoce Pedro, ampeçou a falar, dezindo-le a Jasus: «Mestre, stá-se bien eiqui: Bamos a fazer trés cabanhas, ũa para ti, outra para Moisés i outra para Eilias.» 
MRK.9.6	El nun sabie l que habie de dezir porque staba cheno de miedo. 
MRK.9.7	Formou-se apuis ũa nubre que ls asselumbrou a todos i saliu ũa boç de la nubre: «Este ye l miu filho mais querido, oubi-lo.» 
MRK.9.8	I nun sfergante, mirando alredror, nun bírun a mais naide, sien ser a Jasus, cun eilhes.
MRK.9.9	Anquanto abaixában de l cabeço, dou-le orde para nun le cuntáren a naide l que habien bido, senó apuis que l Filho de l Home rucecitara de ls muortos. 
MRK.9.10	Eilhes guardórun l que bírun solo par’eilhes, mas preguntában uns als outros l que quererie dezir cun «rucecitar de ls muortos».
MRK.9.11	I fazien-le preguntas, dezindo-le: «Porque dízen ls scribas que ye neçairo que purmeiro benga Eilias?» 
MRK.9.12	Ende, el dixo-le: «Eilias, cumo benirá purmeiro, bai a poner todo cumo nuobo; i nun stá screbido a respeito de l Filho de l Home, de que el ten de padecer muito i ser çpreziado? 
MRK.9.13	Mas you digo-bos: Eilias yá bieno i fazírun-le l que le dou la gana, tal i qual cumo stá screbido a respeito del.»
MRK.9.14	Quando chegórun an pie ls deciplos bírun un grande juntouro de pessonas alredror deilhes i ls scribas a çcutir cun eilhes. 
MRK.9.15	Mas, mal apenas aqueilha giente toda l biu quedou mui admirada i fui-se alhá a saludá-lo. 
MRK.9.16	Anton, preguntou-le: «L que stais a çcutir uns culs outros?» 
MRK.9.17	Respundiu-le un de ls de l pobo: «Mestre, trouxe-te l miu filho que ten un sprito mudo andrento; 
MRK.9.18	adonde quiera que lo agarra, bota-lo abaixo i el scuma, terrinca ls dientes i pon-se teso. Anton, dixe-le als tous deciplos para l botáren pa la rue, mas eilhes nun fúrun capazes.»
MRK.9.19	El respundiu-le, dezindo-le: «Á giraçon sien fé, até quando starei cun bós? Até quando tenerei que bos aturar? Traiei-me-lo acá.» 
MRK.9.20	I traírun-se-lo. Mal apenas l biu, lhougo l sprito l puso albrotado i botou-lo por tierra, arrebolcando-se cheno de scumaralho. 
MRK.9.21	El preguntou-le al pai del: «Hai quanto tiempo que ten estas cousas?» El dixo-le: «Zde mui pequeinho; 
MRK.9.22	i muita beç l ten botado al fuogo i a l’auga, pa l matar; mas se tenes algun poder, ajuda-mos, ten pena de nós.» 
MRK.9.23	Mas Jasus dixo-le: «“Se tenes poder...” todo ye possible a quien acradita.» 
MRK.9.24	I lhougo l pai de l pequeinho ampeçou a gritar, dezindo: «Acradito, ajuda la mie pouca fé.»
MRK.9.25	Jasus, quando biu mais giente a correr par’el, dou-le orde al sprito malo, dezindo-le: «Sprito mudo i xordo, mando-te you: Sal del i nun tornes a antrar andrento del.» 
MRK.9.26	Ouliando i sacudindo-lo cun to la fuorça, saliu del; el quedou-se cumo muorto, de modo que muita giente dezie: «Morriu-se.» 
MRK.9.27	Anton, Jasus agarrou-le la mano, alhebantou-lo i el puso-se de pies.
MRK.9.28	Quando antrou andrento de casa, ls deciplos preguntában-le, d’aparte: «Porque ye que nun fumus capazes de l botar pa la rue?» 
MRK.9.29	El dixo-le: «Esta culidade nun hai modo de ls fazer salir, a nun ser que seia cun ouracion.»
MRK.9.30	Salindo deilhi, andában pula Galileia, mas el nun querie que naide soubira. 
MRK.9.31	Ansinaba, anton, ls sous deciplos, dezindo-le: «L Filho de l Home será antregado a las manos de ls homes i mataran-lo, mas trés dies apuis de muorto rucecitará.» 
MRK.9.32	Mas eilhes nun antendien aqueilha palabra i tenien miedo de le preguntar.
MRK.9.33	I chegórun a Cafarnaún. Quando yá stában an casa, preguntaba-le: «Que beniedes a çcutir pul camino?» 
MRK.9.34	Mas eilhes quedában calhados. Eilhes habien çcutido pul camino qual era l mais grande. 
MRK.9.35	Anton, el sentou-se, chamou ls doze i dixo-le: «Se alguien quier ser l purmeiro, debe de ser l redadeiro de todos i l criado de todos.»
MRK.9.36	Agarrando un rapazico, puso-lo al meio deilhes i, abraçando-lo, dixo-le a eilhes: 
MRK.9.37	«Quien recebir un destes meninos an miu nome, ye a mi que me recibe; i quien me recebir a mi, nun me recibe a mi, mas a aquel que me mandou.»
MRK.9.38	Dixo-le Juan: «Mestre, bimos un que andaba, an tou nome, a botar ls demonhos pa la rue i nós dezimos-le que nun fazira essas cousas, porque nun andaba cun nós.» 
MRK.9.39	Jasus, anton, dixo-le: «Nun lo ampídades, puis nun hai naide que faga un milagre an miu nome i apuis baia a falar mal de mi; 
MRK.9.40	porque nun stá contra nós, stá a nuosso fabor. 
MRK.9.41	Quienquiera que bos deia a buer un copo d’auga, porque sodes de Cristo, quedai bien ciertos de l que bos digo: Nun perderá la sue pinha.»
MRK.9.42	«I quien scandelizar un destes pequeinhos que acradítan an mi, a esse mais le balie que le poníran ũa piedra dũa tafona al cachaço i fura botado al mar. 
MRK.9.43	I se la tue mano te scandelizar, corta-la, puis ye melhor para ti, que entres coto na bida do que tener las dues manos i ir pa la geena, pa l lhume que nunca s’apaga, 
MRK.9.44	adonde l brugo nun se muorre i l lhume nun s’apaga. 
MRK.9.45	I se l tou pie te scanadaliza, corta-lo, puis ye melhor para ti que entres manco na bida, do que tener ls dous pies i ser atirado pa la geena, 
MRK.9.46	adonde l brugo nun se muorre i l lhume nun s’apaga. 
MRK.9.47	Porque se l tou uolho te scandaliza, arrinca-lo, puis ye melhor para que entres na bida solo cun un uolho, do que tener ls dous uolhos i ser atirado pa la geena, 
MRK.9.48	adonde l brugo nun se muorre i l lhume nun s’apaga.»
MRK.9.49	«Porque toda la pessona será salada cun fuogo i toda la bítima será salada. 
MRK.9.50	L sal ye buono, mas se l sal quedar ansosso, cun que lo habeis de temprar? Tenei l sal an bós i bibi an paç uns culs outros.»
MRK.10.1	Apuis de salir deilhi, fui-se pa la marra de la Judeia i par’alhá de l Jordan. Bieno outra beç a tener cun el un grande juntouro de pessonas i, cumo era la questume del, puso-se outra beç a ansiná-los.
MRK.10.2	Benírun a tener cun el ls fariseus i preguntában-le, pa lo atentáren, se staba cierto un home mandar ambora la sue mulhier. 
MRK.10.3	Anton, el respundiu-le: «L quei bos mandou fazer Moisés?» 
MRK.10.4	I eilhes dezírun-le: «Moisés deixaba 
MRK.10.5	Jasus, anton, dixo-le: «Pa la dureza de l buosso coraçon el bos screbiu essa lei. 
MRK.10.6	Mas, zde l ampeço de la criaçon 
MRK.10.8	. Assi, yá nun son dous, mas ũa carne sola. 
MRK.10.9	Antoce, l que Dius ajuntou, que l home nun aparte.»
MRK.10.10	Apuis de stáren an casa, ls deciplos fazien-le preguntas subre essas palabras. 
MRK.10.11	El dixo-le: «Quien mandar ambora la sue mulhier i se casar cun outra, fai adultério cun eilha. 
MRK.10.12	I se la mulhier deixar l sou home i se casar cun outro, fai adultério.»
MRK.10.13	Ponien-le delantre uns garoticos pa que le topasse, mas ls deciplos renhien cun eilhes. 
MRK.10.14	Mal apenas biu l que fazien, Jasus quedou mui anrabiado i dixo-le: «Deixai que ls pequerricos s’achéguen a mi, nun ls stórbedes, puis l reino de Dius ye de ls que son cumo eilhes. 
MRK.10.15	Quedai bien ciertos de l que bos digo: Quien nun recebir l reino de Dius cumo un pequerrico, nun antrará nel.»
MRK.10.16	I abraçando-los, abençonaba-los ponendo-le las manos porriba.
MRK.10.17	Quando saliu pa l camino, bieno a tener cun el un que s’azinolhou delantre del, pedindo-le: «Mestre buono, que hei-de fazer para alcançar la bida eiterna?» 
MRK.10.18	Jasus dixo-le, anton: «Porque me chamas buono? Naide ye buono, a nun ser Dius. 
MRK.10.19	Sabes ls mandamentos: 
MRK.10.20	Anton, el dixo-le: «Mestre, siempre guardei essas cousas zde la mie mocidade.» 
MRK.10.21	Adepuis, Jasus mirou par’el, gustou-le i dixo-le: «Solo te falta ũa cousa: Bai, bende todo l que tenes, dá-se-lo als probes i tenerás un tesouro ne cielo. Apuis, ben cumigo.» 
MRK.10.22	El quedou triste cun esta palabra i fui-se ambora cun muita pena, puis era duonho de muita cousa.
MRK.10.23	Jasus, mirando alredror del, dixo-le als sous deciplos: «Cumo ye custoso, als que ténen riquezas, antrar ne reino de Dius!» 
MRK.10.24	Ls deciplos quedában pasmados culas palabras del. Mas Jasus tornou-le outra beç a dezir: «Filhos, cumo ye custoso antrar ne l reino de Dius. 
MRK.10.25	Ye mais fácele a un filo de lhana de camelo passar pul buraco dũa agulha do que un rico antrar ne l reino de Dius.»
MRK.10.26	Eilhes inda mais pasmados quedában, dezindo uns pa ls outros: «Sendo assi, quien ye que se bai a salbar?» 
MRK.10.27	Jasus, mirando par’eilhes, dixo-le: «Pa ls homes ye ampossible, mas nun lo ye para Dius: porque para Dius todo ye possible.»
MRK.10.28	Pedro ampeçou-le a dezir: «Mira que nós deixemos todo i benimos atrás de ti.» 
MRK.10.29	Dixo-le Jasus: «Quedai bien ciertos de l que bos digo: Nun hai naide, que tenga deixado la casa ou ls armanos ou las armanas ou la mai ou l pai ou ls filhos ou las tierras por bias de mi i por bias de l Eibangeilho, 
MRK.10.30	que nun reciba cien bezes mais yá nesta bida, an casas i armanos i armanas i mais i filhos i tierras, al mesmo tiempo cun perseguiçones i ne tiempo benideiro la bida eiterna. 
MRK.10.31	Porque muitos de ls purmeiros seran redadeiros i ls redadeiros purmeiros.»
MRK.10.32	Nesse antretiempo íban a chubir pul camino de Jarusalen i Jasus iba alantre deilhes l que le daba admirança i ls que íban atrás tenien miedo. Agarrando outra beç ls doze ampeçou-le a dezir l que le iba a passar: 
MRK.10.33	«Mirai que stamos a chubir para Jarusalen i l Filho de l Home bai a ser antregue als xefes de ls saçardotes i als scribas, ban a cundaná-lo a la muorte i a antregá-lo als gentius, 
MRK.10.34	que ban a fazer caçuada del, a cuçpir-le, a dar-le baradas i a matá-lo, mas apuis de trés dies bai a rucecitar.»
MRK.10.35	Ende, achegórun-se al pie del Tiago i Juan, filhos de Zebedeu, i dezírun-le: «Mestre, queremos que mos fagas todo l que te pídamos.» 
MRK.10.36	El, anton, dixo-le: «L quei quereis que bos faga?» 
MRK.10.37	Eilhes, anton, dezírun-le: «Premite-mos que, na tue glória, mos séntemos un a la tue mano dreita i outro a la tue mano squierda.» 
MRK.10.38	Jasus, dixo-le: «Nun sabeis l que stais a pedir. Podeis buer l cálece que you bebo i ser batizados cul batismo cun que you fur batizado?» 
MRK.10.39	I eilhes dezírun-le: «Podemos.» Jasus dixo-le, anton: «Ye cierto que bubereis l cálece que you buir i sereis batizados cul batismo cun que you fur batizado. 
MRK.10.40	Mas sentardes-bos a la mie mano dreita ou a la mie mano squierda nun me toca a mi dá-lo, mas ye para aqueilhes para quien stá purparado.»
MRK.10.41	Quando oubírun estas palabras, ls outros dieç ampeçórun a anrabiar-se cun Tiago i cun Juan. 
MRK.10.42	Jasus chamou-los i dixo-le: «Sabeis que aqueilhes que son habidos por príncepes de ls pobos, mándan neilhes i ls príncepes ténen poder subre eilhes. 
MRK.10.43	Mas cun bós nun se passa la mesma cousa, puis quien se quejir fazer l maioral de todos bós, ha de ser l buosso criado, 
MRK.10.44	i quien quejir ser l purmeiro de bós todos, ha de ser l criado de todos; 
MRK.10.45	porque l Filho de l Home nun bieno para ser serbido, mas para serbir i pa que dara la sue alma pa la salbacion de muito.»
MRK.10.46	Chégan a Jericó. Al salir de Jericó, el, ls deciplos i un grande juntouro de pessonas, staba l ciego Bartimeu, filho de Timeu, a pedir a la borda de l camino. 
MRK.10.47	El, mal apenas oubiu dezir que era Jasus de Nazaré, ampeçou a boziar, dezindo: «Jasus, filho de Dabide, ten pena de mi.» 
MRK.10.48	Muita giente renhie cun el para que se calhara, mas el inda boziaba mais alto: «Filho de Dabide, ten pena de mi.»
MRK.10.49	Jasus parou i dixo: «Chamai-lo acá.» Cháman l ciego i dízen-le: «Anima-te. Alhebanta-te, que te stá a chamar.» 
MRK.10.50	El, atirando cula capa, alhebantou-se dun salto i fui-se a tener cun Jasus. 
MRK.10.51	Jasus preguntou-le: «L que quieres que te faga?» Anton, l ciego dixo-le: «Mestre, que you beia.» 
MRK.10.52	I Jasus dixo-le: «Bai-te ambora; la tue fé salbou-te.» I lhougo quedou a ber i iba atrás del pul camino.
MRK.11.1	Quando yá stában acerca de Jarusalen, an pie de Betfagé i de Betánia ne l Cabeço de las Oulibeiras, manda dous de ls sous deciplos 
MRK.11.2	i diç-le: «Ide a aqueilha tierra que stá delantre de bós i mal apenas éntredes neilha achareis un burrico preso, que inda naide se chubiu anriba del; çprendei-lo i traiei-lo. 
MRK.11.3	Se alguien bos dezir: “Porque fazeis esso?”, dezi-le: “L duonho ten percison del i nistante l bai a mandar outra beç parqui.”»
MRK.11.4	Eilhes alhá fúrun i achórun l burro preso na rue, delantre dũa puorta, nũa ancruzelhada, i çprénden-lo. 
MRK.11.5	Algues pessonas que stában eilhi dezírun-le: «Porque stais a sultar l burranco?» 
MRK.11.6	Eilhes respundírun-le tal i qual cumo le dezira Jasus i deixórun-los.
MRK.11.7	Lhieban-le l burrico a Jasus, pónen-le la roupa porriba i chubiu-se anriba del. 
MRK.11.8	Muita giente stendiu la roupa ne l camino i outros galhos que cortában pul campo. 
MRK.11.9	I tanto ls que íban alantre cumo ls que benien atrás, gritában: «
MRK.11.10	»
MRK.11.11	I antrou an Jarusalen, ne l templo. Apuis de haber mirado todo alredror, cumo yá fura algo tarde, fui-se para Betánia culs doze.
MRK.11.12	A soutordie, quando salírun de Betánia, dou-le la fame. 
MRK.11.13	Ende, biu de loinge ũa figueira chena de fuolhas i fui-se alhá a ber se achaba algo; mas mal apenas chegou al pie deilha, nada mais achou que fuolhas, puis nun era tiempo de figos. 
MRK.11.14	Anton, agarrou i dixo-le: «Nunca mais naide coma fruito tou.» I ls sous deciplos oubien.
MRK.11.15	Chegórun a Jarusalen. Quando antrou ne l templo, ampeçou a ampuntar ls que stában a bender i a cumprar ne l templo i scacholou las mesas de ls que trocában denheiro i ls talhos de ls que bendien palombas, 
MRK.11.16	i nun deixaba a naide lhebar nada pul templo afuora. 
MRK.11.17	I ansinaba, dezindo-le: «Nun stá screbido: 
MRK.11.18	Quando oubírun estas palabras, ls xefes de ls saçardotes i ls scribas buscában modo de lo matar, mas tenien miedo porque to la giente staba admirada cula doutrina del.
MRK.11.19	Assi que bieno la tarchica, salírun para fuora de la cidade.
MRK.11.20	A soutordie, pula manhana, al passar puli, bírun que la figueira staba seca até la raiç. 
MRK.11.21	Pedro lhembrou-se i dixo-le: «Mestre, mira, la figueira que amaldiçoneste secou-se.» 
MRK.11.22	Jasus, respundendo, dixo-le: «Tenei fé an Dius. 
MRK.11.23	Quedai bien ciertos de l que bos digo: Qualquiera pessona que le dezir a este cabeço, “sal dende i bota-te al mar” i nun dubidar ne l sou coraçon, mas acraditar que l que dezir se fazerá, assi se passará. 
MRK.11.24	Antoce, bos digo: Todo, seia l que fur que pedirdes an ouracion, acraditai que yá lo recebistes i assi será. 
MRK.11.25	I quando stubirdes a rezar, perdonai-le algo que téngades contra ũa pessona, para que tamien l buosso Pai, que stá ne l cielo, bos perdone ls buossos pecados.»
MRK.11.26	Porque se bós nun perdonardes, tamien l buosso Pai que stá ne l cielo nun bos perdonará ls buossos pecados.
MRK.11.27	Chegórun outra beç a Jarusalen. Anquanto andában pul templo, benírun a tener cun el ls xefes de ls saçardotes, ls scribas i ls mais bielhos 
MRK.11.28	i dezien-le: «Cun que poder fazes estas cousas? Ou quien te dou este poder para fazeres estas cousas?» 
MRK.11.29	Jasus, anton, dixo-le: «Bou-bos a fazer solo ũa pregunta. Se me respundirdes tamien bos dezirei cun que poder fago estas cousas: 
MRK.11.30	L batismo de Juan era de l cielo ou de ls homes? Respundei-me.»
MRK.11.31	Mas eilhes falában uns pa ls outros, dezindo: «Se le dezirmos, “de l cielo”, dezirá-mos, “anton porque nun acraditeste nel?” 
MRK.11.32	I se le dezirmos, “de ls homes” mete-mos miedo de l pobo» puis todos tenien a Juan na cuonta de berdadeiro porfeta. 
MRK.11.33	Anton, eilhes respundírun-le a Jasus: «Nun sabemos.» I Jasus dixo-le: «Nien you bos digo cun que poder fago estas cousas.»
MRK.12.1	Jasus ampeçou-le a falar an parábolas: «Un home puso ũa binha, amuralhou-la, scabou un lhagar i fizo ũa torre. Apuis arrendou-se-la a uns lhabradores i fui-se para loinge.
MRK.12.2	Quando chegou l tiempo, mandou un criado a tener culs lhabradores para recebir la parte de ls fruitos de la binha. 
MRK.12.3	Eilhes agarrórun-lo, anchírun-lo de porradas i mandórun-lo ambora sien nada. 
MRK.12.4	Anton, tornou-le a mandar outro criado. Eilhes scalabaçorun-lo todo i anchírun-lo de denomes. 
MRK.12.5	Mandou inda outro i a este matórun-lo. Apuis, mandou mais i a uns anchírun-los de porradas, mas a outros matórun-los. 
MRK.12.6	Tenie inda l filho de que el mais gustaba. Por último, mandou-se-lo tamien, dezindo: “Mal será se nun respeitáren l miu filho.” 
MRK.12.7	Mas aqueilhes lhabradores dezírun uns pa ls outros: “Este ye l ardeiro. Ala, bamos a matá-lo i quedamos nós cula ardança.” 
MRK.12.8	Anton, agarrórun-lo, matórun-lo i atirórun cun el para fuora la binha.
MRK.12.9	Apuis destes feitos, l que fazerá l duonho de la binha? Benirá i acabará cun aqueilhes lhabradores i dará-le la binha a outros. 
MRK.12.10	Nunca listes esta Scritura: 
MRK.12.11	?»
MRK.12.12	Eilhes buscában modo de lo prender, mas tenien miedo de l pobo, puis antendírun que tenie dezido la parábola para eilhes. Anton, deixórun-lo i fúrun-se ambora.
MRK.12.13	Adepuis mándan a tener cun el alguns fariseus i partidários de Harodes, pa lo agarráren puls sous ditos. 
MRK.12.14	Mal apenas chégan al pie del, dízen-le: «Mestre, sabemos que sós berdadoso i que nun te metes cun naide, nien çtingues las pessonas pula cara, mas ansinas cun berdade l camino de Dius. Ye bien pagar la décima a César ou nó? Bamos ou nun bamos a pagar?» 
MRK.12.15	Cumo el coincie bien la manha deilhes, dixo-le: «Porque me atentais? Traiei-me un denheiro, para you ber.» 
MRK.12.16	I eilhes traírun. Dixo-le apuis: «De quien ye esta cara i ls dezires?» Eilhes dezírun-le: «De César.» 
MRK.12.17	Jasus dixo-le, anton: «L que ye de César, dai-se-lo a César i a Dius l que ye de Dius.» I quedórun mui admirados cun el.
MRK.12.18	Apuis benírun a tener cun el ls saduceus, que dízen que nun hai rucerreiçon, i fazien-le preguntas dezindo: 
MRK.12.19	«Mestre, Moisés deixou-mos screbido, se se morrir un armano i deixar la mulhier mas nun deixar filhos, que l armano se case cun essa mulhier i faga decendientes a sou armano. 
MRK.12.20	Habie siete armanos: L purmeiro casou-se cun ũa mulhier i morriu-se sien deixar filhos; 
MRK.12.21	l segundo casou-se cun eilha, mas tamien se morriu sien deixar decendientes; l treceiro la mesma cousa; 
MRK.12.22	i niun de ls siete deixou filhos. Por fin tamien se morriu la mulhier. 
MRK.12.23	Na rucerreiçon, quando rucecitáren, de qual deilhes será la mulhier?»
MRK.12.24	Jasus dixo-le: «Nun bedes que arrais, porque nun antendeis las Scrituras nien l poder de Dius? 
MRK.12.25	Quando rucecitáren de ls muortos, nien se cásan nien seran casados, mas son cumo ls anjos ne ls cielos. 
MRK.12.26	Subre la rucerreiçon de ls muortos, nun listes ne l lhibro de Moisés, quando Dius le falou de l meio las silbas dezindo-le: 
MRK.12.27	Nun ye Dius de ls muortos, mas de ls bibos. Andais mui anganhados.»
MRK.12.28	Achegou-se an pie del un scriba que los oubira a çcutir i cumo le respundira tan bien i preguntou-le: «Qual ye l purmeiro de todos ls mandamentos?» 
MRK.12.29	Jasus respundiu-le: «L purmeiro ye: 
MRK.12.31	L segundo ye assi: 
MRK.12.32	I l scriba dixo-le: «Mestre, faleste cun to la berdade: 
MRK.12.33	, ye mais grande do que todas las oufiertas i do que todos ls sacrafícios.»
MRK.12.34	Jasus, al ber cumo habie respundido mui sabidamente, dixo-le: «Nun andas loinge de l reino de Dius.» I yá mais naide tenie coraige de le fazer preguntas.
MRK.12.35	Jasus cuntinaba a ansinar ne l templo, preguntando: «Cumo dízen ls scribas que l Cristo ye Filho de Dabide? 
MRK.12.36	Fui Dabide que dixo, anspirado pul Sprito Santo: 
MRK.12.37	Se Dabide le chama Senhor, d’adonde ben, anton cumo ye filho del?» I todo l juntouro de pessonas lo scuitaba cun muito gusto.
MRK.12.38	I dezie-le ne l sou ansino: «Tenei cuidado culs scribas, que gústan de passear bien bestidos i de ser saludados na praça, 
MRK.12.39	de se sentar ne ls purmeiros scanhos de las sinagogas i ne ls purmeiros lhugares nas cenas; 
MRK.12.40	que cómen todo l que hai nas casas de las biúdas i fázen de cuonta que rézan grandes ouraciones. Estes ban a tener un juízo mais apertado.»
MRK.12.41	Apuis, sentou-se delantre la caixa de las smolas i miraba l modo cumo las pessonas botában alhá las monedas; i ls mui ricos botában muita. 
MRK.12.42	Bieno apuis ũa biúda probe i botou alhá dues monedas de las pequeinhas, que fazien uns céntimos. 
MRK.12.43	El chamou ls sous deciplos i dixo-le: «Quedai bien ciertos de l que bos digo: Esta biúda probe botou mais do que todos na caixa de las smolas: 
MRK.12.44	puis todos botórun de l que le sobraba a eilhes, mas esta, de la sue probeza, botou todo l que tenie, todo l sou sustento.»
MRK.13.1	Quando salien de l templo, dixo-le un de ls sous deciplos: «Mestre, mira que piedras i que eidefícios.» 
MRK.13.2	I Jasus dixo-le a eilhes: «Bedes estes eidefícios tan grandes? Eiqui nun quedará piedra porriba de piedra, que nun seia sbarrulhada.»
MRK.13.3	Quando staba sentado ne l Cabeço de las Oulibeiras acontra l Templo, preguntaba-le, d’aparte, Pedro i tamien Tiago i Juan i Andrés: 
MRK.13.4	«Di-mos, quando se ban a dar essas cousas i que seinha haberá quando todo s’ampeçar a acabar?.»
MRK.13.5	Jasus, anton, ampeçou-le a dezir: «Mirai, que naide bos anganhe! 
MRK.13.6	Muita giente benirá a dezir, an miu nome: “Sou you”, i anganharan a muito. 
MRK.13.7	Quando oubirdes falar de guerras i nobidades de guerras, nun téngades miedo; essas cousas ténen que se dar, mas inda nun ye la fin. 
MRK.13.8	Ponerá-se pobo contra pobo i reino contra reino, haberá terramotos an muito sítio, haberá fames. Ende ye l ampeço de ls delores.
MRK.13.9	Bede bós mesmos l que se passa. Ban-bos a antregar als cunceilhos, ides a lhebar porrada nas sinagogas, ides a star delantre de gobernadores i de reis por bias de mi pa le dar teçtemunho a eilhes. 
MRK.13.10	Mas, an purmeiro, ye neçairo pregar l Eibangeilho a todas las naciones. 
MRK.13.11	Quando bos lhebáren para bos antregar, nun penseis l que ides a dezir, mas dezi l que bos benir a la cabeça nessa altura, puis nun sodes bós que falais, mas l Sprito Santo. 
MRK.13.12	L armano bai a antregar l armano a la muorte i l pai l filho; ls filhos poneran-se contra ls pais i ban a antregá-los a la muorte. 
MRK.13.13	Todos bos ban a querer mal por bias de l miu nome. Mas quien s’aguantar até la fin, esse será salbo.»
MRK.13.14	«Anton, quando birdes la zgrácia mais grande de l mundo star adonde nun debe, quien lei que antenda, anton, ls que stan na Judeia scápen-se pa ls montes, 
MRK.13.15	quien stubir anriba l terraço, que nun abaixe nien entre an sue casa a agarrar algo, 
MRK.13.16	i quien stubir pul termo, que nun buolba a agarrar sue roupa. 
MRK.13.17	Cuitadica de quien stubir prenhada ou andubir a dar la teta por essa altura. 
MRK.13.18	Rezai para que nun se passe ne l eimbierno; 
MRK.13.19	puis nesses dies haberá un delor tan grande, que nunca outro aparecido se biu çque Dius criou l mundo até agora, nien se tornará a ber. 
MRK.13.20	Se Dius nun acurtiasse esses dies, naide se salbarie. Mas por bias de ls que fúrun scolhidos, el acurtiou esses dies. 
MRK.13.21	Nessa altura, se ũa pessona bos dezir: “Mirai, stá eiqui l Cristo; mirai, stá eilhi”, nun acradítedes: 
MRK.13.22	puis ban a aparecer falsos cristos i falsos porfetas i ban a fazer milagres i sinales milagrosos para anganhar, se esso fur possible, até als scolhidos. 
MRK.13.23	Mas bós stais alerta, puis yá bos dixe estas cousas antes de se dáren.»
MRK.13.24	«Mas nesses dies, apuis de todos aqueilhes termientos, l sol bai a quedar scuro i la lhuna nun bai a dar la sue claridade, 
MRK.13.25	bai a haber streilhas a caier de l cielo i ls eisércitos que hai ne l cielo ban a quedar fracos.
MRK.13.26	Apuis bereis l Filho de l Home a benir anriba las nubres cun muito poder i glória. 
MRK.13.27	Anton, mandará ls anjos i ajuntará ls scolhidos por el, de ls quatro aires, de la punta de la tierra a la punta de l cielo.»
MRK.13.28	«Daprendei la parábola de la figueira: Quando ls galhos deilha yá stubíren tienros i nacíren las fuolhas, sabeis que l berano stá acerca. 
MRK.13.29	Assi tamien bós, quando birdes que se dan estas cousas, sabei que stá acerca, yá a la puorta. 
MRK.13.30	Quedai bien ciertos de l bos digo: Nun passará desta giraçon até que estas cousas se déian. 
MRK.13.31	L cielo i la tierra passaran, mas las mies palabras nun passaran.
MRK.13.32	A respeito desse die ou de la hora, naide ls sabe, nien ls anjos de l cielo nien l Filho, solo l Pai. 
MRK.13.33	Stai alerta, belai, porque nun sabeis quando chegará l tiempo. 
MRK.13.34	Ye tal cumo un home que se fui para loinge, deixou la sue casa i dou-le l poder als sous criados, a cada un deilhes l sou trabalho i tamien al porteiro le mandou que mirasse pula casa. 
MRK.13.35	Antoce, belai, porque nun sabeis quando benirá l duonho de la casa, se a la nuitica, se a meia nuite, se al cantar de l galho, se a la purmanhana cedo, 
MRK.13.36	nun se deia l causo de que benga nun sfergante i bos ache a drumir. 
MRK.13.37	L que bos digo a bós, digo-se-lo a todos: Belai!»
MRK.14.1	Passában dous dies de la Páscoa i de ls Ázimos. Ls xefes de ls saçardotes i ls scribas buscában modo de lo prender a la falsa fé i matá-lo, 
MRK.14.2	puis dezien: «Nun puode ser an die de fiesta, nun baia a haber un albante de l pobo.»
MRK.14.3	Staba el an Betánia, sentado a la mesa an casa de Simon, l lheproso, quando entra ũa mulhier traiendo un frasco de alhabastro cun unguientos de nardo puro de muito balor; scachou l frasco de alhabastro i arramou-lo po riba la cabeça del. 
MRK.14.4	Habie pessonas mui anrabiadas i dezien ũas pa las outras: «Para que sirbe esta stragacion de unguientos? 
MRK.14.5	Este unguiento era capaç de baler mais de trezientos denheiros i daba-se l denheiro als probes.» I dezien mal deilha. 
MRK.14.6	Mas Jasus dixo-le: «Deixai-la, porque stais a dezir mal deilha? Eilha fizo ũa obra buona cumigo. 
MRK.14.7	Siempre heis de tener probes cun bós i, quando quejirdes, podeis-le fazer bien; mas a mi nun me ides a tener siempre. 
MRK.14.8	L que habie a fazer yá eilha fizo: antes de tiempo, ountou l miu cuorpo pa la sepultura. 
MRK.14.9	Quedai bien ciertos de l que bos digo: An to l mundo, adondequiera que se baia a pregar l Eibangeilho, tamien se ha de falar, para lhembráncia deilha, que fizo estas cousas.»
MRK.14.10	Judas Scariotes, un de ls doze, fui-se a tener culs sumos saçardotes, para se lo antregar a eilhes. 
MRK.14.11	Quando lo oubírun quedórun mui cuntentos i pormetírun dar-le denheiro. I el buscaba ũa buona oucasion para se lo antregar.
MRK.14.12	Ne l purmeiro die de ls Ázimos, quando fazien ls sacrafícios de la Páscoa, dízen-le ls sous deciplos: «Adonde quieres que báiamos a fazer ls purparatibos para quemeres la Páscoa?» 
MRK.14.13	El manda dous de ls sous deciplos i diç-le: «Ide a la cidade, ende benirá a tener cun bós un home cun un cántaro d’auga. Ide atrás del, 
MRK.14.14	i dezi-le al duonho de la casa adonde el antrar: “L Mestre diç: Adonde stá la sala para que puoda quemer la Páscoa culs mius deciplos?” 
MRK.14.15	I el amostrará-bos ũa sala grande yá purparada ne l sobrado; fazei ende ls purparatibos para nós.»
MRK.14.16	Fúrun-se ls deciplos, antrórun na cidade i dórun cun todo tal i qual cumo el le dezira i purparórun la Páscoa.
MRK.14.17	A la tarchica bieno culs doze. 
MRK.14.18	Quando eilhes stában a la mesa a quemer, Jasus dixo-le: «Quedai bien ciertos de l que bos digo: Un de bós bai-me a antregar, un que stá a quemer cumigo.» 
MRK.14.19	Eilhes ampeçórun a quedar mui tristes i a preguntá-le un de cada beç: «Acauso sou you?» 
MRK.14.20	El dixo-le: «Un de ls doze, l que mete cumigo la mano ne l prato. 
MRK.14.21	Porque l Filho de l Home bai por sou camino, cunsante stá screbido del, mas ai daquel home por quien l Filho de l Home bai a ser antregue. Melhor le fura a esse home que nunca houbira nacido.»
MRK.14.22	Anquanto stában a quemer, agarrou l pan, beneziu-lo, partiu-lo i dou-se-lo, dezindo: «Tomai: este ye l miu cuorpo.» 
MRK.14.23	Apuis agarrou l cálece, dou grácias i dou-se-lo i todos buírun del. 
MRK.14.24	Ende, dixo-le: «Este ye l miu sangre de l Nuobo Teçtamiento, que ye arramado por muita giente. 
MRK.14.25	Quedai bien ciertos de l que bos digo: Yá nun tornarei a buer de l fruito de la cepa até al die an que lo torne a buer outra beç ne l reino de Dius.»
MRK.14.26	Apuis de cantar l hino, salírun pa l Cabeço de las Oulibeiras.
MRK.14.27	I Jasus dixo-le: «Todos bos ides a scandelizar, porque stá screbido: 
MRK.14.28	Mas apuis de you rucecitar, chegarei delantre de bós a la Galileia.» 
MRK.14.29	Pedro, anton, dixo-le: «Anque todos se báian a scandelizar, you nó.» 
MRK.14.30	I Jasus dixo-le: «Queda bien cierto de l que digo: Tu, hoije, esta nuite, antes que l galho tenga cantado dues bezes, negarás-me trés bezes.» 
MRK.14.31	Mas el falaba inda mais firme. «Inda que tenga de morrer cuntigo, nun te negarei.» La mesma cousa dezien ls outros todos.
MRK.14.32	Nesse antretiempo, chegórun a ũa tapada que le cháman Getsémani i diç-le pa ls sous deciplos: «Quedai eiqui, anquanto you bou a rezar.» 
MRK.14.33	Adepuis agarrou cun el a Pedro, a Tiago i a Juan i ampeçou a quedar cheno de miedo i agoniado 
MRK.14.34	i dixo-le: «La mie alma stá triste cumo la muorte; quedai eiqui a belar.» 
MRK.14.35	Mal apenas s’achegou un cachico mais alantre, drobou-se por tierra i rezaba para que, se fura possible, passara loinge del aqueilha hora, 
MRK.14.36	i dezie: «Aba, á Pai, tu sós capaç de fazer todo. Aparta de mi este cálece; mas que nun seia l que you quiero i se faga l que tu quieres.»
MRK.14.37	Adepuis, bieno a tener cun eilhes, achou-los a drumir i dixo-le a Pedro: «Simon, stás a drumir? Nien ũa hora fuste capaç de quedar a belar? 
MRK.14.38	Belai i rezai para que nun éntredes an tentacion. L sprito stá pronto, mas la carne ye fraca.»
MRK.14.39	Saliu outra beç i fui-se a rezar, dezindo las mesmas palabras. 
MRK.14.40	Bolbiu outra beç i achou-los a drumir, até tenien ls uolhos pesados de l suonho i nun sabien quei le habien de dezir. 
MRK.14.41	Bolbiu inda ũa treceira beç i dixo-le: «Drumi agora i çcansai. Chega, stá ende la hora: mirai que l Filho de l Home bai a ser antregue nas manos de ls pecadores. 
MRK.14.42	Alhebantai-bos, bamos ambora; mirai, l que me bai a antregar yá ben ende.»
MRK.14.43	Anquanto inda staba a falar, chega Judas, un de ls doze, i cun el muita giente cun spadas i palos, mandada puls xefes de ls saçardotes, ls scribas i ls mais bielhos. 
MRK.14.44	L traidor habie-le dado ũa seinha a eilhes, dezindo: «Aquel que you beisar, ye esse mesmo; agarrai-lo i lhebai-lo cun cuidado.»
MRK.14.45	Quando chegou, lhougo se fui an pie del i dixo: «Mestre!», i beisou-lo. 
MRK.14.46	Anton, ls outros botórun-le las manos i prendírun-lo. 
MRK.14.47	Mas un de ls que stában alhi alredror sacou la spada i acertou-le al criado de l xefe de ls saçardotes i cortou-le ũa oureilha. 
MRK.14.48	Jasus agarrou i dixo-le: «Benistes-me a prender cun spadas i cun palos cumo se fai a un lhadron? 
MRK.14.49	Staba to ls dies an pie de bós a ansinar ne l templo i nun me prendistes. Mas que se cúmpran las Scrituras.»
MRK.14.50	I todos se scapórun, deixando-lo a el solico. 
MRK.14.51	Habie un moço que lo iba seguindo, staba solo tapado cun un lhençol i prendírun-lo, 
MRK.14.52	mas el deixou l lhençol i scapou-se todo znudo.
MRK.14.53	Apuis, lhebórun a Jasus a casa de l xefe de ls saçardotes i ajúntan-se todos ls xefes de ls saçardotes i de ls mais bielhos i de ls scribas.
MRK.14.54	Pedro seguiu-lo de mui loinge até la preça de casa de l xefe de ls saçardotes i quedou eilhi sentado culs criados para se calcer al lhume.
MRK.14.55	Anton, ls xefes de ls saçardotes i todo l cunceilho buscában un teçtemunho contra Jasus, pa lo cundanáren a la muorte, mas nun lo achában. 
MRK.14.56	Muita giente apersentaba falsos teçtemunhos contra el, mas ls teçtemunhos nun quadrában uns culs outros. 
MRK.14.57	Aparecírun, anton, pessonas que apersentában falso teçtemunho contra el, dezindo: 
MRK.14.58	«Nós oubimos-lo a dezir: “You sou capaç de sbarrulhar este templo feito a mano i an trés dies custruirei outro que nun seia feito a mano.”» 
MRK.14.59	Mas nien assi batie cierto l teçtemunho deilhes. 
MRK.14.60	Apuis, alhebantou-se l xefe de ls saçardotes ne l meio de todos i anterrogou-lo, dezindo: «Nun respondes nada a estes acusos que estas pessonas dízen contra ti?» 
MRK.14.61	Mas el calhaba-se i nun respundie nada. Tornou outra beç l xefe de ls saçardotes a anterrogá-lo i dixo-le: «Tu sós l Cristo, l filho de l Bendito?» 
MRK.14.62	Jasus, anton, dixo-le: «You sou, i bereis l Filho de l Home sentado a la mano dreita de l Poder i a benir culas nubres de l cielo.»
MRK.14.63	Ende, l xefe de ls saçardotes rasgou las sues bestimientas i dixo: «Para que percisamos nós de mais teçtemunhas? 
MRK.14.64	Oubistes la blasfémia; que ye que bos parece?» I todos eilhes lo cundanórun, que era merecedor de muorte.
MRK.14.65	Alguns ampeçórun-le a cuçpir, a tapá-le la cara, a dá-le punhadas i a dezir-le: «Porfetiza!» I ls criados recebien-lo a lhambada.
MRK.14.66	Nesse antretiempo, Pedro staba abaixo, na preça de casa, bieno ũa criada de l xefe de ls saçardotes, 
MRK.14.67	i quando biu a Pedro a calcé-se, mirou par’el i dixo-le: «Tu tamien stabas cul Nazareno, cul Jasus.» 
MRK.14.68	Mas el negou, dezindo: «Nien sei nien antendo l que stás a dezir.» El saliu pa l’antrada de la preça de casa i l galho cantou. 
MRK.14.69	La criada, quando l biu, tornou-le outra beç a dezir als que stában eilhi alredror: «Este ye de ls deilhes.» 
MRK.14.70	Mas el negaba outra beç. Inda outra beç un cachico apuis, ls que stában alhi dezien-le a Pedro: «Bendo bien, sós de ls deilhes, puis tamien sós galileu.» 
MRK.14.71	Anton, el ampeçou a dezir pragas i a jurar: «Nun sei quien ye esse home de que stais a falar.» 
MRK.14.72	I lhougo l galho cantou outra beç. Ende Pedro lhembrou-se de la palabra que Jasus le dezira: «Antes que l galho cante dues bezes, trés me negarás», i ampeçou a chorar.
MRK.15.1	Lhougo pula manhana cedo ls xefes de ls saçardotes fazírun l cunceilho culs mais bielhos i ls scribas, quier dezir, cun todo l Cunceilho, atórun a Jasus, lhebórun-lo i antregórun-se-lo a Pilatos. 
MRK.15.2	Pilatos anterrogou-lo: «Tu sós l rei de ls judius?» El respundiu-le, dezindo: «Sós tu que l dizes.» 
MRK.15.3	Ls xefes de ls saçardotes acusában-lo de muita cousa. 
MRK.15.4	Anton, Pilatos tornou a anterrogá-lo outra beç, dezindo: «Nun respondes nada? Mira de quanta cousa te acúsan.» 
MRK.15.5	Mas Jasus nun respundiu mais nada, de modo que Pilatos staba admirado.
MRK.15.6	Por oucasion de l die de fiesta, questumaba sultar un preso que le pedíran. 
MRK.15.7	Habie un, que le chamában Barrabás, preso culs que fazírun zordes i que nun albrote matara ũa pessona. 
MRK.15.8	Cumo habie chubido muita giente, ampeçórun-le a pedir cumo era la questume de fazer. 
MRK.15.9	Anton, Pilatos preguntou-le, dezindo: «Quereis que bos solte l rei de ls judius?» 
MRK.15.10	El bien sabie que ls xefes de ls saçardotes solo lo habien antregado por ambeija. 
MRK.15.11	Mas ls xefes de ls saçardotes lhucitórun l pobo, que era melhor que sultasse a Barrabás. 
MRK.15.12	Ende, Pilatos tornou-le outra beç a preguntar, dezindo-le: «Anton, l que quereis que le faga al rei de ls judius?» 
MRK.15.13	Eilhes boziórun outra beç: «Curcefica-lo.» 
MRK.15.14	Pilatos, anton, dezie-le: «Mas que mal fizo el?» Mas eilhes inda mais ouliában: «Curcefica-lo.» 
MRK.15.15	Pilatos, querendo-le fazer la gana al pobo, sultou a Barrabás i antregou-le a Jasus pa que lo anchíran de baradas i lo curceficáran.
MRK.15.16	Adepuis ls suldados lhebórun-lo para drento de l palácio, para un sítio chamado pretório, i cháman a toda la coorte. 
MRK.15.17	Bestírun-lo de púrpara, ponírun-le ũa corona antrançada cun spinos 
MRK.15.18	i ampeçórun-lo a saludar: «Abe, á rei de ls judius», 
MRK.15.19	i dában-le na cabeça cun ũa bara, cuçpien-le i drobában ls zinolhos pa lo adoráren.
MRK.15.20	Apuis de lo habéren maltratado dessa maneira, tirórun-le la púrpara i bestírun-le outra beç la roupa del. Apuis lhebórun-lo pa la rue pa lo curceficáren.
MRK.15.21	Para le lhebar la cruç, agarrórun a un tal Simon de Cirene que iba a passar, benido de l campo, i era pai de Alexandre i de Rufo. 
MRK.15.22	Lhieban-lo pa l sítio de l 
MRK.15.23	Dában-le bino cun mirra, mas el nun buiu. 
MRK.15.24	Adepuis curceficórun-lo i debedírun la roupa del, botando suortes antre eilhes a ber l que le tocaba a cada un.
MRK.15.25	Era arrimado a las nuobe de la manhana quando lo curceficórun. 
MRK.15.26	Tenie alhá screbidos uns dezires cula rezon porque habie sido cundanado: «Rei de ls judius.» 
MRK.15.27	Cun el curceficórun a dous lhadrones, un a la mano dreita i outro a la mano squierda del. 
MRK.15.28	Assi se cumpriu la Scritura, que diç: «Metírun-lo antre ls lhadrones.»
MRK.15.29	Ls que passában dezien mal del, meneando la cabeça i dezindo: «Bá, tu que sbarrulhas l templo i an trés dies lo tornas a poner de pies, 
MRK.15.30	salba-te a ti mesmo i abaixa de la cruç.» 
MRK.15.31	De la mesma maneira, tamien ls xefes de ls saçardotes i ls scribas caçuában uns culs outros i dezien: «Salbou ls outros, mas a el nun ye capaç de se salbar. 
MRK.15.32	L Cristo, rei d’Eisrael, que abaixe agora de la cruç, para que béiamos i acradítemos nel.» Até ls que habien sido curceficados cun el le botában pragas.
MRK.15.33	Ende por meidie, fizo-se de nuite scuro an todo l mundo i quedou assi até las trés de la tarde. 
MRK.15.34	A las trés de la tarde Jasus gritou cun un bozeiron mui fuorte: «
MRK.15.35	Alguns de ls que stában eilhi alredror, quando lo oubírun dezien: «Mirai, stá a chamar por Eilias.» 
MRK.15.36	Lhougo un corriu a molhar ũa sponja ne l binagre i, ponendo-la na punta dũa canha, daba-le a buer, dezindo-le: «Bá, bamos a ber se Eilias lo ben a abaixar deilhi.» 
MRK.15.37	Mas Jasus, dando un grito mui fuorte, morriu-se. 
MRK.15.38	Apuis, l béu de l templo rasgou-se al meio, d’alto abaixo.
MRK.15.39	Bendo que se habie morrido al dar aquel grito, l centurion que staba delantre del dixo: «Este home era mesmo l filho de Dius.» 
MRK.15.40	Tamien stában alhá ũas mulhieres a ber de loinge, antre eilhas Marie Madalena i Marie, la mai de Tiago, l pequeinho, de Jesé i de Salomé, 
MRK.15.41	mulhieres que, quando staba na Galileia, andában atrás del cumo criadas i inda muitas mais que habien chubido cun el até Jarusalen.
MRK.15.42	Yá a la nuitica, cumo era la Purparaçon, que ye la biespera de l sábado, 
MRK.15.43	chegou Jesé de Arimateia, un nobre decurion, puis tamien el asperaba l reino de Dius i mui çtemido fui-se a tener cun Pilatos i pediu-le l cuorpo de Jasus. 
MRK.15.44	Pilatos quedou mui admirado que yá se houbira morrido, chamou l centurion i preguntou-le se yá se habie morrido. 
MRK.15.45	Apuis de saber la nobidade pul centurion, dou-le l cuorpo a Jesé. 
MRK.15.46	El mercou un lhençol, abaixou l cuorpo, ambrulhou-lo ne lhençol i puso-lo nũa sepultura que habie mandado abrir nũa peinha i rodou ũa piedra pa la boca de la sepultura. 
MRK.15.47	Nesse antretiempo, Marie Madalena i Marie, mai de Jesé, mirában a ber adonde lo íban a poner.
MRK.16.1	Apuis de passar l sábado, Marie Madalena i Marie, mai de Tiago i Salomé, mercórun unguientos para lo ir a ambalsamar. 
MRK.16.2	Lhougo a la purmanhana cedo, a soutordie apuis de l sábado, fúrun-se a la sepultura, yá al nacer de l sol. 
MRK.16.3	Dezien-le ũas a las outras: «Quien mos bai a arrunsar la piedra de la boca de la sepultura?» 
MRK.16.4	Mas mal apenas mirórun, bírun la piedra tirada; i eilha era mesmo mui grande. 
MRK.16.5	Apuis antrórun na sepultura i bírun un rapaç sentado a la mano dreita, bestido cun ũa túnica branca, i quedórun mui assustadas. 
MRK.16.6	El dixo-le a eilhas: «Nun bos assústedes.» Andais a saber de Jasus de Nazaré que fui curceficado? Rucecitou, nun stá eiqui; mirai l sítio adonde lo habien puosto. 
MRK.16.7	Ide-bos i dezi-le als sous deciplos i a Pedro: «Chegarei delantre de bós a la Galileia. Ende l bereis, tal i qual cumo el bos dixo.»
MRK.16.8	Eilhas salírun de la sepultura i botórun-se a fugir, puis habien quedado chenas de miedo i a tembrar, mas nun se l dezírun a naide, pus tenien miedo.
MRK.16.9	Habendo rucecitado a la purmanhana cedo, a soutordie a seguir al sábado, apareciu-le purmeiro a Marie Madalena, puis habie botado deilha para fuora a siete demonhos. 
MRK.16.10	Eilha fui-se-lo a anunciar als que habien bibido cun el, achando-los mui tristes i a chorar. 
MRK.16.11	Quando eilhes oubírun dezir que staba bibo i que eilha lo habie bisto, nun acraditórun.
MRK.16.12	Adepuis tamien le apareciu, nũa outra forma, a dous deilhes que íban por un camino pa l campo. 
MRK.16.13	Eilhes lhougo fugírun a dezir-se-lo als outros, mas tamien nun acraditórun neilhes.
MRK.16.14	Mais tarde, apareciu-le als onze quando stában sentados a la mesa i renhiu cun eilhes por nun acraditáren i tenéren l coraçon duro, porque nun habien acraditado naqueilhes que lo habien bido rucecitado. 
MRK.16.15	I dixo-le: «Ide por to l mundo i pregai l Eibangeilho a toda la criatura. 
MRK.16.16	Quien acraditar i fur batizado, salbará-se; mas quien nun acraditar, cundanará-se. 
MRK.16.17	Ls que acraditáren seran acumpanhados por estas seinhas: an miu nome botaran ls demonhos pa la rue, falaran lhénguas nuobas, 
MRK.16.18	agarraran las serpientes i, se buíren algo cun beneno, nun le fazerá mal, poneran las manos porriba ls malos i quedaran sanos.»
MRK.16.19	Apuis de haber falado cun eilhes, l Senhor Jasus fui lhebado pa l cielo i sentou-se a la mano dreita de Dius. 
MRK.16.20	Anton, eilhes fúrun-se a pregar an todo l lhado, ajudando-los l Senhor i apoiando la palabra deilhes culs milagres que fazien.
LUK.1.1	Assi cumo muitas pessonas yá quejírun screbir la stória de ls feitos que se passórun antre nós, 
LUK.1.2	tal i qual cumo mos fúrun cuntados puls que, zde l ampeço, ls bírun culs sous uolhos i fúrun menistros de la palabra, 
LUK.1.3	tamien you, apuis de haber studado cun atento todo l que se passou zde l ampeço, resolbi screbir-te todo pula orde an que se passou, eilustre Teófilo, 
LUK.1.4	para que beias la fortaleza de l ansino que recebiste.
LUK.1.5	Al tiempo de Harodes, rei de la Judeia, houbo un saçardote chamado Zacarias, de la classe de Abias. La sue tie chamaba-se Sabel i era decendiente de Aaron. 
LUK.1.6	Dambos a dous éran justos delantre de Dius, oubedecendo a todos ls mandamentos i ordes de l Senhor. 
LUK.1.7	Nun tenien filhos, puis Sabel nun podie tener filhos i dambos a dous tenien ũa eidade abançada.
LUK.1.8	Un die, an que Zacarias staba nas sues funciones de saçardote delantre de Dius, puis era la beç de la sue classe, 
LUK.1.9	tocou-le a el, cunsante las suortes de questume antre ls saçardotes, a antrar ne l Santuairo de l Senhor para queimar l ansénsio. 
LUK.1.10	A la hora de l ansénsio, todo l pobo staba fuora a rezar. 
LUK.1.11	Ende, apareciu-le un anjo de l Senhor, de pies, a la dreita de l altar de l ansénsio. 
LUK.1.12	Assi que l biu, Zacarias quedou alboriçado i amedrancado. 
LUK.1.13	Mas l anjo dixo-le: «Nun tengas miedo, Zacarias, porque l tou pedido fui atendido i la tue mulhier, Sabel, parirá un filho i bás-le a poner l nome de Juan. 
LUK.1.14	Quedarás mui cuntento i feliç i muita giente quedará tamien cuntenta cul sou nacimiento, 
LUK.1.15	puis el será grande delantre de l Senhor. Nun buberá nien bino nien qualquiera outra buída alcólica i, zde andrento la barriga de la mai, andará cheno de l Sprito Santo, 
LUK.1.16	traiendo outra beç al Senhor, sou Dius, muitos filhos d’Eisrael. 
LUK.1.17	Caminará delantre deilhes, cul sprito i l poder d’Eilias, para cumbertir ls coraçones de ls pais als filhos i als que nun ténen fé a la sabedorie de ls justos, purparando pa l Senhor un pobo bien çpuosto.»
LUK.1.18	Zacarias dixo-le al anjo: «Cumo se puoden dar essas cousas, se you yá sou bielho i la mie tie antrada an eidade?» 
LUK.1.19	L anjo respundiu-le: «You sou Grabiel, que stou siempre delantre de Dius i fui mandado para que te falara i dira esta buona notícia. 
LUK.1.20	Yá que nun acraditeste nas mies palabras, que se cumpriran a sou tiempo, bás a quedar tato, sien poder falar, até al die an que todas estas cousas se passáren.»
LUK.1.21	L pobo asperaba a Zacarias, yá mui admirado por el tardar tanto andentro de l Santuairo. 
LUK.1.22	Quando saliu nun le podie falar i eilhes antendírun que el habie tubido ũa bison ne l Santuairo. Fazie-le sinales, mas cuntinaba mudo.
LUK.1.23	A la fin de ls sous dies de serbício, Zacarias tornou pa sue casa. 
LUK.1.24	Passados estes dies, la sue tie Sabel quedou preinha i andubo cinco meses a scundé-se, dezindo: 
LUK.1.25	«Mirai l que l Senhor me fizo, ne ls dies an que quijo tirar-me de ser l çprézio de las pessonas.»
LUK.1.26	Al sesto més, l anjo Grabiel fui ambiado por Dius a ũa cidade de la Galileia chamada Nazaré, 
LUK.1.27	a ũa birge que le chamában Marie i que era moça dun home chamado Jesé, de la casa de Dabide. 
LUK.1.28	Apuis d’antrar an casa deilha, dixo-le l anjo: «Abe, á chena de grácia, l Senhor stá cuntigo, bendita sós antre las mulhieres.» 
LUK.1.29	Al oubir estas palabras, eilha quedou pensatible i preguntaba-se a eilha mesma l quei quererie dezir aquel saludo. 
LUK.1.30	L anjo dixo-le: «Nun tengas miedo, Marie, puis acheste grácia delantre de Dius. 
LUK.1.31	Bás a quedar preinha i a parir un filho i bás-le a poner l nome de Jasus. 
LUK.1.32	El será grande i bai-se a chamar Filho de l Altíssemo i l Senhor Dius dará-le l trono de sou pai Dabide, 
LUK.1.33	reinará eiternamente na casa de Jacó i l sou reinado nun tenerá fin.»
LUK.1.34	Marie dixo-le al anjo: «Cumo se ban a passar essas cousas se you nun bibo cun ningun home?» 
LUK.1.35	L anjo respundiu-le: «L Sprito Santo benirá subre ti i la fuorça de l Altíssemo bai-te a acubrir cula sue selombra. Ye por essa rezon que l santo que bai a nacer de ti será chamado Filho de Dius. 
LUK.1.36	Tamien la tue parienta Sabel, anque seia bielha i todos dezíran que nun podie tener filhos, cuncebiu un filho i yá bai ne l sesto més, 
LUK.1.37	puis para Dius nada ye ampossible.»
LUK.1.38	Marie dixo-le, anton, al anjo: «Eiqui stá la scraba de l Senhor, faga-se an mi cunsante la tue palabra.» I l anjo fui-se d’an pie deilha.
LUK.1.39	Por aqueilhes dies, Marie metiu-se pul camino de ls montes i fui mui delgeira a ũa cidade de Judá. 
LUK.1.40	Antrou an casa de Zacarias i saludou Sabel. 
LUK.1.41	Assi que Sabel oubiu l saludo de Marie, l nino saltou de cuntento na sue barriga i eilha quedou chena de l Sprito Santo 
LUK.1.42	dezindo an alta boç: «Bendita sós tu antre las mulhieres i bendito ye l fruito de l tou bientre. 
LUK.1.43	D’adonde me ben la honra de ser bejitada pula mai de l miu Senhor? 
LUK.1.44	Assi que oubi l tou saludo, l nino saltou de cuntento andrento de mi. 
LUK.1.45	Feliç seia aqueilha que acraditou que se passaran las cousas que le fúrun dezidas pul Senhor.»
LUK.1.46	Anton, dixo-le Marie:
LUK.1.46	«La mie alma canta la grandeza de l Senhor
LUK.1.47	i l miu sprito inche-se de cuntentamiento an Dius, miu Salbador,
LUK.1.48	porque mirou pa l’houmilde cundiçon desta sue criada.
LUK.1.48	Deiqui palantre, to las giraçones me chamaran bienabinturada,
LUK.1.49	porque l todo poderoso fizo an mi grandes cousas.
LUK.1.49	L sou nome ye santo
LUK.1.50	i la sue mezericórdia chega a todos ls que lo témen,
LUK.1.50	de giraçon an giraçon.
LUK.1.51	El fizo cousas balientes cul sou braço:
LUK.1.51	dou cabo de ls que tenien l coraçon cheno de sobérbia;
LUK.1.52	botou abaixo de l trono als poderosos
LUK.1.52	i dou-le fuorça als houmildes;
LUK.1.53	anchiu de cousas buonas als que tenien fame
LUK.1.53	i mandou ambora als ricos sien nada;
LUK.1.54	amparou a Eisrael, sou criado,
LUK.1.54	lhembrando-se de la sue mezericórdia,
LUK.1.55	tal cumo le habie dezido als nuossos pais,
LUK.1.55	a Abraan i als sous decendientes, para siempre.»
LUK.1.56	Marie quedou arrimado a trés meses cun Sabel i apuis tornou para sue casa.
LUK.1.57	Acabado l tiempo de Sabel, eilha tubo un filho. 
LUK.1.58	Ls sous bezinos i parientes, quando soubírun que l Senhor habie amostrado an Sabel la sue mezericórdia, quedórun mui cuntentos cun eilha.
LUK.1.59	Als uito dies de l nacimiento, fúrun a circuncidar l nino i querien-le chamar Zacarias, cumo l pai, 
LUK.1.60	mas la mai lhougo dixo: «Nó, bai-se a chamar Juan.» 
LUK.1.61	Dezírun-le, anton: «Mas nun hai naide na tue família cun esse nome!» 
LUK.1.62	Apuis, por sinales, preguntórun-le al pai que nome le querie poner. 
LUK.1.63	El pediu ũa trabica i screbiu: «L nome del ye Juan.» I todos quedórun mui admirados.
LUK.1.64	Ende, abriu-se-le la boca i sultou-se-le la lhéngua, ampeçando a falar i lhoubando l Senhor. 
LUK.1.65	Al ber essas cousas, ls bezinos deilhes quedórun amedrancados i todas essas cousas se spalhórun por todos ls montes de la Judeia. 
LUK.1.66	Ls que oubien la notícia preguntában-se a eilhes mesmos: «Quien eirá a ser este rapazico?», puis la mano de l Senhor staba cun el.
LUK.1.67	Antoce, Zacarias, l pai del, quedou cheno de l Sprito Santo i porfetizou dezindo:
LUK.1.68	«Bendito seia l Senhor, Dius d’Eisrael,
LUK.1.68	porque bejitou i lhibartou l sou pobo,
LUK.1.69	alhebantou ũa fuorça de salbaçon na casa de Dabide, sou criado,
LUK.1.70	cunsante habie dezido, antigamente,
LUK.1.70	pula boca de ls sous santos porfetas,
LUK.1.71	el salbou-mos de ls nuossos einemigos
LUK.1.71	i de la mano de ls que mos querien mal,
LUK.1.72	para fazer mezericórdia culs nuossos pais
LUK.1.72	i lhembrar-se de la sue santa aliança
LUK.1.73	i de la jura que le fizo a Abraan, nuosso pai,
LUK.1.74	para mos premitir que, sien miedo
LUK.1.74	i lhibres de las manos de ls nuossos einemigos, l sírbamos
LUK.1.75	an santidade i justícia delantre del,
LUK.1.75	por todos ls nuossos dies.
LUK.1.76	I tu, nino, serás chamado porfeta de l Altíssemo,
LUK.1.76	porque eirás alantre de l Senhor a purparar ls sous caminos,
LUK.1.77	dando-le a coincer al sou pobo la salbaçon
LUK.1.77	para perdon de ls sous pecados,
LUK.1.78	grácias al coraçon mezericordioso de l nuosso Dius,
LUK.1.78	por bias de quien mos bejitará la lhuç de l alto
LUK.1.79	para alhumbrar ls que bíben ne l scuro i na selombra de la muorte,
LUK.1.79	para guiar nuossos passos ne l camino de la paç.»
LUK.1.80	L nino iba crecendo i quedando fuorte ne l sou sprito i bibiu ne l zerto até al die an que se apresentou a Eisrael.
LUK.2.1	Por aqueilhes dies, saliu ũa lei de l amperador César Agusto a mandar registrar toda la giente de l ampério. 
LUK.2.2	Este purmeiro registro fui feito quando Quirino era gobernador de la Síria. 
LUK.2.3	Todos se íban a registrar, cada un na sue cidade. 
LUK.2.4	Tamien Jesé bieno de la cidade de Nazaré, na Galileia, até a la cidade de Dabide, que se chamaba Belen i quedaba na Judeia, porque era de la casa i família de Dabide, 
LUK.2.5	para se registrar cun Marie, sue mulhier, que staba preinha.
LUK.2.6	Anquanto stában alhá, bieno l tiempo 
LUK.2.7	i eilha tubo l sou filho morgado i puso-lo nũa majadoura ambrulhado an panhos, puis yá nun habie campo para eilhes na stalaige.
LUK.2.8	Para aqueilhes lhados habie uns pastores que passában la nuite pul termo, a guardar l ganado. 
LUK.2.9	Anton, apareciu-le l anjo de l Senhor i la glória de Dius relhuziu alredror deilhes i quedórun chenos de miedo. 
LUK.2.10	Mas l anjo dixo-le: «Nun téngades miedo, puis traio-bos ũa grande alegrie que será tamien pa l pobo todo: 
LUK.2.11	hoije, na cidade de Dabide, naciu-bos un salbador que ye Cristo Senhor. 
LUK.2.12	Este será para bós la seinha: achareis un nino ambrulhado an panhos i deitado nũa majadoura.»
LUK.2.13	Adepuis, ajuntou-se al anjo ũa multidon de l eisército de l cielo, lhoubando a Dius i dezindo:
LUK.2.14	«Glória a Dius nas alturas
LUK.2.14	i paç na tierra als homes,
LUK.2.14	que el ama.»
LUK.2.15	Quando ls anjos se fúrun ambora, pa l cielo, ls pastores dezírun uns pa ls outros: «Bamos até Belen a ber l que ye que se passou i mos fui anformado.» 
LUK.2.16	Fúrun todos, mui delgeiros, i achórun a Marie, a Jesé i al nino deitado na majadoura. 
LUK.2.17	Quando l bírun, cuntórun l que l anjo le habie dezido a respeito de l nino. 
LUK.2.18	I todos ls que oubien ls pastores quedában admirados cun l que eilhes cuntában, 
LUK.2.19	mas Marie guardaba todas essas cousas i pensaba subre eilhas ne l sou coraçon. 
LUK.2.20	Ls pastores fúrun-se ambora dando grácias i lhoubando a Dius por todo l que habien bido i oubido, cumo le habie sido anunciado pul anjo.
LUK.2.21	Quando passórun ls uito dies pa la circuncison de l nino, ponírun-le l nome de Jasus, cumo habie sido chamado pul anjo antes de star na barriga de la mai.
LUK.2.22	Acabados ls dies de la sue purficaçon, cumo manda la lei de Moisés, lhebórun l nino a Jarusalen, pa l apersentáren al Senhor, 
LUK.2.23	cumo stá screbido na lei de Moisés: 
LUK.2.24	i para ouferecéren, cumo stá screbido na lei de l Senhor, un sacrafício dũa pareilha de rolas ou dous palumbicos.
LUK.2.25	Moraba an Jarusalen un home que le chamában Simeon, que era justo i piadoso i asperaba la cunselaçon d’Eisrael i l Sprito Santo staba cun el. 
LUK.2.26	L Sprito Santo habie-le rebelado a Simeon que nun s’iba a morrer sien purmeiro ber l Messias pormetido pul Senhor. 
LUK.2.27	Ampurrado pul Sprito, Simeon fui al templo. Quando ls sous pais lhebórun l Menino Jasus para cumpríren l que mandaba la lei a respeito deilhes, 
LUK.2.28	Simeon agarrou-lo ne ls sous braços, lhoubando a Dius i dezindo:
LUK.2.29	«Agora, Senhor, yá puodes deixar ir l tou serbo an paç, cunsante la tue palabra,
LUK.2.30	porque ls mius uolhos bírun la salbaçon,
LUK.2.31	que purpareste para todos ls pobos,
LUK.2.32	lhuç para alhumbrar las naçones i glória de l tou pobo, Eisrael.»
LUK.2.33	L pai i la mai de l nino stában mui admirados cun l que se dezie del. 
LUK.2.34	Simeon abençonou-los i dixo-le a Marie, mai de l nino: «Este Nino bai a ser la rezon de la caída i de l albante de muitos an Eisrael i bai a ser ũa seinha de cuntradiçon; 
LUK.2.35	a ti ũa spada bai-te a atrabessar l’alma, para que séian amostrados ls pensamientos de muitos coraçones.»
LUK.2.36	Habie tamien ũa porfetisa que le chamában Ana, yá mui belhica, que era filha de Fanuel, de la tribo de Azer. Habie-se casado mui nuoba i bibira siete anhos cul sou home. 
LUK.2.37	Adepuis, quedou biúda i assi bibiu até als uitenta i quatro anhos. Nunca salie de l Templo, serbindo a Dius de nuite i de die, cun ayunos i ouraçones. 
LUK.2.38	Eilha chegou nesse antretiempo i puso-se a lhoubar a Dius i a falar de l nino a todos ls que asperában la lhibartaçon de Jarusalen.
LUK.2.39	Quando cumprírun todo l que mandaba la lei de l Senhor, tornórun pa la Galileia, pa la sue cidade de Nazaré. 
LUK.2.40	L rapazico crecie i iba quedando fuorte, cheno de sabedorie i la grácia de Dius staba cun el.
LUK.2.41	Ls pais del íban to ls anhos a Jarusalen, pa la fiesta de la Páscoa. 
LUK.2.42	Quando l mocico fizo doze anhos, fúrun a la fiesta, cumo questumado. 
LUK.2.43	Passados esses dies, bolbírun para casa, mas l filho quedou an Jarusalen sien que ls pais del se díran de cuonta. 
LUK.2.44	Cuidando que el benie na carabana, apuis dun die de camino, ampeçórun a saber del antre ls parientes i ls coincidos. 
LUK.2.45	Mas, cumo nun l achórun, bolbírun a Jarusalen a saber del. 
LUK.2.46	Trés dies apuis, achórun-lo ne l Templo, sentado ne l meio de ls doutores, a oubi-los i a poné-le preguntas. 
LUK.2.47	Quien lo oubie quedaba admirado cula sue anteligença i culas sues repuostas. 
LUK.2.48	Quando l bírun, quedórun mui admirados i la mai dixo-le: «Filho, porque mos faziste estas cousas? You i tou pai andábamos mui agoniados a saber de ti.» 
LUK.2.49	«Para que andábades a saber de mi? Nun sabiedes que you tengo que star na casa de miu pai?» 
LUK.2.50	Mas eilhes nun antendírun l que el le dixo.
LUK.2.51	Apuis, abaixou cun eilhes i tornou para Nazaré, sendo mui oubediente. La mai guardaba estas cousas todas ne l sou coraçon.
LUK.2.52	I Jasus crecie, an altura i an grácia, delantre de Dius i de ls homes.
LUK.3.1	Quinze anhos apuis de Tibério César ser amperador, sendo Póncio Pilatos gobernador de la Judeia, Harodes gobernador de la Galileia, sou armano Felipe gobernador de la Eitureia i de la Traconídite, i Lizánias, gobernador de Abilena, 
LUK.3.2	sendo Anás i Caifás ls Sumos Saçardotes, la palabra de Dius fui ambiada a Juan, filho de Zacarias, ne l zerto. 
LUK.3.3	Juan andaba por toda la region de l Jordan, apregonando un batismo pa la cumberson i l perdon de ls pecados, 
LUK.3.4	cumo stá screbido ne l lhibro de l porfeta Eisaías: 
LUK.3.7	Anton, el dezie-le als juntouros de pessonas que benien para séren batizadas por el: «Raça de bíboras, quien bos ansinou a scapar de la rábia que bai a benir? 
LUK.3.8	Dai fruitos que amóstren que stais arrependidos i nun ampécedes a pensar, “Tenemos a Abraan cumo nuosso pai”, puis digo-bos que Dius puode fazer nacer filhos d’Abraan destas piedras. 
LUK.3.9	La machada yá stá apuntada a la raiç de la arble i toda l’arble que nun dir fruito será cortada i botada pa l lhume.»
LUK.3.10	I toda aqueilha giente preguntaba-le a Juan: «L quei tenemos de fazer?» 
LUK.3.11	El respundie-le: «Quien tubir dues capas, debe de dar ũa a quien nun ten ningũa i quien tubir quemido faga la mesma cousa.»
LUK.3.12	Alguns publicanos tamien fúrun alhá pa que ls batizara i preguntórun-le: «Mestre, l quei debemos de fazer?» 
LUK.3.13	El respundiu-le: «Nun quebreis mais do que l que stubir stabelecido.» 
LUK.3.14	Ls suldados tamien le preguntórun: «I nós, l quei debemos de fazer?» El respundiu-le: «Nun le fágades mal a naide, nun fágades falsas acusaçones i cuntentai-bos cula paga que bos dan.»
LUK.3.15	Cumo l pobo staba a la spera, preguntaba-se, ne l sou coraçon, se Juan nun serie l Messias. 
LUK.3.16	Juan dixo-le a todos: «You batizo-bos cun auga, mas bai a benir quien ye mais fuorte do que you, alguien a que nien sequiera sou dino de le zatar las correias de ls çapatos. El bai-bos a batizar ne l Sprito Santo i ne l fuogo. 
LUK.3.17	El bai a agarrar na mano ũa pala de lhimpar, para lhimpar las sues eiras i arrecadar l trigo na sue tulha, mas la palha bai-la a queimar nun fuogo que nunca se apaga.»
LUK.3.18	I, assi, de muita maneira, anunciaba la buona nobidade al pobo.
LUK.3.19	Mas cinçuraba al gobernador Harodes por bias de Harodíade, mulhier de l armano del, i por muita cousa mala que habie feito, 
LUK.3.20	mas el inda fizo ũa mais mala acion, mandou meter a Juan na cadena.
LUK.3.21	Un die, apuis de haber batizado to la giente, de Jasus tamien se haber batizado i quando staba a rezar, abriu-se l cielo 
LUK.3.22	i l Sprito Santo abaixou porriba del, an figura de palomba, i de l cielo bieno ũa boç: «Tu sós l miu amado Filho, an ti pongo l miu ancanto.»
LUK.3.23	Quando ampeçou la sue atebidade, Jasus tenie alredror de trinta anhos i, cumo cuidaba todo mundo, era filho de Jesé, filho de Eli, 
LUK.3.24	filho de Matat, filho de Lebi, filho de Melqui, filho de Janai, filho de Jesé, 
LUK.3.25	filho de Matatias, filho de Amós, filho de Naun, filho de Esli, filho de Nagaí, 
LUK.3.26	filho de Maat, filho de Matatias, filho de Semei, filho de Josec, filho de Judá, 
LUK.3.27	filho de Joanan, filho de Reça, filho de Zorobabel, filho de Salatiel, filho de Neri, 
LUK.3.28	filho de Melqui, filho de Adi, filho de Cozan, filho de Elmadan, filho de Her, 
LUK.3.29	filho de Jasus, filho de Eiliézer, filho de Jorin, filho de Matat, filho de Lebi, 
LUK.3.30	filho de Simeon, filho de Judá, filho de Jesé, filho de Jonan, filho de Eiliaquin, 
LUK.3.31	filho de Meleia, filho de Mená, filho de Matatá, filho de Natan, filho de Dabide, 
LUK.3.32	Filho de Jessé, filho de Oubed, filho de Booç, filho de Salá, filho de Naaçon, 
LUK.3.33	filho de Aminadabe, filho de Admin, filho de Arni, filho de Esron, filho de Farés, filho de Judá, 
LUK.3.34	filho de Jacó, filho de Eisaac, filho de Abraan, filho de Tera, filho de Nacor, 
LUK.3.35	filho de Seruc, filho de Ragau, filho de Paleg, filho de Éber, filho de Salá, 
LUK.3.36	filho de Quenan, filho de Arfaxad, filho de Sen, filho de Noé, filho de Lamec, 
LUK.3.37	filho de Matusalen, filho de Heinoc, filho de Jared, filho de Malaleel, filho de Quenan, 
LUK.3.38	filho de Einós, filho de Set, filho de Adan, filho de Dius.
LUK.4.1	Apuis, Jasus, cheno de l Sprito Santo, saliu d’an pie l Jordan i fui lhebado pul Sprito pa l zerto 
LUK.4.2	por quarenta dies i ende atentou-lo l demonho. Nesse tiempo todo nun quemiu nada mas, passado esse tiempo, dou-le la fame. 
LUK.4.3	Ende, dixo-le l diabro: «Se sós l Filho de Dius, diç-le a esta piedra que se faga an pan.» 
LUK.4.4	I Jasus respundiu-le: «Stá screbido: «
LUK.4.5	Anton, lhebou-lo i, por un sfergante, amostrou-le todos ls reinos que hai pul mundo anteiro. 
LUK.4.6	I dixo-le l diabro: «Darei-te todo este poder i la sue glória, porque me fui antregue a mi i you dou-se-lo a quien you quejir. 
LUK.4.7	Se me adorares, será todo tou.» 
LUK.4.8	Respundendo, dixo-le Jasus: «Stá screbido: 
LUK.4.9	Lhebou-lo apuis a Jarusalen, puso-lo anriba la cucruta de l templo i dixo-le: «Se sós l Filho de Dius, bota-te deiqui abaixo. 
LUK.4.10	Puis stá screbido: 
LUK.4.11	i tamien: 
LUK.4.12	Respundendo, dixo-le Jasus: «Stá dito: 
LUK.4.13	Apuis de acabada toda la tentacion, l diabro fui-se ambora d’an pie del por un cierto tiempo.
LUK.4.14	Jasus tornou pa la Galileia lhebado pula fuorça de l Sprito Santo. I la sue fama spalhou-se por toda aqueilha region. 
LUK.4.15	El ansinaba nas sinagogas deilhes i todos falában bien del.
LUK.4.16	Adepuis, fui-se para Nazaré, adonde habie sido criado, i al sábado, cumo era la questume deilhes, antrou na sinagoga i alhebantou-se para ler. 
LUK.4.17	Dórun-le l lhibro de l porfeta Eisaías i quando abriu l lhibro achou l sítio adonde staba screbido: 
LUK.4.20	Apuis cerrou l lhibro, tornou-se-lo a dar al repunsable i sentou-se; i ls uolhos de todo mundo na sinagoga stában a mirar par’el. 
LUK.4.21	Ende, ampeçou-le a dezir: «Hoije mesmo se cumpriu la Scritura que oubistes.» 
LUK.4.22	I todo mundo le falaba bien i s’admiraba culas palabras graciosas que salien de la sue boca i dezien: «Nun ye este l filho de Jesé?.»
LUK.4.23	I el dixo-le: «Ye cierto que me dezireis este dito: “Doutor, sana-te a ti mesmo”; faç tamien eiqui, na tue tierra, todo l que mos cuntórun que habies feito an Cafarnaún.» 
LUK.4.24	Dixo-le, apuis: «Quedai bien ciertos de l que bos digo: Nanhun porfeta ye bien recebido na sue tierra. 
LUK.4.25	An pura berdade bos digo: Habie muita biúda an Eisrael ne l tiempo d’Eilias, quando l cielo quedou cerrado por trés anhos i seis meses, de modo que houbo ũa fame mui grande por todo l mundo; 
LUK.4.26	i a niũa deilhas le fui mandado Eilias, mas solo a ũa mulhier biúda de Sareta de Sidónia. 
LUK.4.27	I habie muita giente cun lhepra an Eisrael ne l tiempo de l porfeta Eilias, mas naide fui sano a nun ser l sírio Naaman.»
LUK.4.28	Al oubir estas cousas, todas las pessonas que stában na sinagoga quedórun mui anrabiadas, 
LUK.4.29	alhebantórun-se, botórun-lo para fuora de la cidade i lhebórun-lo pa la punta de riba dun cabeço, adonde staba custruída la cidade deilhes, para l botáren deilhi abaixo. 
LUK.4.30	Mas el, passando por meio deilhes, fui-se ambora.
LUK.4.31	Apuis, Jasus fui-se pa la cidade de Cafarnaún na Galileia i ansinaba-los als sábados, 
LUK.4.32	i quedában mui admirados cula sue doutrina, porque tenie palabras chenas de poder.
LUK.4.33	Na sinagoga habie un home que tenie l sprito dun demonho malo, que se puso a boziar: 
LUK.4.34	«Tu ende, l que tenemos nós a ber cuntigo, á Jasus de Nazaré? Beniste acá para dar cabo de nós? Sei mi bien quien tu sós, l Santo de Dius.» 
LUK.4.35	Jasus renhiu-le, dezindo-le: «Calha-te i sal del para fuora.» L demonho botou-lo por tierra, ne l meio de todos, i saliu d’andrento del sien le fazer mal. 
LUK.4.36	Todo mundo quedou cheno de miedo i falában uns culs outros, dezindo: «Que palabra ye esta, que até le dá orde als spritos malos, cun outeridade i cun poder, i eilhes sálen pa la rue?» 
LUK.4.37	I spalhaba-se la fama del por to las tierras de la region.
LUK.4.38	Apuis, salindo de la Sinagoga, antrou an casa de Simon. La suogra de Simon staba cun un febron mi grande i pedírun-le por eilha. 
LUK.4.39	El, drobando-se porriba deilha, dou-le orde al febre i este deixou-la. Eilha alhebantou-se lhougo i puso-se a serbi-los.
LUK.4.40	Al çponer de l sol, to la giente que tenie malos an casa cun qualquiera malina, trouxo-se-los; el ponie-le las manos anriba de cada un i curaba-los. 
LUK.4.41	D’andrento de muita giente salien demonhos que boziában, dezindo: «Tu sós l Filho de Dius.» Mas el renhie-le i nun los deixaba falar, puis sabien que el era l Cristo.
LUK.4.42	Mal apenas rumpiu l die, fui-se para un sítio sien naide. Mas grandes juntouros de giente andában a saber del. Quando lo achórun agarrórun-lo para que nun se fura ambora d’an pie deilhes. 
LUK.4.43	Mas el dixo-le: «Tamien tengo que ir a las outras cidades a anunciar l reino de Dius, puis para esso fui ambiado.» 
LUK.4.44	I andaba a pregar pulas sinagogas de la Judeia.
LUK.5.1	Dou-se l causo que ũa beç, staba el ne l lhago de Genezaré, un grande juntouro de pessonas apertaba-lo alredror para oubir la palabra de Dius 
LUK.5.2	i biu dous barcos que stában na borda de l lhago anquanto ls pescadores, apuis de se habéren abaixado deilhes, stában a lhabar las redes. 
LUK.5.3	Anton, chubiu-se anriba dun barco, que era de Simon, i pediu-le que lo zbiasse un cachico de la borda; i sentando-se, ansinaba d’anriba l barco a todo aquel juntouro de pessonas.
LUK.5.4	Quando acabou de falar, dixo-le a Simon: «Bai pa l meio i botai las buossas redes para caçar.» 
LUK.5.5	Simon respundiu-le, dezindo: «Mestre, andubimos to la nuite a trabalhar i nun agarremos nada, mas yá que tu mandas bou a botar las redes.» 
LUK.5.6	Mal apenas fazírun l que le mandou, agarrórun tanto, tanto peixe que las redes quaijeque se rumpien. 
LUK.5.7	Anton, fazírun-le sinales als sous cumpanheiros que stában noutro barco para que los beníran a ajudar. Eilhes benírun i anchírun tanto ls dous barcos que quaijeque se stában a afundar. 
LUK.5.8	Al ber todas essas cousas, Simon Pedro botou-se als pies de Jasus, dezindo-le: «Sal d’an pie de mi, á Senhor, que you sou un home pecador.» 
LUK.5.9	Tanto el cumo ls outros que stában cun el quedórun mui pasmados de habéren caçado tanto peixe. 
LUK.5.10	L mesmo se passou cun Tiago i Juan, filhos de Zebedeu, que éran cumpanheiros de Simon. Jasus dixo-le a Simon: «Nun tengas miedo: deiqui palantre serás pescador de homes.» 
LUK.5.11	Apuis de habéren lhebado ls barcos para tierra, eilhes deixórun todo i fúrun-se cun el.
LUK.5.12	Ũa beç, quando staba nũa cierta cidade, habie alhá un home cheno de lhepra que, al ber a Jasus i drobando-se cula cara até la tierra, le pediu dezindo: «Senhor, se tu quejires, puodes lhimpar-me.» 
LUK.5.13	El stendiu la mano i topou-le, dezindo: «Quiero, queda lhimpo.» I nistante la lhepra zapareciu del. 
LUK.5.14	Apuis dou-le orde pa que nun se lo cuntara a naide, dezindo-le: «Bai, amostra-te al saçardote i, por haberes quedado sano, ouferece l que Moisés mandou, para que sirba de teçtemunho para eilhes.» 
LUK.5.15	Mas inda mais se spalhaba la fama del i ajuntában-se grandes juntouros de pessonas pa lo oubíren i para séren sanadas de ls sous males. 
LUK.5.16	Mas el apartaba-se pa ls zertos i rezaba.
LUK.5.17	Outra beç, nun desses dies, andaba el a ansinar i stában eilhi sentados fariseus i doutores de la lei, que habien benido de todos ls lhugaricos de la Galileia, de la Judeia i de Jarusalen. I l poder de Dius staba cun el, para sanar. 
LUK.5.18	Ende, uns homes traírun nun catre un home que staba tolhido i andában a ber se éran capazes de antrar i poné-lo delantre del. 
LUK.5.19	I cumo nun achórun modo de lo lhebar por bias de l juntouro de pessonas, chubírun-se a un telhado i, pul meio de las teilhas, abaixórun-lo cul catre até al meio delantre de Jasus. 
LUK.5.20	Al ber la fé deilhes, dixo-le: «Home, ls tous pecados quédan perdonados.» 
LUK.5.21	Ls scribas i ls fariseus lhougo ampeçórun a falar uns culs outros dezindo: «Quien ye este, que diç blasfémias? Quien puode perdonar ls pecados a nun ser Dius?» 
LUK.5.22	Jasus, mal se dou de cuonta de ls pensamientos deilhes, respundiu-le dezindo: «Que stais par’ende a pensar ne ls buossos coraçones? 
LUK.5.23	L que ye mais fácele: dezir “Quédan-te perdonados ls tous pecados” ou dezir “Alhebanta-te i camina”? 
LUK.5.24	Anton, para que sábades que l Filho de l Home ten, na tierra, l poder de perdonar ls pecados» – dixo-le al que staba tolhido –: «A ti te digo: Alhebanta-te, agarra l tou catre i bai-te pa tue casa.» 
LUK.5.25	El lhougo s’alhebantou i, delantre deilhes, agarrou l catre adonde staba deitado i fui-se pa sue casa dando grácias a Dius. 
LUK.5.26	Todos quedórun pasmados, dában grácias a Dius i, chenos de miedo, dezien: «Hoije bimos cousas marabilhosas.»
LUK.5.27	Apuis destas cousas todas, saliu i biu un recebidor de la décima, que le chamában Lebi i staba sentado na sue banca, i dixo-le: «Ben cumigo.» 
LUK.5.28	I el, deixando todo, alhebantou-se i fui-se cun el. 
LUK.5.29	Anton, Lebi fizo-le ũa grande cenarada an sue casa i habie alhá un grande juntouro de arrecolhedores de la décima i outros que stában cun eilhes a la mesa. 
LUK.5.30	Ls fariseus i ls scribas deilhes craticában ls deciplos del dezindo-le: «Porque stais a quemer i a buer culs recebidores de la décima i culs pecadores?» 
LUK.5.31	Jasus respundiu-le, dezindo: «Ls que stan sanos nun percísan de doutor, mas ls que ténen algun mal. 
LUK.5.32	You nun bin para chamar ls justos, mas ls pecadores, para que s’arrepéndan.»
LUK.5.33	Anton eilhes dezírun-le: «Ls deciplos de Juan ayúnan amenudadas bezes i fázen ouraçones, tal i qual cumo ls de ls fariseus, mas ls tous cómen i bében.» 
LUK.5.34	Jasus dixo-le a eilhes: «Sodes capazes de fazer ayunar ls cumbidados de las bodas, anquanto l moço stá cun eilhes? 
LUK.5.35	Mas ha de benir un die an que le tiraran l moço d’an pie deilhes i ye nesses dies que ayunaran.» 
LUK.5.36	Dezie-le apuis, cumo ũa acumparança: «Naide saca un cacho dũa roupa nuoba para botar un remendo nũa roupa bielha, puis queda cul nuobo roto i al bielho nun eiguala bien l remendo de l nuobo. 
LUK.5.37	Tamien naide bota bino nuobo an botos bielhos, senó l bino nuobo rompe ls botos i arrama-se i quédan açagados ls botos; 
LUK.5.38	assi, l bino nuobo hai que lo botar an botos nuobos. 
LUK.5.39	Tamien naide quier bino nuobo apuis d’haber buído de l bielho, pus diç: “L bielho ye melhor.”»
LUK.6.1	Ũa beç, nun sábado an que stában a passar por uns panes, ls sous deciplos arrepiçában las spigas, sfregában-las culas manos i quemien-las. 
LUK.6.2	Anton, alguns fariseus dezírun-le: «Porque stais a fazer l que nun se puode fazer al sábado?» 
LUK.6.3	Jasus respundiu-le, dezindo-le: «Anton nun listes l que fizo Dabide ũa beç an que el i ls que stában cun el quedórun chenos de fame? 
LUK.6.4	Cumo antrou na casa de Dius i agarrou las fogaças que éran d’oufierta i quemiu-las i dou-se-las als que stában cun el, sabendo que solo ls saçardotes las podien quemer?» 
LUK.6.5	I dezie-le: «L Filho de l Home até ye senhor de l sábado.»
LUK.6.6	Outra beç, noutro sábado, antrou na sinagoga i puso-se a ansinar. Staba alhá un home que tenie la mano dreita smirradica. 
LUK.6.7	Anton, ls scribas i ls fariseus mirában a ber se el respeitaba l sábado, para acháren modo de l’acusar. 
LUK.6.8	Mas el coincie bien ls pensamientos deilhes i dixo-le al home que tenie la mano smirradica: «Alhebanta-te i pon-te de pies eiqui ne l meio.» El alhebantou-se i quedou de pies. 
LUK.6.9	Anton, Jasus dixo-le a eilhes: «Pregunto-bos se al sábado ye premitido fazer bien ou fazer mal, salbar la bida ou perdé-la?» 
LUK.6.10	I mirando para todos ls que stában alredror, dixo-le al home: «Stica la tue mano.» El assi fizo i quedou-le sana la mano. 
LUK.6.11	Anton, eilhes quedórun mui anrabiados i falában uns culs outros subre l que le habien de fazer a Jasus.
LUK.6.12	Ũa beç, naqueilhes dies, chubiu-se a un cabeço a rezar i passou to la nuite a rezar a Dius. 
LUK.6.13	Mal apenas rumpiu l die, chamou ls sous deciplos, scolhiu doze deilhes i dou-le l nome d’apóstelos: 
LUK.6.14	Simon, a quien tamien le dou l nome de Pedro, i Andrés armano del; Tiago i Juan; Felipe i Burtelameu; 
LUK.6.15	Mateus i Tomé; Tiago, filho de Alfeu, i Simon, que le chamában l zelote; 
LUK.6.16	Judas, filho de Tiago, i Judas Scariotes, que fui quien lo atraiçonou.
LUK.6.17	Abaixando cun eilhes, parou nũa prainada cun muitos de ls sous deciplos i un grande juntouro de giente de l pobo, que habie benido de toda la Judeia, de Jarusalen, de Tiro i de Sidónia que quedában a la borda de l mar, 
LUK.6.18	que benírun pa lo oubir i para séren curados de ls sous males i tamien ls que stában atermentados puls spritos malos fúrun sanos. 
LUK.6.19	Toda la giente buscaba un modo de le topar, porque salie del ũa bertude que los sanaba a todos.
LUK.6.20	El, alhebantando ls uolhos pa ls sous deciplos, dezie:
LUK.6.20	«Felizes sodes bós, ls probes,
LUK.6.20	porque l reino de Dius ye buosso.
LUK.6.21	Felizes sodes bós ls que agora teneis fame,
LUK.6.21	porque sereis fartados.
LUK.6.21	Felizes ls que agora chorais,
LUK.6.21	porque habeis de rir.
LUK.6.22	Felizes sereis, quando ls homes bos tubíren rábia
LUK.6.22	i quando bos poníren d’aparte,
LUK.6.22	quando bos tratáren mal i atiráren cul buosso nome pa la rue cumo cousa mala,
LUK.6.22	por bias de l Filho de l Home.
LUK.6.23	Cuntentai-bos nesse die i fazei ũa fiesta, porque ye grande l buosso galardon ne l cielo, puis tamien assi le fazírun ls pais deilhes als porfetas.
LUK.6.24	Mas ai de bós, á ricos,
LUK.6.24	porque yá teneis la buossa paga!
LUK.6.25	Ai de bós, ls que agora stais fartos,
LUK.6.25	porque habeis de tener fame!
LUK.6.25	Ai de bós, ls que agora rides,
LUK.6.25	porque habeis de bos aflegir i de chorar!
LUK.6.26	Ai de bós, quando to la giente dezir bien de bós!
LUK.6.26	Puis tamien esso le fazien ls pais deilhes als falsos porfetas.»
LUK.6.27	«A bós que stais a oubir, digo-bos: Amai ls buossos einemigos i fazei-le bien als que bos ténen rábia. 
LUK.6.28	Dezi bien de ls que dízen mal de bós, rezai puls que bos bótan calúnias. 
LUK.6.29	Al que te dir nũa cara, apersenta-le tamien la outra; i al que te tirar la capa, deixa-le lhebar la outra roupa. 
LUK.6.30	A todo l que te pedir, dá; i al que agarrar l que ye tou, nun se lo tornes a pedir.
LUK.6.31	I cumo quereis que las pessonas bos fágan a bós, fazei-le bós l mesmo a eilhas.
LUK.6.32	Se amardes als que bos áman a bós, nun fazeis nada de mais. Tamien ls pecadores áman als que ls áman a eilhes. 
LUK.6.33	I se fazirdes bien als que bos fázen bien, nun fazeis nada de mais. Tamien ls pecadores fázen la mesma cousa. 
LUK.6.34	I se amprestardes a aqueilhes de quien asperais tornar a recebir, nun fazeis nada de mais. Tamien ls pecadores ampréstan als pecadores, para tornáren a recebir outra cousa armana. 
LUK.6.35	Anton, amai ls buossos einemigos, fazei bien i amprestai sien asperar nada; será mui grande l buosso galardon i sereis filhos de l Altíssemo, porque el tamien ye buono pa ls angratos i pa ls malos. 
LUK.6.36	Séiades mezericordiosos, cumo tamien l buosso Pai ye mezericordioso.»
LUK.6.37	«Nun quérgades julgar i nun sereis julgados; nun quérgades cundanar i nun sereis cundanados; sultai i tamien bos sultaran; 
LUK.6.38	dai i tamien bos será dado: ũa buona medida, ancalcada, sacudida i a arramar para fuora bos botáran ne l regaço; porque cula mesma medida cun que medirdes tamien bos mediran a bós.»
LUK.6.39	Anton, dixo-le cumo acumparança: «Será que un ciego puode guiar outro ciego? Nun cairan dambos a dous nũa fóia? 
LUK.6.40	L deciplo nun subirte porriba l mestre, mas todo l que fur purfeito será cumo l sou mestre. 
LUK.6.41	Anton, porque ye que bés la palhica que stá ne l uolho de tou armano i nun miras pa l cantiado que stá ne l tou uolho? 
LUK.6.42	Cumo ye que le puodes dezir a tou armano: “Armano, deixa-me tirar la palhica que stá ne l tou uolho” i nun bés l cantiado que stá ne l tou uolho? Falso, tira purmeiro l cantiado de l tou uolho i apuis yá bés bien para tirar la palhica que stá ne l uolho de tou armano.»
LUK.6.43	«Porque nun hai ũa arble buona que deia fruito malo, nien ũa arble mala que deia fruito buono. 
LUK.6.44	Cada arble conhece-se pul sou fruito; nien de spineiros se puoden colher figos, nien de ls abrolhos se puoden bendimiar ubas. 
LUK.6.45	L home buono tira l bien de l bun tesouro de l coraçon, mas l home malo, de l mal tira cousas malas: porque la sue boca fala de l que l coraçon stá carregado.»
LUK.6.46	«Porque me chamais “Senhor, Senhor” i nun fazeis l que bos digo? 
LUK.6.47	Quien benir a mi i oubir las mies palabras i las pon an prática, bou-bos a amostrar a quien ye acumparado: 
LUK.6.48	ye acumparado a un home que fizo ũa casa, scabou bien fondo i puso ls aliçaces anriba de piedra; bieno ũa mundiada i la corriente batiu cun fuorça naqueilha casa, mas nien fui capaç de l’abanar porque staba bien feita. 
LUK.6.49	Mas l que oube i nun pon an prática, ye acumparado al home que fizo la sue casa anriba la tierra i sien aliçaces, atirou-se la corriente contra eilha i lhougo se sbarrulhou i aqueilha casa quedou feita nun munton de piedras.»
LUK.7.1	Apuis de haber acabado todas estas palhestras delantre de l pobo, antrou an Cafarnaún. 
LUK.7.2	Habie alhá un centurion an que un criado, de quien gustaba muito, staba mui malo, a las puortas de la muorte. 
LUK.7.3	Mal apenas oubiu falar de Jasus, mandou-le uns ancianos de ls judius, a pedi-le que benira a sanar l sou criado. 
LUK.7.4	Eilhes, assi que chegórun an pie de Jasus, pedírun-le muito, dezindo-le: «El ye merecedor de que le atendas l pedido del, 
LUK.7.5	porque gusta de la nuossa tierra i fui el que mos fizo la sinagoga.» 
LUK.7.6	Anton, Jasus fui cun eilhes. Quando yá iba acerca de la casa, l centurion mandou-le uns amigos a dezi-le: «Senhor, nun t’anquemodes, puis you nun sou merecedor de que entres ambaixo l miu telhado, 
LUK.7.7	pula mesma rezon nien sequiera cuidei que fura merecedor de benir a tener cuntigo, mas diç ũa palabra i l miu criado quedará sano. 
LUK.7.8	Porque tamien you sou un home sujeito a l’outeridade, tengo suldados a las mies ordes, i digo-le a este “Bai”, i el bai; i a outro “Ben”, i el ben; i al miu criado “Faç esto”, i el faç.» 
LUK.7.9	Al oubir estas cousas, Jasus quedou mui admirado cun el i bolbendo-se pa l juntouro de giente que iba a trás del, dixo-le: «Digo-bos, que nien an Eisrael achei ũa fé tan grande.» 
LUK.7.10	Al chegar a casa, ls que habien ido a tener cun el, achórun l criado yá sano.
LUK.7.11	Un ratico apuis fui-se a ũa cidade que le chamában Nain i íban cun el ls sous deciplos i un grande juntouro de pessonas. 
LUK.7.12	Quando stában a chegar acerca la puorta de la cidade, lhebában un a anterrar que era l filho morgado de sue mai, que era biúda, i muita giente de la cidade iba cun eilha. 
LUK.7.13	Mal apenas la biu l Senhor, quedou cheno de pena deilha i dixo-le: «Nun chores.» 
LUK.7.14	Achegou-se, topou ne l squife i ls que lo lhebában parórun. El dixo: «Moço, digo-te-lo you: Alhebanta-te.» 
LUK.7.15	L muorto sentou-se i ampeçou a falar. Apuis antregou-se-lo a la mai. 
LUK.7.16	Anton, todos quedórun cun muito miedo i lhoubában a Dius, dezindo: «Apareciu un grande porfeta antre nós» i tamien: «Dius bejitou l sou pobo.» 
LUK.7.17	I la fama del corriu-se por toda la Judeia i por aqueilhas tierras eilhi alredror.
LUK.7.18	Ls deciplos de Juan cuntórun-le estas cousas todas. 
LUK.7.19	Anton, Juan chamou dous de ls sous deciplos i mandou-los a tener cul Senhor, dezindo-le: «Sós tu l que ha de benir ou asperamos por outro?» 
LUK.7.20	Quando ls homes chegórun an pie del, dezírun-le: «Juan Batista mandou-mos a tener cuntigo para te dezir: “Sós tu l que ha de benir ou asperamos por outro?”» 
LUK.7.21	Na mesma oucasion curou a muita giente de males, pragas i spritos malos i a muito ciego dou-le la bista. 
LUK.7.22	Respundendo, dixo-le Jasus: «Ide i cuntai-le a Juan l que bistes i oubistes: Ls ciegos béien, ls tolhidos ándan, ls lheprosos quédan lhímpios, ls xordos óuben, ls muortos rucecítan i als probes ye anunciado l Eibangeilho. 
LUK.7.23	Feliç daquel que an mi nun achou rezon para se scandelizar.»
LUK.7.24	Quando ls mensageiros de Juan se fúrun ambora, ampeçou-le a falar de Juan a aqueilha giente toda: «L que ye que fustes a ber al zerto? Ũa canha a abanar cul aire? 
LUK.7.25	Mas l que fustes a ber? Un home bien trajado cun roupas delicadas? Mirai que ls que ándan bien bestidos i a la buona bida stan ne ls palácios de ls reis. 
LUK.7.26	Anton, l que fustes a ber? Un porfeta? Si, digo-bos-lo you, bien mais do que un porfeta. 
LUK.7.27	Este ye aquel de quien stá screbido: 
LUK.7.28	Digo-bos-lo you: Naide ye mais grande do que Juan antre ls nacidos de las mulhieres; mas l mais pequeinho ne l reino de Dius ye mais grande do que el.»
LUK.7.29	Todo l pobo que l oubiu i ls publicanos dórun grácias a Dius, habendo sido batizados cul batismo de Juan. 
LUK.7.30	Mas ls fariseus i ls doutores de la lei nun quejírun aceitar l cunseilho de Dius contra eilhes, nun habendo sido batizado por el.
LUK.7.31	«A quien acumpararei ls homes desta giraçon? A quien son acumparados? 
LUK.7.32	Son acumparados a rapazicos que stan sentados na praça i bózian uns pa ls outros, dezindo:
LUK.7.32	“Toquemos fraita para bós i nun beilestes;
LUK.7.32	cantemos-bos modas tristes i nun chorestes.”
LUK.7.33	Porque bieno Juan Batista, que nun quemie pan nien buie bino, bós dezis: “Ten l demonho cun el”; 
LUK.7.34	bieno l Filho de l Home, que come i bebe, i dezis: “Ende stá un home quemilon i bubedor de bino, amigo de ls quebradores de la décima i de ls pecadores.”
LUK.7.35	Mas la sabedorie de Dius solo se bei an todos ls que son sous filhos.»
LUK.7.36	Un de ls fariseus pediu-le que fusse a quemer cun el. Antrou an casa de l fariseu i sentou-se a la mesa. 
LUK.7.37	Ende, ũa mulhier de la cidade que era pecadora, quando soubo quien staba sentado a la mesa an casa de l fariseu, lhebou un baso de alhabastro cun unguiento 
LUK.7.38	i, ponendo-se por trás del a chorar als pies del, ampeçou-le a regar ls pies cun lhágrimas i a anxugaba-se-los cul pelo de la sue cabeça, beisaba-le ls pies i ountaba-se-los cul unguiento. 
LUK.7.39	Quando biu estas cousas l fariseu que lo habie cumbidado, dezie alhá cun el: «Se este fura un porfeta, saberie bien quien i l que ye la mulhier que le topou, pus ye ũa pecadora.» 
LUK.7.40	Jasus respundiu-le, dezindo: «Simon, tengo ũa cousa para te dezir.» I el dixo-le: «Dezi alhá, mestre.» 
LUK.7.41	«Habie dues pessonas que le debien a outra: ũa debie-le quenhientos denheiros i outra cinquenta. 
LUK.7.42	Nun tenendo cun quei le pagar, el perdonou-le a dambas a dues: qual de las dues le quedará mais an fabor?» 
LUK.7.43	Simon respundiu-le, dezindo: «Cuido que será aqueilha a quien mais le perdonou.» Anton, el dixo-le: «Penseste bien.» 
LUK.7.44	Bolbendo-se pa la mulhier, dixo-le a Simon: «Bés esta mulhier? Antrei an tue casa, nun me deste auga pa ls pies, mas eilha regou ls mius pies cun lhágrimas i anxugou-los cul sou pelo. 
LUK.7.45	Nun me deste un beiso, mas esta, çque antrei, nun parou de me beisar ls pies. 
LUK.7.46	Nun ounteste la mie cabeça cun azeite, mas esta ountou ls mius pies cun un ounguiento. 
LUK.7.47	Por bias destas cousas, digo-te-lo you: Son-le perdonados ls muitos pecados deilha, porque amou muito; mas aquel a quien pouco ye perdonado, pouco ama.» 
LUK.7.48	Dixo-le apuis a eilha: «Quédan-te perdonados ls tous pecados.» 
LUK.7.49	Ls que stában sentados a la mesa ampeçórun a dezir uns pa ls outros: «Quien ye este que até perdona ls pecados?»
LUK.7.50	I dixo-le a la mulhier: «La tue fé salbou-te. Bai-te an paç.»
LUK.8.1	Ũa beç, yá apuis destes feitos, an que el andaba pulas cidades i lhugaricos a pregar i a anunciar l Eibangeilho de l reino de Dius i íban cun el ls Doze 
LUK.8.2	i algues mulhieres, que habien sido sanas de spritos malos i malinas, Marie, que le chamában Madalena, d’adonde salírun siete demonhos, 
LUK.8.3	Joana, mulhier de Cuza, repersentante de Harodes, Susana i muitas mais, que lo ajudában culs sous bienes.
LUK.8.4	Cumo se fizo un grande juntouro de pessonas, puis benien de todas las cidades a tener cun el, dixo-le por acumparança: 
LUK.8.5	«Un sembrador saliu a sembrar la sue semiente i, anquanto sembraba, ũa pouca aparou a la borda de l camino, pisórun-la i fui quemida puls páixaros de l cielo. 
LUK.8.6	Outra aparou anriba la piedra i, mal apenas naciu, secou-se lhougo porque nun tenie ceçon. 
LUK.8.7	Outra aparou ne l meio de gatunhas i, cumo las gatunhas crecírun cun eilha, abafórun-la. 
LUK.8.8	I outra aparou an tierra buona i, apuis de nacer, dou fruito al cien por un.» Al dezir estas cousas, boziaba: «Quien ten oubidos para oubir, ouba.»
LUK.8.9	Anton, ls sous deciplos preguntórun-le l quei querie dezir aqueilha parábola. 
LUK.8.10	El dixo-le: «Bós podeis coincer ls mistérios de l reino de Dius, mas ls outros solo por acumparaçones, para que 
LUK.8.11	«Antoce, la parábola ye esta: La semiente ye la palabra de Dius. 
LUK.8.12	Ls que stan a la borda de l camino, son ls que óuben, mas adepuis ben l diabro i arrinca la palabra de l coraçon deilhes, para que, acraditando, nun se sálben. 
LUK.8.13	Ls que stan anriba la piedra son ls que, al oubir, recíben la palabra mui cuntentos, mas, cumo nun ténen raiç, solo acradítan por un tempico i quando ben la tentacion pérden-se. 
LUK.8.14	La que caiu al meio de gatunhas son aqueilhes que oubírun, mas cul tiempo son abafados puls cuidados, las riquezas i cousas buonas de la bida i nun dan fruito cumo debe de ser. 
LUK.8.15	La que caiu an tierra buona, esses son aqueilhes que, oubindo la palabra, la cunsérban nun coraçon hounesto i buono i dan fruito tenendo pacéncia.»
LUK.8.16	«Naide que tenga aceso ũa candela la tapa cun un baso ou la pon ambaixo la cama, mas pon-la ne l belador para que ls que éntran béian la lhuç. 
LUK.8.17	Puis nun hai nada que steia an segredo que nun se çcubra, nien scundido que nun se benga a saber i quede a las claras. 
LUK.8.18	Por essas rezones, mirai bien cumo oubis: Al que ten, dará-se-le i al que nun ten, até l que cuida que ten le será tirado.»
LUK.8.19	Apuis, fúrun-se a tener cun el la mai i ls armanos i nun éran capazes de s’achegar a el por bias de la giente. 
LUK.8.20	Anton, dezírun-le: «Tue mai i tous armanos stan na rue i quieren-te ber.» 
LUK.8.21	Al que el le respundiu, dezindo: «Mie mai i mius armanos son ls que óuben la palabra de Dius i la pónen an prática.»
LUK.8.22	Ũa beç, por essa altura, el chubiu-se nun barco culs sous deciplos i dixo-le: «Bamos-mos ambora para aquel lhado de l lhago.» I fúrun-se ambora. 
LUK.8.23	Anquanto stában a nabegar, el deixou-se ambelesar. Lhougo a seguir, alhebantou-se ũa airaçada ne l lhago i anchien-se d’auga i stában an peligro. 
LUK.8.24	Fúrun-se a tener cun el i spertórun-lo, dezindo-le: «Mestre, mestre, stamos-mos a afogar.» Mas el alhebantou-se, renhiu cul aire i culas óndias i aplaquiórun-se, quedando todo mui sereno. 
LUK.8.25	Dixo-le, apuis, a eilhes: «Adonde stá la buossa fé?» Eilhes, chenos de miedo, quedórun mui admirados i dezien uns pa ls outros: «Quien será este, que até le dá orde al aire i a l’auga i eilhes oubedécen-le?»
LUK.8.26	Adepuis, nabegórun pa la tierra de ls gadarenos que queda delantre la Galileia. 
LUK.8.27	Assi que chegórun a tierra, bieno a tener cun eilhes un home de la cidade que tenie demonhos andrento i yá muitá que andaba znudo, nien moraba nũa casa mas nũa sepultura. 
LUK.8.28	El, quando biu a Jasus, botou-se por tierra delantre del i dezie cun grandes bózios: «Que tengo you a ber cuntigo, á Jasus, filho de l Dius Altíssemo? Pido-te que nun m’atermentes.» 
LUK.8.29	Porque el le daba orde al sprito malo que salira de l home para fuora, puis yá muitá que tomara cunta del. Tenien-lo preso cun cadenas i cun apeias, mas el scachaba las cadenas i l diabro lhebaba-lo pa ls zertos. 
LUK.8.30	Anton, Jasus anterrogou-lo, dezindo-le: «Cumo te chamas?» El dixo-le: «Lhegion», porque habien antrado nel muito demonho. 
LUK.8.31	I pedien-le que nun los çfaiasse.
LUK.8.32	Andaba puli ũa bezeira de cochinos a pacer ne l monte, anton eilhes pedírun-le que ls deixasse antrar neilhes i el deixou-los. 
LUK.8.33	Lhougo ls demonhos salírun de l home i antrórun ne ls cochinos. La bezeira botou-se dũa faia abaixo pa l lhago i afogou-se. 
LUK.8.34	Quando bírun l que se passou, ls que ls stában a guardar, scapórun-se i fúrun a cuntar todo pula cidade i puls lhugaricos. 
LUK.8.35	Todos salírun a ber l que s’habie passado i benírun a tener cun Jasus i achórun l home, d’adonde habien salido ls demonhos, bestido, an sou purfeito juízo, sentado als pies de Jasus, i tubírun miedo. 
LUK.8.36	Ls que habien bido todo cuntórun-le tamien cumo habie sido sano l que tenie l demonho andrento. 
LUK.8.37	Anton, to la giente de la tierra de ls gadarenos le pediu que se fura ambora deilhi, porque stában chenos de miedo. Ende, el chubiu-se ne l barco i fui-se ambora. 
LUK.8.38	L home de adonde habien salido ls demonhos pedie-le que l deixara quedar cun el. Mas el mandou-lo ambora, dezindo-le: 
LUK.8.39	«Torna pa tue casa i cunta las grandes cousas que Dius te fizo.» I el fui-se por toda la cidade a apregonar las grandes cousas que Jasus le habie feito.
LUK.8.40	Quando Jasus tornou, recebiu-lo un grande juntouro de pessonas, porque stában todos a spera del. 
LUK.8.41	Lhougo bieno un home, que le chamában Jairo i era príncepe de la sinagoga, botou-se als pies de Jasus pedindo-le que antrasse an sue casa, 
LUK.8.42	porque la filha morgada, quaijeque cun doze anhos, staba-se a morrer. I, anquanto iba, era ambarrado por muita giente. 
LUK.8.43	Ũa mulhier, que yá doze anhos que tenie ũa perda de sangre i gastara culs doutores todo quanto tenie, mas nanhun fura capaç de la curar, 
LUK.8.44	achegou-se por trás del i topou-le na punta de l bestido del i lhougo le parou l sangradeiro. 
LUK.8.45	I dixo Jasus: «Quien fui que me topou?» Cumo todos negássen, dixo-le Pedro: «Mestre, to la giente se stá a ambarrar acontra ti.» 
LUK.8.46	Mas Jasus dixo-le: «Alguien me topou, puis bien bi que ũa bertude saliu de mi.» 
LUK.8.47	Anton la mulhier, bendo que nun se podie scunder, bieno a tembrar, botou-se por tierra delantre del i dixo-le, delantre de l pobo todo, porque rezon le habie topado i cumo lhougo habie sanado. 
LUK.8.48	Anton, el dixo-le: «Filha, la tue fé salbou-te. Bai-te an paç.»
LUK.8.49	Anquanto el inda staba a falar, bieno ũa pessona de la casa de l príncepe de la sinagoga a dezir: «La tue filha yá se morriu, nun anquemodes mais l Mestre.» 
LUK.8.50	Mas Jasus, al oubir aqueilhas palabras, dixo-le: «Nun tengas miedo, bonda teneres fé i eilha será salba.» 
LUK.8.51	Antrando na casa, nun deixou antrar a mais naide, a nun ser a Pedro, a Juan i a Tiago, al pai i a la mai de la rapazica. 
LUK.8.52	Todos stában a chorar por eilha. Mas el dixo-le: «Nun chóredes, porque nun stá muorta, mas a drumir.» 
LUK.8.53	Ende, fazien caçuada del, puis sabien que staba muorta. 
LUK.8.54	Anton, el agarrou la mano deilha i boziou dezindo: «Mocica, alhebanta-te!» 
LUK.8.55	L sprito deilha tornou i eilha nistante se alhebantou i mandou que le díran a quemer. 
LUK.8.56	Ls pais deilha quedórun mui admirados i el pediu-le que nun le cuntáran a naide l que se habie passado.
LUK.9.1	Chamando ls doze deciplos, dou-le bertude i poder subre todos ls demonhos i para sanar ls males. 
LUK.9.2	Adepuis, mandou-los a pregar l reino de Dius i a sanar ls que stában malos, 
LUK.9.3	dezindo-le: «Nun lhebeis nada pul camino, nien choupa, nien alforjas, nien pan, nien denheiro, nien téngades dues capas. 
LUK.9.4	An qualquiera casa adonde antrardes, quedai ende i dende salireis. 
LUK.9.5	Se nun bos recebíren, quienquiera que seia, sali dessa cidade i sacudi l puolo de ls buossos pies, cumo teçtemunho contra eilhes.» 
LUK.9.6	Anton, eilhes salírun i andubírun por todos ls lhugares a anunciar l Eibangeilho i a sanar por to las partes.
LUK.9.7	L tetrarca Harodes oubie todo l que se passaba i quedaba an dúbeda, porque alguns dezien: «Juan rucecitou de ls muortos»; 
LUK.9.8	mas outros dezien: «Fui Eilias que apareciu»; mas outros retrucában: «Fui un porfeta de ls antigos que rucecitou.» 
LUK.9.9	I Harodes dixo: «A Juan cortei-le you la cabeça; anton, quien ye este de quien oubo falar essas cousas?» I buscaba un modo de l ber.
LUK.9.10	Quando ls apóstelos bolbírun, cuntórun-le todo l que habien feito. Anton, agarrando-los d’aparte, fui-se cun eilhes para ũa cidade que le chamában Betsaida. 
LUK.9.11	Quando las pessonas soubírun adonde staba, fúrun-se atrás del. El recebie-las, falaba-le de l reino de Dius i sanaba las que percisában de ser sanas.
LUK.9.12	Yá ampeçaba a scurcer i ls doze, achegando-se a el, dezírun-le: «Ampunta las pessonas, que se báian a saber de quemer puls lhugares i aldés que hai por ende alredror, porque neste sítio nun hai un germo.» 
LUK.9.13	Anton el dixo-le: «Dai-le bós a quemer.» Mas eilhes dezírun-le: «Solo tenemos cinco fogaças i dous peixes, a nun ser que báiamos nós a mercar de quemer para todo este juntouro de giente.» 
LUK.9.14	Stában eilhi por ende cinco mil homes. Dixo-le, anton, als sous deciplos: «Mandai-los sentar an quadrilhas de cinquenta.» 
LUK.9.15	Assi fazírun i ponírun-los a todos sentados. 
LUK.9.16	Agarrando las cinco fogaças i ls dous peixes, mirou pa l cielo, beneziu-los, partiu-los i dou-se-los als sous deciplos para que ls poníran delantre las pessonas. 
LUK.9.17	Adepuis, quemírun i todos quedórun fartos. Cul que sobrou inda anchírun doze cestas de carolos.
LUK.9.18	Ũa beç, staba el solo a rezar i stában cun el ls sous deciplos. Anton, preguntou-le, dezindo: «Quien dízen las pessonas que you sou?» 
LUK.9.19	Eilhes respundírun-le, dezindo: «Uns que sós Juan Batista, outros Eilias i outros dízen que sós un antigo porfeta que rucecitou.» 
LUK.9.20	Anton, el dixo-le: «I bós, quien dezis que you sou?» Respundendo-le Pedro, dixo: «Tu sós l Cristo de Dius.»
LUK.9.21	Mas el, abisando-los, dou-le orde para nun se lo cuntáren a naide, 
LUK.9.22	dezindo-le: «Ye perciso que l Filho de l Home padeça muita cousa, seia çpreziado puls mais bielhos, puls xefes de ls saçardotes i puls scribas, que seia muorto i que rucecite al treceiro die.»
LUK.9.23	Dezie-le a todos: «Se alguien quier benir atrás de mi, arrenegue-se a el mesmo, carregue a cada die la sue cruç i benga atrás de mi. 
LUK.9.24	Porque, quien quejir salbar la sue bida, perderá-la, mas quien perdir la sue bida por bias de mi, salbará-la. 
LUK.9.25	Pa que le sirbe a un home gananciar l mundo anteiro, se se perdir a el mesmo ou se tubir perjuízo? 
LUK.9.26	Puis quien tubir bergonha de mi ou de las mies palabras, tamien del s’ambergonhará l Filho de l Home quando benir na sue glória i na de l Pai i de ls santos anjos. 
LUK.9.27	Digo-bos you, de berdade: Alguns de ls que eiqui stan nun han de coincer la muorte até que nun béian l reino de Dius.»
LUK.9.28	Ũa beç, arrimado a uito dies apuis destas palabras, agarrou cun el d’aparte a Pedro, a Juan i a Tiago i chubiu-se a un cabeço para rezar. 
LUK.9.29	Quando el staba a rezar, la cara del quedou toda demudada, l bestido del quedou albo cumo la niebe i mui relhamposo. 
LUK.9.30	Lhougo a seguir stában dous homes a falar cun el, que éran Moisés i Eilias, 
LUK.9.31	que aparecien cun muita glória i falában de l passamiento del, que s’habie de dar an Jarusalen. 
LUK.9.32	Pedro i ls que stában cun el tenien ũa sonheira mui grande. Quando spertórun bírun la glória del i daqueilhes dous homes que stában cun el. 
LUK.9.33	Quando eilhes s’apartórun del, dixo-le Pedro a Jasus: «Mestre, ye buono starmos eiqui; bamos a fazer trés cabanhas: Ũa para ti, outra para Moisés i outra para Eilias», nun dezindo cousa cun cousa. 
LUK.9.34	Mal apenas acabou de dezir estas palabras, bieno ũa nubre i asselumbrou-los; ende, quedórun chenos de miedo al antráren eilhes na nubre. 
LUK.9.35	Apuis, saliu ũa boç de la nubre, que dezie: «Este ye l miu amado Filho; oubi-lo.» 
LUK.9.36	Mal apenas s’oubiu aqueilha boç, Jasus quedou el solico. Ls deciplos quedórun mui calhadicos i, por aqueilhes dies, nun le cuntórun a naide essas cousas que habien bido.
LUK.9.37	A soutordie, benien eilhes a abaixar de l cabeço, saliu-le al camino un grande juntouro de giente. 
LUK.9.38	Lhougo un home desse juntouro boziou, dezindo: «Mestre, pido-te que mires pul miu filho, porque solo tengo esse. 
LUK.9.39	Hai un sprito que l agarra, pon-se a boziar até l fazer botar scumaralho pula boca i solo lo deixa apuis de haber dado cunta del. 
LUK.9.40	Pedi-le als tous deciplos que l botáran pa la rue, mas nun fúrun capazes. 
LUK.9.41	Jasus dixo-le: «Á giraçon sien fé i purbersa! Até quando tenerei de quedar cun bós i de bos aturar? Trai-me acá l tou filho.» 
LUK.9.42	Quando yá benie a chegar, l demonho atirou cun el por tierra i fizo-lo tener un stepor. Mas Jasus renhiu-le al sprito malo, sanou l rapazico i antregou-se-lo al pai del. 
LUK.9.43	I todos quedában pasmados cun tan grande poder de Dius.
LUK.9.43	Admirando-se todos cun todo l que el fazie, dixo-le als sous deciplos: 
LUK.9.44	«Ponei estas palabras ne ls buossos oubidos: L Filho de l Home ha de ser antregue nas manos de ls homes.» 
LUK.9.45	Mas eilhes nun sabien aquel dito, puis staba scundido para eilhes, para que nun lo antendíran. Mas tenien miedo de le preguntar l que querie dezir l dito.
LUK.9.46	Ende, eilhes armórun un çcutimiento para saber quien era l mais grande de todos. 
LUK.9.47	Mas Jasus, sabendo l pensamiento de ls sous coraçones, agarrou un rapazico, puso-lo arrimado a el 
LUK.9.48	i dixo-le: «Quien recebir este rapazico, an miu nome, ye a mi que me recibe; i quien me recibe a mi, recibe l que me ambiou; porque, l que fur l mais pequeinho de todos bós, esse ye grande.»
LUK.9.49	Respundendo-le Juan, dixo: «Mestre, bimos un que andaba a spulsar ls demonhos an tou nome, mas dezimos-le que nun podie, porque nun anda cuntigo cumo nós.» 
LUK.9.50	I Jasus dixo-le: «Nun le dígades nada, porque quien nun stá contra nós stá a nuosso fabor.»
LUK.9.51	Quando chegou l tiempo pa la sue ida, treminou a ir a Jarusalen, 
LUK.9.52	i ambiou mensageiros alantre del. Eilhes fúrun i antrórun nun lhugar de ls samaritanos, pa le purparáren pousada. 
LUK.9.53	Mas nun los recebírun pus tenien cara de quien iba para Jarusalen. 
LUK.9.54	Al béren estas cousas, ls sous deciplos Tiago i Juan dezírun-le: «Senhor, quieres que dígamos que abaixe fuogo de l cielo i ls queime?» 
LUK.9.55	Mas el bolbiu-se i renhiu cun eilhes. 
LUK.9.56	Apuis, fúrun-se para outro lhugar.
LUK.9.57	Quando íban pul camino, dixo-le un: «Bou cuntigo par’adondequiera que baias.» 
LUK.9.58	Mas Jasus dixo-le: «Las raposas ténen ls sous lhapos i ls páixaros de l cielo ls sous nius, mas l Filho de l Home nun ten adonde ancostar la cabeça.» 
LUK.9.59	I dixo-le a outro: «Ben cumigo.» Mas el pediu-le: «Senhor, deixa-me ir purmeiro a anterrar a miu pai.» 
LUK.9.60	Jasus dixo-le: «Deixa que ls muortos antérren ls sous muortos; tu, bai i anúncia l reino de Dius.» 
LUK.9.61	Outro dixo-le: «Senhor, you bou cuntigo, mas purmeiro deixa-me ir a çpedi-me de ls que stan an mie casa.» 
LUK.9.62	I Jasus dixo-le: «Naide que le bote la mano al arado i mire al para trás, stá purparado pa l reino de Dius.»
LUK.10.1	Apuis, l Senhor scolhiu inda outros setenta i dous i mandou-los alantre del, dous a dous, a todas las cidades i lhugares adonde el iba a ir. 
LUK.10.2	I dezie-le: «La senara si ye bien grande, mas ls oubreiros son poucos; antoce, pedi al duonho de la segada que mande mais oubreiros pa la sue segada. 
LUK.10.3	Ide! Mirai que bos mando cumo cordeiros pa l meio de lhobos. 
LUK.10.4	Nun lhebeis fardela, nien alforjas, nien alparagatas i, pul camino, nun saludeis a naide. 
LUK.10.5	An qualquiera casa adonde antrardes, dezi purmeiro: “Haba paç nesta casa.” 
LUK.10.6	Se ende houbir ũa pessona de paç, la buossa paç quedará cun eilha; se nó, tornará para bós. 
LUK.10.7	Quedai na mesma casa, quemendo i buendo de l que eilhes tubíren, porque l oubreiro merece la sue paga. Nun quérgades andar de casa an casa. 
LUK.10.8	An qualquiera cidade adonde antrardes i bos recebíren, quemei de l que bos poníren delantre. 
LUK.10.9	Sanai ls amalinados que neilha houbir i dezi-le: “Chegou até bós l reino de Dius.” 
LUK.10.10	Mas naqueilha cidade adonde antrardes i nun bos recebíren, sali pulas rues i dezi: 
LUK.10.11	“Até l puolo de la buossa cidade que se mos apegou sacudimos d’anriba de nós.” Mas quedai a saber que l reino de Dius yá chegou até bós.
LUK.10.12	I, digo-bos-lo you, naquel die haberá mais pena de Sodoma i de Gomorra do que daqueilha cidade.
LUK.10.13	Cuitadica de ti, Corazin, cuitadica de ti, Betsaida! Porque se an Tiro i an Sidónia se fazíssen las marabilhas que an bós fúrun feitas, yá dies ha que se haberien arrependido, sentadas anriba de saco i de cinza. 
LUK.10.14	Para Tiro i para Sidónia haberá menos rigor, an juízo, do que para bós. 
LUK.10.15	I tu, Cafarnaún, cuidas que serás oupida até al cielo? Serás atirada pa las perfundas de ls einfiernos.
LUK.10.16	Quien bos oube a bós, oube-me a mi; quien nun bos quier, ye a mi que nun me quier; i quien nun me quier a mi, nun quier aquel que m’ambiou.»
LUK.10.17	Ls setenta i dous bolbírun mui cuntentos, dezindo: «Senhor, pul tou nome até ls demonhos se mos assujéitan.» 
LUK.10.18	El dixo-le: «You bie a Satanás, cumo ũa centeilha, a caier de l cielo. 
LUK.10.19	Dou-bos l poder para pisar serpientes i alicranes, todo l poder de l einemigo i nada bos fazerá mal nanhun. 
LUK.10.20	Mas nun quédedes cuntentos porque se bos assujéitan ls spritos: cuntentai-bos mas ye por ls buossos nomes stáren screbidos ne l cielo.»
LUK.10.21	Naqueilha mesma hora, Jasus quedou cuntento ne l Sprito Santo i dixo: «Dou-te grácias, á Pai, Senhor de l cielo i de la tierra, que scundiste estas cousas als sabidos i als anteligentes i las amostreste als pequerricos, porque assi te dou la gana. 
LUK.10.22	Todo me fui antregue por miu Pai, naide conhece l Filho a nun ser l Pai, nien quien ye l Pai a nun ser l Filho i aquel a quien l Filho se l quejir amostrar.»
LUK.10.23	Bolbendo-se pa ls deciplos, dixo-le solo a eilhes: «Bienabienturados ls uolhos que béien l que bós bedes. 
LUK.10.24	Digo-bos you que muito porfeta i rei tubo gana de ber l que bós bedes i nun l bírun, de oubir l que bós oubis i nun l oubírun.»
LUK.10.25	Anton, alhebantou-se un cierto doutor de la lei i, pa l atentar, dixo-le: «Mestre, que hei-de fazer para ardar la bida eiterna?» 
LUK.10.26	I el respundiu-le: «L que stá screbido na lei? L que ye que leis alhá?» 
LUK.10.27	El, respundendo-le, dixo: «Amarás al Senhor, tou Dius, cun todo l tou coraçon, cun toda la tue alma, cun todas las tues fuorças i cun todo l tou antendimiento i al tou próssimo cumo a ti mesmo.» 
LUK.10.28	Jasus dixo-le: «Respundiste bien; fai assi i bibirás.» 
LUK.10.29	Mas el, querendo justeficar-se a el mesmo, dixo-le a Jasus: «I quien ye l miu próssimo?» 
LUK.10.30	Jasus respundiu-le, dezindo: «Ũa beç, un home abaixaba de Jarusalen para Jericó, caiu nas manos de ls lhadrones que l deixórun sien nada i, apuis de lo anchíren de porradas, fúrun-se ambora deixando-lo cumo muorto. 
LUK.10.31	Dou-se l causo que abaixaba pul mesmo camino un cierto saçardote, mas quando l biu, passou por loinge. 
LUK.10.32	De l mesmo modo, tamien un lhebita i al chegar a esse sítio, bendo-lo assi, passou por loinge. 
LUK.10.33	Mas un samaritano, que iba de camino, achegou-se a el i, al bé-lo, tubo ũa pena mui grande. 
LUK.10.34	Achegando-se, atou-le las fridas botando-le azeite i bino i, ponendo-lo anriba la sue béstia, lhebou-lo para ũa stalaige i tratou del. 
LUK.10.35	A soutordie, quando se fui ambora, agarrou an dues monedas i dou-se-las al stalajadeiro, dezindo-le: “Toma cunta del i todo l que gastares a mais, you te lo pagarei quando bolbir.” 
LUK.10.36	Diç-me alhá, qual destes trés te parece que fui l próssimo daquel que caiu nas manos de ls lhadrones?» 
LUK.10.37	El dixo-le: «L que tubo pena del.» Anton, Jasus dixo-le: «Bai i faç la mesma cousa.»
LUK.10.38	Ũa beç, íban eilhes de camino, antrou nun lhugar. Ũa mulhier, que le chamában Marta, recebiu-lo an sue casa. 
LUK.10.39	Eilha tenie ũa armana, que le chamában Marie. Esta, sentando-se als pies de Jasus, oubie la palabra del. 
LUK.10.40	Mas Marta andaba çtraída a fazer muita cousa i, achegando-se, dixo-le: «Senhor, nun se t’amporta que mie armana me deixe solica a fazer todo? Diç-le que me benga a ajudar.» 
LUK.10.41	Jasus, respundendo-le, dixo: «Marta, Marta, stás acupada i cansada cun muita cousa, 
LUK.10.42	mas solo ũa faç falta. Marie scolhiu la parte buona i naide se la ha de tirar.»
LUK.11.1	Ũa beç, staba el nun cierto sítio a rezar i, quando acabou, dixo-le un de ls sous deciplos: «Senhor, ansina-mos a rezar, cumo Juan tamien le ansinou a rezar als sous deciplos.»
LUK.11.2	El, anton, dixo-le:
LUK.11.2	«Quando rezardes, dezi:
LUK.11.2	Pai,
LUK.11.2	santeficado seia l buosso nome,
LUK.11.2	benga l buosso reino;
LUK.11.3	dai-mos, an cada die, l nuosso pan,
LUK.11.4	perdonai-mos ls nuossos pecados,
LUK.11.4	tal i qual cumo nós perdonamos
LUK.11.4	a quien mos debe,
LUK.11.4	i nun mos déixedes caier an tentaçon.»
LUK.11.5	Tamien le dixo: «Qual de bós que tubir un amigo i fur a saber del a meia nuite, dezindo-le: “Amigo, ampresta-me trés fogaças, 
LUK.11.6	puis un amigo miu stá an mie casa, benindo de camino, i nun tengo nada que le dar”;
LUK.11.7	Se el, respundendo-le d’andrento, dezir: “Nun m’anquemodes, yá cerrei la puorta i ls mius filhos stan cumigo na cama, nun puodo alhebantar-me pa te las dar.”
LUK.11.8	Digo-bos-lo you que el poderá nun se alhebantar por ser amigo, mas alhebantará-se por bias de ser anquemodado i dará-le todo l que tubir percison.»
LUK.11.9	«I digo-bos you a bós: Pedi i daran-bos, buscai i achareis, batei i abriran-bos; 
LUK.11.10	Porque, quien pide, recibe; quien busca, acha; i a quien bate, abriran-le. 
LUK.11.11	Qual ye l pai, dantre bós, que, se l filho le pedir pan, le dará ũa piedra? Ou, se le pedir un peixe, le dará ũa queluobra an beç de peixe? 
LUK.11.12	Ou, se le pedir un uobo, le dará un alicran? 
LUK.11.13	Antoce, se até bós, que sodes malos, sabeis dar cousas buonas als buossos filhos, a quantas mais l Pai de l cielo dará l Sprito Santo a quien se lo pedir?»
LUK.11.14	Staba el a spulsar un demonho, que era tato. I dou-se l causo que, apuis de salir l demonho, l tato falou. I to la giente quedou pasmada. 
LUK.11.15	Mas alguns deilhes dezien: «El bota pa la rue ls demonhos por Belzebú, príncepe de ls demonhos.» 
LUK.11.16	Outros, atentando-lo, pedien-le un sinal de l cielo. 
LUK.11.17	Mas, cumo coincie ls pensamientos deilhes, dixo-le: «Todo l reino debedido contra el mesmo será çtruído; i la casa debedida contra eilha mesma sbarrulhará-se. 
LUK.11.18	Se tamien Satanás stá debedido contra el mesmo, cumo se poderá aguantar l sou reino? Yá que dezis que you boto pa la rue ls demonhos por Belzebú. 
LUK.11.19	Se you boto pa la rue ls demonhos por Belzebú, por quien ls bótan pa la rue ls buossos filhos? Por essa rezon, eilhes seran ls buossos juízes. 
LUK.11.20	Mas, se you boto pa la rue ls demonhos pul dedo de Dius, anton ye cierto que l reino de Dius chegou até bós. 
LUK.11.21	Quando un home baliente i armado guarda la sue casa, stá seguro todo l que el ten; 
LUK.11.22	Mas se benir outro mais baliente do que el, bince-lo, tira-le todas las armas an que cunfiaba i reparte ls sous çpoijos. 
LUK.11.23	Quien nun stá cumigo ye contra mi i quien cumigo nun ajunta, sparba.»
LUK.11.24	«Apuis de haber salido dun home, l sprito malo anda por sítios sien auga a saber de çcanso i se nun lo achar, diç: “Bou-me a tornar pa la casa d’adonde sali.” 
LUK.11.25	I, quando chega alhá, acha-la barrida i anfeitada. 
LUK.11.26	Anton, bai i lhieba cun el outros siete spritos, mais malos do que el i, antrando, móran eilhi; i l redadeiro stado desse home ye pior do que l purmeiro.»
LUK.11.27	Anquanto el staba a dezir estas cousas, ũa mulhier alhebantou la boç de l meio de l juntouro de pessonas i dixo-le: «Bienabienturado l bientre que te trouxo i las tetas adonde mameste.» 
LUK.11.28	Mas el dixo-le: «Mais bienabienturados son ls que óuben la palabra de Dius i la guárdan.»
LUK.11.29	Cumo muita giente s’ajuntou, ampeçou-le a dezir: «Mala ye esta giraçon; eilha pide un sinal, mas nun le será dado outro sinal que l de l porfeta Jonas; 
LUK.11.30	Puis, tal i qual cumo Jonas fui un sinal pa ls ninibitas, assi tamien l Filho de l Home l será para esta giraçon. 
LUK.11.31	La reina de l sul alhebantará-se, ne l juízo, culs homes desta giraçon i cundanará-los; puis, até de la fin de l mundo, bieno a oubir l saber de Salomon; i mirai que eiqui stá quien ye mais grande do que Salomon. 
LUK.11.32	Ls homes de Nínibe alhebantaran-se, ne l juízo, cun esta giraçon i cundanaran-la; puis cumbertírun-se culs sermones de Jonas; i mirai que eiqui stá quien ye mais grande do que Jonas.»
LUK.11.33	«Nun hai naide que acenda ũa candela i la ponga scundida, nien ambaixo de l alqueire, mas ne l belador para que quien entra beia la lhuç. 
LUK.11.34	La candela de l cuorpo ye l uolho. Se l tou uolho fur buono, tamien todo l tou cuorpo quedará alhumbrado; mas se fur malo, tamien l tou cuorpo stará a las scuras. 
LUK.11.35	Mira bien pa que la lhuç que hai an ti nun seia eilha scuridon. 
LUK.11.36	Se l tou cuorpo ye relhamposo, nun tenendo selombra an parte niũa, todo quedará alhumbrado, cumo quando la candela t’alhumbra cula sue lhuç.»
LUK.11.37	Quando el inda staba a falar, un fariseu pediu-le que fura a cenar cun el. Antrou i sentou-se a la mesa. 
LUK.11.38	Mas l fariseu quedou mui admirado al ber que nun se habie lhabado antes de cenar. 
LUK.11.39	L Senhor dixo-le: «Agora bós, ls fariseus, lhimpais la parte de fuora de l copo i de l prato; mas por andrento stais chenos de bícios i de maldade. 
LUK.11.40	Boubicos! Quien fizo la parte de fuora nun fizo tamien la parte d’andrento? 
LUK.11.41	Dai, mas ye, smola de l que tubirdes i todo bos quedará lhimpo. 
LUK.11.42	Mas, cuitadicos de bós, á fariseus, que dais cuonta de l’hourtelana, de la ruda i de toda la berdura i çpreziais l juízo i l amor de Dius. Era perciso fazer estas cousas sien deixar las outras. 
LUK.11.43	Cuitadicos de bós, á fariseus, que gustais de ls sentalhos de la delantreira nas sinagogas i de las mesuras nas praças. 
LUK.11.44	Cuitadicos de bós, á fariseus, falsos, que sodes cumo las sepulturas que nun se béien i las pessonas que ándan anriba deilhas nun l sáben.»
LUK.11.45	Respundendo-le un de ls doutores de la lei, dixo-le: «Mestre, quando dizes essas cousas, tamien mos fazes afronta a nós.» 
LUK.11.46	El dixo-le: «Cuitadicos de bós, tamien, á doutores de la lei, que cargais ls homes cun cargas mui custosas de lhebar i bós nien sequiera cun un de ls buossos dedos topestes nessas cargas. 
LUK.11.47	Cuitadicos de bós, que custruís las sepulturas de ls porfetas i ls buossos pais matórun-los. 
LUK.11.48	Bien amostrais, por essa rezon, que cunsentis nas obras de buossos pais: porque eilhes matórun-los i bós fazeis-le las sepulturas. 
LUK.11.49	Pula mesma rezon, tamien diç la sabedorie de Dius: Mandarei-le porfetas i apóstelos i eilhes mataran a uns i a outros andaran contra eilhes. 
LUK.11.50	Para que desta giraçon seia pedido l sangre de todos ls porfetas que fui arramado zde l ampeço de l mundo, 
LUK.11.51	zde l sangre de Abel até al sangre de Zacarias, que l matórun antre l altar i l templo; assi, digo-bos you, le será pedido a esta giraçon. 
LUK.11.52	Cuitadicos de bós, á doutores de la lei, que saquestes la chabe de la ciéncia: nien bós antrestes nien deixestes ls outros antrar.»
LUK.11.53	Al dezir-le estas cousas, ls scribas i ls fariseus ampeçórun a apertar cun el fortemente i a fazé-lo falar de muita cousa, 
LUK.11.54	ponendo-le sacadielhas falsas, a ber se agarrában algo de la sue boca para lo acusáren.
LUK.12.1	Cumo, nesse antretiempo, s’ajuntou tanta giente que até se pisában uns als outros, el ampeçou-le a dezir als sous deciplos: «Tenei muito cuidado cul furmiento de ls fariseus, que ye la falsidade. 
LUK.12.2	Nun hai nada ancubierto que nun benga a ser çcubierto; nien scundido, que nun benga a ser sabido. 
LUK.12.3	Porque todo l que dezirdes a las scuras, será oubido a las claras; i l que falardes al oubido, ne l quarto, será apregonado anriba ls telhados.»
LUK.12.4	«Digo-bos, mius amigos: Nun téngades miedo daqueilhes que mátan l cuorpo i, apuis, nun son capazes de fazer mais nada. 
LUK.12.5	Mas you amostro-bos a quien le debeis de tener miedo: Tenei miedo daquel que, apuis de matar, ten poder para botar ne l einfierno; si, digo-bos you, a esse tenei-le miedo.
LUK.12.6	Nun se bénden dous paixaricos por dous céntimos? I nanhun deilhes stá squecido delantre de Dius. 
LUK.12.7	Até ls pelos de la buossa cabeça stan todos cuntados. Anton, nun téngades miedo: bós baleis mais do que muito paixarico.
LUK.12.8	Digo-bos tamien: Quien falar de mi tamien l Filho de l Home falará del delantre de ls anjos de Dius. 
LUK.12.9	Mas quien me negar delantre de ls homes, será negado delantre de ls anjos de Dius. 
LUK.12.10	A todo l que dezir ũa palabra contra l Filho de l Home, será-le perdonada, mas al que falar mal contra l Sprito Santo, esse pecado nun le será perdonado. 
LUK.12.11	Quando bos lhebáren a las sinagogas, als juízes i als que ténen poder, nun stéiades cun cuidado an cumo heis de le respunder, nien de l que le heis de dezir. 
LUK.12.12	Porque, nessa mesma hora, l Sprito Santo ansinará-bos a falar l que bos cumben.»
LUK.12.13	Dixo-le, anton, un que staba ne l meio de l juntouro de pessonas: «Mestre, diç-le a miu armano que debida cumigo l’ardança.» 
LUK.12.14	Mas el dixo-le: «Home, quien me puso a mi de juiç ou de eigualador antre bós?» 
LUK.12.15	Tamien le dixo: «Tenei cuidado i guardai-bos de l’abareza, porque la bida dũa pessona nun bal pul muito que ten.»
LUK.12.16	Aperpuso-le ũa parábola, dezindo-le: «La cortina dun home rico habie dado muita cousa. 
LUK.12.17	El pensaba alhá cun el, dezindo: “Quei bou a fazer? Nun tengo tulha adonde meter tanta colheita. 
LUK.12.18	Anton, dixo: Yá sei, bou a sbarrulhar las mies tulhas i a fazer outras inda mais grandes, para arrecolher alhá todas las mies colheitas i ls mius bienes; 
LUK.12.19	i dezirei-le a la mie alma: Alma, tenes na tulha muitos bienes, para muitos anhos: Çcansa, come, bebe i adbirte-te.” 
LUK.12.20	Mas Dius dixo-le: “Boubico! Esta nuite ban-te a pedir la tue alma; i l que tenes purparado para quien bai a quedar?”
LUK.12.21	Assi ye aquel que ajunta muita riqueza para el i nun ye rico para Dius.»
LUK.12.22	Dixo-le, anton, als sous deciplos: «Por essa rezon bos digo: Nun stéiades acupados cula buossa bida, subre l que heis de quemer; nien cul cuorpo, subre l que heis de bestir. 
LUK.12.23	La bida ye mais do que l quemido i l cuorpo ye mais do que l bestido. 
LUK.12.24	Mirai bien pa ls cuorbos, que nien sémbran, nien ségan, nien ténen lhazena nien tulha i Dius dá-le de quemer; quanto mais bós baleis do que ls páixaros. 
LUK.12.25	Qual ye l que, inda que querga, le puode acrecentar un furco a la sue altura? 
LUK.12.26	Anton, se nien teneis poder culas mais pequeinhas cousas, para que asperais pulas outras? 
LUK.12.27	Mirai pa las spadanhas, cumo eilhas crécen; nun trabában nien fílan; i digo-bos-lo you que nien Salomon, an toda la sue glória, se bestiu cumo eilhas. 
LUK.12.28	Se Dius biste assi la yerba, que hoije stá pul campo i manhana ye botada al forno, a quantas mais a bós, homes de pouca fé? 
LUK.12.29	Anton, nun pregúntedes l que heis de quemer ou l que heis de bestir i nun ándedes acupados. 
LUK.12.30	Porque las pessonas de l mundo búscan essas cousas todas, mas l buosso Pai sabe que teneis percison deilhas. 
LUK.12.31	Buscai purmeiro l reino de Dius i todas estas cousas bos seran aquercentadas.»
LUK.12.32	«Nun tengas miedo, pequeinho tagalho, porque al buosso Pai le dou la gana de bos dar l reino. 
LUK.12.33	Bendei l que teneis i dai-lo an smolas. Fazei para bós fardelas que nun quéden bielhas, un tesouro ne l cielo que nunca s’acabe, adonde l lhadron nun le chega i la traça nun l ruobe. 
LUK.12.34	Porque, adonde stubir l buosso tesouro, ende stará l buosso coraçon.»
LUK.12.35	«Tenei ls buossos quadriles bien acintados i las buossas candelas acesas. 
LUK.12.36	Acumparai-bos als homes que aspéran l sou amo, quando tubir que tornar de las bodas, para que, quando bolbir i mal apenas batir, lhougo le puodan abrir la puorta. 
LUK.12.37	Felizes aqueilhes criados que l amo, quando benir, ls achar bien spiertos! Digo-bos you que se ponerá al modo, sentará-los a la mesa i ponerá-se a serbi-los. 
LUK.12.38	I se el benir a meia nuite ou se benir de madrugada i los achar assi, felizes son esses criados. 
LUK.12.39	Lhembrai-bos bien dũa cousa: Se l pai de família soubira la hora a que benirie l lhadron, quedarie spierto i nun deixarie roubar la sue casa. 
LUK.12.40	Bós stai tamien purparados, porque l Filho de l Home benirá a la hora an que nien manginais.»
LUK.12.41	Dixo-le, anton, Pedro: «Senhor, essa parábola que dezistes ye para nós ou ye para todos?» 
LUK.12.42	L Senhor dixo-le: «Qual ye l quinteiro fiél i atencioso, que l amo deixou a tomar cunta de ls outros criados, pa le dar la racion a horas? 
LUK.12.43	Feliç daquel criado que l amo, quando benir, l achar a fazer assi. 
LUK.12.44	Quedai a saber que l ponerá a gobernar todos ls sous bienes. 
LUK.12.45	Mas se aquel criado dezir alhá para cun el: “L miu amo tarda a benir”, i le ampeçar a dar porradas als criados i criadas, a quemer, a buer i a amborrachá-se, 
LUK.12.46	benirá l amo desse criado nun die an que el nun aspera i nũa hora an que el nun sabe i ponerá-lo d’aparte cumo faç als anfiéles. 
LUK.12.47	I l criado que, sabendo l querer de l sou amo, nun se purparou nien fizo cunsante l sou querer, será castigado cun muita barada; 
LUK.12.48	mas l que nun lo soubo, mas fizo por merecer ũas porradas, será castigado cun menos baradas. A quien muito le fui dado, muito le será pedido i al que muito le fui cunfiado, muito mais le será pedido.»
LUK.12.49	«You bin a botar-le fuogo a la tierra i quien me dira que yá stubisse aceso. 
LUK.12.50	Mas tengo de ser batizado cun un batismo i stou agoniado até que todo se deia. 
LUK.12.51	Bós cuidais que bin a traier la paç a la tierra? Nó, digo-bos you, mas la debison. 
LUK.12.52	Porque, deiqui palantre, staran cinco debedidos nũa casa: trés contra dous i dous contra trés. 
LUK.12.53	L pai stará debedido contra l filho i l filho contra l pai; la mai contra la filha i la filha contra la mai; la suogra contra la nuora i la nuora contra la suogra.»
LUK.12.54	Dezie-le tamien a las pessonas: «Quando bedes la nubre que ben de l oucidente, lhougo dezis: “Alhá ben auga”, i assi se passa. 
LUK.12.55	I quando assopra l aire de l sul, dezis: “Bai a benir calor”, i assi se passa. 
LUK.12.56	Falsos, sabeis çtinguir l calantriç de la tierra i de l cielo i nun sabeis çtinguir este tiempo? 
LUK.12.57	I porque nun julgais, tamien, por bós mesmos, l que ye cierto?»
LUK.12.58	Anton, quando bás cul tou einemigo a las outeridades, mira a ber se te lhibras del pul camino, pa que nun se deia l causo de el te antregar al juiç, l juiç t’antregar al guarda i l guarda te meter na cadena. 
LUK.12.59	Digo-te, nun salirás dalhá até nun pagares l redadeiro céntimo.»
LUK.13.1	Naqueilha mesma altura, stában eilhi alguns que le falában de ls galileus, de que Pilatos le misturara l sangre cul de ls sacrafícios que fazien. 
LUK.13.2	Jasus, respundendo-le, dixo: «Cuidais bós que esses galileus fúrun mais pecadores do que ls outros galileus, por habéren padecido essas cousas? 
LUK.13.3	Nó, digo-bos-lo you. Se nun bos arrependirdes passará-bos l mesmo a todos. 
LUK.13.4	I aqueilhes ziuito, que le caiu anriba la torre de Siloé i ls matou, cuidais que fúrun mais culpados do que todos ls outros homes que hai an Jarusalen? 
LUK.13.5	Nó, digo-bos-lo you. Se nun bos arrependirdes, passará-bos l mesmo a todos.»
LUK.13.6	Dezie-le tamien esta parábola: «Habie un home que tenie ũa figueira puosta na sue binha i fui-se alhá a saber de figos, mas nun ls tenie. 
LUK.13.7	Dixo-le, anton, al quinteiro de la binha: “Yá hai trés anhos que bengo a saber de figos nesta figueira i nun ls acho. Corta-la para que nun steia a acupar la tierra ambalde.” 
LUK.13.8	El respundiu-le, dezindo: “Senhor, deixa-la inda astanho, a ber se la scabo i la sterco. 
LUK.13.9	Se dir figos, quedará acá, senó, apuis la mandarás cortar.”»
LUK.13.10	Ansinaba a un sábado nũa sinagoga. 
LUK.13.11	Staba alhá ũa mulhier que tenie un sprito malino, iba para ziuito anhos, andaba drobada i nun habie modo de se poder andreitar. 
LUK.13.12	Quando la biu, Jasus chamou-la p’an pie del i dixo-le: «Mulhier, stás lhibre de l tou mal.» 
LUK.13.13	Puso las manos porriba deilha i lhougo s’andreitou i daba grácias a Dius. 
LUK.13.14	L xefe de la sinagoga ampeçou a falar mui anrabiado, porque Jasus sanaba al sábado, i dixo-le a las pessonas: «Hai seis dies para trabalhar, beni nesses dies para serdes curados i nó al sábado.» 
LUK.13.15	Mas l Senhor respundiu-le, dezindo: «Falso, anton al sábado cada persona nun çprende l bui i l burro de la majadoura i l lhieba a buer? 
LUK.13.16	I nun era perciso sultar desta cadena, an die de sábado, a esta filha de Abraan, que yá ziuito anhos staba presa por Satanás?» 
LUK.13.17	Al dezir estas cousas todos ls sous einemigos quedórun ambergonhados i l pobo quedou mui cuntento, por todas aqueilhas cousas buonas que el fazie.
LUK.13.18	Dezie tamien: «A quei ye acumparado l reino de Dius, a quei lo hei de acumparar? 
LUK.13.19	Ye acumparado al grano de mostarda que un home agarra i sembra na sue huorta. El creciu i fizo-se ũa arble grande i ne ls sous galhos aparában a çcansar las abes de l cielo.»
LUK.13.20	Outra beç dixo: «A quei acumpararei l reino de Dius? 
LUK.13.21	Ye acumparado al furmiento que ũa mulhier agarra i mete an trés medidas de farina até que quede todo lhíebedo.»
LUK.13.22	Corrie las cidades i ls lhugares, ansinando i caminando para Jarusalen. 
LUK.13.23	Ũa beç, dixo-le un: «Senhor, son poucos ls que se sálban?» El respundiu-le: 
LUK.13.24	«Porfiai para antrar pula puorta streita, porque bos digo que muita giente ha de querer antrar sien poder. 
LUK.13.25	Quando l pai de família s’alhebantar i cerrar la puorta i ampeçardes a quedar na rue i a bater a la puorta, dezindo: “Senhor, Senhor, abre-mos”; i bos respundir, dezindo: “Nun sei d’adonde sodes”; 
LUK.13.26	Nessa altura ampeçareis a dezir: “Hemos quemido i buído delantre de ti i tu tenes ansinado nas nuossas rues.”
LUK.13.27	I el respunderá-bos: “Digo-bos que nun sei d’adonde sodes bós: Sali d’an pie de mi, bós todos ls que fazeis l mal.” 
LUK.13.28	Eilhi haberá choro i terrincar de dientes, quando birdes a Abraan, a Eisaac i a Jacó i a todos ls porfetas ne l reino de Dius i bós a serdes botados pa la rue. 
LUK.13.29	Beniran de l ouriente, de l oucidente, de l norte i de l sul i sentaran-se ne l reino de Dius. 
LUK.13.30	Hai redadeiros que seran ls purmeiros i hai purmeiros que seran ls redadeiros.»
LUK.13.31	Naquel mesmo die benírun uns fariseus, dezindo-le: «Sal i bai-te ambora deiqui, porque Harodes quier-te matar.» 
LUK.13.32	El respundiu-le: «Ide-le a dezir a essa raposa que hoije i manhana boto demonhos pa la rue i sano malos, mas a soutordie yá acabo. 
LUK.13.33	Mas hai que caminar hoije, manhana i a soutordie, nun se deia l causo que un porfeta se muorra fuora de Jarusalen. 
LUK.13.34	Á Jarusalen, Jarusalen, que matas ls porfetas i acántias ls que te son ambiados! Quanta beç you quije ajuntar ls tous filhos cumo la pita ls sous piticos ambaixo las alas i nun quejiste! 
LUK.13.35	Agora la buossa casa bai a quedar sien naide. I digo-bos que nun me tornareis a ber até que chegue l’altura an que dezirdes: 
LUK.14.1	Ũa beç, nun sábado an que antrou an casa de un de ls percipales de ls fariseus para quemer pan, eilhes stában a ouserbá-lo. 
LUK.14.2	Staba alhá, delantre del, un home cun un mal que l ponie trufado. 
LUK.14.3	Jasus, ampeçou a falar dezindo-le als doutores de la lei i als fariseus: «Puode-se curar al sábado ou nó?» 
LUK.14.4	Mas eilhes calhórun-se. El agarrou-lo, curou-lo i mandou-lo ambora. 
LUK.14.5	Anton, dixo-le a eilhes: «Qual ye de bós todos l que, se un burro ou un bui le cair a un poço, an die de sábado, nun lo bai lhougo a sacar?» 
LUK.14.6	I nada le podien retrucar subre esses feitos.
LUK.14.7	Dixo-le als cumbidados ũa parábola, al ber cumo scolhien ls sentalhos delantreiros, dezindo-le: 
LUK.14.8	«Quando furdes cumbidados para ũa boda nun bos séntedes ne l purmeiro lhugar, nun se deia l causo de haber sido cumbidado outro mais amportante do que bós, 
LUK.14.9	i chegando l que bos cumbidou a dambos a dous, bos diga: “Dá-le l tou campo a este.” Anton, cun bergonha, tenes de passar pa l redadeiro sentalho. 
LUK.14.10	Quando fures cumbidado, bai-te a sentar ne l redadeiro sentalho, para que, quando chegar l que te cumbidou, te diga: “Amigo, anda mais parriba.” Ende tenerás honra delantre de ls que stubíren cuntigo a la mesa. 
LUK.14.11	Porque quien s’agabar a el mesmo será houmildado i quien s’houmildar a el mesmo será agabado.»
LUK.14.12	Dezie tamien al que l habie cumbidado: «Quando dires un jantar ou ũa cena, nun chames ls tous amigos, nien tous armanos, nien ls tous parientes, nien ls bezinos ricos, nun báian eilhes a tornar-te a chamar a ti, i assi quedares pago. 
LUK.14.13	Quando fazires un cumbite, chama ls probes, ls ambálidos, ls mancos i ls ciegos. 
LUK.14.14	Serás feliç, porque eilhes nun ténen modo de te pagar, mas serás pago na rucerreiçon de ls justos.»
LUK.14.15	Quando oubiu estas palabras, un de ls que stában cun el a la mesa, dixo-le: «Feliç l que quemir pan ne l reino de Dius.» 
LUK.14.16	Anton, el dixo-le: «Habie un home que fizo ũa cena mi grande i cumbidou muita giente. 
LUK.14.17	A horas de cena mandou l sou criado a dezi-le als cumbidados: “Beni que yá stá todo purparado.”
LUK.14.18	Mas, cada un por sue beç, fúrun-se çculpando. L purmeiro dixo-le: “Cumprei ũa tierra i tengo de la ir a ber, anton pido-te que me çpenses.” 
LUK.14.19	L outro dixo-le: “Cumprei cinco juntas de buis i bou a spurmentá-las, pido-te que me çpenses.” 
LUK.14.20	Outro dixo-le: “Casei-me i nun puodo ir.” 
LUK.14.21	Quando l criado bolbiu, cuntou-le estas cousas al amo. Anton l pai de família, mui anrabiado, dixo-le al criado: “Bai delgeiro pulas rues i puls bárrios de la cidade i trai para acá ls probes, ls ambálidos, ls mancos i ls ciegos.” 
LUK.14.22	Dixo-le apuis l criado: “Senhor, yá fiç l que me mandeste, mas inda hai mais campo.” 
LUK.14.23	Anton, l amo dixo-le al criado: “Bai puls caminos i barrancos i oubriga-los a benir, pa que la mie casa quede chena. 
LUK.14.24	Porque, digo-bos-lo you, nanhun daqueilhes homes que fúrun cumbidados porbará de la mie cena.”»
LUK.14.25	Ũa beç, an que iba muita giente cun el, bolbiu-se i dixo-le: 
LUK.14.26	«Se alguien benir a tener cumigo i nun gustar mais de mi do que de l pai, de la mai, de la mulhier, de ls filhos, de ls armanos i de las armanas i até del mesmo, nun puode ser miu deciplo. 
LUK.14.27	Quien nun lhebar la sue cruç i nun benir atrás de mi, nun puode ser miu deciplo. 
LUK.14.28	Qual ye, de bós, que quando quejir fazer ũa torre nun se senta purmeiro a fazer la cuonta als gastos, para ber se ten cun que la acabar? 
LUK.14.29	Pa que nun se deia l causo de, apuis de le haber feito ls aliçaces, cumo nun la puode acabar, todos ls que la bíren ampécen a fazer caçuada del 
LUK.14.30	dezindo: “Aquel ampeçou a fazer, mas nun fui capaç de acabar.” 
LUK.14.31	Qual ye l rei que bai pa la guerra, a batalhar contra outro rei i nun se senta purmeiro a tomar cunseilho para saber se le ha de salir al camino de l que ben acontra el cun dieç mil ou cun binte mil? 
LUK.14.32	Doutra maneira, quando l outro inda ben loinge, manda ambaixadores a pedir la paç. 
LUK.14.33	Assi tamien, qualquiera un que nun deixa todo l que ten, nun puode ser miu deciplo.
LUK.14.34	L sal ye buono, mas se l sal se stragar cun que salará? 
LUK.14.35	Nien ye buono pa la tierra nien pa la sterqueira. Bótan-lo pa la rue. Quien ten oubidos para oubir, ouba.»
LUK.15.1	Achegában-se a el todos ls arrecolhedores de la décima i ls pecadores pa lo oubíren. 
LUK.15.2	Ls fariseus i ls scribas falában mal antre eilhes, dezindo: «Este recibe ls pecadores i bibe cun eilhes.» 
LUK.15.3	El aperpuso-le esta parábola, dezindo-le: 
LUK.15.4	«Qual ye l home, de todos bós, que tenendo cien canhonas i habendo pedido ũa deilhas, nun deixa ne l campo las nobenta i nuobe i se bai a saber de la perdida até que adregue a achá-la? 
LUK.15.5	Mal apenas la ache, pon-la als ombros, mui cuntento. 
LUK.15.6	Al chegar a casa, chama ls amigos i bezinos, dezindo-le: “Cuntentai-bos cumigo, puis yá achei la canhona que se m’habie perdido.” 
LUK.15.7	Digo-bos you que tamien assi haberá alegrie ne l cielo por un pecador que s’arrepende, mais do que por nobenta i nuobe justos que nun percísan de s’arrepender.
LUK.15.8	Ou, anton, qual ye la mulhier que, tenendo dieç monedas, se perdir ũa deilhas, nun acende la candela i barre la casa cun todo l cuidado até que la ache? 
LUK.15.9	Mal apenas la ache, chama las amigas i las bezinas, dezindo-le: “Cuntentai-bos cumigo, porque yá achei la moneda que habie perdido.” 
LUK.15.10	Digo-bos you que tamien assi hai alegrie delantre de ls anjos de Dius por un pecador que s’arrepende.»
LUK.15.11	Dixo-le tamien: «Habie un home que tenie dous filhos. 
LUK.15.12	L mais moço de ls dous, dixo-le al pai: “Pai, dá-me la parte de ls bienes que me toca.” El, anton, repartiu por eilhes ls bienes. 
LUK.15.13	Poucos dies apuis, l filho mais nuobo ajuntou todo i fui-se pul mundo, por ende dando cuonta de ls sous bienes nũa bida sien tino. 
LUK.15.14	Apuis de el haber gastado todo, houbo na tierra adonde staba ũa fame mi grande i el ampeçou a passar mal. 
LUK.15.15	Un die fui a serbir para ũa persona desse lhugar que l mandou pa las tierras cun ũa bezeira de cochinos. 
LUK.15.16	El bien querie anchir la barriga culas belhotras que ls cochinos quemien, mas naide le daba nada. 
LUK.15.17	Un die, botou-se de cuontas i dixo: “Quanto oubreiro de miu pai ten pan a la farta i you eiqui a morrer a la fame! 
LUK.15.18	Bou-me mas ye a tener cun miu pai i digo-le: Pai, pequei contra l cielo i contra ti; 
LUK.15.19	Yá nun mereço que me chames tou filho, trata-me cumo un de ls tous oubreiros.” 
LUK.15.20	Apuis, alhebantou-se i fui-se a tener cul pai. Quando inda benie loinge, l pai biu-lo, quedou cheno de pena del i botou-se a fugir, atirando-se-le al cachaço i beisando-lo. 
LUK.15.21	L filho dixo-le: “Pai, pequei contra l cielo i contra ti, yá nun mereço que me chames tou filho.” 
LUK.15.22	Mas l pai dixo-le als sous criados: “Traiei debrebe la melhor roupa i besti-se-la, ponei-le un anielho na mano i alparagatas ne ls pies; 
LUK.15.23	i traiei l bitelo mais cebado i matai-lo; bamos a quemer i a quedar mui cuntentos; 
LUK.15.24	puis este miu filho staba muorto i tornou a bibir, habie-se perdido i tornou-se a achar.” I ampeçórun a quedar mui cuntentos.
LUK.15.25	L filho mais bielho andaba pul campo i, quando chegou a casa, oubiu la música i l baile. 
LUK.15.26	Anton, chamou un de ls criados i preguntou-le l que se passaba. 
LUK.15.27	El cuntou-le: “Bieno tou armano i tou pai matou l bitelo cebado, porque chegou salbo i cun salude.” 
LUK.15.28	El quedou mui anrabiado i nun querie antrar. Anton, l pai saliu a la rue a ber se l cumbencie. 
LUK.15.29	Mas el respundiu-le al pai, dezindo: “Yá stou a trabalhar para ti bai para tanto anho, sien nunca deixar de fazer l que me mandeste i nunca me deste sequiera un chibo para fazer ũa fiesta culs mius amigos. 
LUK.15.30	Mas a este tou filho, que dou cuonta de la tue fazienda cun putas, mal apenas chegou, mateste-le l bitelo cebado.” 
LUK.15.31	I el dixo-le: “Filho, tu stás siempre cumigo i todo l que ye miu, ye tou; 
LUK.15.32	Mas era perciso que quedáramos cuntentos i fazíramos ũa fiesta, porque tou armano staba muorto i tornou a bibir, habie-se perdido i achou-se.”»
LUK.16.1	Dezie-le, tamien, als sous deciplos: «Habie un home rico que tenie un quinteiro i, un die, acusórun-lo de le dar cuonta de ls bienes. 
LUK.16.2	El chamou-lo i dixo-le: “Que cousas son estas que oubo de ti? Apersenta-me cuontas de l tou trabalho, puis nun quiero que cuntines a ser miu quinteiro.”
LUK.16.3	L quinteiro dixo alhá cun el: “L que bou a fazer agora que l miu amo me bai a tirar de quinteiro? Ir a scabar nun puodo i de ir a pedir tengo bergonha. 
LUK.16.4	Yá sei l que bou a fazer para que, quando deixar de ser quinteiro, las pessonas me recíban an sues casas.” 
LUK.16.5	Anton, chamou, un a un, ls que le debien algo al sou amo. Dixo-le al purmeiro: “Quanto le debes al miu amo?” 
LUK.16.6	El respundiu-le: “Cien medidas d’azeite.” El, anton, dixo-le: “Agarra la tue cuonta i scribe debrebe cinquenta.”
LUK.16.7	Apuis, dixo-le a outro: “Tu, quanto le debes?” El respundiu-le: “Cien alqueires de trigo.” Dixo-le, anton: “Agarra la tue cuonta i scribe uitenta.” 
LUK.16.8	Aquel amo agabou l quinteiro anjusto, por haber andado de modo acertado, porque ls filhos deste mundo son mais spiertos, na sue giraçon, do que ls filhos de la lhuç.»
LUK.16.9	«Digo-bos-lo you, fazei amigos culas riquezas de l’anjustiça para que, quando bos faltáren, eilhes bos recíban ne l cielo. 
LUK.16.10	Quien ye de cunfiança nas cousas mais pequeinhas, tamien ye de cunfiança nas cousas grandes; quien nun ye de cunfiança nas cousas pequeinhas, tamien nun ye de cunfiança nas cousas grandes. 
LUK.16.11	Porque se nas riquezas anjustas nun fustes de cunfiança, quien bos cunfiará las berdadeiras? 
LUK.16.12	I se nun fustes de cunfiança ne l alheno, quien bos dará l que ye buosso? 
LUK.16.13	Nanhun criado puode serbir a dous amos, porque ou nun gusta dun i gusta de l outro, ou s’achega a un i çprézia l outro. Nun podeis serbir a Dius i al denheiro.»
LUK.16.14	Ls fariseus, que éran mui agarrados al denheiro, oubien estas cousas todas i fazien caçuada del. 
LUK.16.15	El dixo-le: «Bós sodes daqueilhes que se fázen passar por buonos als uolhos de to la giente, mas Dius conhece ls buossos coraçones, porque l que pa las pessonas ten muito balor, para Dius nun bal nada.»
LUK.16.16	«La lei i ls porfetas balírun até Juan: Zdende ye anunciado l reino de Dius i toda la giente faç fuorça para antrar nel. 
LUK.16.17	Ye mais fácele passáren l cielo i la tierra do que caier ũa letrica pequeinha de la lei.
LUK.16.18	Qualquiera un que deixa la sue mulhier i se casa cun outra, faç adultério; i quien se casa cula mulhier deixada pul home, tamien faç adultério.»
LUK.16.19	«Habie un home rico que se bestiu de púrpara i de lhino finíssemo, bibindo to ls dies mui arregalado i a la farta. 
LUK.16.20	Habie tamien un pedinte, que le chamában Lházaro, que staba stendido a la puorta de l rico, cheno de feridas. 
LUK.16.21	El querie quemer las forfalhas que se cáien de la mesa de l rico; até ls perros le benien a lhamber las feridas.
LUK.16.22	Un die, l pedinte morriu-se i fui lhebado puls anjos pa l cuolho d’Abraan; morriu-se tamien l rico i anterrórun-lo. 
LUK.16.23	Este, del sítio de l outro mundo adonde staba, cun muitos delores, alhebantou ls uolhos i biu mi loinge a Abraan i Lházaro al cuolho del. 
LUK.16.24	Anton, boziou-le, dezindo: “Pai Abraan, ten mezericórdia de mi i manda a Lházaro cula puntica de l dedo molhado n’auga para me refrescar la lhéngua, porque stou mi atermentado neste fuogo.” 
LUK.16.25	Mas Abraan dixo-le: “Filho, lhembra-te que yá recebiste ls tous bienes an bida i Lházaro solo recebiu males; agora el ye cunselado i tu sós atermentado. 
LUK.16.26	Inda porriba, hai un barranco mi fondo antre nós i bós, i nien que quejíramos passar deiqui par’ende nun seriemos capazes, nien tampouco ls dende passar al par’acá.” 
LUK.16.27	El, anton, dixo-le: “Sendo assi, pido-te, á pai, que l mandes a casa de miu pai, 
LUK.16.28	porque tengo cinco armanos, para que le cunte estas cousas, a ber se eilhes nun bénen tamien para este sítio de termiento.” 
LUK.16.29	Dixo-le Abraan: “Ténen a Moisés i als porfetas; que ls óuban.” 
LUK.16.30	Anton, el dixo-le: “Nó, pai Abraan; s’algun de ls muortos fura a tener cun eilhes, arrependerien-se.” 
LUK.16.31	Mas Abraan dixo-le: “Se nun óuben a Moisés i als porfetas, tamien nun ban a acraditar inda que algun muorto rucecite.”»
LUK.17.1	Dixo-le als sous deciplos: «Ye ampossible que nun haba scándalos, mas zgraciado de l que trair l scándalo. 
LUK.17.2	Mais balie que le atáran ũa piedra de molino al cachaço i l botáran al mar, do que fazer tropeçar un destes mais pequerrixos. 
LUK.17.3	Mirai por bós mesmos.»
LUK.17.3	«Se tou armano fazir algo de mal contra ti, reinhe-le i, se el s’arrependir, perdona-le. 
LUK.17.4	Se el fazir algo de mal contra ti siete bezes al die i se siete bezes al die benir a tener cuntigo, dezindo, “arrependo-me”, perdona-le.»
LUK.17.5	Anton, ls apóstelos dezírun-le al Senhor: «Acrecenta-mos la nuossa fé.» 
LUK.17.6	I l Senhor dixo-le: «Se tubirdes fé cumo un grano de mostarda, dezireis a esta moreira “arrinca-te deiqui i pon-te ne l mar” i eilha oubedecerá-bos.
LUK.17.7	Quien ye que, tenendo un criado a arar ou cul ganado pul campo, le diç quando el bolbir de l campo, “achega-te i senta-te a la mesa?”, 
LUK.17.8	i nun le dezirá, an beç dessas palabras, “purpara-me la cena, lhaba-te i sirbe-me i, apuis de you haber quemido i buído, quemerás i buberás tu?” 
LUK.17.9	Achais que debe de quedar agradecido a esse criado porque fizo l que le mandou? Cuido que nó. 
LUK.17.10	Tamien bós, quando fazirdes todo l que bos mandórun, dezi: “Somos criados que nun serbimos para nada, porque nun fazimos mais nada que l que debiemos de fazer.”»
LUK.17.11	Quando iba a camino de Jarusalen, passou pul meio de la Samarie i de la Galileia. 
LUK.17.12	Antrou nun lhugar i salírun-le al camino dieç homes, chenos de lhepra, que parórun quando inda stában loinge. 
LUK.17.13	Anton, boziórun-le, dezindo: «Jasus, Mestre, ten mezericórdia de nós.» 
LUK.17.14	El, bendo-los, dixo-le: «Ide-bos ambora i amostrai-bos als saçardotes.» Quando eilhes s’íban ambora quedórun lhimpos. 
LUK.17.15	Un deilhes, al ber que staba sano, tornou al para trás, als bózios, dando grácias a Dius. 
LUK.17.16	Atirou-se als pies del, cula cara acontra la tierra, agradecendo-le. El era samaritano. 
LUK.17.17	Jasus preguntou-le: «Nun éran dieç ls que quedórun sanos? Anton, adonde stan ls outros nuobe? 
LUK.17.18	Nun houbo naide que tornasse a dar grácias a Dius a nun ser este strangeiro?» 
LUK.17.19	I dixo-le: «Alhebanta-te i bai-te ambora. Fui la tue fé que te salbou.»
LUK.17.20	Sendo-le preguntado puls fariseus quando iba a benir l reino de Dius, respundiu-le dezindo: «L reino de Dius nun ben de modo que se beia. 
LUK.17.21	Nien deziran: “Stá eiqui” ou “stá eilhi”, porque l reino de Dius stá ne l meio de bós.»
LUK.17.22	I dixo-le als deciplos: «Ha de benir un tiempo an que heis de querer ber un de ls dies de l Filho de l Home i nun lo heis de ber.
LUK.17.23	I deziran-bos: “Stá eiqui” ou “Stá eilhi.” Nun báiades alhá, nien báiades atrás del. 
LUK.17.24	Porque, assi cumo l relhampo alhumbra dũa punta de l cielo até la outra, assi tamien será l Filho de l Home ne l sou die. 
LUK.17.25	Mas, purmeiro, cumben que padeça muito i seia cundanado por esta giraçon.
LUK.17.26	Tal i qual cumo se passou ne ls dies de Noé, tamien assi se passará ne ls dies de l Filho de l Home. 
LUK.17.27	Quemien, buien, casában-se uns culs outros, até al die an que Noé antrou na arca i bieno l delúbio i ls afogou a todos. 
LUK.17.28	Fui la mesma cousa que se passou ne ls dies de Lot: quemien, buien, cumprában, bendien, ponien i custruien. 
LUK.17.29	Mas ne l die an que Lot saliu de Sodoma, chobiu de l cielo fuogo i alxofre que los queimou a todos. 
LUK.17.30	Será la mesma cousa ne l die an que l Filho de l Home aparecir.
LUK.17.31	Nesse die, quien stubir ne l telhado, tenendo las sues ferramientas an casa, nun abaixe a saber deilhas i quien stubir ne l campo, nun torne atrás. 
LUK.17.32	Lhembrai-bos de la mulhier de Lot. 
LUK.17.33	Quien andubir a saber dun modo de salbar la sue bida, perderá-la i quien la perdir, salbará-la. 
LUK.17.34	Digo-bos you que, nessa nuite, staran dous nũa cama i un será agarrado i l outro será deixado. 
LUK.17.35	Dues mulhieres staran juntas a moler, ũa será agarrada i la outra será deixada. 
LUK.17.36	Staran dous ne l campo, un será agarrado i l outro será deixado.» 
LUK.17.37	Anton, eilhes dezírun-le: «Adonde, Senhor?» I el dixo-le: «Adonde stubir l cuorpo, ende s’ajuntaran ls alcaforros.»
LUK.18.1	Apuis cuntou-le ũa parábola subre l’oubrigaçon de rezar siempre, sien nunca parar, 
LUK.18.2	dezindo-le: «Nũa cierta cidade, habie un juiç que nun temie a Dius nien respeitaba las pessonas. 
LUK.18.3	Nessa mesma cidade, moraba ũa biúda que benie a tener cun el dezindo-le: “Fai-me justícia contra l miu einemigo.” 
LUK.18.4	L juiç andubo muito tiempo sien querer saber deilha, mas, a cierta altura, dixo alhá cun el: “Anque you nun tema a Dius nien respeite las pessonas, 
LUK.18.5	yá que esta biúda nun pára de me anquemodar, bou-le a fazer justícia para que nun benga mais bezes a anquemodar-me.”» 
LUK.18.6	Dixo, anton, l Senhor: «Oubi bien l que diç l juiç anjusto. 
LUK.18.7	I, anton, Dius nun fazerá justícia als scolhidos por el, que cháman por el de nuite i de die, i tenerá pacéncia cun eilhes? 
LUK.18.8	Digo-bos you, bien debrebe le fazerá justícia. Mas quando l Filho de l Home bolbir, será que inda bai a achar fé subre la tierra?»
LUK.18.9	Dixo-le tamien esta parábola, a respeito de uns que tenien muita cunfiança neilhes mesmos, tenendo-se por justos i çpreziando ls outros: 
LUK.18.10	«Dous homes chubírun al templo para rezar: un era fariseu i l outro recebidor de ampuostos. 
LUK.18.11	L fariseu staba de pies i rezaba assi, alhá cun el: “Á Dius, dou-te grácias por nun ser cumo ls outros homes, que son lhadrones, anjustos i fázen adultério, nien cumo este recebidor de ampuostos; 
LUK.18.12	ayuno dues bezes por sumana i pago la décima de todo l que tengo.” 
LUK.18.13	L recebidor de ampuostos puso-se loinge i nien sequiera tenie coraige de alhebantar ls uolhos pa l cielo, mas batie ne l peito, dezindo: “Á Dius, ten piadade de mi, que sou pecador.” 
LUK.18.14	Digo-bos you: Este tornou justeficado para sue casa i l outro nó. Porque todo l que se agabar a el mesmo, será houmildado; i l que se houmildar, será agabado.»
LUK.18.15	Tráien-le tamien ls garoticos, para que el le topasse. Bendo-los, ls deciplos renhírun cun eilhes. 
LUK.18.16	Mas Jasus chamou-los an pie del i dixo-le: «Deixai benir ls pequerricos até mi i nun los ampídades, puis deilhes ye l reino de Dius. 
LUK.18.17	Quedai bien ciertos de l que bos digo: Quien nun recebir l reino de Dius cumo un nino, nun antrará nel.»
LUK.18.18	Un cierto xefe preguntou-le, anton: «Bun Mestre, que tengo de fazer para alcançar la bida eiterna?» 
LUK.18.19	Jasus respundiu-le: «Porque me chamas buono? Naide ye buono a nun ser un solo, Dius. 
LUK.18.20	Tu conheces ls mandamentos: 
LUK.18.21	El retrucou-le: «Todas essas cousas tengo guardado zde la mie mocidade.» 
LUK.18.22	Al oubir estas palabras, Jasus dixo-le: «Inda te falta ũa cousa: Bende todo l que tenes, dá-se-lo als probes i tenerás un tesouro ne l cielo. Apuis, ben i sigue-me.» 
LUK.18.23	Quando oubiu l que Jasus le dixo, quedou triste, porque era mui rico.
LUK.18.24	Jasus, al ber que el quedara triste, dixo: «Cumo ye custoso als que ténen riquezas antrar ne l reino de Dius! 
LUK.18.25	Custa-le menos a un filo de lhana de camelo passar pul buraco dũa agulha do que un rico antrar ne l reino de Dius.» 
LUK.18.26	Ls que stában a oubir dezírun: «Anton, quien ye que se puode salbar?» 
LUK.18.27	El, anton, dixo-le: «L que ye ampossible pa ls homes ye possible a Dius.»
LUK.18.28	Dixo-le Pedro: «Mira que nós deixemos todas las nuossas cousas i seguimos-te.» 
LUK.18.29	El dixo-le a eilhes: «Quedai bien ciertos de l que bos digo: Nun hai naide que tenga deixado casa, mulhier, armanos, pais ou filhos, por bias de l reino de Dius, 
LUK.18.30	que nun reciba muito mais ne l tiempo d’agora i, ne l tiempo que ha de benir, la bida eiterna.»
LUK.18.31	Apuis agarrou cun el ls doze i dixo-le: «Mirai que chubimos para Jarusalen i ende se cumpriran todas las cousas que fúrun screbidas puls porfetas a respeito de l Filho de l Home: 
LUK.18.32	Bai a ser antregue als gentius, ban a fazer caçuada del, bai a ser maltratado i cubierto de sgárrios; 
LUK.18.33	i apuis de le habéren dado cun un çurriago, ban a matá-lo. Mas al treceiro die rucecitará.» 
LUK.18.34	Eilhes nun antendírun nada destas cousas, puis esta palabra era stranha para eilhes i nun antendien l que le dezie.
LUK.18.35	Quando stában a chegar acerca de Jericó, habie un ciego sentado na borda de l camino, a pedir smola. 
LUK.18.36	Al oubir to la giente que iba a passar, preguntou l que era. 
LUK.18.37	Dezírun-le: «Ye Jasus de Nazaré que bai a passar.» 
LUK.18.38	Ende, boziou, dezindo: «Jasus, filho de Dabide, ten mezericórdia de mi!» 
LUK.18.39	Ls que íban na delantreira renhien cun el, para que se calhara, mas el inda boziaba cun mais fuorça: «Filho de Dabide, ten mezericórdia de mi!» 
LUK.18.40	Jasus parou i mandou que lo traíran an pie del. Quando chegou an pie del, preguntou-le: 
LUK.18.41	«L que quieres que te faga?» I el dixo-le: «Senhor, que you beia!» 
LUK.18.42	Jasus dixo-le: «Bei! La tue fé salbou-te.» 
LUK.18.43	Naquel sfergante ampeçou a ber i fui atrás del, dando grácias a Dius. I todo l pobo, al ber este feito, dou lhoubores a Dius.
LUK.19.1	Habendo antrado an Jericó, iba-la atrabessando. 
LUK.19.2	Moraba alhá un home que le chamában Zaqueu, que era mui rico i era xefe de ls publicanos. 
LUK.19.3	Andaba a ber quien era Jasus, mas nun era capaç por bias de la muita giente, porque era mui baixico de altura. 
LUK.19.4	Botou-se a correr pa la delantreira i chubiu-se a ũa figueira braba, para l ber, puis habie de passar puli. 
LUK.19.5	Quando chegou a esse sítio, Jasus alhebantou ls uolhos i dixo-le: «Zaqueu, abaixa dende debrebe, que hoije tengo de quedar an tue casa.» 
LUK.19.6	El abaixou-se lhougo i recebiu-lo todo cuntento. 
LUK.19.7	Al béren essas cousas, todos falában antre eilhes dezindo: «Bai a quedar an casa de un pecador!» 
LUK.19.8	Anton, Zaqueu puso-se de pies i dixo-le al Senhor: «Senhor, bou-le a dar metade de ls mius bienes als probes i, se perjudiquei alguien an algũa cousa, darei-le quatro bezes mais.» 
LUK.19.9	Jasus dixo-le: «Hoije bieno la salbacion a esta casa, puis este tamien ye filho de Abraan; 
LUK.19.10	porque l Filho de l Home bieno a salbar i a saber de l que staba perdido.»
LUK.19.11	Quando stában a oubir estas cousas, Jasus dixo-le inda ũa parábola, porque staba acerca de Jarusalen i por eilhes pensáren que l reino de Dius iba lhougo a benir. 
LUK.19.12	Dixo-le anton: «Un cierto home nobre fui-se a ũa tierra mui loinge para tomar puosse dun reino i apuis tornar. 
LUK.19.13	Habendo chamado dieç de ls sous criados, dou-le a cada un dieç minas i dixo-le: “Fazei negócio, até que you benga.” 
LUK.19.14	Mas l pobo nun gustaba nada del i mandou ũa quemisson atrás del a dezi-le: “Nun queremos que este seia l nuosso rei!” 
LUK.19.15	Quando tornou, apuis de haber tomado puosse de l reino, mandou chamar ls criados a quien le antregara l denheiro, para saber quanto habie ganho cada un deilhes. 
LUK.19.16	Apersentou-se l purmeiro i dixo: “Senhor, la tue mina rendiu dieç minas.” 
LUK.19.17	El dixo-le: “Baliente, criado buono; yá que fuste fiél an cousa tan pequeinha, bás a tener poder subre dieç cidades.” 
LUK.19.18	Chegou l segundo i dixo-le: “Senhor, la tue mina rendiu cinco minas.” 
LUK.19.19	I a este dixo-le: “Tu quedas cun l poder subre cinco cidades.” 
LUK.19.20	Bieno outro i dixo-le: “Senhor, eiqui stá la tue mina, que la guardei nun lhenço; 
LUK.19.21	tube grima de ti, que sós un home rigoroso, apanhas l que nun poniste i segas l que nun sembreste.” 
LUK.19.22	El dixo-le: “Pula tue boca te bou a julgar, criado malo! Sabies que sou un home rigoroso, que apanho l que nun pus i sego l que nun sembrei? 
LUK.19.23	Anton porque nun metiste l denheiro ne l banco? Quando bolbisse, tenerie-lo sacado cun juros.” 
LUK.19.24	I dixo-le als que stában eilhi: “Tirai-le la mina i dai-se-la al que ten dieç.” 
LUK.19.25	Eilhes dezírun-le: “Senhor, mas el yá ten dieç minas!” 
LUK.19.26	Digo-bos you: “Al que ten ha de se le dar, mas al que nun ten até l que ten le tiraran. 
LUK.19.27	Quanto a esses mius einemigos, que nun quejírun que you reinara subre eilhes, traiei-los acá i matai-los eiqui delantre de mi.”»
LUK.19.28	Quando acabou de dezir estas cousas, cuntinou al palantre chubindo para Jarusalen. 
LUK.19.29	Al chegar acerca de Betfagé i de Betánia, an pie dun cabeço que le cháman de las Oulibeiras, mandou dous deciplos, 
LUK.19.30	dezindo-le: «Ide a l’aldé que queda an frente i, mal apenas éntredes neilha, ides a achar un burrico preso, que inda naide se chubiu anriba del; soltai-lo i traei-me-lo. 
LUK.19.31	I se bos preguntáren: “Porque lo stais a soltar?”, respundereis-le assi: “L Senhor ten percison del.”» 
LUK.19.32	Alhá se fúrun ls que habie mandado i achórun todo cumo el le dezira. 
LUK.19.33	Quanto stában a soltar l burrico, ls duonhos dezírun-le: «Porque stais a soltar l burranco?» 
LUK.19.34	Eilhes respundírun-le: «L Senhor ten percison del.» 
LUK.19.35	Apuis, lhebórun-se-lo a Jasus i, botando las capas deilhes porriba l burrico, chubírun a Jasus anriba. 
LUK.19.36	Anquanto iba andando, stendien las capas ne l camino. 
LUK.19.37	Quando yá staba acerca de la costielha de l Cabeço de las Oulibeiras, todos ls deciplos, mui cuntentos, ampeçórun a dar lhoubores a Dius, boziando muito, por todos ls milagres que habien bido, 
LUK.19.38	dezindo:
LUK.19.38	«Bendito l Rei
LUK.19.38	que ben an nome de l Senhor!
LUK.19.38	Paç ne l cielo i glória nas alturas!»
LUK.19.39	Alguns fariseus dezírun-le, de l meio daqueilha giente toda: «Mestre, reinhe culs tous deciplos!» 
LUK.19.40	Jasus respundiu-le: «Digo-bos l you: Se eilhes se calháren, boziaran las piedras.»
LUK.19.41	Quando se achegou a la borda, al ber la cidade, chorou subre eilha 
LUK.19.42	dezindo: «Se tamien tu, al menos neste die, coinciras aquel que te puode traier la paç! Mas agora estas cousas stan scundidas de ls tous uolhos. 
LUK.19.43	Porque bénen ende dies an que ls tous einemigos te ban a arrodiar cun galatones, a deixá-te sien salida i a apertá-te por todos ls lhados; 
LUK.19.44	ban-te a sbarrulhar a ti i als tous filhos, que stan andrento de ti, i nun ban a deixar piedra anriba de piedra, porque nun coinciste l tiempo an que fuste bejitada.»
LUK.19.45	Adepuis, antrou ne l templo i ampeçou a mandar ambora ls bendedores 
LUK.19.46	dezindo-le: «Stá screbido: 
LUK.19.47	Staba todos ls dies a ansinar ne l templo. Ls príncepes de ls saçardotes i ls scribas i ls percipales de l pobo, buscában modo de dar cunta del 
LUK.19.48	mas nun sabien cumo habien de fazer, puis todo l pobo quedaba ambelado a oubi-lo.
LUK.20.1	Nun daqueilhes dies, quando el staba ne l templo a ansinar l pobo i a anunciar l Eibangeilho, benírun a tener cun el ls príncepes de ls saçardotes, ls scribas i ls mais bielhos 
LUK.20.2	i falórun cun el, dezindo-le: «Diç-mos alhá: Cun que poder fazes estas cousas, ou quien fui que te dou esse poder?» 
LUK.20.3	El respundiu-le: «Tamien you bos quiero fazer ũa pregunta; dezi-me, anton: 
LUK.20.4	L batismo de Juan era de l cielo ou de ls homes?» 
LUK.20.5	Eilhes ampeçórun a dezir uns pa ls outros: «Se dezirmos: “Ye de l cielo”, el dezirá: “Anton porque nun acraditestes nel?”; 
LUK.20.6	mas se dezirmos: “De ls homes”, todo l pobo mos bai a apedrear, puis ten a Juan na cunta de porfeta.» 
LUK.20.7	Anton, respundírun-le que nun sabien de adonde era. 
LUK.20.8	Jasus dixo-le: «Anton, tamien you nun bos digo cun que poder fago estas cousas.»
LUK.20.9	Adepuis, ampeçou-le a dezir al pobo esta parábola: «Un home puso ũa binha, arrendou-se-la a uns quinteiros i fui-se pul mundo por muito tiempo. 
LUK.20.10	Ne l tiempo debido, mandou un criado a tener culs quinteiros pa le dáren la sue parte de ls fruitos de la binha, mas ls quinteiros dórun-le muita porrada i apuis mandórun-lo ambora sien nada. 
LUK.20.11	Mandou outro criado i tamien le dórun porradas, chamórun-le denomes i mandórun-lo ambora sien nada. 
LUK.20.12	Mandou inda un treceiro, mas eilhes ferírun-lo i botórun-lo pa la rue. 
LUK.20.13	Anton, l duonho de la binha dixo assi: “Que bou a fazer? Bou-le a mandar l miu filho, que quiero muito, a ber se l respéitan a el.” 
LUK.20.14	Mas quando l bírun, ls quinteiros dezírun uns als outros: “Este ye l ardeiro. Bamos a matá-lo pa que l’ardança quede para nós.” 
LUK.20.15	Apuis de botáren l filho para fuora de la binha, matórun-lo. Agora l que le bai a fazer l duonho de la binha? 
LUK.20.16	Bai a ir alhá, a dar cunta daqueilhes quinteiros i a antregá-le la binha a outros.» Quando oubírun estas cousas, eilhes dezírun: «Ouxalá nun seia assi!» 
LUK.20.17	Mas el mirando bien para eilhes, dixo-le: «Anton l que quieren dezir estas palabras que stan screbidas: 
LUK.20.18	Todo l que se cair anriba desta piedra quedará todo scalabaçado; i aquel anriba de quien eilha cair, quedará smagado.»
LUK.20.19	Ls scribas i ls príncepes de ls saçardotes quejírun botá-le la mano lhougo eilhi, mas tubírun miedo de l pobo; todo porque habien antendido que la acumparaçon era para eilhes.
LUK.20.20	Andában cun el debaixo de uolho, mandando-le spiones, que se fazien passar por justos, para ber se lo agarrában nũa palabra que fusse i assi lo antregáren al poder i a l’outeridade de l gobernador. 
LUK.20.21	Preguntórun-le assi: «Mestre, sabemos que falas i ansinas l que ye dreito i que nun aceitas la aparecéncia, mas ansinas l camino de Dius cun berdade. 
LUK.20.22	Achas que nós debemos de pagar la décima a César ou nó?» 
LUK.20.23	Cumo yá le coincie la manha, dixo-le: 
LUK.20.24	«Amostrai-me un denário. De quien ye la figura i ls dezires?» 
LUK.20.25	Eilhes respundírun-le: «De César.» Ende, el dixo-le: «Anton, dai-le a César l que ye de César i a Dius l que ye de Dius.» 
LUK.20.26	Nun fúrun capazes de le apanhar ũa palabra an falso delantre de l pobo i, admirados cula sue repuosta, calhórun-se.
LUK.20.27	Achegórun-se alguns saduceus, que négan que haba rucerreiçon, i preguntórun-le assi: 
LUK.20.28	«Mestre, Moisés mandou-mos que se un armano se morrir i tubir mulhier, mas nun tubir filhos, l armano del debe de se casar cun eilha para dar decendientes al armano. 
LUK.20.29	Dá-se l causo que habie siete armanos: L purmeiro casou-se cun ũa mulhier i morriu-se sien filhos; 
LUK.20.30	l segundo 
LUK.20.31	i l treceiro casórun-se cun eilha, l mesmo le passando als siete, que se morrírun sien deixar filhos. 
LUK.20.32	Na fin, morriu-se tamien la mulhier. 
LUK.20.33	Na rucerreiçon, a quien le bai a pertencer la mulhier? Bendo bien, todos siete la tubírun cumo mulhier.»
LUK.20.34	Jasus respundiu-le: «Ls filhos deste mundo cásan-se i son dados an casamiento, 
LUK.20.35	mas ls que fúren cunsidrados dinos de partecipar de l outro mundo i de la rucerreiçon de ls muortos, nien se cásan nien son dados an casamiento. 
LUK.20.36	Porque yá nun se puoden morrer: son armanos als anjos i son filhos de Dius, porque son filhos de la rucerreiçon. 
LUK.20.37	Que ls muortos han de rucecitar tamien Moisés lo amostrou acerca de la silbeira, pus diç: 
LUK.20.38	Ora, Dius nun ye de ls muortos mas de ls bibos, porque, para el, todos bíben.» 
LUK.20.39	Alguns scribas dezírun-le: «Mestre, faleste bien.» 
LUK.20.40	I yá nun tenien coraige de le preguntar mais nada.
LUK.20.41	Preguntou-le, anton a eilhes: «Cumo dízen que l Cristo ye filho de Dabide?» 
LUK.20.42	L própio Dabide diç ne l lhibro de ls Salmos: 
LUK.20.44	Dabide chama-le Senhor; antoce, cumo ye filho del?»
LUK.20.45	Anquanto todo l pobo lo staba a oubir, dixo-le als sous deciplos: 
LUK.20.46	«Tomai cuidado culs scribas, que quieren andar a passear cun bestidos mui lhargos i gústan de ser saludados na praça, de las purmeiras cadeiras nas sinagogas i de ls purmeiros campos nas bodas, 
LUK.20.47	eilhes que cómen todo nas casas de las biúdas, fazendo de cunta que rézan muito. Esses inda ban a tener un mais grande castigo.»
LUK.21.1	Alhebantando ls uolhos, biu ls ricos a botar la sue smola na caixa de las smolas de l templo. 
LUK.21.2	Biu tamien ũa probe biúda a botar alhá dues pequeinhas monedas 
LUK.21.3	i dixo: «Quedai bien ciertos de l que bos digo: Esta biúda probe dou mais smola do que ls outros todos. 
LUK.21.4	Porque aqueilhes todos dórun de smola l que le sobraba, mas esta, de la sue pobreza, dou de smola todo l sou sustento.»
LUK.21.5	Cumo alguns falában de l templo, de cumo era feito de buona piedra i mui guapo cun tanta oufierta, el dixo: 
LUK.21.6	«De todas estas cousas que bedes, bai a benir un die an que nun ha de quedar piedra anriba de piedra. Todo será sbarrulhado.»
LUK.21.7	Preguntórun-le, anton: «Mestre, quando se ban a passar essas cousas i qual bai a ser la seinha de que essas cousas se ban a ampeçar a dar?» 
LUK.21.8	El respundiu-le: «Mirai, nun bos déixedes anganhar. Puis apareceran muitos a dezir an miu nome: “Sou you”, i tamien: “L tiempo stá a chegar.” Nun quérgades ir atrás deilhes. 
LUK.21.9	Quando oubirdes falar de guerras i reboluçones, nun bos assústedes. Porque ye perciso que estas cousas se déian purmeiro, mas nun será lhougo l fin.» 
LUK.21.10	Apuis dixo-le: «Alhebantará-se pobo contra pobo, reino contra reino; 
LUK.21.11	bai a haber grandes terramotos i, puls lhugares, ban a benir fames i malinas; bai a haber cousas de meter muito miedo i grandes sinales de l cielo. 
LUK.21.12	Mas antes de todas estas cousas, ban-bos a botar la mano i a perseguir-bos, antregando-bos a las sinagogas i metendo-bos na cadena, i ban-bos a lhebar delantre de ls reis i de ls gobernadores por bias de l miu nome; 
LUK.21.13	mas estas cousas passaran-se para dardes teçtemunho. 
LUK.21.14	Ponei ne l buossos coraçones l’eideia de que nun debeis de star preacupados cun l que heis de respunder; 
LUK.21.15	you darei-bos boca i sabedorie, de modo que nun poderan rejistir nien cuntradezir-bos ls que stubíren contra bós. 
LUK.21.16	Até sereis antregues puls buossos pais, armanos, parientes i amigos, i alguns de bós seran muortos, 
LUK.21.17	i sereis malqueridos por todo mundo, por bias de l miu nome. 
LUK.21.18	Mas nien un pelo de la buossa cabeça se perderá. 
LUK.21.19	Cula buossa pacéncia salbareis las buossas almas.»
LUK.21.20	«Mas quando birdes Jarusalen circada pul eisército, anton quedai a saber que stá acerca la sue fin. 
LUK.21.21	Nessa altura, ls que stubíren na Judeia, scápen-se pa ls montes; ls que stubíren ne l meio de la cidade, sálan para fuora; i ls que andubíren pul termo, nun éntren neilha. 
LUK.21.22	Porque estes son dies de bingança, para que se cúmpran todas las cousas que stan scritas. 
LUK.21.23	Ai daqueilhas que stubíren preinhas i de las que stubíren a criar naqueilhes dies! Puis haberá ũa grande agonia na tierra i rábia contra este pobo, 
LUK.21.24	cairan cul filo de la spada, seran lhebados prijoneiros para todas las naçones i Jarusalen será apatulhada puls gentius, até que eilhes acáben l sou tiempo.»
LUK.21.25	«Haberá sinales ne l sol, na lhuna i nas streilhas i na tierra ũa grande agonie de las naçones amedrancadas cul bruído de l mar i de las óndias, 
LUK.21.26	morrendo-se las pessonas cun grima i a spera de l que le bai a passar al mundo, puis las fuorças de l cielo lhebaran un abanon baliente. 
LUK.21.27	Nessa altura han-de ber l Filho de l Home a benir anriba dũa nubre, cun poder i grande glória. 
LUK.21.28	Quando estas cousas se ampeçáren a dar, mirai parriba i alhebantai las buossas cabeças, porque la buossa salbaçon stá acerca.»
LUK.21.29	Anton cuntou-le ũa parábola: «Mirai la figueira i todas las outras arbles: 
LUK.21.30	apuis de habéren arrebentado, bós mesmos sabeis que l berano yá ben acerca. 
LUK.21.31	Assi, tamien bós, quando birdes que se pássan estas cousas, sabereis que stá acerca l reino de Dius. 
LUK.21.32	Quedai bien ciertos de l que bos digo: Nun se passará esta giraçon, sien que todas estas cousas se déian. 
LUK.21.33	L cielo i la tierra passaran, mas las mies palabras nun han de passar.
LUK.21.34	Fazei por bós, para que ls buossos coraçones nun quéden carregados de comezainas, borracheiras i de ls cuidados desta bida i que aquel die benga i bos agarre çprebenidos, 
LUK.21.35	porque ha de benir cumo un lhaço porriba de todos ls que móran na tierra. 
LUK.21.36	Quedai a belar i a rezar sien parar, para que puodades scapar a todas estas cousas que se ban a dar, de star bien firmes delantre de l Filho de l Home.»
LUK.21.37	Pul die staba ne l templo a ansinar, mas de nuite salie para un cabeço que le chamában de las Oulibeiras. 
LUK.21.38	Todo l pobo madrugaba i iba a tener cun el al templo, pa l oubir.
LUK.22.1	Staba acerca l die de fiesta de ls Ázimos, que le cháman Páscoa. 
LUK.22.2	Ls príncepes de ls saçardotes i ls scribas andában a saber dun modo de l matáren, mas tenien miedo de l pobo.
LUK.22.3	Mas Satanás antrou an Judas, que tenie la nomeada de Scariotes i era un de ls Doze; 
LUK.22.4	el saliu i fui-se a falar culs príncepes de ls saçardotes i culs mandantes subre la maneira de cumo se lo habie de antregar. 
LUK.22.5	Eilhes quedórun mui cuntentos i fazírun l cumben de le dar denheiro. 
LUK.22.6	El aceitou i buscaba oucasion de se lo antregar sien que la giente l soubira.
LUK.22.7	Chegou, anton, l die de ls Ázimos, an que era perciso matar l cordeiro. 
LUK.22.8	Jasus mandou a Pedro i a Juan, dezindo-le: «Ide a purparar la Páscoa para nós quemermos.» 
LUK.22.9	Eilhes preguntórun-le: «Adonde quieres que la purpáremos?» 
LUK.22.10	El respundiu-le: «Mal apenas éntredes na cidade, benirá a tener cun bós un home que lhieba ũa barrila d’auga; ide atrás del até la casa adonde antrar. 
LUK.22.11	Dezi-le al duonho de la casa: “L Mestre manda-te esta rezon: Adonde stá la sala an que puoda quemer la Páscoa culs mius deciplos?” 
LUK.22.12	El mesmo bos amostrará un grande salon mobilhado, ne l sobrado; fazei ende ls purparatibos.» 
LUK.22.13	Eilhes fúrun i achórun todo cumo el le dezira i purparórun la Páscoa.
LUK.22.14	Quando chegou la hora, puso-se a la mesa i ls apóstelos cun el. 
LUK.22.15	Anton, dixo-le: «Hei tubido muita gana de quemer esta Páscoa cun bós, antes de padecer. 
LUK.22.16	Porque bos digo: Nun la tornarei a quemer até que se faga ne l reino de Dius.» 
LUK.22.17	Agarrou un cálece, dou grácias i dixo: «Tomai-lo i debedi-lo antre bós. 
LUK.22.18	Pus you bos digo: Nun tornarei a buer de l fruito de la cepa, até que chegue l reino de Dius.» 
LUK.22.19	Agarrou l pan, dou grácias, partiu-lo i dou-se-lo, dezindo: «Este ye l miu cuorpo, que por bós bai a ser antregue. Fazei esto an lhembráncia de mi.» 
LUK.22.20	Apuis de cena, fizo l mesmo cul cálece, dezindo: «Este cálece ye l nuobo teçtamiento ne l miu sangre, que por bós bai a ser arramado.
LUK.22.21	Mirai que la mano que bai a atraiçonar stá cumigo a la mesa; 
LUK.22.22	i ye cierto que l Filho de l Home sigue l sou camino, cunsante yá stá treminado; mas ai daquel home por quien el bai a ser antregue!» 
LUK.22.23	Ende, ampeçórun a preguntar uns als outros, qual deilhes serie l que iba a fazer ũa cousa dessas.
LUK.22.24	Apuis armórun un çcutimiento subre qual deilhes habie de ser tenido cumo l maior. 
LUK.22.25	Anton, el dixo-le: «Ls reis de las naçones mándan neilhas i ls que ténen poder subre eilhes cháman-le bienfeitores. 
LUK.22.26	Mas bós nun sereis assi, porque l mais grande de bós ha de ser cumo l mais pequeinho; i quien manda ha de ser cumo l que sirbe. 
LUK.22.27	Anton, qual ye l maior: l que stá sentado a la mesa, ou l que stá a serbir? Nun será l que stá sentado a la mesa? Ora, you stou ne l meio de bós cumo l que stá a serbir.
LUK.22.28	Bós sodes ls que quedestes siempre cumigo nas mies deficuldades, 
LUK.22.29	i tal cumo miu Pai puso l reino al miu çponer, tamien you l pongo para bós, 
LUK.22.30	para que cómades i bébades a la mie mesa ne l miu reino i bos séntedes an tronos para julgar las doze tribos de Eisrael.»
LUK.22.31	Dixo inda l Senhor: «Simon, Simon, mira que Satanás pediu para bos acribar cumo al trigo; 
LUK.22.32	mas you pedi por ti, para que la tue fé nun çfalheça. I tu, quando stubires cumbertido, dá-le fuorça a tous armanos.» 
LUK.22.33	El respundiu-le: «Senhor, stou purparado para ir cuntigo, nien que seia pa la cadena ou pa la muorte.» 
LUK.22.34	Anton, el dixo-le: «Lhembra-te bien de l que te digo, á Pedro, l galho nun cantará hoije sien que tu, por trés bezes, tengas negado que me conheces.»
LUK.22.35	Apuis aquercentou: «Quando bos mandei sien cerron, alforjas ou alparagatas, faltou-bos algũa cousa?» Eilhes respundírun-le: «Nada.» 
LUK.22.36	Anton, dixo-le: «Mas agora, quien ten cerron que lo agarre i l mesmo faga culas alforjas i quien nun tubir spada que benda la capa i compre ũa. 
LUK.22.37	Porque bos digo: Ye perciso que se cúmpran an mi estas cousas que stan screbidas: 
LUK.22.38	Eilhes dezírun-le: «Eiqui tenes dues spadas.» Mas el respundiu-le: «Yá chega.»
LUK.22.39	Apuis de salir, fui-se, cumo questumado, pa l Cabeço de las Oulibeiras; ls deciplos fúrun-se tamien cun el. 
LUK.22.40	Quando chegórun al sítio, dixo-le: «Rezai, para nun antrardes an tentaçon.» 
LUK.22.41	Apuis, apartou-se deilhes, nó mais loinge que ũa cantada i, ponendo-se de zinolhos, rezaba 
LUK.22.42	dezindo: «Pai, se quejires, tira d’anriba de mi este cálece; mas nun se faga l que you quiero i si l que tu quieres.» 
LUK.22.43	Apareciu-le, anton, un anjo de l cielo a dá-le cunfuorto. El fui quedando mui agoniado i rezaba inda mais. 
LUK.22.44	Apuis bieno-le un sudor aparecido a pingas de sangre que corrien pula tierra.
LUK.22.45	Quando se alhebantou, apuis de haber rezado, fui-se a tener culs sous deciplos i achou-los a drumir. Cun tristeza 
LUK.22.46	dixo-le: «Porque stais a drumir? Alhebantai-bos i rezai, para nun antrardes an tentaçon.»
LUK.22.47	Inda el staba a falar quando apareciu muita giente i aquel que le chamában Judas, un de ls Doze, benie na delantreira i achegou-se a Jasus pa l beisar. 
LUK.22.48	Jasus, anton, dixo-le: «Judas, antregas l Filho de l Home cun un beiso?» 
LUK.22.49	Ls que stában alredror del, al béren l que se iba a passar, dezírun-le: «Senhor, bamos a feri-los cula spada?» 
LUK.22.50	I un deilhes dou-le ũa spadagada a un criado de l sumo saçardote i cortou-le l’oureilha dreita. 
LUK.22.51	Mas Jasus respundiu-le, dezindo: «Deixai-los, yá chega!» I assi que le topou l’oureilha sanou.
LUK.22.52	Apuis, Jasus dixo-le als que habien benido contra el, als príncepes de ls saçardotes, als oufeciales de l templo i als mais bielhos: «Benistes a tener cumigo cun spadas i cun palos cumo se fura un lhadron? 
LUK.22.53	Tengo stado to ls dies ne l templo cun bós i nun me botestes la mano; mas esta ye la buossa hora i l poder de la scuridon.»
LUK.22.54	Anton, agarrórun-lo, lhebórun-lo i metírun-lo an casa de l Sumo Saçardote. Pedro iba atrás, mas de loinge. 
LUK.22.55	Fazírun ũa fogueira al meio la preça de casa, sentórun-se alredror i Pedro sentou-se ne l meio deilhes. 
LUK.22.56	Ũa criada, quando l biu sentado al lhume, afirmou bien ls uolhos nel i dixo: 
LUK.22.57	«Este tamien staba cun el.» Mas el negou, dezindo: 
LUK.22.58	«Mulhier, nun l conheço.» Un cachico apuis, biu-lo outro que dixo: «Tu tamien sós de ls tales!» Mas Pedro dixo-le: «Á home, nun sou!» 
LUK.22.59	Pouco mais ou menos ũa hora apuis, houbo un que zirraba dezindo: «Rialmente, dou fé que este tamien staba cun el, puis até ye Galileu!» 
LUK.22.60	Pedro respundiu-le: «Á home, nun sei de l que stás a falar.» I naquel mesmo sfergante, inda staba el a falar, cantou un galho. 
LUK.22.61	L Senhor bolbiu-se i mirou bien para Pedro i a Pedro lhembrou-le la palabra de l Senhor, quando le dixo: «Antes de l galho cantar hoije, tu bás-me a negar trés bezes.» 
LUK.22.62	Ende, saliu para fuora i fartou-se de chorar.
LUK.22.63	Ls homes que stában a guardar a Jasus fazien caçuada del i tratában-lo mal, 
LUK.22.64	tapórun-le la cara i preguntában-le: «Adebina: Quien fui que te dou?» 
LUK.22.65	I chamában-le muitos denomes.
LUK.22.66	Quando se fizo de die, ajuntórun-se ls mais bielhos de l pobo, ls príncepes de ls saçardotes i ls scribas i lhebórun-lo al sou cunceilho, 
LUK.22.67	dezindo: «Diç-mos alhá se tu sós l Cristo.» El dixo-le: «Se bos l dezir, nun acraditareis; 
LUK.22.68	i se bos preguntar, nun me respundereis. 
LUK.22.69	De hoije an delantre stará l Filho de l Home sentado a la mano dreita de l poder de Dius.» 
LUK.22.70	Preguntórun-le todos: «Anton, tu sós l Filho de Dius?» El respundiu-le: «Bós ye que dezis que you sou.» 
LUK.22.71	Ende, eilhes dezírun: «Para que queremos mais teçtemunhas? Nós mesmos l oubimos de la boca del.»
LUK.23.1	Toda la giente se alhebantou i lhebórun-lo a Pilatos. 
LUK.23.2	Ampeçórun, anton, a acusá-lo dezindo: «Achemos este a albrotar l nuosso pobo, a nun deixar que se pagasse la décima a César i dezindo que ye Cristo, l rei.» 
LUK.23.3	Pilatos anterrogou-lo, preguntando-le: «Tu sós l rei de ls Judius?» El respundiu-le: «Sós tu que l dizes.» 
LUK.23.4	Anton, Pilatos dixo-le als príncepes de ls saçardotes i al juntouro de pessonas: «Nun acho culpa neste home.» 
LUK.23.5	Mas eilhes zirrában, dezindo: «El albrota l pobo ansinando por toda la Judeia, a ampeçar na Galileia até eiqui.»
LUK.23.6	Quando oubiu estas cousas, Pilatos preguntou se l home era Galileu 
LUK.23.7	i, al ber que pertencie al poder de Harodes, mandou-se-lo a Harodes, que nesses dies tamien staba an Jarusalen. 
LUK.23.8	Quando biu a Jasus, Harodes quedou mui cuntento, puis yá quantá que l querie ber, por bias de l que oubira dezir del i speraba que fazira algun milagre delantre del. 
LUK.23.9	Anterrogaba-lo cun muita pregunta, mas el nun le respundie nada. 
LUK.23.10	Ls príncepes de ls saçardotes i ls scribas que stában alhá acusában-lo sien parar. 
LUK.23.11	Harodes, culs sous suldados, tratou-lo cun çprézio i, por caçuada, mandou-le bestir ũa capa branca i mandou-se-lo a Pilatos. 
LUK.23.12	Nesse mesmo die, Harodes i Pilatos quedórun amigos, puis antes éran einemigos un de l outro.
LUK.23.13	Pilatos mandou chamar ls príncepes de ls saçardotes, ls xefes i l pobo 
LUK.23.14	i dixo-le: «Traístes-me este home cumo andando a albrotar l pobo, anterroguei-lo delantre de bós, mas nun achei nel ningun de ls crimes de que lo acusais, 
LUK.23.15	l mesmo se passando cun Harodes, puis mos lo mandou outra beç. Anton, nun beio nel nada que mereça la muorte. 
LUK.23.16	Bou-le a dar un castigo i apuis bou-lo a mandar ambora.» 
LUK.23.17	Pula fiesta de la Páscoa, Pilatos tenie siempre de le sultar un preso. 
LUK.23.18	Mas toda la giente se puso a boziar: «Agarra este i solta-mos a Barrabás!» 
LUK.23.19	Este staba preso por bias dun albrote que armórun na cidade, adonde matórun un home. 
LUK.23.20	Mas Pilatos tornou outra beç a falar cun eilhes, querendo lhibartar a Jasus, 
LUK.23.21	mas eilhes boziában, dezindo: «Curcefica-lo, curcefica-lo!» 
LUK.23.22	Aquel, pula treceira beç, dixo-le: «Mas que mal fizo el? Nun achei nel nada que mereça la muorte; por essa rezon, bou-lo a castigar i apuis mando-lo ambora.» 
LUK.23.23	Mas eilhes boziában pedindo que fura curceficado i ls sous bózios crecien cada beç mais. 
LUK.23.24	Anton, Pilatos achou que debie de fazer l que eilhes le pedien: 
LUK.23.25	Lhibartou l que fura preso por albrote i por muorte, tal i qual cumo eilhes pedien, i antregou-le a Jasus a la buntade deilhes.
LUK.23.26	Quando lo lhebában, agarrórun un cierto Simon de Cirene que benie de l campo i ponírun-le la cruç a las cuostas pa que la lhebara atrás de Jasus. 
LUK.23.27	Iba atrás del un grande juntouro de pobo i ũas mulhieres que batien ne l peito i chorában por el. 
LUK.23.28	Jasus bolbiu-se para eilhas i dixo-le: «Filhas de Jarusalen, nun chóredes por mi, chorai mas ye por bós i puls buossos filhos, 
LUK.23.29	porque bénen ende dies an que deziran: “Felizes las que nun puoden tener filhos, ls bientres que nun girórun i ls peitos que nun dórun lheite!” 
LUK.23.30	Nessa altura ampeçaran-le a dezir als montes: “Caí-bos anriba de nós!”, i als cabeços: “Acubri-mos!”, 
LUK.23.31	porque se trátan assi la madeira berde, l que le passará a la seca?»
LUK.23.32	Lhebában tamien outros dous, para séren muortos cun el. 
LUK.23.33	Quando chegórun a un sítio, que le cháman Calbairo, curceficórun-lo ende i als lhadrones, un a la mano dreita i outro a la mano squierda. 
LUK.23.34	Jasus dezie: «Á Pai, perdona-le porque nun sáben l que fázen.» Apuis botórun suortes para debedir ls bestidos del. 
LUK.23.35	L pobo staba eilhi a mirar. Ls xefes fazien caçuada del i dezien: «Salbou ls outros; que se salbe a el mesmo, se ye l Cristo de Dius, l scolhido.» 
LUK.23.36	Tamien ls suldados fazien caçuada del, achegando-se a la borda pa le dar binagre 
LUK.23.37	i dezindo: «Se sós l rei de ls Judius, salba-te a ti mesmo.» 
LUK.23.38	Porriba del habie uns dezires: «Este ye l rei de ls Judius.»
LUK.23.39	Un de ls lhadrones que habien sido curceficados cun el trataba-lo mal, dezindo: «Nun sós tu l Cristo? Salba-te a ti i a nós tamien!» 
LUK.23.40	Mas l outro renhiu cun el, dezindo-le: «Nien sequiera tu temes a Dius, tu que tubiste la mesma cundanaçon? 
LUK.23.41	Al menos cun nós fizo-se justícia, puis recebimos la paga que mereciemos! Mas este nun fizo nada de mal.» 
LUK.23.42	I pedie: «Jasus, lhembra-te de mi quando antrares ne l tou reino.» 
LUK.23.43	El respundiu-le: «Queda bien cierto de l que te digo: Hoije starás cumigo ne l paraíso.»
LUK.23.44	Yá mui acerca de meidie, toda la tierra quedou a las scuras até las trés de la tarde, 
LUK.23.45	porque l sol habie quedado scuro i l béu de l templo rachou-se al meio. 
LUK.23.46	Apuis, Jasus dou un grande bózio, dezindo: «Pai, nas tues manos antrego l miu sprito.» Mal apenas acabou de dezir estas palabras, morriu-se. 
LUK.23.47	Al ber l que se habie passado, l centurion daba grácias a Dius, dezindo: «Rialmente, este home era un justo!» 
LUK.23.48	Todo l juntouro de pessonas que habie assestido a aquel spetaclo, al ber l que se passara, iba-se ambora batendo ne l peito. 
LUK.23.49	Todos ls coincidos del i las mulhieres, que habien ido atrás del zde la Galileia, stában al loinge a ber estas cousas.
LUK.23.50	Habie un home, que le chamában Jesé i era justo i buono i pertencie al cunceilho, 
LUK.23.51	mas nun habie cuncordado cul cunceilho nien culs feitos deilhes. Era de Arimateia, cidade de ls Judius, i asperaba l reino de Dius. 
LUK.23.52	Fui-se a tener cun Pilatos i pediu-le l cuorpo de Jasus. 
LUK.23.53	Apuis de lo abaixar, ambrulhou-lo nun lhençol i puso-lo nũa sepultura scabada nũa peinha i adonde naide inda habie sido puosto. 
LUK.23.54	Era l die de la Purparaçon i staba a rumper l die de sábado.
LUK.23.55	Las mulhieres, que habien benido cun el zde la Galileia, fúrun tamien i bírun la sepultura i cumo fui puosto l cuorpo del. 
LUK.23.56	Quando bolbírun, purparórun oulores i unguientos, mas ne l sábado çcansórun cunsante manda la lei.
LUK.24.1	A soutordie apuis l sábado, de madrugada mui cedo, fúrun-se a la sepultura lhebando perfumes que habien purparado. 
LUK.24.2	Achórun la piedra arrunsada de la sepultura 
LUK.24.3	i quando antrórun nun achórun l cuorpo de l Senhor Jasus. 
LUK.24.4	Quando inda stában mui ambaralhadas cun estas cousas, aparecírun-le dous homes delantre deilhas cun roupas relhuzientes. 
LUK.24.5	Cumo quedáran mui chenas de miedo i drobássen la cabeça até la tierra, dezírun-le a eilhas: «Porque andais a saber de l bibo ne l meio de ls muortos? 
LUK.24.6	Nun stá eiqui, puis rucecitou. Lhembrai-bos de cumo fui que bos falou, quando inda staba na Galileia, 
LUK.24.7	dezindo: “Ye perciso que l Filho de l Home seia antregue na mano de homes pecadores, seia curceficado i rucecite al treceiro die.”» 
LUK.24.8	Anton, eilhas lhembrórun-se de las palabras del. 
LUK.24.9	Apuis, salírun de la sepultura i fúrun-le a cuntar estas cousas todas als onze i a todos ls outros. 
LUK.24.10	Éran eilhas Marie Madalena, Joana i Marie, la mai de Tiago. Las outras que stában cun eilhas dezien-le la mesma cousa als apóstelos. 
LUK.24.11	Cun estas palabras parecie-le a eilhes que stában a deleriar i nun acraditában neilhas. 
LUK.24.12	Mas Pedro puso-se de pies i fui-se a correr a la sepultura. Assomou-se, biu las lhigaduras eilhas solas i botou-se a correr para casa, admirado cul que se habie passado.
LUK.24.13	Nesse mesmo die, íban dous deilhes a camino dũa aldé que quedaba a ũas dues lhéguas, que le chamában Eimaús, 
LUK.24.14	i falában un cul outro de todas estas cousas que se habien passado. 
LUK.24.15	Anquanto íban falando i çcutindo, Jasus an pessona achegou-se i caminaba cun eilhes. 
LUK.24.16	Mas ls uolhos deilhes stában de modo a nun l coincéren. 
LUK.24.17	I dixo-le a eilhes: «Que palabras son essas que dezis un al outro anquanto caminais i stais tristes?» 
LUK.24.18	Un deilhes que le chamában Cleófas respundiu-le: «Tu sós l único pelegrino an Jarusalen que nun sabe l que alhá se passou por estes dies?» 
LUK.24.19	El preguntou-le: «L quei?» Eilhes respundírun-le: «Subre Jasus, l nazareno, que fui un porfeta mui fuorte an feitos i an palabras delantre de Dius i de todo l pobo, 
LUK.24.20	i que ls sumos saçardotes i ls nuossos príncepes l antregórun para ser cundanado a la muorte i curceficórun-lo. 
LUK.24.21	Nós asperábamos que el fura l Lhibartador d’Eisrael. Agora, hoije ye l treceiro die çque se dórun estas cousas. 
LUK.24.22	Mas algũas mulhieres de ls nuossos assustórun-mos muito puis eilhas, lhougo de madrugada, fúrun-se a la sepultura 
LUK.24.23	i cumo nun achórun l cuorpo del, benírun a dezir que le aparecírun uns anjos a dezir que el stá bibo. 
LUK.24.24	Anton, alguns de ls nuossos fúrun a la sepultura i achórun todo tal i qual cumo las mulhieres dezírun. Mas a el naide l biu.»
LUK.24.25	El dixo-le a eilhes: «Sodes bien bruticos i tardais bien a acraditar an todo l que fui falado puls porfetas. 
LUK.24.26	Nun era neçairo que l Cristo sufrira estas cousas para antrar na sue glória?» 
LUK.24.27	I, ampeçando zde Moisés i por todos ls porfetas, splicou-le, an todas las Scrituras, todo l que le dezie respeito.
LUK.24.28	Chegórun a la borda l’aldé para adonde íban i el fizo de cunta q’iba para mais loinge. 
LUK.24.29	Mas eilhes apertában cun el, dezindo-le: «Queda cun nós puis stá a quedar cun de nuite i l die yá stá a chegar al fin.» El antrou cun eilhes. 
LUK.24.30	Acunteciu que quando se puso a la mesa cun eilhes agarrou l pan, beneziu-lo, partiu-lo i dou-se-lo a eilhes. 
LUK.24.31	Ende abrírun-se ls uolhos deilhes i coincírun-lo, mas el zapareciu de ls uolhos deilhes. 
LUK.24.32	I dezírun un pa l outro: «Nun staba l nuosso coraçon a arder andrento de nós anquanto el falaba pul camino i mos splicaba las scrituras?»
LUK.24.33	Na mesma hora, alhebantórun-se i bolbírun para Jarusalen, adonde achórun juntos ls onze i aqueilhes que stában cun eilhes, 
LUK.24.34	dezindo-le: «Ye berdade que l Senhor rucecitou i apareciu-le a Simon.» 
LUK.24.35	Anton, eilhes cuntórun-le las cousas que le habien passado ne l camino i cumo l coincírun al partir de l pan.
LUK.24.36	Anquanto stában a dezir estas cousas, apersentou-se-le el mesmo ne meio deilhes i dixo-le: «Paç para bós.» 
LUK.24.37	Eilhes quedórun mui cunturbados i chenos de miedo, cuidando que stában a ber un sprito. 
LUK.24.38	Anton, el dixo-le: «Porque stais tan cunturbados i porquei sálen tales pensamientos de ls buossos coraçones? 
LUK.24.39	Mirai las mies manos i ls mius pies, porque sou you mesmo. Ampalpai-me i bede, que un sprito nun ten chicha nien uossos, tal i qual cumo bedes que you tengo.» 
LUK.24.40	Apuis de falar assi, amostrou-le las manos i ls pies. 
LUK.24.41	Cumo stában inda sien querer acraditar, cuntentos i pasmados, dixo-le: «Teneis ende algo que se coma?» 
LUK.24.42	Anton, eilhes dórun-le ũa puosta de peixe assado. 
LUK.24.43	Agarrando-la, el quemiu-la delantre deilhes.
LUK.24.44	I dixo-le: «Estas son las palabras que bos dixe quando inda staba cun bós, que ten de se cumprir todo l que stá screbido a miu respeito na lei de Moisés, ne ls porfetas i ne ls Salmos.» 
LUK.24.45	Apuis, abriu-le l antendimiento para antendéren las Scrituras 
LUK.24.46	i dixo-le: «Assi stá screbido, que l Cristo habie de sufrir i rucecitar de ls muortos al treceiro die, 
LUK.24.47	i que se habie de pregar, an sou nome, l arrependimiento para perdon de ls pecados de todo mundo, a ampeçar por Jarusalen. 
LUK.24.48	Bós sodes las teçtemunhas destas cousas. 
LUK.24.49	Mirai que bos bou a mandar porriba de bós l Pormetido por miu Pai. Anton, quedai na cidade até que séiades rebestidos cula fuorça que ben de riba.»
LUK.24.50	Apuis, lhebou-los pa l termo, até acerca de Betánia i, alhebantando las sues manos, beneziu-los. 
LUK.24.51	Nesse antretiempo, anquanto ls staba a benezir, apartou-se deilhes i era lhebado pa l cielo. 
LUK.24.52	Eilhes botórun-se por tierra delantre del, bolbírun para Jarusalen mui cuntentos 
LUK.24.53	i stában siempre ne l Templo a dar lhoubores a Dius.
JHN.1.1	Al ampeço eisitie la Palabra,
JHN.1.1	la Palabra staba a la par de Dius
JHN.1.1	i la Palabra era Dius.
JHN.1.2	Eilha staba, al ampeço, a la par de Dius.
JHN.1.3	Todo fui feito por eilha
JHN.1.3	i, de todo l que fui feito, nada fui feito sien eilha.
JHN.1.4	Neilha staba la Bida
JHN.1.4	i la Bida era la Lhuç de ls homes.
JHN.1.5	La lhuç relhumbra ne l scuro
JHN.1.5	mas la scuridon nun la quijo.
JHN.1.6	Apareciu un home, ambiado por Dius, que le chamában Juan.
JHN.1.7	El bieno cumo teçtemunha
JHN.1.7	para que dira teçtemunho de la lhuç
JHN.1.7	para que todos, por el, acraditáran.
JHN.1.8	Nun era el la lhuç
JHN.1.8	mas para que teçtemunhara de la lhuç.
JHN.1.9	Habie ũa lhuç berdadeira
JHN.1.9	que alhumbra a cada home que ben al mundo.
JHN.1.10	Eilha staba ne l mundo, l mundo fui criado por eilha,
JHN.1.10	mas l mundo nun la coinciu.
JHN.1.11	Eilha bieno pa l que era sou
JHN.1.11	i ls sous nun la recebírun
JHN.1.12	Mas a todos aqueilhes que la recebírun,
JHN.1.12	dou-le l poder de se tornáren filhos de Dius:
JHN.1.12	a todos ls que acradítan ne l sou nome,
JHN.1.13	ls que nun nacírun de l sangre,
JHN.1.13	nien de buntade de carne,
JHN.1.13	nien de buntade de l home,
JHN.1.13	mas que nacírun de Dius.
JHN.1.14	I la Palabra ancarnou
JHN.1.14	i bieno a morar cun nós
JHN.1.14	i nós bimos la sue glória,
JHN.1.14	la glória de Filho morgado de l Pai,
JHN.1.14	cheno de grácia i de berdade.
JHN.1.15	Juan dou teçtemunho del i boziou, dezindo: «Este ye Aquel de quien bos dixe: Aquele que bieno apuis de mi fui criado antes de mi, porque yá eisistie antes de mi.» 
JHN.1.16	I todos nós recebimos de la sue riqueza ũa grácia atrás la outra. 
JHN.1.17	Porque la lei fui-mos dada por Moisés, mas la grácia i la berdade fúrun feitas por Jasus Cristo. 
JHN.1.18	Nunca naide biu a Dius, fui l Filho único que stá an pie l Pai que mos lo amostrou
JHN.1.19	I fui este l teçtemunho de Juan quando ls judius le mandórun saçardotes i lhebitas de Jarusalen, para le preguntáren: «Tu quien sós?» 
JHN.1.20	El cunfessou i nun negou. El cunfessou: «You nun sou l Messias.» 
JHN.1.21	Anton preguntórun-le: «Sós tu Eilias?» El respundiu-le: «Nó, nun sou.» «Sós l porfeta?» «Nó», respundiu-le el. 
JHN.1.22	Dezírun-le anton: «Diç-mos alhá quien sós para que puodamos dar ũa sastifaçon a aqueilhes que mos mandórun. L quei dizes de ti mesmo?» 
JHN.1.23	Juan respundiu-le: «You sou 
JHN.1.24	Ls que habien sido mandados éran de ls fariseus 
JHN.1.25	i anterrogórun-lo assi: «Anton porque ye que batizas se nien sós l Messias nien Eilias nien l porfeta?» 
JHN.1.26	Juan respundiu-le, dezindo: «You batizo cun auga, mas antre bós stá quien nun coinceis. 
JHN.1.27	Esse ye aquel que bieno apuis de mi, que fui criado antes de mi i you nien sequiera sou merecedor de le zatar las correias de ls çapatos.»
JHN.1.28	Estas cousas dórun-se an Betánia, de l lhado dalhá de l riu Jordan, adonde Juan staba a batizar.
JHN.1.29	A soutordie, Juan biu que Jasus benie a tener cun el i dixo: «Mirai l Cordeiro de Dius, que tira l pecado de l mundo. 
JHN.1.30	Este ye aquel de quien you dixe: Apuis de mi bai a benir un home que me ganhou la delantreira, porque yá eisistie antes de mi. 
JHN.1.31	You nun l coincie, mas fui para que el se podira apersentar a Eisrael que you bin a batizar an auga.»
JHN.1.32	I Juan dou l sou teçtemunho, dezindo: «You bi l Sprito Santo a abaixar de l cielo, an figura de palomba, i pousou anriba del. 
JHN.1.33	You nun l coincie, mas aquel que m’ambiou a batizar an auga, dixo-me: “Aquel porriba de quien bires abaixar l Sprito i aparar anriba del, ye esse que batiza ne l Sprito Santo.”
JHN.1.34	I you bi i dei teçtemunho de que el ye l Filho de Dius.»
JHN.1.35	A soutordie staba outra beç alhá Juan i dous deciplos del. 
JHN.1.36	I bolbendo ls uolhos para Jasus, que passaba puli, dixo: «Mirai l cordeiro de Dius.» 
JHN.1.37	Mal apenas lo oubírun falar, ls dous deciplos fúrun-se atrás de Jasus. 
JHN.1.38	Mas Jasus bolbiu-se i al ber que eilhes íban atrás del, dixo-le: «De que andais a saber?» Eilhes respundírun-Le: «Rabi» – l que quier dezir mestre – «adonde morais?» 
JHN.1.39	«Beni i bede», dixo-le el. Anton eilhes fúrun i bírun adonde moraba i quedórun cun el aquel die. Yá éran por ende las quatro de la tarde.
JHN.1.40	Andrés, armano de Simon Pedro, era un de ls dous que habien oubido falar a Juan i habien ido atrás de Jasus. 
JHN.1.41	El dou de caras purmeiro cul armano Simon i dixo-le: «Ancuntremos l Messias» – que quier dezir Cristo. 
JHN.1.42	I lhebou-lo a Jasus. Anton, Jasus mirou-lo bien i dixo-le: «Tu sós Simon, filho de Juan. Bás-te a chamar Cefas» – que quier dezir Piedra.
JHN.1.43	A soutordie treminou a ir pa la Galileia. Ancuntrou a Felipe i dixo-le: «Ben cumigo.» 
JHN.1.44	Felipe era de Betsaida, la cidade de Andrés i de Pedro. 
JHN.1.45	Felipe ancarou cun Natanael i dixo-le: «Ancuntremos a Jasus, filho de Jesé de Nazaré, aquel a respeito de quien Moisés screbiu, na Lei, i tamien ls porfetas.» 
JHN.1.46	I dixo-le Natanael: «Achas que de Nazaré puode salir algo de buono?» Felipe respundiu-le: «Ben i berás.»
JHN.1.47	Jasus biu benir a Natanael a tener cun el i dixo a respeito del: «Ende ben un berdadeiro eisraelita, an quien nun hai falsidade.» 
JHN.1.48	Natanael dixo-Le: «De adonde me conheces?» Jasus respundiu-le, dezindo: «Antes que Felipe te chamara, bi-te you quando stabas ambaixo la figueira.» 
JHN.1.49	Natanael respundiu-le, dezindo: «Rabi, tu sós l Filho de Dius, tu sós l rei d’Eisrael.» 
JHN.1.50	Jasus respundiu-le, dezindo: «Porque te dixe que te bi ambaixo la figueira yá acraditas? Berás cousas inda mais grandes.» 
JHN.1.51	I dixo-le inda: «Quedai bien ciertos de l que bos digo: Bereis l cielo abierto i ls anjos de Dius a chubir i a abaixar porriba l Filho de l Home.»
JHN.2.1	Trés dies apuis dórun ũa boda an Caná de la Galileia i la mai de Jasus staba alhá; 
JHN.2.2	Jasus i ls sous deciplos tamien fúrun chamados a la boda. 
JHN.2.3	Habendo faltado l bino, la mai de Jasus dixo-le: «Nun ténen bino.» 
JHN.2.4	Jasus dixo-le: «Que tengo you i tu a ber cun essa falta, mulhier? Inda nun chegou la mie hora.»
JHN.2.5	La mai del dixo-le als criados: «Fazei todo l que el bos dezir.» 
JHN.2.6	Habie eilhi seis tinalhas de piedra puostas pa la purficaçon de ls judius i cada ũa lhebaba dous ou trés almudes. 
JHN.2.7	Dixo-le Jasus: «Anchi essas tinalhas d’auga.» Eilhes anchírun-las até la punta de riba. 
JHN.2.8	Apuis, dixo-le: «Agora sacai i lhebai al xefe de la mesa.» Eilhes lhebórun. 
JHN.2.9	Quando l xefe de la mesa porbou l’auga que se habie bolbido an bino, cumo nun sabie d’adonde benira, puis solo l sabien ls criados que habien lhebado l’auga, l xefe de la mesa chama l moço 
JHN.2.10	i diç-le: «Todo mundo pon purmeiro l bino buono i, quando yá todos stubíren calientes, ende pon-se l mais fraco, mas tu guardeste l bino buono até agora.»
JHN.2.11	Jasus ampeçou assi las sues seinhas, an Caná de la Galileia, amostrou la sue glória i ls sous deciplos acraditórun nel.
JHN.2.12	Apuis abaixou para Cafarnaún, el, la mai, ls armanos i ls deciplos del, i ende quedórun uns poucos de dies.
JHN.2.13	Staba acerca la Páscoa de ls Judius i Jasus chubiu a Jarusalen. 
JHN.2.14	Achou ne l Templo ls bendedores de buis, de canhonas i de palombas i ls cambiadores sentados. 
JHN.2.15	Fizo un çurriago cun uns cordeles i botou-los para fuora de l Templo, culas canhonas i ls buis, botou por tierra l denheiro de ls cambiadores i scachou-le las mesas. 
JHN.2.16	Als que bendien palombas dixo-le: «Tirai-me todo deiqui! Nun quérgadas fazer de la casa de miu Pai ũa casa de negócio.» 
JHN.2.17	Ls deciplos del lhembrórun-se de l que stá screbido: 
JHN.2.18	Anton, ls judius respundírun-le, dezindo: «Que seinha mos amostras para poderes fazer estas cousas?» 
JHN.2.19	Jasus respundiu-le: «Sbarrulhai este Templo i you an trés dies tornarei a poné-lo de pies.» 
JHN.2.20	Dezírun-le, anton, ls judius: «Este templo lhebou quarenta i seis anhos a fazer i tu an trés dies bás a poné-lo de pies?» 
JHN.2.21	Mas el falaba de l Templo de l sou cuorpo. 
JHN.2.22	Quando rucecitou de ls muortos, ls deciplos lhembrórun-se de la rezon porque dezie estas cousas i acraditórun na scritura i na palabra que Jasus dezira.
JHN.2.23	Anquanto staba an Jarusalen pula Páscoa, muitos, al ber ls milagres que fazie, acraditórun ne l nome del. 
JHN.2.24	Mas Jasus nun se fintaba neilhes porque ls coincie a todos 
JHN.2.25	i nun percisaba que lo anformássen a respeito dũa pessona, porque el bien sabie l que habie andrento dessa pessona.
JHN.3.1	Habie un home de ls fariseus que le chamában Nicodemos i era un de ls percipales de ls judius. 
JHN.3.2	Fui-se a tener cun Jasus de nuite i dixo-le: «Rabi, sabemos que beniste de la parte de Dius, cumo mestre, puis naide puode fazer ls milagres que tu fazes se Dius nun stubir cun el.» 
JHN.3.3	Jasus respundiu-le: «Queda bien cierto de l que te digo: L que nun tornar a nacer nun puode ber l reino de Dius.» 
JHN.3.4	Dixo-le Nicodemos: «Cumo puode un home nacer se yá fur bielho? Será que puode antrar outra beç na madre de sue mai i tornar a nacer?» 
JHN.3.5	Jasus respundiu-le: «Queda bien cierto de l que te digo: Quien nun nacir de l’auga i de l Sprito, nun puode antrar ne l reino de Dius. 
JHN.3.6	L que naciu de la carne, ye carne i l que naciu de l Sprito, ye sprito. 
JHN.3.7	Nun te admires por you te haber dezido: Ye perciso que torneis a nacer outra beç. 
JHN.3.8	L aire assopra adonde quier i oubes la boç del, mas nun sabes de adonde ben nien para adonde bai; assi se passa cun quien naciu de l Sprito.»
JHN.3.9	Nicodemos preguntou-le: «Cumo se puoden dar essas cousas?» 
JHN.3.10	Jasus respundiu-le: «Tu sós mestre an Eisrael i nun sabes estas cousas? 
JHN.3.11	Queda bien cierto de l que te digo: Nós falamos de l que sabemos i damos teçtemunho de l que bimos, mas bós nun aceitais l nuosso teçtemunho. 
JHN.3.12	Se bos falei de las cousas de la tierra i nun acraditestes, cumo heis de acraditar se bos falar de las cousas de l cielo? 
JHN.3.13	Naide chubiu al cielo a nun ser l que abaixou de l cielo, l Filho de l Home. 
JHN.3.14	Tal i qual cumo Moisés oupiu la serpiente ne l zerto, tamien ye perciso que l Filho de l Home seia oupido, 
JHN.3.15	para que todo l que acradita nel tenga la bida eiterna.
JHN.3.16	Dius gustou tanto de l mundo que le dou l sou Filho morgado, para que toda la pessona que acradita nel nun se muorra mas tenga la bida eiterna. 
JHN.3.17	Porque Dius nun mandou l sou Filho al mundo para cundanar l mundo, mas para que l mundo seia salbo por el. 
JHN.3.18	Quien acradita nel nun ye cundanado, mas quien nun acradita yá stá cundanado porque nun acraditou ne l nome de l Filho morgado de Dius.
JHN.3.19	La cundanaçon ye esta: La Lhuç bieno al mundo, mas ls homes mais quejírun la scuridon do que la lhuç, porque ls sous feitos éran malos. 
JHN.3.20	Puis l que faç cousas malas, ten-le rábia a la lhuç i nun s’achega a la lhuç pa que nun se çcúbran ls sous feitos; 
JHN.3.21	mas l que obra la berdade, ben pa la lhuç pa que ls sues obras se béian, puis fúrun feitas an Dius.
JHN.3.22	Apuis Jasus fui-se culs sous deciplos pa la tierra de la Judeia i quedou ende cun eilhes a batizar. 
JHN.3.23	Juan tamien staba a batizar an Enon, acerca de Salin, porque habie eilhi auga a ringalheira i benie muita giente para se batizar. 
JHN.3.24	Juan inda nun habie sido botado pa la cadena.
JHN.3.25	Anton, armou-se ũa çcuçon antre ls deciplos de Juan cun un judiu a respeito de la purficaçon. 
JHN.3.26	Fúrun-se a tener cun Juan i dezírun-le: «Rabi, aquel que staba cuntigo de l outro lhado de l Jordan, de quien tu deste teçtemunho, stá eiqui a batizar i todos ban a tener cun el.» 
JHN.3.27	Juan respundiu-le: «Ũa pessona nun puode recebir nada se nun le fur dado pul cielo. 
JHN.3.28	Bós mesmos sodes teçtemunhas de l que you dixe: You nun sou l Cristo, mas fui mandado alantre del. 
JHN.3.29	Quien ten la mulhier ye l home, mas l amigo de l home, que lo acumpanha i oube, queda mui cuntento al oubir la boç de l home. Assi, la mie alegrie yá stá cumprida. 
JHN.3.30	Ye perciso que el creça i que you abaixe. 
JHN.3.31	L que ben de riba, stá porriba de todos; l que ben de la tierra ye de la tierra i fala de la tierra. L que ben de l cielo, stá porriba de todos; 
JHN.3.32	i dá teçtemunho de l que biu i oubiu, mas naide aceita l sou teçtemunho. 
JHN.3.33	Quien aceitou l sou teçtemunho, quedou a saber que Dius ye berdadoso. 
JHN.3.34	Porque aquel que Dius ambiou, fala las palabras de Dius, puis Dius nun le dá l Sprito por medida. 
JHN.3.35	L Pai ama l Filho i deixa todo por sue mano. 
JHN.3.36	Quien acradita ne l Filho, ten la bida eiterna, mas l que nun acradita ne l Filho, nun berá la bida, mas la rábia de Dius andará anriba del.»
JHN.4.1	Quando Jasus soubo que ls fariseus oubírun dezir que el fazie mais deciplos i batizaba mais do que Juan 
JHN.4.2	– anque nun fura Jasus que batizara mas ls deciplos del –, 
JHN.4.3	deixou la Judeia i fui-se outra beç pa la Galileia. 
JHN.4.4	Mas, ne l camino, tenie de passar pula Samarie. 
JHN.4.5	Chegou, anton, a ũa cidade de Samarie que le chamában Sicar, acerca dũas tierras que Jacó le habie dado al filho Jesé. 
JHN.4.6	Era eilhi que quedaba la fuonte de Jacó. Anton Jasus, cansado de la caminada, sentou-se na borda de la fuonte. Yá era arrimado a meidie.
JHN.4.7	Ende, bieno ũa mulhier de Samarie a sacar auga i Jasus dixo-le: «Dá-me a buer.» 
JHN.4.8	Nesse antretiempo ls deciplos del habien ido a la cidade a mercar de quemer. 
JHN.4.9	La mulhier samaritana dixo-le, anton: «Cumo ye que tu, que sós judiu, me pides de buer a mi que sou ũa mulhier samaritana?» – puis ls judius nun se dan culs samaritanos. 
JHN.4.10	Jasus respundiu-le, dezindo: «Se coinciras l don de Dius i quien ye aquel que te stá a dezir, “dá-me a buer”, series tu quien le pedirie a el i el darie-te dũa auga biba.» 
JHN.4.11	La mulhier dixo-le a Jasus: «Senhor, tu nien sequiera tenes baldo i l poço ye fondo. De adonde bás, anton, a sacar l’auga biba? 
JHN.4.12	Sós tu mais grande que l nuosso pai Jacó que mos dou este poço, de adonde el buiu culs filhos i culs ganados?» 
JHN.4.13	Respundendo, Jasus dixo-le: «Quien bebe desta auga tornará a quedar cun sede; 
JHN.4.14	mas quien buir de l’auga que you le dir nunca mais tornará a tener sede. L’auga que you le bou a dar bolberá-se nel an fuonte d’auga que mana pa la bida eiterna.» 
JHN.4.15	Dixo-le, anton, la mulhier: «Senhor, dá-me auga dessa pa que you nun torne a tener sede i nun tenga de benir eiqui a sacá-la.» 
JHN.4.16	Jasus dixo-le: «Bai a chamar l tou home i torna a benir eiqui.» 
JHN.4.17	La mulhier respundiu-le, dezindo: «Nun tengo home.» I Jasus dixo-le: «Faleste bien, cun dezir que nun tenes home, 
JHN.4.18	puis yá tubiste cinco homes i l que tenes agora nun ye tou. Ende faleste la berdade.»
JHN.4.19	Dixo-le la mulhier: «Senhor, pul que beio, tu sós un porfeta. 
JHN.4.20	Ls nuossos pais adorórun a Dius neste cabeço i bós dezis que Jarusalen ye l sítio adonde se debe d’adorar.» 
JHN.4.21	Jasus dixo-le: «Acradita an mi, mulhier, ben ende l tiempo an que nien neste cabeço nien an Jarusalen adorareis l Pai. 
JHN.4.22	Bós adorais l que nun coinceis, nós adoramos l que coincemos, porque la salbaçon ben de ls judius. 
JHN.4.23	Mas ben ende l tiempo, i ye agora, an que ls berdadeiros adoradores ban a adorar l Pai an sprito i an berdade, puis ye desses adoradores que l Pai anda a saber. 
JHN.4.24	Dius ye sprito i aqueilhes que lo adóran dében de adorá-lo an sprito i an berdade.» 
JHN.4.25	La mulhier dixo-Le: «You sei que bai a benir un Messias, que le cháman Cristo, i que, quando el benir, mos bai a aclariar todo.» 
JHN.4.26	Jasus dixo-le: «Sou You, que stou a falar cuntigo.»
JHN.4.27	Ende, chegórun ls deciplos i quedórun cũa grande admirança porque staba a falar cun ũa mulhier, mas naide le dixo, «Que quieres?» ou «De que stás a falar cun eilha?»
JHN.4.28	Anton, la mulhier deixou la barrila, fui-se a la cidade i dixo-le a las pessonas: 
JHN.4.29	«Beni a ber un home que me dixo todo l que you fiç. Se calha ye el l Messias.» 
JHN.4.30	Eilhes salírun de la cidade i fúrun-se a tener cun Jasus.
JHN.4.31	Nesse antretiempo, ls deciplos nun parában de le dezir: «Rabi, come.» 
JHN.4.32	Mas el dixo-le: «Tengo un quemido para quemer, que bós nun coinceis.» 
JHN.4.33	Ls deciplos dezien-le uns als outros: «Acauso alguien le haberá traído de quemer?» 
JHN.4.34	Jasus dixo-le: «L miu quemido ye fazer la buntade de l que me mandou a fazer la obra del.
JHN.4.35	Nun sodes bós que dezis que deiqui a quatro meses ye la segada? Puis you digo-bos: Alhebantai ls uolhos i bede que las tierras yá stan amarielhas pa la segada. 
JHN.4.36	I l que sega yá recibe la paga i arrecuolhe l fruito pa la bida eiterna. Assi, tanto l sembrador queda cuntento cumo l segador. 
JHN.4.37	Yá assi diç l dito: “Un ye l que sembra i outro ye l que sega.” 
JHN.4.38	You mandei-bos a segar l que nun lhaboriestes. Outros trabalhórun i bós aporbeitestes l trabalho deilhes.»
JHN.4.39	Muitos samaritanos daqueilha cidade acraditórun nel por bias de la palabra de teçtemunho de la mulhier: «El dixo-me todo l que you fiç.» 
JHN.4.40	Ls samaritanos benírun a tener cun el i pedírun-le que quedasse eilhi. El quedou alhá dous dies. 
JHN.4.41	Muitos mais acraditórun nel por bias de la palabra del. 
JHN.4.42	I dezien-le a la mulhier: «Yá nun ye por bias de las tues palabras que nós acraditamos, puis nós mesmos oubimos i sabemos que este ye de berdade l Salbador de l mundo.»
JHN.4.43	Passados ls dous dies, saliu dalhi pa la Galileia; 
JHN.4.44	puis l própio Jasus dixo que un porfeta nun ye stimado na sue tierra. 
JHN.4.45	Quando chegou a la Galileia, fui recebido puls galileus que habien bido todo l que fazira an Jarusalen ne l die de fiesta, puis tamien eilhes habien ido a la fiesta.
JHN.4.46	Era la segunda beç que benie a Canan de la Galileia, adonde bolbira auga an bino. Staba alhá un funcionairo de l rei que tenie l filho malo an Cafarnaún. 
JHN.4.47	Este quando oubiu dezir que Jasus benira de la Judeia pa la Galileia, fui-se a saber del i pediu-le que abaixasse i sanasse l filho, puis staba a las puortas de la muorte. 
JHN.4.48	Dixo-le, anton, Jasus: «Se nun birdes seinhas i milagres, nun acraditais.» 
JHN.4.49	Mas l funcionairo ateimou: «Senhor, ben antes que l miu filho se muorra.» 
JHN.4.50	Jasus dixo-le: «Bai, l tou filho bibe.» L home acraditou na palabra que Jasus le habie dezido i fui-se ambora. 
JHN.4.51	Quando el yá staba a ir para casa, ls criados benírun a tener cun el a dezi-le que l filho staba sano. 
JHN.4.52	Anton, preguntou-le a que horas tubira las melhoras. Eilhes respundírun-le: «Onte un ratico apuis de meidie l febre deixou-lo.» 
JHN.4.53	Ende, l pai quedou a saber que aqueilha fui la hora an que Jasus le dixo: «L tou filho bibe», i acraditou el i toda la sue casa.
JHN.4.54	Jasus fizo este segundo milagre quando benie de la Judeia pa la Galileia.
JHN.5.1	Adepuis, era die de fiesta de ls judius i Jasus chubiu até Jarusalen. 
JHN.5.2	Hai an Jarusalen, acerca la puorta de las Canhonas, un tanque que an heibraico le cháman Betesda, que ten cinco cabanhales. 
JHN.5.3	Ende staba deitado un juntouro de pessonas cun muitos males, ciegos, mancos, pessonas secas, que asperában que las augas se mexíran, 
JHN.5.4	porque un anjo abaixaba al tanque, de tiempos a tiempos, i anxalagaba l’auga; l purmeiro que alhá abaixaba, apuis de l’auga ser mexida, sanaba de qualquiera mal que tubira. 
JHN.5.5	Habie alhá un home que yá trinta i uito anhos que tenie l sou mal. 
JHN.5.6	Jasus, al bé-lo eilhi deitado i sabendo que yá muitá staba naqueilha ampostura, dixo-le: «Quieres-te sanar?» 
JHN.5.7	L malo respundiu-le: «Senhor, nun tengo nanhun home que me meta ne l tanque quando l’auga ye mexida; anquanto you bou, outro abaixa antes de mi.» 
JHN.5.8	Jasus dixo-le: «Lhebanta-te, agarra tou catre i anda.» 
JHN.5.9	I lhougo aquel home quedou sano, agarrou l catre i andaba.
JHN.5.9	Era sábado naquel die. 
JHN.5.10	Anton, dezien-le ls judius al que habie quedado sano: «Ye sábado, nun puodes lhebar l catre.» 
JHN.5.11	Mas el respundiu-le: «L que me sanou, dixo-me: “Agarra l tou catre i anda.”» 
JHN.5.12	Eilhes preguntórun-le: «I quien ye esse home que te dixo: “Agarra l catre i anda?”» 
JHN.5.13	Mas l que habie quedado sano nun sabie quien el era, puis Jasus fura-se deilhi, por haber muita giente naquel sítio.
JHN.5.14	Mais tarde, Jasus ancarou cun el ne l Templo i dixo-le: «Mira, stás sano; nun tornes a pecar para que nun te passe algo pior.» 
JHN.5.15	Anton, l home fui-le a dezir als judius que habie sido Jasus que lo habie sanado. 
JHN.5.16	Por bias desses feitos, ls judius andában atrás de Jasus, porque fazie essas cousas al sábado. 
JHN.5.17	Jasus dixo-le: «Miu Pai obra siempre i you tamien obro.» 
JHN.5.18	Anton, ls judius inda mais buscában un modo de lo matar, puis nun respeitaba l sábado, mas tamien porque dezie que Dius era Pai del, fazendo-se armano a Dius.
JHN.5.19	Mas Jasus respundiu-le assi: «Quedai bien ciertos de l que bos digo: L Filho, por el mesmo, nun puode fazer nada se nun bir l Pai a fazé-lo, puis todo l que este faç, tamien l Filho l faç de la mesma maneira. 
JHN.5.20	Porque l Pai ama l Filho i amostra-le todo l que el faç i amostrará-le feitos inda mais grandes do que estes, para que bós quédedes admirados. 
JHN.5.21	Porque, assi cumo l Pai rucecita ls muortos i le dá bida, assi tamien l Filho le dá bida als que el quier. 
JHN.5.22	L Pai nun julga a naide, mas dou-le al Filho todo l poder de julgar, 
JHN.5.23	para que todos hónren l Filho, tal i qual cumo hónran l Pai. Quien nun honra l Filho, nun honra l Pai que l ambiou. 
JHN.5.24	Quedai bien ciertos de l que bos digo: Quien oube la mie palabra i acradita naquel que me ambiou, ten la bida aterna i nun ye cundanado, mas passou de la muorte pa la bida. 
JHN.5.25	Quedai bien ciertos de l que bos digo: Ben la hora, i ye agora, an que ls muortos han de oubir la boç de l Filho de Dius; i ls que la oubíren, biberan. 
JHN.5.26	Tal i qual cumo l Pai ten la bida nel mesmo, tamien le dou al Filho l tener la bida nel mesmo; 
JHN.5.27	i dou-le l poder de julgar, porque ye Filho de l Home. 
JHN.5.28	Nun bos admíredes cun estas cousas, porque ben ende la hora an que ls que stan nas sepulturas oubiran la sue boç: 
JHN.5.29	Ls que oubrórun l bien saliran pa la rucerreiçon de la bida i ls que oubrórun l mal saliran pa la rucerreiçon de la cundanaçon.
JHN.5.30	You nun puodo fazer nada por mi mesmo; julgo cunsante oubo i l miu juízo ye justo, porque nun busco l que me dá la gana, mas la buntade daquel que me ambiou. 
JHN.5.31	Se you dou teçtemunho de mi, l miu teçtemunho nun ye berdadoso; 
JHN.5.32	ye outro l que dá teçtemunho de mi i you sei que l teçtemunho que el dá de mi ye berdadoso.
JHN.5.33	Bós mandestes a Juan i el dou teçtemunho de la berdade; 
JHN.5.34	mas you nun recibo teçtemunho dun home, mas digo-bos estas cousas para que bos sálbedes. 
JHN.5.35	El era ũa candela que ardie i alhumbraba i bós, por un cachico, quejistes cuntentar-bos cula sue lhuç. 
JHN.5.36	Mas you tengo un teçtemunho mais grande do que l de Juan, puis las obras que l Pai me dou para fazer, essas obras que you fago, amóstran que l Pai me ambiou; 
JHN.5.37	i l Pai, que me ambiou, dou el mesmo teçtemunho de mi. Nunca oubistes la boç del, nien bistes l rostro del, 
JHN.5.38	i la palabra del nun mora an bós, porque nun acraditais naquel que el ambiou. 
JHN.5.39	Mirai bien las squinicas todas de las Scrituras, puis cuidais que neilhas stá la bida aterna; i son eilhas que dan teçtemunho de mi. 
JHN.5.40	I nun quereis benir a mi, para tenerdes la bida.
JHN.5.41	You nun recibo glória de ls homes, 
JHN.5.42	mas bien bos conheço, que nun teneis an bós l amor de Dius. 
JHN.5.43	You bin an nome de miu Pai i nun me aceitais, mas se benir outro an nome del própio yá l aceitareis. 
JHN.5.44	Cumo podeis acraditar, se recebis la honra uns de ls outros i nun buscais la honra que ben solo de Dius? 
JHN.5.45	Nun cúidedes que you bos bou a acusar a miu Pai; hai un que bos acusa: ye Moisés, an quien teneis sprança. 
JHN.5.46	Se acraditárades an Moisés, acraditariedes tamien an mi, puis el screbiu a miu respeito. 
JHN.5.47	Mas se nun acraditais ne ls sous screbidos, cumo heis de acraditar nas mies palabras?»
JHN.6.1	Apuis, Jasus fui-se pa l outro lhado de l mar de la Galileia, ou de Tiberíades. 
JHN.6.2	Iba atrás del un grande juntouro de pessonas, porque bie ls milagres que el fazie nas pessonas que stában malas.
JHN.6.3	Jasus chubiu-se a un cabeço i sentou-se alhá culs sous deciplos. 
JHN.6.4	Staba acerca la Páscoa, die de fiesta de ls judius. 
JHN.6.5	Anton, al alhebantar ls uolhos i al ber tanta giente que benie a tener cun el, dixo-le a Felipe: «Adonde hemos de cumprar pan para esta giente quemer?» 
JHN.6.6	El falaba assi pa l atentar, puis sabie bien l que habie de fazer. 
JHN.6.7	Felipe respundiu-le: «Duzientos denheiros de pan nun chégan pa le dar un carolico a cada un!» 
JHN.6.8	Dixo-le un de ls sous deciplos, Andrés armano de Simon Pedro: 
JHN.6.9	«Stá eiqui un rapazico que ten cinco fogaças de cebada i dous peixes; mas cumo ha de chegar para tanta giente?» 
JHN.6.10	Jasus dixo-le: «Mandai sentar las pessonas.» Habie muito fenasco naquel sítio. Anton, las pessonas sentórun-se, ende arrimado a cinco mil. 
JHN.6.11	Jasus agarrou las fogaças i, apuis de dar grácias, partiu-las puls que stában sentados, l mesmo fazendo culs peixes, todo até fartar. 
JHN.6.12	Quando yá stában fartos, dixo-le als sous deciplos: «Ajuntai ls carolos que sobrórun, para que nada se açague.» 
JHN.6.13	Anton, ajuntórun-los i anchírun doze cestos de carolos de las cinco fogaças de cebada, que habien sobrado de ls que stubírun a quemer.
JHN.6.14	Quando aqueilhas pessonas bírun l milagre que habie feito, dezírun: «Pula cierta, este ye l porfeta que habie de benir al mundo!» 
JHN.6.15	Jasus, al saber que l íban a agarrar pa l fazéren rei, tornou a salir deilhi, el solico, pa l cabeço.
JHN.6.16	A la tardica, ls deciplos del abaixórun até al mar 
JHN.6.17	i, chubindo-se para un barco, atrabessórun l mar, a caras a Cafarnaún. Yá era de nuite scuro i Jasus inda nun habie benido a tener cun eilhes. 
JHN.6.18	Cumo assopraba un aire mui fuorte, l mar ampeçou-se a albrotar. 
JHN.6.19	Quando yá habien remado por ende ũa lhégua, bírun Jasus a andar porriba l mar i a achegá-se de l barco i quedórun grimados. 
JHN.6.20	Mas el dixo-le: «Sou you, nun téngades miedo!» 
JHN.6.21	Quejírun, anton, chubi-lo pa l barco i lhougo l barco chegou al lhugar para adonde íban.
JHN.6.22	A soutordie, todo l juntouro de giente, que quedara de l outro lhado de l mar, biu que solo habie eilhi un barquito i que Jasus nun antrara culs sous deciplos naquel barquito, puis ls sous deciplos habien salido eilhes solos; 
JHN.6.23	mas outros barquitos habien chegado de Tiberíades acerca l sítio adonde habien quemido l pan, apuis de l Senhor haber dado grácias. 
JHN.6.24	Anton, quando aqueilha giente toda biu que nien Jasus nien ls sous deciplos stában eilhi, chubírun-se todos naqueilhes barcos i fúrun-se para Cafarnaún a saber de Jasus.
JHN.6.25	Quando l achórun, de l outro lhado de l mar, dezírun-le: «Rabi, quando chegueste eiqui?» 
JHN.6.26	Jasus respundiu-le: «Quedai bien ciertos de l que bos digo: Bós nun andais a saber de mi porque bistes ls milagres, mas porque quemistes de l pan i bos fartestes. 
JHN.6.27	Trabalhai nó pul quemido que se acaba, mas pul quemido que dura até la bida eiterna i que l Filho de l Home bos dará; porque a este Dius Pai puso-le l selo!» 
JHN.6.28	Dezírun-le, anton: «Que habemos de fazer para oubrar las obras de Dius?» 
JHN.6.29	Jasus respundiu-le: «La obra de Dius ye esta: que acradítedes naquel que el ambiou.» 
JHN.6.30	Anton, eilhes dezírun-le: «Que milagres fazes tu, para nós bermos i acraditarmos an ti? 
JHN.6.31	Ls nuossos pais quemírun l maná ne l zerto, cumo stá screbido: 
JHN.6.32	Jasus respundiu-le: «Quedai bien ciertos de l que bos digo: Nun fui Moisés que bos dou l pan de l cielo, mas miu Pai dá-bos l berdadeiro pan de l cielo: 
JHN.6.33	l pan de Dius ye l que ben de l cielo i dá la bida al mundo.» 
JHN.6.34	Dezírun-le, anton: «Senhor, dá-mos siempre desse pan.» 
JHN.6.35	Jasus respundiu-le: «You sou l pan de la bida. Quien ben a mi nun tornará a tener fame i l que acradita an mi nun tenerá mais sede. 
JHN.6.36	Mas tamien yá bos dixe que bós bedes-me i nun acraditais an mi. 
JHN.6.37	Todo l que l Pai me dá benirá a mi i nun botarei pa la rue l que ben a tener cumigo, 
JHN.6.38	porque abaixei de l cielo, nó para fazer l que you quiero, mas la buntade daquel que me ambiou. 
JHN.6.39	Esta ye la buntade daquel que me ambiou, que naide, de todos ls que el me dou, se perda, mas que lo rucecite ne l redadeiro die. 
JHN.6.40	Esta ye la buntade de miu Pai, que todo l que bei al Filho i acradita nel, tenga la bida eiterna i you rucecitarei-lo ne l redadeiro die.»
JHN.6.41	Anton, ls judius ponírun-se a falar contra el por haber dezido: «You sou l pan que abaixou de l cielo», 
JHN.6.42	i dezien: «Este nun ye Jasus, filho de Jesé, de quien nós coincemos l pai i la mai? Cumo ye que agora diç: Abaixei de l cielo?»
JHN.6.43	Jasus respundiu-le: «Nun stéiades cun esse falatório uns culs outros. 
JHN.6.44	Naide puode benir a tener cumigo se l Pai, que me ambiou, nun lo trair; i you rucecitarei-lo ne l redadeiro die. 
JHN.6.45	Stá screbido ne ls Porfetas: 
JHN.6.46	Nó que alguien haba bisto l Pai, a nun ser aquel que ye de Dius, este ye que biu l Pai.
JHN.6.47	Quedai bien ciertos de l que bos digo: Quien acradita, ten la bida eiterna. 
JHN.6.48	You sou l pan de la bida. 
JHN.6.49	Buossos pais quemírun l maná ne l zerto i morrírun-se. 
JHN.6.50	Este ye l pan que abaixou de l cielo i quien del quemir nun se morrerá. 
JHN.6.51	You sou l pan bibo que abaixou de l cielo. Quien quemir deste pan bibirá para siempre i l pan que you bos bou a dar ye la mie carne para le dar bida al mundo.»
JHN.6.52	Nesse antretiempo çcutien ls judius uns culs outros, dezindo: «Cumo puode El dar-mos a quemer la sue chicha?» 
JHN.6.53	Dixo-le anton Jasus: «Quedai bien ciertos de l que bos digo, se nun quemirdes la carne de l Filho de l Home i se nun buirdes l sou sangre, nun tenereis la bida an bós. 
JHN.6.54	Quien come la mie chicha i bebe l miu sangre tenerá la bida eiterna i you rucecitarei-lo ne l redadeiro die. 
JHN.6.55	Puis la mie chicha ye, de berdade, un quemido i l miu sangre ye, de berdade, ũa buida. 
JHN.6.56	Quien come la mie chicha i bebe l miu sangre queda an mi i you nel. 
JHN.6.57	Assi cumo l Pai, que bibe, me mandou i you bibo pul Pai, assi l que me come tamien bibirá por mi. 
JHN.6.58	Este ye l pan que abaixou de l cielo. Nun ye cumo l que quemírun ls buossos pais i morrírun-se. Quien come deste pan bibirá para siempre.»
JHN.6.59	Estas cousas dixo El quando staba a ansinar na sinagoga de Cafarnaún.
JHN.6.60	Muitos de ls sous deciplos al oubir estas cousas, dezírun-le: «Duras son estas palabras! Quien las puode scuitar?»
JHN.6.61	Sabendo Jasus, alhá andrento del mesmo, que ls sous deciplos falában subre estas cousas, dixo-le: «Esto scandaliza-bos? 
JHN.6.62	I se birdes l Filho de l Home a chubir para adonde staba datrás? 
JHN.6.63	L Sprito ye que dá la bida, la carne nun s’aporbeita para nada; las palabras que you bos dixe, son Sprito i son bida. 
JHN.6.64	Mas hai alguns de bós que nun acraditais.» Jasus sabie, zde l ampeço, quales éran ls que nun acraditában i qual era l que l habie de atraiçonar. 
JHN.6.65	I dezie: «Por essa rezon ye que bos dixe: Naide puode benir até mi se tal nun le fur dado pul Pai.»
JHN.6.66	Zde esta altura muitos de ls sous deciplos fúrun-se ambora i yá nun andában cun el. 
JHN.6.67	Anton, Jasus dixo-le als Doze: «Tamien bós bos quereis ir ambora?» 
JHN.6.68	Simon Pedro respundiu-le: «Senhor, para quien habemos nós de ir? Tu tenes palabras de bida eiterna; 
JHN.6.69	i nós acraditamos i sabemos que tu sós l Santo de Dius.» 
JHN.6.70	Jasus respundiu-le: «Nun fui you que bos scolhi als Doze? Mas hai un de bós que ye un demonho.» 
JHN.6.71	Amentaba an Judas Scariotes, filho de Simon: Este, anque fura un de ls Doze, habie de lo atraiçonar.
JHN.7.1	Apuis, Jasus andaba pula Galileia i nun querie andar pula Judeia puis ls judius buscában un modo de l matar. 
JHN.7.2	Staba acerca la fiesta de ls judius, Fiesta de las Tiendas. 
JHN.7.3	Anton, ls armanos del dezírun-le: «Sal deiqui i bai-te pa la Judeia, pa que ls tous deciplos tamien béian las obras que fazes. 
JHN.7.4	Porque naide, se quejir ser coincido, faç las cousas an segredo. Se fazes estas cousas, amostra-te al mundo.» 
JHN.7.5	La berdade ye que nien mesmo ls armanos acraditában nel. 
JHN.7.6	Jasus respundiu-le: «L miu tiempo inda nun chegou, mas para bós qualquiera tiempo ye buono. 
JHN.7.7	L mundo nun bos puode tener rábia, mas a mi ténen-me rábia porque you amostro-le que las obras deilhes son malas. 
JHN.7.8	Ide bós a la fiesta. You nun bou a essa fiesta porque l miu tiempo inda nun stá cumprido.»
JHN.7.9	I apuis de le dezir estas cousas, quedou na Galileia.
JHN.7.10	Adepuis de ls armanos del habéren ido a la fiesta, tamien el se fui até alhá, mas a las scundidas sien que naide dira por el. 
JHN.7.11	Ls judius andában a saber del pula fiesta i dezien: «Por adonde andará el?» 
JHN.7.12	Habie un grande falatório del antre to la giente. Uns dezien: «Ye buona pessona!» Mas outros dezien: «Nó, porque solo anda a anduzir las pessonas!» 
JHN.7.13	Mas naide falaba del a las claras, cun miedo de ls judius.
JHN.7.14	Quando la fiesta yá iba a meio, Jasus antrou ne l templo i ampeçou a ansinar. 
JHN.7.15	Ls judius stában mui admirados, dezindo: «Cumo ye que sabe tanto se nun andubo a studar?» 
JHN.7.16	Jasus respundiu-le: «La mie doutrina nun ye mie, mas daquel que me ambiou. 
JHN.7.17	Se houbir quien querga fazer la buntade del, saberá se la doutrina ben de Dius, ou se falo solo por mi. 
JHN.7.18	Quien fala solo por el mesmo, busca la sue própia glória, mas l que busca la glória de quien lo ambiou, esse diç la berdade i nel nun hai anjustícia. 
JHN.7.19	Moisés nun bos dou la lei? Mas bós nun cumpris la lei. Porque me quereis matar?» 
JHN.7.20	L pobo respundiu-le: «Tu tenes l demonho! Quien ye que te quier matar?» 
JHN.7.21	Jasus respundiu-le: «Solo fiç un milagre i todos quedais admirados. 
JHN.7.22	Porque Moisés bos dou la circuncison – nó que fura del, mas de ls pais –, al sábado circuncidais ls homes. 
JHN.7.23	Se un home puode ser circuncidado al sábado, para que se cumpra la lei de Moisés, porque ye que quedais andinados cumigo por haber sano un home al sábado? 
JHN.7.24	Nun quérgades julgar pulas aparecéncias, mas pul que ye justo.»
JHN.7.25	Anton, habie pessonas de Jarusalen que le preguntában: «Nun ye este l que quieren matar? 
JHN.7.26	Cumo ye que stá parqui a falar, a las claras, i naide le diç nada? Será que ls príncepes yá se cumbencírun de que el ye l Cristo? 
JHN.7.27	Este sabemos bien d’adonde ye, mas quando benir l Cristo, naide saberá d’adonde ye.»
JHN.7.28	Al ansinar ne l templo, boziaba: «Anton, bós sabeis quien sou i d’adonde bengo? You nun bin por mi mesmo, mas ye berdade que bin por aquel que me ambiou i que bós nun coinceis. 
JHN.7.29	You conheço-lo porque bengo del i el ambiou-me.»
JHN.7.30	Anton, eilhes buscában modo de l prender, mas naide le botou la mano, porque inda nun habie chegado la hora del. 
JHN.7.31	Muita daqueilha giente acraditou nel i dezien: «Quando l Cristo benir será que bai a fazer mais milagres do que este ten feito?»
JHN.7.32	Ls fariseus oubírun l pobo a dezir estas cousas del i mandórun ls xefes de ls saçardotes i de ls fariseus para l prendéren. 
JHN.7.33	Jasus, anton, dixo-le: «Inda bou a quedar cun bós mais un tempico i apuis bou-me para aquel que me ambiou. 
JHN.7.34	Nessa altura andareis a saber de mi, mas nun me heis de achar i para adonde you bou bós nun podeis ir.» 
JHN.7.35	Ls judius preguntában uns als outros: «Para adonde eirá, yá que nun l poderemos achar? Será que se bai culs que eimígran pa ls griegos, para ls ansinar? 
JHN.7.36	Que quier el dezir cun estas palabras: “Buscareis-me i nun me achareis?” i tamien “Para adonde you bou bós nun podeis benir?”»
JHN.7.37	Ne l redadeiro die, que era l mais fuorte de la fiesta, Jasus staba de pies a boziar, dezindo: «Quien tubir sede, benga a tener cumigo i beba. 
JHN.7.38	Quien acradita an mi, cumo diç la Scritura, de la sue barriga han de nacer rius de auga biba.» 
JHN.7.39	El dezie estas cousas de l Sprito que habien de recebir ls que nel acraditássen. Nesta altura l Sprito inda nun habie sido dado, porque Jasus inda nun fura glorficado.
JHN.7.40	Muita giente, quando oubiu estas palabras, dixo: «Este de certeza que ye un porfeta!»; 
JHN.7.41	outros dezien: «Este ye l Cristo!»; mas outros dezien: «Cumo ye que l Cristo puode benir de la Galileia?» 
JHN.7.42	Nun ye la Scritura que diç: «L Cristo ben de la família de Dabide i de l lhugar de Belen, la tierra de Dabide?»
JHN.7.43	Anton, armou-se un grande çcutimiento antre las pessonas por bias del. 
JHN.7.44	Alguns deilhes querien prendé-lo, mas naide le botou la mano.
JHN.7.45	Ls guardas fúrun-se a tener culs xefes de ls saçardotes i culs fariseus. Estes preguntórun-le: «Porque nun l prendistes?» 
JHN.7.46	Ls guardas respundírun-le: «Nunca se oubiu un home a falar daqueilha maneira.» 
JHN.7.47	Ls fariseus dezírun-le: «Tamien bós bos deixestes anduzir? 
JHN.7.48	Acauso algun de ls xefes ou de ls fariseus acraditou nel? 
JHN.7.49	Solo essa giente que nun conhece la lei i ye giente maldita!»
JHN.7.50	Anton Nicodemos, que era un de ls deilhes i que antes fura a tener cun Jasus, dixo-le: 
JHN.7.51	«Acauso la nuossa lei julga un home antes de l oubir purmeiro i de saber l que el fizo?» 
JHN.7.52	Eilhes respundírun-le: «Tamien tu sós de la Galileia? Studa bien i berás que de la Galileia nun bieno un solo porfeta!»
JHN.7.53	Apuis, fui-se cada un para sue casa.
JHN.8.1	Jasus fui-se pa l Cabeço de las Oulibeiras. 
JHN.8.2	A soutordie, pula manhana cedo, tornou outra beç pa l templo i todo mundo benie a tener cun el. Jasus sentaba-se i ansinaba-los. 
JHN.8.3	A ũa cierta altura, ls scribas i ls fariseus lhebórun-le ũa mulhier que fui agarrada an adultério, ponírun-la al meio 
JHN.8.4	i dezírun-le a Jasus: «Esta mulhier fui agarrada a fazer adultério. 
JHN.8.5	Moisés, na lei, mandou-mos apedrear estas mulhieres até la muorte. Tu l que mos dizes?»
JHN.8.6	Eilhes dezien-le estas cousas pa l lhucitáren, para l podéren acusar. Mas Jasus drobou-se i ampeçou a screbir na tierra cul dedo. 
JHN.8.7	Cumo eilhes le cuntinában a preguntar, el alhebantou-se i dixo-le: «Aquel de bós que nun tubir pecado, que le atire la purmeira pedrada.» 
JHN.8.8	Jasus drobou-se outra beç i cuntinou a screbir na tierra. 
JHN.8.9	Al oubir aqueilhas palabras, fúrun salindo un por un, a ampeçar puls mais bielhos, até que quedou Jasus el solo i la mulhier, que cuntinaba al meio, de pies. 
JHN.8.10	Jasus alhebantou-se i dixo-le a la mulhier: «Mulhier, adonde stan? Naide te cundanou?» 
JHN.8.11	Eilha respundiu-le: «Naide, senhor.» Anton, Jasus dixo-le: «You tamien nun te cundano. Bai-te ambora i, deiqui palantre, nun tornes a pecar.»
JHN.8.12	Jasus falou-le outra beç, dezindo-le: «You sou la lhuç de l mundo; quien benir atrás de mi, nun andará a las scuras, mas tenerá la lhuç de la bida.» 
JHN.8.13	Anton, dezírun-le ls fariseus: «Tu falas de ti i a tou fabor, assi sendo l tou teçtemunho nun ten balor.» 
JHN.8.14	Jasus respundiu-le: «Anque you fale de mi mesmo, l miu teçtemunho ye berdadeiro, porque sei de adonde bin i para adonde bou, mas bós nien sabeis de adonde bin nien para adonde bou. 
JHN.8.15	Bós julgais al modo de la carne, mas you nun julgo a naide. 
JHN.8.16	Inda que you julgara, l miu juízo era berdadeiro, porque nun sou you solo, mas you i l Pai, que me ambiou. 
JHN.8.17	Na buossa lei stá screbido que l teçtemunho de dous homes ye berdadeiro. 
JHN.8.18	You dou teçtemunho por mi mesmo i l Pai que me ambiou tamien dá teçtemunho por mi.» 
JHN.8.19	Eilhes dezien-le: «Adonde stá tou Pai?» Jasus respundiu-le: «Bós nun me coinceis nien coinceis a miu Pai; se me coincírades a mi, tamien coinceriedes a miu Pai.»
JHN.8.20	Jasus dixo estas palabras quando staba a ansinar ne l templo, an pie la caixa de las smolas. I naide l prendiu, porque inda nun habie chegado la hora del.
JHN.8.21	Jasus dixo-le outra beç: «You bou-me ambora. Heis de andar a saber de mi, mas morrereis-bos ne l buosso pecado. Para adonde you me bou, bós nun podeis ir.»
JHN.8.22	Anton, dezien ls judius: «Se calha bai-se a matar, porque diç: “Para adonde you me bou, bós nun podeis ir.”» 
JHN.8.23	Jasus cuntinaba a dezi-le: «Bós sodes deiqui de baixo, you sou de alhá riba; bós sodes deste mundo, you nun sou deste mundo. 
JHN.8.24	Por essa rezon bos dixe que bos morrereis ne ls buossos pecados, porque se nun acraditardes an quien you sou, morrereis-bos ne ls buossos pecados.»
JHN.8.25	Anton eilhes preguntórun-le: «Quien sós tu?» Jasus dixo-le: «L que bos tengo dezido zde l ampeço. 
JHN.8.26	Muita cousa tengo a dezir i a julgar de bós; mas l que me ambiou ye de cunfiança i l que le digo al mundo fui l que le oubi a el.»
JHN.8.27	Eilhes nun antendírun que le falaba de l Pai. 
JHN.8.28	Jasus tornou-le a dezir: «Quando alhebantáren al parriba l Filho de l Home, ende heis de saber quien you sou i que nada fago porque you quiero, mas falo solo l que l Pai me ansinou. 
JHN.8.29	L que me mandou stá cumigo i nun me deixa a mi solo, porque fago siempre l que le agrada.»
JHN.8.30	Al oubi-lo dezir estas cousas, muitos acraditórun nel.
JHN.8.31	Anton, Jasus dixo-le als judius que habien acraditado nel: «Se bos mantubirdes na mie palabra, sereis mius deciplos berdadeiros, 
JHN.8.32	coincereis la berdade i la berdade lhibartará-bos.» 
JHN.8.33	Eilhes respundírun-le: «Somos decendientes de Abraan i nunca fumos scrabos de naide. Cumo mos dizes, anton: “Quedareis lhibres?”» 
JHN.8.34	Jasus respundiu-le: «Quedai a saber: Toda la pessona que peca ye scrabo. 
JHN.8.35	Un scrabo nun queda na casa para siempre, mas un filho queda alhá para siempre. 
JHN.8.36	Se l Filho bos lhibartar, sereis mesmo lhibres. 
JHN.8.37	You sei que sodes decendientes de Abraan, mas andais a saber dun modo de me matar, porque la mie palabra nun entra an bós. 
JHN.8.38	You falo de l que bi an pie de l Pai i bós tamien fazeis l que le oubistes al buosso pai.»
JHN.8.39	Eilhes respundírun-le: «L nuosso pai ye Abraan.» Jasus dixo-le: «Se fúrades filhos de Abraan, fazeriedes las obras de Abraan. 
JHN.8.40	Agora andais a saber dun modo de me matar, a mi un home que bos falei la berdade que le oubi a Dius. Abraan nun fizo essas cousas. 
JHN.8.41	Bós fazeis las obras de l buosso pai.» Anton, eilhes dezírun-le assi: «Nós nun somos zorros, puis tenemos un pai que ye Dius.» 
JHN.8.42	Jasus dixo-le: «Se Dius fura buosso pai, gustariedes de mi; you fui ambiado por Dius, nun bengo de mi mesmo, mas fui el que me mandou. 
JHN.8.43	Porque nun antendeis la mie fala, yá que la mie palabra nun la podeis oubir? 
JHN.8.44	Bós teneis al diabro por pai i quereis fazer l que le agrada al buosso pai. El fui un creminal matador zde siempre i nunca stubo cula berdade, porque nel nun hai berdade. Quando diç mintiras, fala de l que ye del, porque ye mintiroso i ye l pai de la mintira.
JHN.8.45	Mas you digo-bos la berdade i por essa rezon nun acraditais an mi. 
JHN.8.46	Qual de bós puode probar que you tengo pecado? Se bos digo la berdade, porque nun acraditais an mi? 
JHN.8.47	Quien ye de Dius, scuita las palabras de Dius; bós nun las scuitais porque nun sodes de Dius.»
JHN.8.48	Ls judius respundírun-le: «Nun tenemos rezon al dezir que sós un samaritano i que tenes l demonho?» 
JHN.8.49	Jasus respundiu-le: «You nun tengo l demonho, mas honro a miu Pai i bós botais-me al çprézio. 
JHN.8.50	You nun busco la mie glória; hai quien la busque i julgue cun justícia. 
JHN.8.51	Tomai bien tento ne l que bos digo: Quien oubedecir a la mie palabra, nunca se ha de morrer.»
JHN.8.52	Dezírun-le, anton, ls judius: «Agora tenemos la certeza que tenes l demonho. Abraan morriu-se, ls porfetas tamien i tu dizes: “Quien oubedecir a la mie palabra, nunca se ha de morrer?” 
JHN.8.53	Acauso tu sós mais do que l nuosso pai Abraan, que se morriu? I ls porfetas tamien se morrírun! Quien cuidas tu que sós?» 
JHN.8.54	Jasus respundiu-le: «Se you me honro a mi mesmo, la mie honra nun bal nada; mas quien me honra ye miu Pai, aquel de quien bós dezis: “Ye l nuosso Dius”, 
JHN.8.55	i nun l coinceis, mas you coinci-lo. Se you dezira que nun l conheço, serie mintiroso cumo bós; mas conheço-lo i respeito la sue palabra. 
JHN.8.56	Abraan, buosso pai, quedou mui cuntento por ber l miu die, biu-lo i quedou cuntento.»
JHN.8.57	Dezírun-le ls judius: «Inda nien tenes cinquenta anhos i biste a Abraan?» 
JHN.8.58	Jasus dixo-le: «Tomai bien tento ne l que bos digo: Antes de Abraan nacer, yá you era l que sou.»
JHN.8.59	Anton, agarrórun an piedras pa lo apedreáren, mas Jasus scundiu-se i saliu de l templo.
JHN.9.1	Quando iba a passar, Jasus biu un home que era ciego de nacéncia. 
JHN.9.2	Ls deciplos del preguntórun-le: «Rabi, quien pecou, el ou ls pais del, para que nacira ciego?» 
JHN.9.3	Jasus respundiu-le: «Nien fui el que pecou nien ls pais del, mas quedou assi para que nel s’amostráran las obras de Dius. 
JHN.9.4	Ye perciso que you faga las obras daquel que me mandou, inda cun de die, puis ben ende la nuite an que naide puode trabalhar. 
JHN.9.5	Anquanto stou ne l mundo sou la lhuç de l mundo.»
JHN.9.6	Tenendo dezido estas palabras, cuçpiu na tierra, fizo lhodo cula cuçpinha, ountou cun lhodo ls uolhos de l ciego 
JHN.9.7	i dixo-le: «Bai-te a lhabar ne l tanque de Siloé» (que quier dezir Ambiado). El fui, lhabou-se i tornou dalhá a ber.
JHN.9.8	Anton, ls bezinos i las pessonas que yá antes sabien que el era ciego dezien: «Este nun ye aquel que quedaba sentado a pedir smola?» 
JHN.9.9	«Ye el mesmo», dezien uns. Mas outros dezien: «Nó, ye outra pessona aparecida cun el.» Mas l ciego zirraba: «Sou you.» 
JHN.9.10	Preguntában-le, anton: «Cumo fui que se t’abrírun ls uolhos?» 
JHN.9.11	El respundiu-le: «Aquel home, que le cháman Jasus, fizo lhodo i ountou-me ls uolhos i dixo-me: “Bai al tanque de Siloé i lhaba-te.” Anton, you fui alhá, lhabei-me i bi.» 
JHN.9.12	I eilhes preguntórun-le: «Adonde ye que el stá?» El respundiu-le: «Nun sei.»
JHN.9.13	Anton, eilhes lhebórun-le als fariseus l que fura ciego. 
JHN.9.14	Era sábado quando Jasus fizo l lhodo i le abriu ls uolhos. 
JHN.9.15	Ls fariseus preguntórun-le outra beç cumo habie passado a ber. El dixo-le: «Puso-me lhodo anriba ls uolhos, apuis lhabei-me i agora beio.» 
JHN.9.16	Anton ls fariseus dezien: «Cumo puode esse home ser de Dius se nun guarda l sábado?» Outros dezien: «Cumo puode un home pecador fazer sinales cumo esses?» I habie un grande çcutimiento antre eilhes. 
JHN.9.17	Assi, tornórun-le a preguntar outra beç al ciego: «Tu l que dizes daquel que te abriu ls uolhos?» El, anton, dixo-le: «Ye un porfeta.»
JHN.9.18	Mas ls judius nun acraditórun que el houbira sido ciego i agora bisse. Anton, chamórun ls pais del 
JHN.9.19	i anterrogórun-los, dezindo-le: «Este ye l buosso filho que dezis que naciu ciego? Anton, cumo ye que agora bei?» 
JHN.9.20	Ls pais de l ciego respundírun-le, dezindo: «Sabemos que este ye l nuosso filho i sabemos que el naciu ciego, 
JHN.9.21	mas nun sabemos cumo ye que agora bei i tamien nun sabemos quien le tenerá abierto ls uolhos. Perguntai-se-lo a el porque yá ten eidade para falar del mesmo.» 
JHN.9.22	Ls pais dezírun estas cousas porque tenien miedo de ls judius, porque estes yá habien treminado que se alguien cunfessasse que Jasus era l Messias iba a ser ampuntado de la sinagoga. 
JHN.9.23	Fui por essa rezon que ls pais del dezírun: «Yá ten eidade, preguntai-le a el.»
JHN.9.24	Chamórun, anton, outra beç l home que habie sido ciego i dezírun-le: «Dá grácias a Dius! Nós sabemos que esse home ye un pecador.» 
JHN.9.25	El dixo-le: «Nun sei se ye pecador ou nó. Solo sei que you era ciego i agora beio.» 
JHN.9.26	Eilhes preguntórun-le: «L quei te fizo el? Cumo fui que te abriu ls uolhos?» 
JHN.9.27	El respundiu-le: «Yá bos l dixe i oubistes bien. Porque quereis oubir outra beç? Talbeç tamien bos quérgades fazer deciplos del.»
JHN.9.28	Ende, chamórun-le denomes i dezírun-le: «Tu ye que sós deciplo del. Nós somos deciplos de Moisés 
JHN.9.29	i sabemos que Dius le falou a Moisés, mas este nun sabemos de adonde ye.» 
JHN.9.30	L home respundiu-le, dezindo-le: «Puis ye ende que stá la marabilha, que bós nun sábades de adonde ye i me tenga abierto ls uolhos. 
JHN.9.31	Sabemos que Dius nun oube als pecadores, mas oube a quien le ten respeito i fai la buntade del. 
JHN.9.32	Yá zde l ampeço de l mundo nunca s’oubiu dezir que alguien tenga abierto ls uolhos a un ciego de nacéncia. 
JHN.9.33	Se el nun fura de Dius, nun poderie fazer nada.» 
JHN.9.34	Respundírun-le eilhes, dezindo-le: «Naciste todico an pecado i benes-mos a ansinar a nós?» Adepuis, botórun-lo para fuora.
JHN.9.35	Jasus oubiu dezir que lo habien botado para fuora i quando ancarou cun el, dixo-le: «Tu acraditas ne l Filho de Dius?» 
JHN.9.36	El respundiu-le: «Quien ye el, Senhor, para que you acradite nel?» 
JHN.9.37	I Jasus dixo-le: «Tu yá l biste. Ye el mesmo que stá a falar cuntigo.» 
JHN.9.38	Anton el dixo-le: «Acradito, Senhor.» I, botando-se por tierra, adorou-lo. 
JHN.9.39	Dixo-le apuis Jasus: «You bin a este mundo para un julgamiento, para que aqueilhes que nun béien pássen a ber i para que ls que béien quéden ciegos.»
JHN.9.40	Alguns fariseus que stában cun el oubírun i dezírun-le: «Acauso tamien nós somos ciegos?» 
JHN.9.41	Jasus dixo-le: «Se fúrades ciegos nun haberiedes pecado. Mas cumo agora dezis “nós bemos”, l buosso pecado cuntina.»
JHN.10.1	«Quedai bien ciertos de l que bos digo: Quien nun entra pula puorta na corriça de las canhonas, mas chube por outro sítio, ye assaltante i lhadron. 
JHN.10.2	L que entra pula puorta ye l pastor de las canhonas. 
JHN.10.3	A este l porteiro abre-le i las canhonas óuben la boç del; el chama pul nome las sues canhonas i lhieba-las pa la rue; 
JHN.10.4	i, apuis botar las oubeilhas para fuora, bai delantre deilhas i las canhonas ban atrás del porque conhécen la boç del. 
JHN.10.5	Nun ban atrás dun stranho, mas fúgen del porque nun conhécen la boç de ls stranhos.»
JHN.10.6	Jasus cuntou-le esta parábola, mas eilhes nun antendírun de quei le staba a falar.
JHN.10.7	Anton, Jasus dixo-le outra beç: «Quedai bien ciertos de l que bos digo: You sou la puorta de las canhonas. 
JHN.10.8	Todos ls que yá benírun son assaltantes i lhadrones, mas las canhonas nun ls oubírun. 
JHN.10.9	You sou la puorta. Quien antrar por mi salbará-se: antrará, salirá i achará pástio. 
JHN.10.10	L lhadron ben solo para roubar, para matar i para çtruir. You bin para que téngan bida i la téngan cun fartura.»
JHN.10.11	You sou l bun pastor: l bun pastor dá la bida pulas sues canhonas; 
JHN.10.12	mas l criado, l que nun ye l pastor, de quien nun son las canhonas, bei benir l lhobo, deixa las canhonas i scapa-se – i l lhobo agarra las canhonas i scamuge cada ũa para sou lhado – 
JHN.10.13	porque ye cuntratado i nun se amporta culas canhonas.
JHN.10.14	You sou l bun pastor: conheço las mies canhonas i las mies canhonas conhécen-me, 
JHN.10.15	assi cumo l Pai me conhece i you conheço l Pai i dou la bida pulas mies canhonas. 
JHN.10.16	Inda tengo outras canhonas, que nun son desta corriça i tamien tengo de andar cun eilhas; oubiran la mie boç i fazeran un solo ganado i haberá un solo pastor.
JHN.10.17	Por esto, l Pai ama-me porque dou la mie bida para la tornar a recebir. 
JHN.10.18	Naide me la tira, mas sou you que la dou porque quiero. Tengo l poder de la dar i l poder de la tornar a recebir. Recebi este mandamento de miu Pai.
JHN.10.19	Armou-se outra beç ũa çcuçon antre ls judius por bias destas palabras. 
JHN.10.20	Muitos deilhes dezien: «Ten l demonho cun el i stá boubo! Porque l aturais?» 
JHN.10.21	Outros dezien: «Estas palabras nun son de quien ten un demonho cun el! Algũa beç un demonho le puode abrir ls uolhos als ciegos?»
JHN.10.22	Fazírun-se nessa altura, an Jarusalen, las fiestas de la Dedicaçon. Era eimbierno 
JHN.10.23	i Jasus andaba a passear pul templo, ne l cabanhal de Salomon. 
JHN.10.24	Ls judius ponírun-se alredror del i dezien-le: «Até quando bás a mantener la nuossa alma suspensa? Se tu sós l Cristo, diç-mos-lo sien arrodeios!» 
JHN.10.25	Jasus respundiu-le: «Yá bos l dixe i nun acraditestes; las obras que you fago, an nome de miu Pai, fálan por mi. 
JHN.10.26	Mas nun acraditestes porque nun sodes de las mies canhonas. 
JHN.10.27	Las mies canhonas óuben la mie boç, you conheço-las i eilhas ban atrás de mi. 
JHN.10.28	Dou-le la bida eiterna, nunca se han de morrer i naide las arrincará de la mie mano. 
JHN.10.29	Miu Pai, que me las dou ye mais grande do que todos i naide las puode arrincar de la mano de miu Pai. 
JHN.10.30	You i l Pai somos un solo.»
JHN.10.31	Ls judius tornórun outra beç a agarrar an piedras pa l acantiáren. 
JHN.10.32	Jasus dixo-le: «Amostrei-bos muita obra buona de l Pai; por qual dessas obras ye que me acantiais?» 
JHN.10.33	Ls judius respundírun-le: «Nun te acantiamos pulas buonas obras, mas por blasfémia i porque tu, que sós un home, te fazes a ti mesmo Dius.» 
JHN.10.34	Jasus respundiu-le: «Nun stá screbido na buossa lei: 
JHN.10.35	Ora se le chamou diuses als que le fui dada la palabra de Dius i nun se puode anular la Scritura, 
JHN.10.36	daquel que l Pai santeficou i mandou al mundo bós dezis: “Blasfemas!”, porque you dixe: Sou Filho de Dius? 
JHN.10.37	Se nun fago las obras de miu Pai, nun acraditais an mi; 
JHN.10.38	mas se las fago, anque nun quérgades acraditar an mi, al menos acraditai por bias de las obras, para que sábades i acradítedes que l Pai stá an mi i you ne l Pai.»
JHN.10.39	Buscában modo de l prender, mas el scapou-se de las manos deilhes.
JHN.10.40	Saliu outra beç pa l outro lhado de l Jordan, ne l sítio adonde Juan andaba datrás a batizar, i quedou puli. 
JHN.10.41	Muitos benírun a tener cun el i dezien: «Ye berdade que Juan nun fizo nanhun sinal, mas todo l que Juan dixo deste home era berdade.» 
JHN.10.42	Ende, muitos acraditórun nel.
JHN.11.1	Staba malo un tal Lházaro de Betánia, aldé de Marie i de l’armana Marta. 
JHN.11.2	Marie fui la que ountou l senhor cun un perfume i le anxugou ls pies cul pelo. Lházaro, armano deilha, staba malo. 
JHN.11.3	Anton, las armanas mandórun-le esta rezon: «Senhor, mira, aquel de quien gustas muito stá malo.» 
JHN.11.4	Al oubir l recado, Jasus dixo: «Esse mal nun ye pa la muorte mas pa la glória de Dius, para que por bias deilha l Filho de Dius seia glorficado.»
JHN.11.5	Jasus gustaba muito de Marta, de l’armana deilha i de Lházaro. 
JHN.11.6	Mas, quando oubiu dezir que staba malo, inda tardou mais dous dies naquel sítio. 
JHN.11.7	Apuis, dixo-le assi als sous deciplos: «Bamos-mos outra beç pa la Judeia.» 
JHN.11.8	I ls deciplos abísan-lo: «Rabi, inda agora ls judius andában a saber de ti para te apedrear i quieres tornar outra beç para alhá?» 
JHN.11.9	Jasus respundiu-le: «Nun son doze las horas de l die? Se ũa pessona andubir cun de die nun tropeça porque bei la lhuç deste mundo, 
JHN.11.10	mas s’andubir cun de nuite tropeça puis nun trai lhuç cun el.» 
JHN.11.11	Dixo estas palabras i apuis acrecentou: «L nuosso amigo Lházaro stá a drumir, mas bou-lo a spertar de l suonho.» 
JHN.11.12	Dezírun-le, anton, ls deciplos: «Senhor, se el stá a drumir bai-se a salbar.» 
JHN.11.13	Mas quando Jasus falara de la muorte del, eilhes cuidórun que falara de l suonho de drumir. 
JHN.11.14	Anton Jasus dixo-le: «Bei-se bien que Lházaro stá muorto 
JHN.11.15	I quedo cuntento por bós que you nun tenga stado alhá para que acradítedes. Mas bamos-mos a tener cun el.» 
JHN.11.16	Tomé, que le chamában Mielgo, dixo-le als sous cumpanheiros: «Bamos tamien nós, para mos morrermos cun el.»
JHN.11.17	Quando Jasus chegou, fui-se a tener cun el, que yá quatro dies que staba na sepultura. 
JHN.11.18	Betánia quedaba acerquita de Jarusalen, ende arrimado a ũa lhégua. 
JHN.11.19	Muitos judius benírun a casa de Marta i de Marie pa le dáren ls sentimientos pula muorte de l armano.
JHN.11.20	Marta mal apenas oubiu dezir que Jasus chegara, fui-se a tener cun el, mas Marie quedou sentada an casa. 
JHN.11.21	Dixo-le, anton, Marta a Jasus: «Senhor, se tubiras stado eiqui miu armano nun se haberie morrido. 
JHN.11.22	Mas, assi i todo, sei que qualquiera cousa que le pidas a Dius, el dará-te-la.» 
JHN.11.23	Jasus dixo-le: «Tou armano bai a rucecitar.» 
JHN.11.24	Dixo-le Marta: «You sei que bai a rucecitar na rucerreiçon de l redadeiro die.» 
JHN.11.25	Jasus dixo-le: «You sou la rucerreiçon i la bida. Quien acradita an mi, anque steia muorto, biberá 
JHN.11.26	i todo l que bibe i acradita an mi nunca se morrerá. Acradistas Marta?» 
JHN.11.27	«Si, senhor, you acradito que tu sós l Cristo, Filho de Dius, que beniste al mundo.»
JHN.11.28	Assi que dixo estas palabras, fui-se i, a las scundidas, chamou l’armana Marie i dixo-le: «L Mestre stá acá i stá-te a chamar.» 
JHN.11.29	Assi que oubiu que la chamaba, alhebantou-se mui debrebe i fui-se a tener cun el. 
JHN.11.30	Jasus inda nun habie chegado al lhugar, puis inda staba ne l sítio adonde Marta habie ido a tener cun el. 
JHN.11.31	Quando ls judius, que stában cun eilha an casa i fazien por l’animar, bírun que Marie s’alhebantou mui delgeira i saliu, fúrun atrás deilha, pensando alhá cun eilhes: «Bai-se a chorar par’an pie la sepultura.»
JHN.11.32	Mas Marie, quando chegou adonde staba Jasus, assi que l biu, caiu-se als pies del i dixo-le: «Senhor, se tubiras stado eiqui miu armano nun se haberie morrido.» 
JHN.11.33	Quando la biu a chorar i biu tamien a chorar ls judius que habien benido cun eilha, Jasus quedou mui peneroso i quemobido, 
JHN.11.34	dezindo-le: «Adonde l ponistes?» Eilhes respundírun-le: «Senhor, ben i bei.» 
JHN.11.35	Ende, Jasus chorou. 
JHN.11.36	Dezírun, anton ls judius: «Mirai cumo el l querie muito.» 
JHN.11.37	Mas alguns dezírun antre eilhes: «El que le abriu ls uolhos al ciego nun podie haber feito cun que nun se morrira?»
JHN.11.38	Quedando outra beç todo peneroso andrento de l mesmo, Jasus chegou a la sepultura. Era a modo un lhapo i tenie ũa piedra a tapar l’antrada. 
JHN.11.39	Jasus dixo: «Tirai la piedra.» Marta, armana de l muorto, dixo-le: «Senhor, yá cheira mal, puis yá bai an quatro dies.» 
JHN.11.40	Jasus dixo-le: «You nun te dixe que se acraditares berás la glória de Dius?» 
JHN.11.41	Tirórun la piedra. Jasus, adepuis, alhebantando ls uolhos al parriba dixo: «Pai, dou-te grácias porque me oubiste. 
JHN.11.42	You bien sei que tu me oubes siempre. Mas falo por bias de l pobo que stá alredror de mi, para que acradite que tu m’ambieste.» 
JHN.11.43	Mal dixo estas palabras, boziou cũa boç mi fuorte: «Lházaro, sal acá para fuora.» 
JHN.11.44	I l muorto lhougo saliu, tenendo las manos i ls pies atados cun bendas de panho i l rostro del staba ambuolto nun sudairo. Jasus dixo-le: «Zatai-lo i deixai-lo ir ambora.»
JHN.11.45	Ende, muitos judius que benírun cun Marie i bírun l que el fizo acraditórun nel. 
JHN.11.46	Mas alguns deilhes fúrun-se als fariseus i cuntórun-le l que Jasus habie feito. 
JHN.11.47	Anton, ls sumos saçardotes i ls fariseus ajuntórun l cunceilho i dezien: «Que bamos a fazer? Este home faç mais sinales milagrosos que you sei alhá. 
JHN.11.48	Se l deixamos andar, todos ban a acraditar nel. Ende ban a benir ls romanos i daran-mos cuonta de l nuosso sítio i de to la nacion.» 
JHN.11.49	Mas Caifás, un deilhes que esse anho era sumo saçardote, dixo-le: «Bós nun antendeis nada destas cousas. 
JHN.11.50	Nun bedes que mos cumben que un solo home seia muorto por todo l pobo i assi nun se muorra la nacion.» 
JHN.11.51	I el nun dixo estas cousas por el mesmo, mas, cumo era l sumo saçardote aquel anho, porfetizou que Jasus se habie de morrer pul pobo. 
JHN.11.52	Nun solo por aquel pobo, mas tamien para que an un solo ajuntasse als filhos de Dius, que andában scamalhados.
JHN.11.53	Assi, zde esse die an delantre, treminában a matá-lo.
JHN.11.54	Por essa rezon, Jasus yá nun aparecie pula rue an pie ls judius, mas fui-se deilhi para ũa tierra acerca l zerto, ũa cidade que le chamában Efrain i puli andaba culs deciplos del.
JHN.11.55	Staba acerca la Páscoa de ls judius i muita giente daqueilha tierra fui-se até Jarusalen antes la Páscoa, para se purficáren. 
JHN.11.56	Anton, andában a saber de Jasus i dezien-le uns als outros quando stában ne l templo: «Que bos parece? Cuidais que nun benirá a la fiesta?» 
JHN.11.57	I ls sumos saçardotes i ls fariseus habien dado orde que se alguien soubira adonde el staba, que l dezisse, para que l podíran prender.
JHN.12.1	Seis dies antes la Páscoa, Jasus fui-se até Betánia, adonde moraba Lházaro a quien el rucecitara de ls muortos. 
JHN.12.2	Ende ouferecírun-le de cenar. Marta andaba a serbir a la mesa i Lházaro era un de ls que stában a la mesa a la par de Jasus. 
JHN.12.3	Ende Marie, agarrando un arrate de ounguiento de nardo puro, mui caro, ountou-le ls pies a Jasus i anxugou-se-los cul pelo deilha. La casa quedou chena cul oulor de l ounguiento.
JHN.12.4	Judas Simon Scariotes, un de ls sous deciplos, aquel que l habie de atraiçonar, dixo: 
JHN.12.5	«Porque nun se bendiu este ounguiento por trezientos denheiros i se dou als probes?» 
JHN.12.6	El falou assi nó por s’amportar culs probes, mas porque era lhadron. Cumo era el que andaba cula bolsa, roubaba l que se botaba alhá. 
JHN.12.7	Dixo-le, anton, Jasus: «Deixa-la an paç, puis l guardou pa l die de l miu antierro. 
JHN.12.8	Als probes siempre ls heis de tener cun bós, mas a mi nun me heis de tener siempre.»
JHN.12.9	Muita giente de ls judius soubo que el staba eilhi i fúrun-se alhá para ber a Jasus, mas tamien a Lházaro, a quien rucecitara de ls muortos. 
JHN.12.10	Ls xefes de ls saçardotes treminórun a matar tamien a Lházaro, 
JHN.12.11	puis muitos judius, por bias del, íban-se ambora i acraditában an Jasus.
JHN.12.12	A soutordie, aqueilha giente toda que benira pa la fiesta, oubindo dezir que Jasus benie a Jarusalen, 
JHN.12.13	agarrou an galhos de palmeira i fui-se a tener cun el, boziando:
JHN.12.13	«
JHN.12.13	l que ye l rei de Eisrael.»
JHN.12.14	I Jasus achou un burrico i chubiu-se anriba del, cumo stá screbido: 
JHN.12.15	.
JHN.12.16	Ls deciplos del nun antendírun estas cousas na purmeira, mas quando Jasus fui glorficado dórun-se de cuonta que estas cousas stában screbidas a respeito del i que adepuis assi le fazírun.
JHN.12.17	Toda aqueilha giente staba cun el quando chamou a Lházaro de la sepultura i daba teçtemunho de que l rucecitara de ls muortos. 
JHN.12.18	Todo aquel juntouro de giente bieno a tener cun el, puis habie oubido que el fazira esse milagre.
JHN.12.19	Ende, ls fariseus dezírun antre eilhes: «Bedes cumo nun adelantrais nada? Mirai cumo todo mundo se scapa atrás del!»
JHN.12.20	Pul meio de ls que habien ido a adorar ne l die de fiesta, stában alguns griegos. 
JHN.12.21	Estes fúrun-se a tener cun Felipe, que era de Betsaida de la Galileia, i pedírun-le: «Senhor, queremos ber a Jasus.» 
JHN.12.22	Felipe agarrou i fui-se-lo a dezir a Andrés. Anton, Andrés i Felipe dezírun-se-lo a Jasus. 
JHN.12.23	I Jasus respundiu-le, dezindo: «Chegou la hora an que l Filho de l Home bai a ser glorficado. 
JHN.12.24	Quedai bien ciertos de l que bos digo: Se l grano de trigo que se cair a la tierra nun se morrir, quedará el solo; mas se se morrir, dará muito fruito. 
JHN.12.25	Quien stá mui acupado cula sue bida, perderá-la; i quien, neste mundo, aborrecir la sue bida, guardará-la pa la bida eiterna. 
JHN.12.26	Se hai quien me quier serbir, que benga cumigo i, adonde you stubir, eilhi stará tamien l que me sirbe. I a quien me serbir, miu Pai ha de lo hounrar.
JHN.12.27	Agora la mie alma stá agoniada. I que dezirei? Pai, salba-me desta hora, mas fui por bias desta hora que you bin. 
JHN.12.28	Pai, glorfica l tou nome!» Ende, bieno ũa boç de l cielo: «Yá l glorfiquei i tornarei-lo a glorficar.»
JHN.12.29	Anton, la muita giente, que eilhi staba i oubira, dezie que habie sido un truono. Outros dezien: «Fui un anjo que falou cun el.» 
JHN.12.30	Jasus respundiu-le, dezindo: «Esta boç nun bieno por bias de mi, mas por bias de bós. 
JHN.12.31	Agora, ye l juízo deste mundo; agora l príncepe deste mundo bai a ser botado dacá para fuora. 
JHN.12.32	I you, quando fur alhebantado de la tierra, a todos atrairei a mi.» 
JHN.12.33	Cuntaba-le estas cousas a querer dezir de que muorte se habie de morrer.
JHN.12.34	Respundiu-le la giente que eilhi staba: «Nós hemos oubido, de la Lei, que l Cristo quedará para siempre; anton, cumo ye que tu dizes: “Cumben que l Filho de l Home seia alhebantado?” Quien ye esse Filho de l Home?» 
JHN.12.35	Anton, Jasus dixo-le: «La lhuç inda stá cun bós, por mais un tempico. Caminai anquanto teneis lhuç, para que la scuridon nun bos agarre, puis quien anda a las scuras nun sabe para adonde bai. 
JHN.12.36	Anquanto teneis lhuç, acraditai na lhuç, para que séiades filhos de la lhuç.» Apuis de dezir estas cousas, Jasus fui-se ambora i scundiu-se deilhes.
JHN.12.37	Inda que houbira feito tanto milagre delantre deilhes, nun acraditában nel, 
JHN.12.38	para que se cumprira la palabra de l porfeta Eisaías, que diç:
JHN.12.39	Por essa rezon nun podien acraditar, puis tamien dixo Eisaías outra beç:
JHN.12.41	Eisaías dixo estas cousas porque biu la sue glória i falou del.
JHN.12.42	Assi i todo, até muitos de ls percipales acraditórun nel, mas nun l dezien por bias de ls fariseus, para nun séren mandados ambora de la sinagoga; 
JHN.12.43	tenien an mais aprécio la glória de ls homes do que la glória de Dius.
JHN.12.44	Jasus boziou, dezindo: «Quien acradita an mi, nun acradita an mi mas naquel que me ambiou; 
JHN.12.45	i quien me bei a mi, bei aquel que me ambiou. 
JHN.12.46	You sou la lhuç que bin al mundo, para que todo l que acradita an mi nun quede a las scuras. 
JHN.12.47	I a quien oubir las mies palabras i nun las guardar, you nun l julgo, puis you nun bin para julgar l mundo, mas para l salbar. 
JHN.12.48	Quien nun quejir saber de mi i nun recebir las mies palabras, ten quien l julgue: la palabra que tengo falado, essa lo ha de julgar ne l redadeiro die, 
JHN.12.49	porque you nun tengo falado de mi mesmo, mas l Pai, que me ambiou, fui el que me dou orde a respeito de l que hei-de dezir i de l que hei-de falar. 
JHN.12.50	You sei que la sue orde ye la bida eiterna. Assi, l que you falo, falo-lo tal i qual cumo l Pai me l ten dezido.»
JHN.13.1	L die atrás la fiesta de la Páscoa, sabendo Jasus que habie chegado la sue hora de passar deste mundo pa l Pai, cumo habie amado ls sous, que stában ne l mundo, amou-los até al fin.
JHN.13.2	A la cena, cumo l diabro yá habie puosto ne l coraçon de Judas Scariotes, filho de Simon, que l atraiçonasse, 
JHN.13.3	sabendo Jasus que l Pai habie puosto na sue mano todas las cousas, que habie salido de Dius i tornaba para Dius, 
JHN.13.4	lhebantou-se de la cena, tirou las bestimientas i agarrou ũa toalha que puso a la cintura. 
JHN.13.5	Apuis, botou auga nũa bacie i ampeçou-le a lhabar ls pies als sous deciplos i a anxugá-se-los cula toalha que tenie a la cintura.
JHN.13.6	Achegou-se a Simon Pedro, que le dixo: «Senhor, tu lhabas-me a mi ls pies?» 
JHN.13.7	Jasus respundiu-le, dezindo: «L que you fago, tu nun l antendes agora, mas antenderás-lo apuis.» 
JHN.13.8	Pedro dixo-le: «Tu a mi nunca me has de lhabar ls pies!» Jasus respundiu-le: «Se you nun te lhabar, nun tenerás parte cumigo.» 
JHN.13.9	Dixo-le, anton, Simon Pedro: «Senhor, anton nun me lhabes solo ls pies, mas tamien las manos i la cabeça!» 
JHN.13.10	Jasus dixo-le: «Quien stá lhabado, solo ten percison de lhabar ls pies, puis stá todo lhimpo; i bós stais lhimpos, mas nien todos.» 
JHN.13.11	Porque el bien sabie quien lo habie de atraiçonar, ye que dixo: «Nien todos stais lhimpos.»
JHN.13.12	Apuis de le haber lhabado ls pies i haber agarrado la sue roupa, tornou-se a sentar a la mesa i dixo-le: «Antendeis l que bos stube a fazer? 
JHN.13.13	Bós chamais-me “Mestre” i “Senhor” i falais bien, puis you lo sou. 
JHN.13.14	Ora se you, Senhor i Mestre, bos lhabei ls pies, tamien bós debeis de bos lhabar ls pies uns als outros. 
JHN.13.15	Porque you dei-bos l eisemplo, para que bós fágades cumo you bos fiç. 
JHN.13.16	Quedai bien ciertos de l que bos digo: L criado nun ye mais do que l sou amo, nien l ambiado ye mais do que aquel que lo ambiou. 
JHN.13.17	Se sabeis estas cousas, sodes bienabinturados se las fazirdes.
JHN.13.18	Nun falo de todos bós, puis bien sei ls que tengo scolhido, mas para que se cumpra la Scritura:
JHN.13.19	Yá bos l digo agora, antes que se passe, para que, quando se benir a passar, acradítedes que you sou. 
JHN.13.20	Quedai bien ciertos de l que bos digo: Quien recebir l que you ambiar, recibe-me a mi; i quien me recibe a mi, recibe aquel que me ambiou.»
JHN.13.21	Mal apenas dixo estas cousas, Jasus quedou agoniado ne l sprito i dixo bien çclarado: «Quedai bien ciertos de l que bos digo: Un de bós bai-me a atraiçonar.» 
JHN.13.22	Ls deciplos mirában uns pa ls outros, sien saber de quien staba a falar.
JHN.13.23	Un de ls sous deciplos, de quien Jasus gustaba muito, staba sentado al lhado del. 
JHN.13.24	Simon Pedro fizo-le ũa seinha, para que le preguntara de quien staba a falar. 
JHN.13.25	El drobou-se pa l peito de Jasus i dixo-le: «Senhor, quien ye?» 
JHN.13.26	Jasus respundiu-le: «Ye aquel a quien you le dir l cacho de pan molhado.» I habendo molhado l cacho de pan, dá-se-lo a Judas Scariotes.
JHN.13.27	I apuis de l cacho de pan, Satanás antrou nel. Dixo-le, anton, Jasus: «Faç debrebe l que tenes a fazer.»
JHN.13.28	I naide, de ls que stában a la mesa, antendiu porque Jasus le falara assi. 
JHN.13.29	Porque, cumo Judas tenie la bolsa, cuidában que Jasus le habie dezido: «Compra l que mos fai falta pa la fiesta» ou que le dira qualquiera cousa als probes. 
JHN.13.30	Mal apenas acabou de angulhir l cacho de pan, Judas fui-se ambora. Yá era de nuite.
JHN.13.31	Apuis de el haber salido, Jasus dixo: «Agora ye glorficado l Filho de l Home i Dius ye glorficado nel. 
JHN.13.32	Se Dius ye glorficado nel, tamien Dius l glorficará nel mesmo i siempre l ha de glorficar.
JHN.13.33	Mius felhicos, inda stou cun bós mais un ratico. Heis-de andar a saber de mi i, cumo le habie dezido als judius, “para adonde you bou, bós nun podeis ir”, tamien bos l digo agora a bós. 
JHN.13.34	Dou-bos un mandamento nuobo: Que bos ámedes uns als outros; assi cumo you bos amei a bós, amai-bos tamien uns als outros. 
JHN.13.35	Por ende todos saberan que sodes mius deciplos, se bos amardes uns als outros.»
JHN.13.36	Dixo-le Simon Pedro: «Senhor, para adonde bás?» Jasus respundiu-le: «Para adonde bou, agora nun puodes benir atrás de mi, mas apuis has de benir.» 
JHN.13.37	Dixo-le Pedro: «Porque nun puodo ir agora atrás de ti? Darei la mie bida por ti.» 
JHN.13.38	Jasus respundiu-le: «Darás la tue bida por mi? Lhembra-te bien de l que te digo: Nun cantará l galho anquanto nun me tubires negado trés bezes.»
JHN.14.1	«Nun se bos ambaralhe l buosso coraçon. Acraditais an Dius, acraditai tamien an mi. 
JHN.14.2	Na casa de miu pai hai muita morada. S’assi nun fura haberie-bos dezido, puis bou-bos a purparar un campo. 
JHN.14.3	I quando you tubir ido i purparado un sítio para bós, benirei outra beç i lhebarei-bos cumigo para que adonde you stubir bós stéiades tamien. 
JHN.14.4	Bós sabeis para donde bou i sabeis l camino.»
JHN.14.5	Dixo-Le Tomé: «Senhor, nun sabemos para donde bás; cumo podemos coincer l camino?» 
JHN.14.6	Jasus dixo-le: «You sou l camino, la berdade i la bida. Naide ben al Pai a nun ser por mi. 
JHN.14.7	Se me coincírades tamien coinceriedes a miu pai. Zde agora l coinceis i l stais a ber.»
JHN.14.8	Dixo-le Felipe: «Senhor, amostra-mos l Pai i yá mos bonda.» 
JHN.14.9	Jasus respundiu-le: «Stou hai tanto tiempo cun bós i nun me coinceis, Felipe? Quien me bei, bei l Pai. Cumo ye que tu dizes: “Amostra-mos l Pai”? 
JHN.14.10	Nun acraditas que you stou ne l Pai i que l Pai stá an mi? Las palabras que you bos digo, nun las digo a respeito de mi, mas l Pai que stá an mi ye quien fai las obras. 
JHN.14.11	Se nun acraditais que you stou ne l Pai i l Pai stá an mi, al menos acraditai por bias de las obras. 
JHN.14.12	Quedai bien ciertos de l que bos digo: Quien acradita an mi fazerá tamien las obras que you fago. I fazerá-las mais grandes do que estas, porque you bou pa l Pai. 
JHN.14.13	Todo l que pedirdes an miu nome you fazerei-lo para que l Pai seia glorficado ne l Filho. 
JHN.14.14	Se me pedirdes algo an miu nome, you fazerei-lo.»
JHN.14.15	«Se gostais de mi, guardai ls mius mandamentos. 
JHN.14.16	I You pedirei-le al Pai i el dará-bos outro Cunselador, que quede cun bós para siempre. 
JHN.14.17	L Sprito de la berdade, que l mundo nun puode recebir porque nun l bei nien l conhece, mas bós coinceis-lo puis quedará cun bós i stará an bós.
JHN.14.18	Nun bos deixarei uorfanos. Tornarei para an pie de bós. 
JHN.14.19	Inda un ratico i l mundo yá nun me berá, mas bós bereis-me, porque you bibo i bós bibireis. 
JHN.14.20	Nesse die bós sabereis porque you stou an miu Pai i bós an mi i you an bós. 
JHN.14.21	Quien ten ls mius mandamentos i ls guarda, esse ye l que me quier bien i quien me quier bien será amado por miu Pai i you amarei-lo i amostrarei-me a el.» 
JHN.14.22	Dixo-le Judas, nó l Scariotes: «Senhor, porque te bás a manifestar a nós i nó al mundo?» 
JHN.14.23	Jasus respundiu-le: «Se ũa pessona me ama, respeitará la mie palabra, miu Pai amará-lo, beniremos a tener cun el i nel fazeremos morada; 
JHN.14.24	l que nun me ama, nun respeita las mies palabras. I la palabra que oubistes nun ye mie, mas de l Pai que me ambiou.
JHN.14.25	Tengo-bos dezido estas cousas, stando an pie de bós. 
JHN.14.26	Mas l Cunselador, l Sprito Santo, que l Pai ambiará an miu nome, esse ansinará-bos todo i lhembrará-bos todas las cousas que bos tengo dito.
JHN.14.27	Deixo-bos la paç, dou-bos la mie paç; mas nun bos la dou cumo l mundo la dá. Que l buosso coraçon nun se acobarde i nun tenga miedo. 
JHN.14.28	Oubistes l que you bos dixe: Bou-me, mas tornarei para bós. Se me amárades, quedariedes cuntentos por you me ir pa l Pai, porque l Pai ye mais grande do que you. 
JHN.14.29	Dixe-bos estas cousas agora, antes de se dáren, para que, quando se díren, acradítedes. 
JHN.14.30	Yá nun bou a falar muito cun bós, puis bai a chegar l príncepe deste mundo. El nun ten nanhun poder subre mi, 
JHN.14.31	mas ye para que l mundo saba que amo l Pai i, assi cumo l Pai me mandou, assi you fago. Alhebantai-bos, bamos ambora deiqui.»
JHN.15.1	«You sou la berdadeira cepa i miu Pai ye l lhabrador. 
JHN.15.2	El corta las bides que an mi nun dan fruito i poda las que dan fruito para que déian inda mais. 
JHN.15.3	Bós yá stais lhimpos pula palabra que bos tengo falado. 
JHN.15.4	Deixai-bos star an mi i you an bós. Tal i qual cumo la bide nun puode dar ubas se nun stubir na cepa, assi tamien bós se nun stubirdes an mi. 
JHN.15.5	You sou la cepa, bós las bides. Quien stá an mi i you nel, esse dará muito fruito, porque sien mi nun podeis fazer nada. 
JHN.15.6	Quien nun stubir an mi será botado fuora, cumo las bides, i secará-se; seran apanhadas i botadas al lhume a arder. 
JHN.15.7	Se bós stubirdes an mi i las mies palabras stubíren an bós, podeis pedir todo l que quejirdes, que bos será dado. 
JHN.15.8	Assi se amostra la glória de miu Pai, que déiades muito fruito, i assi sereis mius deciplos. 
JHN.15.9	Tal i qual cumo l Pai me amou, tamien you bos amei a bós; deixai-bos star ne l miu amor. 
JHN.15.10	Se guardardes ls mius mandamentos, quedareis ne l miu amor; tal i qual cumo you guardo ls mandamentos de miu pai i me mantengo ne l amor del. 
JHN.15.11	Tengo-bos falado destas cousas para quedardes cuntentos cumigo i para que la buossa alegrie seia cumpleta. 
JHN.15.12	L miu mandamento ye este, que bos ámedes uns als outros, tal i qual cumo you bos amei. 
JHN.15.13	Naide ten mais grande amor do que este, que un deia la sue bida puls sous amigos. 
JHN.15.14	Bós sereis mius amigos se fazirdes l que you bos mando. 
JHN.15.15	Yá nun bos chamo criados, porque l criado nun sabe l que faç l amo del; mas tengo-bos chamado amigos, porque bos tengo dado a saber todo l que oubi de miu Pai. 
JHN.15.16	Nun fustes bós que me scolhistes a mi, mas fui you que bos scolhi a bós i bos pus para que báiades i déiades fruito i l buosso fruito se mantenga, para que todo l que le pedirdes al Pai, an miu nome, el bos l deia.
JHN.15.17	L que bos mando ye que bos ámedes uns als outros.»
JHN.15.18	«Se l mundo nun quier saber de bós, quedai a saber que, purmeiro do que a bós, nun quijo saber de mi. 
JHN.15.19	Se bós fúrades de l mundo, l mundo gustarie de l que era del, mas cumo nun sodes de l mundo i fui you que bos scolhi de l mundo, por essa rezon l mundo nun quier saber de bós. 
JHN.15.20	Lhembrai-bos de la palabra que bos dixe: L criado nun ye mais grande do que l amo. Se me perseguírun a mi, tamien bos ban a perseguir a bós; se guardórun la mie palabra, tamien guardaran la buossa. 
JHN.15.21	Mas todas essas cousas bos fazeran por bias de l miu nome, porque nun conhécen aquel que me ambiou.
JHN.15.22	Se you nun houbira benido nien le houbira falado, nun habien pecado; mas agora yá nun ténen çculpa pa l sou pecado. 
JHN.15.23	Quien nun quier saber de mi, tamien nun quier saber de miu Pai. 
JHN.15.24	Se you nun fazisse, ne l meio deilhes, obras cumo naide ten feito, nun haberien pecado; mas, agora, yá las bírun i nun quejírun saber de mi nien de miu Pai. 
JHN.15.25	Mas ye para que se cumpra la palabra que stá screbida na lei deilhes: 
JHN.15.26	Quando benir l Cunselador, que bos bou a ambiar de l Pai, l Sprito de berdade, que ben de l Pai, el dará teçtemunho de mi; 
JHN.15.27	i bós tamien dareis teçtemunho, porque stubistes cumigo zde l ampeço.»
JHN.16.1	«Tengo-bos dezido estas cousas para que nun bos scandalízedes. 
JHN.16.2	Botaran-bos para fuora de las sinagogas; mas ben ende la hora an que quien bos matar, cuidará que le stá a fazer un serbício a Dius. 
JHN.16.3	I fazeran-bos estas cousas porque nun coincírun al Pai nien a mi. 
JHN.16.4	Tengo-bos dezido estas cousas para que, quando chegar essa hora, bos lhémbredes que yá bos lo habie dezido; i you nun bos dixe estas cousas zde l ampeço, porque staba cun bós. 
JHN.16.5	Agora bou-me para an pie daquel que me ambiou i ningun de bós me pregunta: Para adonde bás? 
JHN.16.6	Cumo bos tengo dezido estas cousas, l buosso coraçon ten-se anchido de tristeza. 
JHN.16.7	Mas, digo-bos la berdade, cumben-bos que you me baia ambora, porque se you nun me fur ambora, l Sprito nun benirá a tener cun bós; mas se you me fur, mandarei-bos-lo. 
JHN.16.8	I quando el benir, bai a cumbencir l mundo de l pecado, de la justícia i de l juízo. 
JHN.16.9	De l pecado, porque nun acradítan an mi; 
JHN.16.10	de la justícia, porque you me bou para miu Pai i nun me tornareis a ber; 
JHN.16.11	i de l juízo, porque l príncepe deste mundo yá stá julgado.
JHN.16.12	Inda tengo muita cousa para bos dezir, mas agora nun íbades a ser capazes de las antender. 
JHN.16.13	Mas, quando benir l Sprito de berdade, el bos guiará an toda la berdade; porque nun falará del mesmo, mas falará todo l que tubir oubido i anunciará-bos l que ha de benir. 
JHN.16.14	El amostrará-bos la mie glória, porque bai a recebir de l que ye miu i bai-bos-lo a anunciar. 
JHN.16.15	Todo l que l Pai ten ye miu; por essa rezon bos dixe que bai a recebir de l que ye miu i bai-bos-lo a anunciar.»
JHN.16.16	«Mais un pouquito i nun me bereis; i inda mais outro pouquito i tornareis-me a ber, porque me bou pa l Pai.»
JHN.16.17	Ende, alguns de ls sous deciplos dezírun uns pa ls outros: «Que quieren dezir estas palabras? “Un pouquito i nun me bereis”; i “inda mais outro pouquito i tornareis-me a ber”; i tamien “porque me bou pa l Pai?”» 
JHN.16.18	Dezien assi: «L que quier dezir “un pouquito”? Nun sabemos l que stá a dezir.»
JHN.16.19	Jasus dou-se de cuonta que le querien preguntar algo i dixo-le: «Preguntais-bos uns als outros subre l que you dixe: Un pouquito i nun me bereis i inda mais outro pouquito i tornareis-me a ber? 
JHN.16.20	Lhembrai-bos bien de l que bos digo: Habeis de chorar i quedareis penerosos i l mundo adbertirá-se i bós stareis tristes; mas la buossa tristeza ha de se bolber an alegrie. 
JHN.16.21	La mulhier, quando stá para tener un filho, sinte-se triste, porque chegou la sue hora; mas apuis de haber tenido l filho, yá nun se lhembra de ls delores, pul gusto de haber benido ũa pessona al mundo. 
JHN.16.22	Assi, tamien bós agora teneis muita tristeza; mas tornarei-bos a ber i l buosso coraçon quedará cuntento i la buossa alegrie naide bos la poderá tirar.
JHN.16.23	Nesse die, nada me preguntareis. Quedai bien ciertos de l que bos digo, que todo l que le pedirdes a miu Pai, an miu nome, el bos l ha de dar. 
JHN.16.24	Até agora nun pedistes nada an miu nome; pedi i recebireis para que la buossa alegrie se cumpra.
JHN.16.25	Falei-bos destas cousas por acumparaçones; mas ben ende la hora an que nun bos falarei mais por acumparaçones, mas falarei-bos çclaradamente subre miu Pai. 
JHN.16.26	Nesse die, pedireis an miu nome i nun bos digo que you pedirei por bós al Pai; 
JHN.16.27	puis l própio Pai bos ama, porque bós me amestes i acraditestes que bin de Dius. 
JHN.16.28	You sali de l Pai i bin al mundo; agora deixo l mundo i bou-me pa l Pai.»
JHN.16.29	Dezírun-le ls sous deciplos: «Agora falas çclaradamente i nun usas acumparaçones. 
JHN.16.30	Agora sabemos que sabes todo i nun percisas que un te faga preguntas. Por isso, acraditamos que saliste de Dius.» 
JHN.16.31	Jasus respundiu-le: «Acraditais agora? 
JHN.16.32	Ben ende la hora, i yá stá a quedar acerca, an que bós sereis scamalhados, cada un para sue parte i me deixareis a mi solo; mas you nun stou solo, porque l Pai stá cumigo. 
JHN.16.33	Tengo-bos dezido estas cousas, para que téngades paç an mi; ne l mundo tenereis agonias, mas, tenei ánimo, you benci l mundo.»
JHN.17.1	Apuis de haber falado desta maneira, Jasus alhebantou ls uolhos pa l cielo i dixo: «Pai, chegou la hora: glorfica l tou Filho, para que l Filho te glorfique a ti, 
JHN.17.2	assi cumo le deste l poder subre toda la giente, para que le deia la bida eiterna a todos ls que le antregueste. 
JHN.17.3	I la bida eiterna ye esta: Que te conhéçan a ti solo cumo l Dius berdadeiro i a Jasus Cristo a quien ambieste.
JHN.17.4	You amostrei la tue glória neste mundo, cumprindo la obra que me deste a fazer; 
JHN.17.5	agora, á Pai, dá-me tu la glória que you tenie an pie de ti, inda antes de l mundo eisistir. 
JHN.17.6	Dei-le a coincer l tou nome als homes, que me deste de l mundo. Éran tous i tu deste-me-los i eilhes guardórun la tue palabra. 
JHN.17.7	Agora yá sáben que todo l que me deste ben de ti, 
JHN.17.8	porque le dei las palabras que tu me deste, eilhes recebírun-las, sáben de berdade que sali de ti i acraditórun que tu me ambieste.»
JHN.17.9	You pido por eilhes; nun pido pul mundo, mas por aqueilhes que me deste, porque son tous, 
JHN.17.10	i todas las mies cousas son tues i las tues son mies; i la mie glória bai-se a amostrar neilhes. 
JHN.17.11	You yá nun stou ne l mundo, mas eilhes stan ne l mundo i you bou-me para an pie de ti. Pai santo, guarda, an tou nome, ls que me deste, para que séian un solo tal i qual cumo nós. 
JHN.17.12	Anquanto stube cun eilhes, you guardaba, an tou nome, aqueilhes que me deste i guardei-los de modo que ningun deilhes se perdiu a nun ser l filho de la perdiçon, para que se cumprira la scritura.
JHN.17.13	Mas agora bou-me para an pie de ti i falo estas cousas ne l mundo, para que téngan l miu cuntentamiento andrento deilhes mesmos. 
JHN.17.14	You dei-le la tue palabra i l mundo tubo-le rábia, porque nun son de l mundo, tal i qual cumo you nun sou de l mundo. 
JHN.17.15	Nun te pido que ls tires de l mundo, mas que ls lhibres de l Mal. 
JHN.17.16	Eilhes nun son de l mundo, tal i qual cumo you nun sou de l mundo. 
JHN.17.17	Santefica-los na berdade; la tue palabra ye la berdade. 
JHN.17.18	Assi cumo tu me mandeste al mundo, tamien you ls mandei pul mundo; 
JHN.17.19	i por eilhes me santefico a mi mesmo, para que tamien eilhes séian santeficados na berdade.»
JHN.17.20	«Nun pido solo por estes, mas tamien por aqueilhes que, por bias de la sue palabra, han de acraditar an mi; 
JHN.17.21	para que todos séian un, assi cumo tu, á Pai, l sós an mi i you an ti; para que tamien eilhes séian un, an nós, para que l mundo acradite que tu me ambieste. 
JHN.17.22	You dei-le la glória que tu me deste a mi, para que séian un, tal i qual cumo nós somos un.
JHN.17.23	You neilhes i tu an mi, para que séian purfeitos na ounidade, para que l mundo saba que tu me ambieste a mi i que ls ameste cumo me ameste a mi.
JHN.17.24	Pai! Quiero que aqueilhes que me deste stéian cumigo adonde you stubir, para que béian la glória que me deste, porque me ameste zde muito antes de l mundo ser criado. 
JHN.17.25	Pai justo, l mundo nun te coinciu; mas you coinci-te i estes soubírun que tu me ambieste a mi. 
JHN.17.26	You dei-le a coincer l tou nome i cuntinarei a fazé-lo para que l amor cun que me ameste steia neilhes i you steia neilhes.»
JHN.18.1	Habendo Jasus dezido estas cousas, fui-se culs sous deciplos pa l outro lhado de la ribeira de Cedron, adonde habie un huorto i antrou alhá culs deciplos del. 
JHN.18.2	Judas, que lo atraiçonara, tamien coincie aquel sítio, porque Jasus ajuntaba-se muita beç alhá culs deciplos del. 
JHN.18.3	Anton, habendo Judas recebido ls suldados i ls oufeciales de ls xefes de ls saçardotes i de ls fariseus, fui-se alhá cun lhinternas, fachuqueiros i armas. 
JHN.18.4	Jasus, sabendo todas las cousas que se íban a dar cun el, adelantrou-se i dixo-le: «De quien andais a saber?» 
JHN.18.5	Eilhes respundírun-le: «De Jasus, l nazareno.» Jasus dixo-le: «Sou you.» I Judas, que lo antregara, staba cun eilhes. 
JHN.18.6	Anton, quando el le dixo: «Sou you», arreculórun i caírun-se por tierra. 
JHN.18.7	Tornou-le, anton, a preguntar: «De quien andais a saber?» I eilhes dezírun-le: «De Jasus, l nazareno.» 
JHN.18.8	Jasus tornou-le: «Yá bos l dixe que sou you; mas se andais a saber de mi, deixai ir a estes ambora.»
JHN.18.9	Para que se cumprira la palabra que habie dezido: «De ls que me deste, nun perdi ningun deilhes.»
JHN.18.10	Anton, Simon Pedro, que tenie spada, sacou-la i dou-le cun eilha al criado de l sumo saçardote, cortando-le l’oureilha de l lhado dreito. Chamában-le Malco a esse criado. 
JHN.18.11	Mas Jasus dixo-le a Pedro: «Mete la tue spada na baina; nun tengo de buer l cálece que miu Pai me dou?»
JHN.18.12	Anton ls suldados, l quemandante i ls criados de ls judius, prendírun a Jasus i atórun-lo. 
JHN.18.13	Adepuis, lhebórun-lo an purmeiro a Anás, por ser l suogro de Caifás, que era l sumo saçardote aquel anho. 
JHN.18.14	Habie sido Caifás quien le dira l cunseilho als judius de que cumbenie que un home se morrira pul pobo todo.
JHN.18.15	Simon Pedro i outro deciplo íban atrás de Jasus. Este deciplo era coincido de l sumo saçardote i, assi, antrou cun Jasus na sala de l sumo saçardote. 
JHN.18.16	Pedro staba de l lhado de fuora, a la puorta. Saliu, anton, l outro deciplo, que era coincido de l sumo saçardote, i falou-le a la porteira, lhebando a Pedro para andrento. 
JHN.18.17	Anton, la porteira dixo-le a Pedro: «Tu nun sós tamien de ls deciplos deste home?» El dixo-le: «Nó, nun sou.»
JHN.18.18	Ora stában-se eilhi ls criados a calcer al lhume, porque fazie friu; i cun eilhes staba-se a calcer Pedro tamien.
JHN.18.19	L sumo saçardote anterrogou a Jasus a respeito de ls sous deciplos i de la sue doutrina. 
JHN.18.20	Jasus respundiu-le: «You falei-le çclaradamente al mundo; you siempre ansinei na sinagoga i ne l templo, adonde todos ls judius s’ajúntan, i nun dixe nada a las scundidas. 
JHN.18.21	Por que me preguntas a mi? Bai-le a preguntar als que oubírun l que le ansinei: Eilhes sáben bien l que le tengo dezido.»
JHN.18.22	Quando acabou de falar, un de ls criados que stában eilhi dou-le ũa lhambada a Jasus, dezindo: «Ye assi que le respondes al sumo saçardote?» 
JHN.18.23	Jasus respundiu-le: «Se falei mal, amostra-me adonde stá l mal; mas se falei bien, porque me stás a dar?»
JHN.18.24	I Anás mandou-se-lo, bien atado, al sumo saçardote, Caifás.
JHN.18.25	Simon Pedro staba-se eilhi a calcer. Anton, dezírun-le: «Tu nun sós tamien un de ls deciplos del?» El negou i dixo-le: «Nó, nun sou.» 
JHN.18.26	Un de ls criados de l sumo saçardote, que era pariente daquel a quien Pedro le cortara l’oureilha, dixo: «Anton nun te bi you ne l huorto, cun el?» 
JHN.18.27	Pedro negou outra beç i ende lhougo l galho cantou.
JHN.18.28	Apuis lhebórun a Jasus de la casa de Caifás pa l palácio de gobernador romano. Ampeçaba a rumper l die. Mas nun antrórun ne l palácio para nun quedáren puorcos i assi podéren quemer la Páscoa. 
JHN.18.29	Anton, Pilatos saliu para fuora i dixo-le: «Que acuso traieis contra este home?» 
JHN.18.30	Eilhes respundírun-le, dezindo: «Se nun fura un malfeitor, nun te l antregariemos.» 
JHN.18.31	Dixo-le, anton, Pilatos: «Lhebai-lo bós i julgai-lo al modo de la buossa lei.» Dezírun-le, anton, ls judius: «Nós nun podemos matar a naide.» 
JHN.18.32	Para que se cumprira la palabra que Jasus habie dezido, para amostrar la muorte de que habie de se morrer.
JHN.18.33	Pilatos tornou a antrar ne l palácio, chamou a Jasus i dixo-le: «Tu sós l rei de ls judius?» 
JHN.18.34	Jasus respundiu-le: «Tu falas assi por ti mesmo ou fúrun outros que te l dezírun a miu respeito?» 
JHN.18.35	Pilatos respundiu-le: «Cuidas que you sou judiu? La giente de l tou pobo i ls xefes de ls saçardotes antregórun-te a mi: l que fui que faziste?» 
JHN.18.36	Jasus respundiu-le: «L miu reino nun ye deste mundo; se l miu reino fura deste mundo, ls mius suldados lhuitarien para que you nun fura antregue als judius; mas, agora, l miu reino nun ye dacá.» 
JHN.18.37	Dixo-le Pilatos: «Anton, tu sós rei?» Jasus respundiu-le: «Tu ye que dizes que you sou rei. Fui para esso que you naci i que you bin al mundo, para dar teçtemunho de la berdade. Quien ye de la berdade, oube la mie boç.» 
JHN.18.38	Dixo-le Pilatos: «L que ye la berdade?» I mal apenas acabou estas palabras, fui-se a tener outra beç culs judius i dixo-le: «Nun acho nel qualquiera crime. 
JHN.18.39	Mas bós teneis la questume de que you bos solte ũa pessona pula Páscoa. Quereis que bos suolte l rei de ls judius?» 
JHN.18.40	Ende, todos tornórun a boziar, dezindo: «Nun soltes este, mas a Barrabás.» I Barrabás era un lhadron de strada.
JHN.19.1	Anton, Pilatos agarrou a Jasus i dou-le ũas checotadas. 
JHN.19.2	Adepuis, ls suldados fazírun ũa corona de spinos, ponírun-se-la na cabeça i bestírun-le un bestido de púrpara. 
JHN.19.3	I dezien: «Biba, á Rei de ls judius. I dában-le lhambadas.»
JHN.19.4	Anton, Pilatos saliu outra beç para fuora i dixo-le a eilhes: «Mirai que bos l traio para fuora, para que sábades que nun acho nel niun crime.» 
JHN.19.5	Saliu, anton, Jasus para fuora lhebando la corona de spinos i l bestido de púrpara. Apuis, dixo-le Pilatos: «Ende teneis l home.» 
JHN.19.6	Mal apenas l bírun, ls xefes de ls saçardotes i ls criados boziórun, dezindo: Curcefica-lo, curcefica-lo. Pilatos dixo-le: «Lhebai-lo bós i curceficai-lo, porque you nun acho nel niun crime.» 
JHN.19.7	Ls judius respundírun-le: «Nós tenemos ũa lei i, cunsante la nuossa lei, tenemos de l matar, porque se fizo Filho de Dius.»
JHN.19.8	Quando Pilatos oubiu esta palabra, inda mais amedrancado quedou. 
JHN.19.9	Ende, antrou outra beç ne l palácio i dixo-le a Jasus: «De adonde sós tu?» Mas Jasus nun le bolbiu repuosta nien calabaça. 
JHN.19.10	Anton, dixo-le Pilatos: «Nun me falas a mi? Nun sabes que tengo poder para te curceficar i tengo poder para te soltar?» 
JHN.19.11	Jasus respundiu-le: «Nun teneries niun poder contra mi se nun te fura dado d’alhá riba; mas l que me antregou a ti inda ten pecado mais grande.» 
JHN.19.12	Zdende, Pilatos andaba a saber dun modo de l soltar; mas ls judius boziában, dezindo: «Se soltas a este nun sós amigo de César, puis quien se fai rei ye contra César.» 
JHN.19.13	Quando Pilatos oubiu este dito, lhebou a Jasus para fuora i sentou-se ne l tribunal, ne l sítio chamado ampedrado i que an heibraico se diç 
JHN.19.14	Era an biesperas de la Páscoa, mui acerca de meidie. I dixo-le als judius: «Eiqui teneis l buosso rei.» 
JHN.19.15	Mas eilhes boziórun: «Bota-lo pa la rue, bota-lo pa la rue, curcefica-lo.» Pilatos dixo-le: «Anton, hei-de curceficar al buosso rei?» Ls xefes de ls saçardotes respundírun-le: «Nun tenemos outro rei que nun seia César.» 
JHN.19.16	Ende, antregou-se-lo para que fura curceficado. Eilhes agarrórun a Jasus i lhebórun-lo.
JHN.19.17	Lhebando el a las cuostas la sue cruç, saliu pa l sítio chamado Calabeira, que an heibraico se diç 
JHN.19.18	Ende curceficórun-lo a la par cun outros dous, un de cada lhado i a Jasus al meio.
JHN.19.19	Pilatos screbiu tamien uns dezires i puso-los porriba la cruç; i ende staba screbido: «Jasus Nazareno, rei de ls judius.» 
JHN.19.20	Muito judiu liu esses dezires, porque l sítio adonde Jasus staba curceficado era acerca la cidade i staba screbido an heibraico, griego i lhatin. 
JHN.19.21	Anton, dezien-le ls xefes de ls saçardotes de ls judius a Pilatos: «Nun scribas, Rei de ls Judius, mas si que el dixo: “Sou l Rei de ls Judius.”» 
JHN.19.22	Pilatos respundiu-le: «L que screbi, stá screbido.»
JHN.19.23	Apuis de habéren curceficado a Jasus, ls suldados agarrórun ls bestidos del i debedírun-los an quatro partes, ũa para cada suldado; i tamien la túnica. Mas la túnica era toda tecida de alto a baixo, sien questura. 
JHN.19.24	Anton dezírun uns als outros: Nun la bamos a rasgar, mas bamos a botar suortes para ber a quien le toca. Para que se cumprira la Scritura, que diç:
JHN.19.24	Puis ls suldados fazírun estas cousas.
JHN.19.25	Arrimada a la cruç de Jasus staba la mai del, l’armana de la mai, Marie de Cleófas i Marie Madalena. 
JHN.19.26	Jasus, bendo eilhi la mai del i que l deciplo de quien el gustaba staba alhá, dixo-le a la mai: «Mulhier, ende tenes l tou filho.» 
JHN.19.27	Adepuis, dixo-le al deciplo: «Ende tenes a tue mai.» I zde aqueilha hora, l deciplo recebiu-la an sue casa.
JHN.19.28	Apuis, sabendo Jasus que yá stában acabadas todas las cousas, para que se cumprira la Scritura, dixo: «Tengo sede.»
JHN.19.29	Staba eilhi un caçuolo cheno de binagre. Anton, anchírun ũa spoinja, ponírun-la na punta dũa canha i achegórun-se-la a la boca. 
JHN.19.30	Quando Jasus porbou l binagre, dixo: «Todo stá cumprido.» I, ancostando la cabeça, antregou la sue alma. 
JHN.19.31	Para que ls cuorpos nun quedáran na cruç l die de sábado, puis era an bíesperas de la Páscoa, l grande die de sábado, ls judius pedírun-le a Pilatos que le cobráran las piernas i fúran tirados deilhi. 
JHN.19.32	Anton, ls suldados fúrun-se alhá i realmente cobrórun las piernas al purmeiro i al outro que cun el fura curceficado; 
JHN.19.33	mas quando chegórun an pie de Jasus, al ber que yá staba muorto, nun le cobrórun las piernas. 
JHN.19.34	Mas un suldado atrabessou-le l peito cun ũa lhança i lhougo dalhá saliu sangre i auga. 
JHN.19.35	Aquel que biu estas cousas assi las cuntou i l sou teçtemunho ye berdadeiro i sabe que ye berdade l que diç, para que tamien acradítedes.
JHN.19.36	Porque estas cousas acuntecírun para que se cumprira la Scritura: 
JHN.19.37	I noutro sítio diç la Scritura: 
JHN.19.38	Apuis, Jesé de Arimateia, l que era deciplo de Jasus, mas a las scundidas cun miedo de ls judius, pediu-le a Pilatos que le deixasse tirar l cuorpo de Jasus. Pilatos dou-le outerizaçon. Anton, el fui-se alhá i tirou l cuorpo de Jasus. 
JHN.19.39	I fui tamien alhá Nicodemos, l que ũa beç fura cun de nuite a tener cun Jasus, lhebando quaije cien arrates dũa mistela de mirra i aloés. 
JHN.19.40	Agarrórun, anton, l cuorpo de Jasus i ambrulhórun-lo an lhençoles, cun ounguientos, cumo ye questume de ls judius para purparáren las sepulturas.
JHN.19.41	Ne l sítio adonde fura curceficado habie un huorto i ende habie ũa sepultura nuoba, puis inda naide habie sido alhá puosto. 
JHN.19.42	Fui ende que ponírun a Jasus, por bias de la Purparaçon de ls judius i porque aqueilha sepultura quedaba acerca.
JHN.20.1	Ne l purmeiro die apuis l sábado, Marie Madalena fui-se a la sepultura de Jasus lhougo de madrugada, inda cun de nuite, i biu la laja tirada de la sepultura. 
JHN.20.2	Anton, botou-se nũa fugida i fui a tener cun Simon Pedro i cul outro deciplo, l que Jasus querie muito, i dixo-le: «Lhebórun l Senhor de la sepultura i nun sabemos adonde l ponírun.»
JHN.20.3	Pedro saliu cul l outro deciplo i fúrun-se a la sepultura. 
JHN.20.4	Fugien dambos a dous a la par, mas l outro deciplo fugiu mais debrebe do que Pedro i chegou purmeiro a la sepultura. 
JHN.20.5	Quando s’assomou biu ls panhos de lhino pul solar, mas nun antrou. 
JHN.20.6	Chegou apuis Pedro, que benie atrás del, antrou na sepultura i biu ls panhos de lhino pul solar 
JHN.20.7	i l sudairo que stubira anriba la cabeça del, que nun staba pul solar cumo ls panhos de lhino, mas d’aparte anrodilhado noutro sítio. 
JHN.20.8	Anton, antrou tamien l outro deciplo que chegara purmeiro a la sepultura. El biu i acraditou. 
JHN.20.9	Porque eilhes inda nun coincien la Scritura: «Ye neçairo que el rucecite de ls muortos.» 
JHN.20.10	Adepuis ls deciplos fúrun-se para casa deilhes.
JHN.20.11	Marie staba a chorar an pie la sepultura, de l lhado de fuora. Anquanto choraba, assomou-se para andrento la sepultura 
JHN.20.12	i biu dous anjos bestidos de branco, sentados, un pa la cabeceira i outro pa ls pies adonde habie sido puosto l cuorpo de Jasus. 
JHN.20.13	Dezírun-le eilhes: «Á mulhier, porque stás a chorar?» Eilha respundiu-le: «Lhebórun l miu Senhor i nun sei adonde l ponírun.» 
JHN.20.14	Mal apenas acabou de dezir estas palabras, bolbiu-se para trás i biu a Jasus de pies, mas nun sabie que era Jasus. 
JHN.20.15	Dixo-le el: «Á mulhier, porque stás a chorar? De quien andas a saber?» Eilha, cuidando que era l hourtelano, dixo-le: «Senhor, se fuste tu que l lhebeste, di-me adonde l poniste que you bou alhá a buscá-lo.» 
JHN.20.16	Jasus dixo-le: «Marie!» Eilha bolbiu-se i dixo-le: «
JHN.20.17	Jasus dixo-le: «Nun me detengas, puis inda nun chubi para miu Pai; bai-te a tener culs mius armanos i diç-le: “Bou-me a chubir para miu Pai i buosso Pai, miu Dius i buosso Dius.”»
JHN.20.18	Marie Madalena fui-le a dar las amboras als deciplos: «Bi l Senhor!», cuntando-le l que el le habie dezido.
JHN.20.19	Sendo yá la tarde de l purmeiro die a seguir al sábado i stando cerradas las puortas de l sítio adonde stában ls deciplos, cun miedo de ls judius, bieno Jasus, puso-se de pies al meio deilhes i dixo-le: «La paç steia cun bós.» 
JHN.20.20	Mal apenas dixo estas palabras, amostrou-le las manos i l lhado de l peito. Al ber l Senhor, ls deciplos quedórun mui cuntentos. 
JHN.20.21	Anton, el dixo-le outra beç: «La paç steia cun bós. Assi cumo l Pai me ambiou, tamien you bos ambio a bós.» 
JHN.20.22	Apuis de le dezir estas palabras assoprou porriba deilhes i dixo-le: «Recebei l Sprito Santo. 
JHN.20.23	Ls pecados daqueilhes a quien le perdonardes seran perdonados; ls daqueilhes a quien ls mantubirdes seran mantenidos.»
JHN.20.24	Mas Tomé, un de ls doze, que le chamában Mielgo, nun staba an pie deilhes quando Jasus bieno. 
JHN.20.25	Ls outros deciplos dezírun-le: «Nós bimos l Senhor.» Mas el dixo-le: «A nun ser que you beia las marcas de ls crabos nas manos del, meta ls mius dedos ne l sítio de ls crabos i meta la mie mano ne l peito del, nun acraditarei.»
JHN.20.26	Uito dies apuis, stában outra beç ls deciplos an casa i Tomé staba cun eilhes. Jasus bieno, stando las puortas cerradas, puso-se de pies al meio deilhes i dixo-le: «La paç steia cun bós.» 
JHN.20.27	Apuis dixo-le a Tomé: «Achega eiqui l tou dedo, bei las mies manos, trai acá la tue mano i mete-la ne l miu peito i nun me seias ancrédelo mas criente.» 
JHN.20.28	Tomé respundiu-Le, dezindo: «Miu Senhor i miu Dius.» 
JHN.20.29	Dixo-le Jasus: «Porque me biste, acraditeste. Felizes ls que nun bírun i acraditórun.»
JHN.20.30	Jasus fizo, delantre de ls sous deciplos, muitos outros sinales que nun stan screbidos neste lhibro. 
JHN.20.31	Mas estes fúrun screbidos para que acradítedes que Jasus ye l Cristo, l Filho de Dius, i para que, acraditando, téngades la bida an nome del.
JHN.21.1	Algun tiempo apuis, Jasus apareciu-le outra beç als deciplos a la borda de l lhago de Tiberíades. I amostrou-se assi: 
JHN.21.2	Stában juntos Simon Pedro, Tomé, que le chamában Mielgo, Natanael que era de Caná de la Galileia, ls que éran filhos de Zebedeu i outros dous deciplos del. 
JHN.21.3	Simon Pedro deixo-le a eilhes: «Bou-me a caçar uns peixicos.» Eilhes dezírun-le: «Nós tamien bamos cuntigo.» Salírun, metírun-se ne l barco i nessa nuite nun caçórun nada. 
JHN.21.4	A la purmanhana, yá cun de die, Jasus apresentou-se na borda de l mar, mas ls deciplos nun se dórun de cuonta que era Jasus. 
JHN.21.5	Dixo-le, anton, Jasus: «Amigos, teneis algo de quemer?.» Eilhes respundírun-le: «Nó.» 
JHN.21.6	El, anton, dixo-le: «Botai la rede pa l lhado dreito de l barco i si ides a caçar.» Eilhes si botórun la rede, mas yá nun fúrun capazes de la sacar, tantos éran ls peixes.
JHN.21.7	Anton, l deciplo de quien Jasus gustaba muito dixo-le a Pedro: «Ye l Senhor.» Simon, quando oubiu que era l Senhor, bestiu la túnica, porque staba znudo, i botou-se al mar. 
JHN.21.8	Ls outros deciplos fúrun cul barco, puis solo stában loinge de tierra por ende uns cien metros, lhebando la rede chena de peixes. 
JHN.21.9	Assi que s’abaixórun para tierra, bírun eilhi ũas brasas cun un peixe anriba i ũa fogaça. 
JHN.21.10	Jasus dixo-le: «Traiei de ls peixes que inda agora cacestes.» 
JHN.21.11	Simon Pedro chubiu-se i puxou la rede para tierra, chena cun ciento i cinquenta i trés peixes grandes i, anque fúran tanto, la rede nun se rumpiu. 
JHN.21.12	Jasus dixo-le: «Beni a quemer.» I niun de ls deciplos tenie coraige de le preguntar: «Quien sós tu?», sabendo que era l Senhor. 
JHN.21.13	Jasus bieno, agarrou l pan i dou-se-lo i fizo l mesmo cul peixe. 
JHN.21.14	Esta yá era la treceira beç que Jasus le aparecie als deciplos, adepuis de haber rucecitado de ls muortos.
JHN.21.15	Apuis de habéren quemido, Jasus dixo-le a Simon Pedro: «Simon, filho de Juan, amas-me mais do que estes?» El respundiu-le: «Senhor, tu bien sabes que te amo.» El dixo-le: «Toma cuonta de ls mius cordeiros.» 
JHN.21.16	Tornou-le a preguntar ũa segunda beç: «Simon, filho de Juan, tu amas-me?» El respundiu-le: «Si, Senhor, tu sabes que te amo.» Jasus dixo-le: «Toma cuonta de las mies canhonas.» 
JHN.21.17	Dixo-le inda ũa treceira beç: «Simon, filho de Juan, tu amas-me?» Simon quedou triste por le haber preguntado ũa treceira beç «amas-me.» I dixo-le: «Senhor, tu sabes todo, tu sabes bien que you te amo.» Jasus dixo-le: «Toma cuonta de las mies canhonas. 
JHN.21.18	Lhembra-te bien de l que te digo: Quando eras mais moço, bestis-te a ti mesmo i andabas por adonde queries; mas quando yá fures bielho, stenderás las manos i outro te bestirá i te lhebará para adonde tu nun quieres.» 
JHN.21.19	El dixo-le estas cousas para andicar cun que muorte Pedro habie de glorficar a Dius. Lhougo a seguir, dixo-le: «Ben cumigo.»
JHN.21.20	Pedro bolbiu-se i biu benir atrás l deciplo de quien Jasus mais gustaba, aquel que na cena quedara al lhado de Jasus i le preguntara: «Senhor, quien ye que te bai a atraiçonar?» 
JHN.21.21	Quando Pedro l biu, preguntou-le a Jasus: «Senhor, i deste l que bai a ser?» 
JHN.21.22	Jasus dixo-le: «Se you quiero que el quede até que you benga, que te amporta a ti? Tu ben cumigo.» 
JHN.21.23	Corriu-se un falatório antre ls armanos de que aquel deciplo nun se iba a morrer. Mas Jasus nun le dixo que el nun se morrerie, mas: «Se you quiero que el quede até que you benga, que te amporta a ti?»
JHN.21.24	Este ye l deciplo que dá teçtemunho destas cousas i las screbiu. I sabemos que l sou teçtemunho ye berdadeiro. 
JHN.21.25	Jasus inda fizo muitas mais cousas. I se todas fúran screbidas, ũa por ũa, cuido que nien an to l mundo caberien ls lhibros que era perciso screbir.
