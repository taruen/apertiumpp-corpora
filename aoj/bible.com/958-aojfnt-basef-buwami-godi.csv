MAT.1.1	Wambota anama bafapana akupana Jisas Kraisi amama. Jisas nataga wambota Deviti, Devit nataga wambota anama Abrahami. 
MAT.1.2	Bafasas ehasas wambota atama Abrahami isima. Nogalomana Abrahami Aisak. Nogalomana Aisaki Jekop. Ea' Jekop ahalomana Judai naloma sahopana owalopana ananimi. 
MAT.1.3	Juda ahalomana Peres naloma Sira. Mama'wam amamu'wi Tamar. Ea' Peres ahalomana Hesron, ea' Hesron ahalomana Ram. 
MAT.1.4	Ram nogalomana agilinama Aminadap. Ea' nogalomana Aminadap Nason. Ea' nogalomana Nasoni Salmon. 
MAT.1.5	Ea' Salmon nogalomana agilinama Boas. Boas mama'wana Rahap. Boas nogalomana agilinama Obet. Obet mama'wana Rut, ea' Obet nogalomana agilinama Jesi. 
MAT.1.6	Ea' Jesi anan ahalomana dembinai king Devit.
MAT.1.6	Devit naso' ano'w nemata'w fowa' Uria nase'akwi nola king Solomon. 
MAT.1.7	Ea' Solomon nogalomana agilinama Rehoboam, ea' Rehoboam nola Abiya. Ea' nogalomana Abiya agilinama Asa. 
MAT.1.8	Asa anan ahalomana Jehosafat, nola Jehoram. Ea' Jehoram ahalomana Usia. 
MAT.1.9	Ea' Usia nola Jotam, Jotam nola Ehas ahalomana Hesekia. 
MAT.1.10	Hesekia nogalomana agilinama Manase, ea' Manase nola Emon. Emon ahalomana Josaia. 
MAT.1.11	Ea' Josaia nola Jekonia naloma owapana ananimi maloma ahalomam mama'wam safe' sanda' kalabus sapani wambel Babilon laugoma.
MAT.1.12	Esis sofa'as sembalo'as la'ifis sapani Babilon, Jekonia nogalomana ananinai agilinama Sealtiel, ea' Sealtiel nola Serubabel. 
MAT.1.13	Serubabel anan ahalomana Abiut ea' Abiut nola Eliakim. Nogalomana ananinai agilinama Asor. 
MAT.1.14	Asor nogalomana agilinama Sadok, ea' Sadok ahalomana Akim. Akim nola Eliut. 
MAT.1.15	Ea' Eliut nogalomana agilinama Elieser, ea' Elieser ahalomana Matan. Ea' Matani nola Jekop ahalomana Josep. 
MAT.1.16	Josep anama naso' Maria. Ea' Maria kola Jisas, dei' esis sa'i anan Krais Dembinai God nandandepana nasapa'ana nafi'i. 
MAT.1.17	Amam bafapana akupana Jisasi fowa'imi seambam mataga na'ama. Amam amama Abraham nolam magi' matagai mafi'i matagama Devit, amama seambam mataga 14-peleim. Ea' amam amama Devit nolam magi' matagai mafi'i matagama nemaf anama naumbih safi'i sofa' esis Israel safe' sanda' kalabus sape wambel Babilon, amama wapoti' 14-peleim. Ea' amam amama esis Israel sanda' kalabus Babilon solam magi' matagai mafi'i matagama nogota Krais nataga anai, amama wapoti' 14-peleim.
MAT.1.18	Fowa' Maria kola Jisas Krais, basef amama mape na'ama. Mama'wana Maria esis sa'i akwa'w kose'a Josep, ea' esis bias ina dei' sandase'ama, ata' owa'etin. Ea' sati Maria kofa' opafa Ambal Bu'unai Godi nafi'mai akwa'w ea' opafu'w. 
MAT.1.19	Waulunama'w akwo'unai Josep anan aman bu'unai. Anan nandaiwa'ma neanda'akw ambal aol. Na'ama okom na'i nondambaho' nokwaho'w kopan etin. 
MAT.1.20	Anan nape ata' okom nandanda'ma amama atom, ea' na'oh nandondo'oh, anona ensel Dembinai natagamana na'ipana na'i, “Josep, ine' akunamena Deviti, ina umbamehenama neao'wa waulu'mina ine'ikwi Maria, owa'. Dei' main, awani inima napei'wi, Ambal Bu'unai Godi nafi'mai akwa'w. 
MAT.1.21	Nambimb kola awani aman, awani inima anan nigiambama amam nematawa hiesi ma neakwaha waf aonai asasinai nofa'as sotanimani. Na'ama dei' ine' nenda'managel Jisas. Basef ofagema ma agel anama na'i, anan aman nofa' epes ananisi ma seape andeande'.” 
MAT.1.22	Amamaga amama hiami mataga na'ama si'i anom basef Dembinai nase'anam malogel anona aman profet fowa'inai, dei' mataga endilisi. Fowa' gani profet anama na'iam na'ama na'i,
MAT.1.23	“Owagama ano'w nemata'w awiawai'wi owa' kwease' amani opafu'w. Ea' kola enin awani aman agel ananinai Emanuel.”
MAT.1.23	Agel anama ofagena na'iam na'ama na'i, “God nape naloma ape'.”
MAT.1.24+MAT.1.25	Ea' Josep na'oh nandamboma nanda'am si'i ensel na'ipana. Ea' naila basef amama nao'wakw ea' esis ina sandase'ama sapan etin, owa'. Ata' sape deindei safe'ma akwa'w kola awani aman. Ea' nanda'managel Jisas.
MAT.2.1	Maria kola Jisas Betlehem, etap hiagoma Judia. Nogota anama anona aman king Herot dembinai ma gavman nape numafi enis epes sape anona etap hiagoma Judia. Akwa'w kolana ea', anom amam dambami gawaimi owa' mogawa Godi mafi'i laogoma gani aon natefima mafi'i mafi'i mataga Jerusalem ea' mahali'as ma'i, 
MAT.2.2	“Dei' awani dambaini nataga king dembinai esis Judai nape eti? Afa' ata' wapani gani aon natefima, wati ondo'w anani'wi kwatefi, ea' dei' wafi'i wa'i onda' lotumana ofela agel ananinai.”
MAT.2.3	Nemaf anama Dembinai King Herot name' basef amama, okom ananinai aona natanea nafe' na'i nambimb awani inima netaga damben nili'amonana. Ea' esis hiesi sape Jerusalem wapoti' umbamahas sa'i nambimb nemaf aonai notaga. 
MAT.2.4	Ea' king Herot nefala amam pris hiami dambami maloma amam dambami mawalipasa mi'uli Godi hiami mafi'i ea' nahali'am na'i, “Aman anama Krais God nandandepana nosapa'ana niefi'i, nambimb anan neataga wambel enima?”
MAT.2.5	Ea' amam magwamana basef ma'i, “Mama'wana kolana Betlehem, etap hiagoma Judia. Dei' main, anona profet fowa'inai na'i basef mail okwatip ma'i, God na'i,
MAT.2.6	‘Ipe' Betlehem etap hiagoma Judia, ipe' ina epes falafipei, owa'. Ipe' ina pape pagi' ma amam gavman dambami mumafi ipe' Judia, owa'. Dei' main, anona Dembinai anona nemaf neataga wambel ipe'inai Betlehem. Anan nope dembinai ma ipe' amam nematawa Ae'ipei Israel ea' numafi ipe' hipei ma peape andeande'.’ ”
MAT.2.7	Ea' king Herot nandambaho' etin nofalai amam gawaimi amama mafi'i aon natefima mandambaho' mandatama etifigin nahali'am na'i, “Maina nemaf ipe' pati ondo'w akwama kwataga?”
MAT.2.8	Amam ma'ipana ma ea', king Herot nasapa'am mafe' Betlehem na'ipam na'i, “Ipe' fo'o pegolopa awani inima. Ama pitilin, pifi'i pi'ipa ae' wapoti'. Ae' wapoti' a'i efe' itilin enda' lotuman efela agel ananinai lu'una wapoti'.”
MAT.2.9	Amam mame' basef ananimi ea', mohafel makwaha anan mafe' mati ondo'w akwama fowa' mali' matolo'w gani aon natefima, kwafe' kwali'amam. Ea' kotawa ipat anama ilif awani inima Jisas napeinai. 
MAT.2.10	Amam mati ondo'w akwama kotawa na'ama ea' wandanifel endilisi. 
MAT.2.11	Ea' mawis ipat anama mati awani inima naloma mama'wana Maria. Ea' amam mindiwa nembawa motawa manda' lotumana mafela agel ananinai lu'una. Ea' mupalia paus amamumi mowafa hiahaom amama amam matalom otamba lu'wami alogw bu'wami ma'ami mase'anam. Ea' mase'ana gol naloma enin paura sa'i frankinsens, alogw bu'wami ma'ami maloma anom sanda bu'wami sofalam sa'i mer, mase'anam awani inima Jisas. 
MAT.2.12	Mase'anam ea', God na'ipam na'i, “Ipe' ina ata' pitanima pefe'ma king Herot, owa'. Ea' pila anona eaf pitanima pefe' wambel ipe'inai.”
MAT.2.12	Ea' amam maila anona eaf motanima mafe' wambel amamunai laogoma.
MAT.2.13	Amam amama gawaimi mafe' ea', Josep na'oh nandondo'oh anona ensel Dembinai nafi'mai anan na'ipana na'i, “Ine' hafel ne'wa awani inima neloma mama'wana anani'wi pefe' laogoma etap hiagoma Isip. Ea' pipani Isip ama nambimb peme' ae' i'ipina wapoti', pitanimani. Dei' main, King Herot atuwasi ni'ipa soldia ananimi mogolopa awani inima ma mohan neaga'.”
MAT.2.14	Ea' Josep nehafel owamb anama atona nao'wa awani naloma mama'wana Maria safe' Isip laogoma. 
MAT.2.15	Josep napani Isip ama King Herot naga', ea' nao'was sotanimani si'i anom basef Dembinai God na'ipa anona aman profet, amama dei' mataga mandawalap ma'i, God na'i, “Nogalome ae'anai napani Isip ea' ae' efalana notanima nafi'i.”
MAT.2.16	King Herot nogawa amam amama gawaimi ina mutanimani, owa', mambaso'mana mafe' anona eaf. Ea' okom ananinai wandafuna kwapete' na'i noha Jisas neaga'. Dei' anan okom nandanda'ma basef amama amam gawaimi mali' ma'ipanam ma nemaf anama ondo'w kwataga anai. Na'ama dei' nasapa' anom soldia mafe' Betlehema wambel anama nape felefele'i maha awasi amam hiami dei' solam dambaim mafe' mataga afagof biam malo'ami maga' hi'alam.
MAT.2.17	Ea' dei' anom basef fowa' God na'ipanam profet Jeremaia mataga endilisi mandawalap. 
MAT.2.18	Anan na'i,
MAT.2.18	“Esis sape anona wambel Rama same' esis salef. Esis salef sandahowe mehip sa'i uwahipisa awasi sa'i, ‘Ano'w nemata'w Resel kwalopa batawisa'w akwa'usi, kwandaiwa' ma nambimb enis sonda' okom akwo'unai bo'ona awanena, owa'. Dei' main, awasi akwa'usi saga' hi'alas.’ ”
MAT.2.19	Josep ata' napani Isip ama King Herot naga', ensel Dembinai Godi nafe' na'ipana ma na'oh nandondo'oh 
MAT.2.20	na'i, “Ine' hafel ne'wa awani neloma mama'wana anani'wi pitanima pefe' etap hiagoma Israel. Dei' main, amam ma'i meaha awani neaga' maga' hi'alam.”
MAT.2.21	Ea' Josep nesafel nao'wa awani naloma mama'wana anani'wi safe' sataga etap hiagoma Israel. 
MAT.2.22	Ea' Josep name' basefa anona aman Arkelaus king Herot nogalomana nataga nofa' wambel naho'ofana nape dembinai king ma esis Judai. Ea' Josep umbamahana ma neafe' Judia. Ea' na'oh nandondo'oh wapoti', God na'ipana ma neafe' anama etap hiagoma Galili. 
MAT.2.23	Ea' nafe' nape enin taun sa'uni sofalagon Nasaret si'i anom basef amam profet fowa' ma'iami ma'i, “Owagama esis sofalana si'i Nasaretinai.”
MAT.2.23	Basef amama dei' mataga mandawalap endilisi.
MAT.3.1	Nimeguf hiami ma nogota anama anona aman Jon napisi'as embeli nafi'i nape anona etap hiagoma Judia wafiguma fatauguma 
MAT.3.2	ea' nawalapa basef bu'wami na'i, “Nemaf anama bu'unai ea' felefele' notaga ma epes siowis kingdom heveni. Na'ama dei' ipe' pewa' alafugaha waf aonai pemboma opalef pefe'ma God.”
MAT.3.3	Ea' Jon nafe' na'ipasa basef amama si'i anona profet Aisaia fowa' na'iami na'i,
MAT.3.3	“Owagama malogel anona amani noga ni'i anona etap wafiguma fatauguma ni'i basef na'ama ni'i, ‘Pendandomba eaf Dembinai nefe' usi'ina, penda'manana andeande'.’ ”
MAT.3.4	Luwaguf Jon nalami
MAT.3.5+MAT.3.6	Nogota anama amam nematawa sape Jerusalemi saloma hiesi sape etap hiagoma Judia ea' wambel anama felefele'ma walemb Jordan hiagoma, hiesi safi'mai Jona neapisi'as embel. Esis sawalapa waf aonai esis sanda'anai ea' Jon napisi'as walemb Jordan. 
MAT.3.7	Afama Jon nati anom amam dambami esis Judai Farisi maloma anom dambami Sadyusi mafi'i ma mefa' baptais, ea' na'ipam na'i, “Ipe' panda' waf aonai si'i awasi iguf awami molaipei. Emi na'ipipa ma pa'i pefa' pefe' pindihi'ama okom wandafunai Godi anona nemaf neatagamepa?
MAT.3.8	Ipe' pemboma opalef pewa' alafugaha waf aonai ipe'inai, ea' penda' waf bu'unai ma pihi'ambas ipe' pamboma opalef endilisi paila waf bu'unai. 
MAT.3.9	Ipe' ina ukup mondanda' mi'i, ‘Abraham anan ahalomapa ape'inai’, owa'. Ae' a'ipipa endilisi, God anan la'ifinai ma nonda' otamba amama motaga epes si'i awasi Abrahami. 
MAT.3.10	Tamia'w kwa'oh lawag ofagema. Lawah hiami owa' mola su'utip bu'wami, anona nemaf solam sotopa'am sokwahom mefe'ma nif.
MAT.3.11	Ae' dei' apisi'ipa embela pihi'ambas ipe' pamboma opalef pakwaha waf aonai pafe'ma God. Anona aman nambimb nigi'ma ae'i ni'ifi, anan la'ifinai nikila' ae'. Anan nenda' baptaisimepa Ambal Bu'unai Godi nope nolomepa nese'epa nif la'ifimi wapoti'. Ae' ina aman bu'uwei ma eatagaha mandelefa su ananimi, owa'. 
MAT.3.12	Anan nahapila anol savol lagof ananimi ma niesimba'am wit si'i rais amama andeande'. Ama nefa' bu'wami nuwis nembe'am ipat ananinai. Awami nembefam nofam nif amama lu'wami fandom mape la'ela'efi.”
MAT.3.13	Nogota anama Jisas nakwaha etap hiagoma Galili nafi'i walemb Jordan, ea' nafi'mai Jon ama neapisi'ana embel. 
MAT.3.14	Ea' Jon na'i nosopama Jisas nai'pana na'i, “Ae' ina aman bu'uwei ma iapisi'ina, owa'. Ine' nipisi' ae', andeande'. Dei' ine' nafi'mai ae' ma main?”
MAT.3.15	Ea' Jisas nagwamana basef na'i, “Ine' nenda'meam si'i ae' a'ipina. Afa' biafa onda'am na'ama ma ondahama waf hianai bu'unai, si'i God na'iam.”
MAT.3.15	Ea' Jon na'i a'e napisi'ana. 
MAT.3.16	Jisas nofa' baptais nakwaha embel walemb nandagiai etin, heven nandausi' ma anan, ea' nati Ambal Bu'unai Godi nafi'mai anan, si'i amil mai'una nufia' nisila'manai. 
MAT.3.17	Ea' anona maf na'i natagai heven na'i anom basef na'i, “Aman anama Nogalome ae'anai endilisi. Ae' okom nainailana endilisi. Okom ae'anai bo'ona ma anan.”
MAT.4.1	Ambal Bu'unai Godi nofa' Jisas nafe' anona etap fatauguma wafiguma ma Satan nagwambana neanda' waf aonai. 
MAT.4.2	Jisas nape aon si'inai tu'waninai, ina na' gwa'aimi, owa'. Nolomahana. 
MAT.4.3	Ea' aman anama Satan nagwamba epesi nafi'i na'ipana na'i, “Ine' na'i ine' Nogalomana Godi, dei' kipa otamba amama ma'oh etapi motaga si'i bret.”
MAT.4.4	Ea' Jisas nagwa basef na'ipa Satan, na'i, “Baibel na'i,
MAT.4.4	‘Bret atona ina nose'asa ambagof namumi epes, owa'. Ape' ukup mopoma basef motaga malogel Godi atom monda'apa meape la'ifipa.’ ”
MAT.4.5	Ea' Satan nao'wana nondowasa' Jerusalem nahaponana naitu ipat Godi lu'unai sanda' lotuwanai sanda' lotuwanai ilif. 
MAT.4.6	Ea' Satan na'ipana na'i, “Ine' na'i ine' Nogalomana Godi, dei' nukupa' newa etap. Dei' main, basef mail Baibeli ma'i na'ama ma'i,
MAT.4.6	‘God ni'ipa ensel Ananimi mifi'i muhapilina lagof amamumi mumafina ma otamba ina moha bo'wagah ine'imi, owa'.’ ”
MAT.4.7	Ea' Jisas nagwamana basef na'i, “Anom basef Godi wapoti' mape na'ama ma'i,
MAT.4.7	‘Ipe' ina pegwamba dembinai God ipe'inai neanda' waf aonai, owa'.’ ”
MAT.4.8	Ea' Satan nao'wana mafe' wapoti' anona halaf launai endilisi nihi'ambana amamaga hiami bu'wami endilisi mape etap hiagoma maloma amam nematawa hiesi. 
MAT.4.9	Ea' na'ipa Jisas na'i, “I'i ine' nindiwa nembawa netawa neanda' lotu nendanifela ae', ese'ena amamaga amama hiami ine'imi atom.”
MAT.4.10	Ea' Jisas nagwamana basef na'i, “Satan, nekwahae fo'o. Dei main, Baibel na'iam na'ama na'i,
MAT.4.10	‘Ipe' penda' lotuma Dembinai God ipe'inai atona ea' penda' opeh ananimi atom.’ ”
MAT.4.11	Ea' Satan nakwahona nafe', dei' ensel Godi mafi'i magiambama Jisas mumafiana.
MAT.4.12	Jisas name' basefa Jon nanda' kalabus, ea' nehafel nakwaha Nasaret nafe' etap hiagoma Galili. 
MAT.4.13	Ea' nakwaha wambel ananinai nafe' Kaperneam, nape felefele'ma walemb batupa'manai lu'unai Galili, anona etap agilinama Sebulun naloma Naptali. 
MAT.4.14	Ea' nafe' nape etap anama si'i basef fowa' anona profet Aisaia na'iam dei' mataga mandawalap endilisi. Anan nanda' basef amama na'i, God na'i,
MAT.4.15	“Etap anama Sebuluni Naptali felefele'ma etap anama eaf nafe' nataga naoh. Etap anama wambel Jordan fisanamb, wambel hiagoma agel lu'unai Galili. Esis wambel anama hiagoma ina sogawa basef Ae'ami, owa'. 
MAT.4.16	Ea' sape si'i epes isima sape owamb atonai, si'i saga'i. Owagama gani sieti owaf lu'unai niluwi sotologon andeande'.”
MAT.4.17	Ea' dei' Jisas nafela maol na'ipasa basef la'ela'ef. Nawalipasa basef amama na'i, “Nemaf anama bu'unai felefele' neataga ma ipe' piowis kingdom heveni. Na'ama dei' ipe' pemboma opalef pefe'ma God.”
MAT.4.18	Jisas naila akata nafe' etin walemb batupa'manai lu'unai Galili, nati amam biam Saimon Pita naloma owalomana Andru. Amam mala anemb magi' agof manda' bisnis. 
MAT.4.19	Anan nati amam biam na'ipam na'i, “Ipe' bipa pifi'i pembalo'a basef ae'ami pila ae'. Fowa' ipe' pagi agof, ea' dei' ihi'ambepa pefe' pi'ipa enis epes sila ae'.”
MAT.4.20	Ea' amam mame'ana mohafel mehip makwaha anemb ma'oh mailana mafe'. 
MAT.4.21	Ea' Jisas na'i nindiki'ah nafo'o felefele' ea' nati anom amam biam wapoti' Jems naloma owalomana Jon maloma ahalomam amamunai Sebedi. Amam matoma bot mape magundisa anemb amamumi. Ea' Jisas nofala amam biam Jemsi Jon. 
MAT.4.22	Ea' mohafel mehip makwaha bot mafi'i maila Jisas mafe'. Ahalomam amamunai Sebedi makwahona nape bot.
MAT.4.23	Ea' Jisas nafe' etap hiagoma Galili, nafe' na'ipasa basef bu'wami Godi amam nematawa hiesi nomon ifagw esis Juda sa'i basef sapeimi. Basef bu'wami anan na'ipasami amama ma'i, “Nemaf anama bu'unai nafi'mai ipe'. Ama ipe' hipei piowis kingdom heveni.”
MAT.4.23	Ea' nanda' epes hiesi awes naninani nanda'asi sataga bo'wes wapoti'. Awes main naninani nanda'asi, Jisas la'ifina nanda'as sataga bo'wes. 
MAT.4.24	Basef Jisasi mohafel mafe'agon etap hiagoma Siria ma nanda' awesisi hiesi sataga bo'wes. Ea' esis Siria wapoti' sofa'ai hiesi awesisi sofa'as safi'mai Jisas. Enis ambagof awami manda'as sahaga sagaol, enis ambagof awami mahas maofas nif, enis same' alop nimanimi lu'wami mahas, enis lagof bo'wagah monda'alasi esis sofa'as safi'mai Jisas nanda'as sataga bo'wes hi'alas. 
MAT.4.25	Na'ama amam nematawa hiesi sailana safe'. Enis sape etap hiagoma Galili saloma enis sape wambel anama 10-peleina Dekapolis saloma enis sape Jerusalem, enis sape etap hiagoma Judia, saloma enis epes sape walemb Jordan fisanamb esis hiesi sailana safe'.
MAT.5.1	Jisas nati esis amam nematawa hiesi ea' nalata anona halaf nape. Ea' alupumi ananimi mafi'i mandatama etifigin malomana. 
MAT.5.2	Ea' anan nafela basef amama laumi nawalipamom.
MAT.5.3	Anan na'i, “Ipe' emi egafipa pegawa ea' ipe' etipa owa' la'ifipama penda' maol bu'unai Godi, dei' ipe' pandanifel pape andeande'. Dei' main, ipe' pawis ea' kingdom heveni.
MAT.5.4	Ea' ipe' emi egafipa palef papani, ipe' dei' pandanifel ea'. Dei' main, God nambimb nonda' opalef ipe'imi mope bo'om.
MAT.5.5	Ea' ipe' emi egafipa mamaipama pape sa'ombel owina enis epes, dei' ipe' pandanifel ea'. Dei' main, ipe' anona nemaf pefa' amamaga bu'wami God na'i endilisi ma nease'epam.
MAT.5.6	Ea' ipe' emi egafipa ukup mehafel ma'ima'i waf bu'unai, si'i nolomahasa gwa'aimi eap pase'asa embel, dei' ipe' pandanifel pape andeande'. Dei' main? Nambimb God nese'epa waf anama bu'unai ukup maimailanai dende'ma ipe' si'ipamana.
MAT.5.7	Ea' ipe' emi egafipa pati enis epes uwahipis, dei' ipe' pandanifel ea'. Dei' main, nambimb God niti ipe' uwahipipa.
MAT.5.8	Ea' ipe' emi egafipa ukup mape bo'om andeande' ma waf aonai a'epa, dei' ipe' pandanifel ea'. Dei' main, ipe' anona nemaf piti God.
MAT.5.9	Ea' ipe' emi egafipa panda' maola pahagofa wandaf patalogamas seanda' waf bu'unai, dei' ipe' pandanifel ea'. Dei' main, God nambimb nofalepa ni'i ipe' awasi ananipei.
MAT.5.10	Ea' ipe' emi egafipa paila waf bu'unai ma enis epes sanda'mepa waf aonai sase'epa nimanimi, dei' ipe' pandanifel ea'. Dei' main, dei' ipe' pawis ea' kingdom heveni.
MAT.5.11	Ipe' emi egafipa paila ae' pape na'ama. Enis sandaiwa'ma paila ae' sonda' basef mamumami awami baso'maimi ma ipe'. Ea' sese'epa agof awami endilisi si'i ipe' epes aopei ma sase'epa nimanimi. Esis sonda'epa na'ama dei' ipe' pandanifel ea'. 
MAT.5.12	Opalef ipe'imi mope awanem pepe pendanifel. Dei' main? Amamaga hiami bu'wami ipe'imi ma'oh heven ilif. Esis isima sanda' waf aonai ma ipe' na'ama etin si'i fowa' gani sanda' waf aonai ma profet amama mape fowa'imi.
MAT.5.13	Ipe' si'i sol ama pigiambama epes hiesi sape etapi. I'i sol amama mumbul usihima a'am, owa'etin. Nambimb ipe' penda'am pi'imama usihim wapoti'? Owa'etin. Sol amama mumbul maol a'ama sonda'am, esis sokwahom mefe' etap sofofo'asom.
MAT.5.14	Ipe' si'i lam epes hiesi sape etapi pihi'ambas. Anagon taun lu'wagoma natoma halaf ilif ina nape nandambaho', owa'etin. 
MAT.5.15	Epes ina sakata lamifah sopalo'am ma'oh balata owin, owa'etin. Esis sawamonam balatagw ilifa howealama epes hiesi sape ipat nomon. 
MAT.5.16	Ea' na'ama etin, ipe' penda' waf bu'unai si'i lamifah ipe'imi mape alihima howealama naep esis amam nematawai hiesi siti waf bu'unai ipe' panda'anai ma seafela agel Ahalomepa nape ilifi lu'una.
MAT.5.18	Ae' a'ipipa endilisi. Basef amama mope mefe'ma amamaga mape ilif etapi moloma otaga etap higililam hi'ilam. Anom basef tu'wanima
MAT.5.19	Na'ama i'i emi egafis sili'amona anom basef kwawie'ima basef amama mape mi'uli Godi ma esis sihi'amba enis epesa sonda'am na'ama etin, anona nemaf agof epes isima mefe' sa'osa'om ma kingdom heveni.
MAT.5.20	Na'ama dei' ae' a'ipipa a'i, ipe' ukup pepoma amam dambami mawalipasa mi'uli Godi moloma amam dambami Farisi. I'i waf ipe'inai bu'unai owa' nikila' waf amamunai, anona nemaf ipe' ina pefe' piowis kingdom heveni, owa'etin.
MAT.5.22	Dei' ae' a'ipipa a'i, emi epen okom wandafuna ma enin sahin owan ananisi, enin nambimb netagama basefa kot. Ea' emi epen ni'ipa enin sahin owan ananini ni'i, ‘Ine' epen falafinai’, enis sonda'mana basef amam Juda dambami mumafi koti. Ea' i'i enin epen ni'ipa enin epen lamana ni'i, ‘Ine' okom nahena endilisi’, epen inima nefe' wambel aonai nif fandumi ma'oma.
MAT.5.23	I'i ipe' pi'i pindalali ma God penda' ofa felefele' ma balata anama sondolalima Godanai ma i'i ipe' ukup mopoma anona waf aonai ipe' panda'ana enin sahin owan ea' ukup numbutima ipe', penda'am na'ama. 
MAT.5.24	Ata' pekwaha ofa ipe'inai nonda'oh felefele'ma balata anama, ipe' ata' pitanima pefe' penandona basef peloma sahin owan ipe'isi pali' panda'mas waf aonai. Ama ea', pifi'i pefa' ofa pefe' pindalali peso' Goda ofa.
MAT.5.25	I'i enin epen ni'i neanda'mepa basef, nelomepa pefe' ma ata' pitu eaf, ipe' mehip pese'ana okom pewalapa amama pi'iam peloman, ama basef owa'etin. Na'ama epen inima nenda'epa penda' basefa amama ma jas nonda'epa pefe'ma polisman, ea' monda'epa penda' kalabus. 
MAT.5.26	Ae' a'ipipa endilisi, ipe' ina nambimb pekwaha ipat anama sanda' kalabusanai ulal, owa'. Ama peagwa amamaga lu'wami sa'umi ma wiaf ipe'inai hi'ilana, pefe'.”
MAT.5.27	Jisas na'ipam wapoti' na'i, “Ipe' pame'am ea' basef amama fowa'imi. Ipe' ina penda' waf aonai ma so'a waola enis amam nematawa deindeias, owa'. 
MAT.5.28	Dei' ae' a'ipipa na'ama a'i, i'i anona aman nieti ano'w nemata'w, ama okom ananinai nehafema akwa'w, aman anama ea' nanda' waf aonai so'a waulanai ma okom ananinai.”
MAT.5.29	Ea' Jisas na'ipam anom basef womun etin na'i, “I'i naep ipe'imi mape lagof da'isimi monda'epa pewa ma waf aonai, pigiam pikwahom. I'i alop tu'wanina ipe'inai nefa' nimanimi, amama aom kwaukwawie'. Ina andeande' ma esis sokwaha alop si'ina ipe'inai hi'ilana neafe' wambel aonai hel nif fandumi mapoma. Amama anona nemaf pefa' nimanimi awami lu'wami endilisi.
MAT.5.30	I'i lagof da'isimi monda'epa pewa ma waf aonai, petopa'am pekwahom. I'i alop tu'wanina ipe'inai nefa' nimanimi, amama aom kwaukwawie'. Na'ama esis sokwaha alop si'ina ipe'inai hi'ilana nefe' wambel aonai hel nif fandumi mapoma.
MAT.5.31	Basef amama fowa' mataga ma'i, i'i anona aman ni'i nili'amona waulu'mana anani'wi, anan ata' ni'i anom basef nonda'am mil anop okwatip nose'akw ma neatopa' dase'ama. 
MAT.5.32	Dei' ae' a'ipipa a'i, i'i nemata'w akwama owa' konda' waf aonai so'a waolanai, ma waulunama'w neakwaho'w etin, anan nanda' akwa'w kwanda' waf aonai so'a waola anona aman. Ea' emi aman naso' nemata'w fowa' anona aman nali'amona'wi, aman anama nagi' nase'akwi wapoti' nanda' waf aonai so'a waola nemata'w akwama.
MAT.5.33	Anom basef fowa' gani pame'ami ma'iam na'ama ma'i, ‘Basef amama la'ifimi pa'i endilisi gani ilif, ipe' ina pesambalom, owa'. Basef amama pilam mondahama ipe' pa'iama naep Dembinai.’ 
MAT.5.34	Dei' ae' a'ipipa, ipe' ina pi'i basef la'ifimi endilisi gani ilif, owa'. Ea' ina pi'i ilif hevena penda' anom basef la'ififi, owa'. Dei' main, gani ilif heven balata bu'unai dembinai Godi napoma. 
MAT.5.35	Ea' na'ama etin ina pi'i etap anae' etina penda' basef ipe'imi la'ifim, owa'. Etap anae' nandahama si'i anona tebol sa'unai God nahapona bo'wagahanai. Ea' na'ama etin ipe' ina pi'i Jerusalema penda' anom basef ipe'imi la'ifimi, owa'. Jerusalem anama taun wambel lu'wagoma dembinai kingi. 
MAT.5.36	Ipe' ina penda' basef ipe'imi la'ifim pi'i balagah ipe'imi, owa'. Dei' main, ipe' ina la'ifipama penda' anom auf ama balagah ipe'imi meataga afitimi alimi, owa'. 
MAT.5.37	Ipe' pi'iam pi'i a'e o owa'. Pi'i amama atom. Basef watanieimi, amama mataga epen aonai Satan atona.
MAT.5.38	Ipe' pame'am ea' basef amama fowa' gani mataga ma'i, ‘I'i ipe' pepa' peloma enisa seahepa naep o seatalamepa nalelef, ipe' pegwamas pehas wapoti' penda'as sondagwama etin.’ 
MAT.5.39	Dei' ae' a'ipipa, ipe' ina pegwama epes sonda' ipe' aopei, owa'. I'i emi egalin nehepa aomb wa'ol, pendamboma nehepa aomb wa'ol wapoti'. 
MAT.5.40	I'i anona aman nonda'mepa basef ni'i nefa' siaot ipe'inai, ipe' pese'ana sagwegw ipe'igwi wapoti'. 
MAT.5.41	I'i anona aman dembinai ma gavman nindinapina ma pefe'mana wiga pelomana anagon fele' si'i nogota atotona, ipe' andeande'ma ata' pefe' pelomanago nehetagw biam laom wapoti'. 
MAT.5.42	I'i emi epen nefalepa ma anom amamaga, ipe' pese'anam. I'i enin epen ni'i newaolamepa wiaf, ipe' ina pindaiwa'man pesambala basef ananimi, owa'.
MAT.5.43	Ipe' pame'am ea' basef amama fowa' gani mataga ma'i, ‘Ipe' pese'asa opalef epes isima sape felefele'ma ipe', ea' ipe' ukup wandafuma naumbih ipe'isi.’ 
MAT.5.44	Ea' dei' ae' a'ipipa anom basef a'i, ipe' ukup mimila naumbih ipe'isi pese'as opalef, penda' betena God niegiambama isima sanda'mepa waf aonai. 
MAT.5.45	Ipe' penda'am na'ama ma peape awasi Godi si'i Ahalomapa nape heven ilifi. Anan nanda' aon alipunai nape ilifa nigiambama epes bu'wasi saloma epes sanda' waf aonai wapoti'. Anan nanda' asaf nalai ma epes isima sape andeande'i saloma isima sanda' waf aonai wapoti'. 
MAT.5.46	I'i ipe' ukup mila epes isima ukup maimaila ipe' etipa, anona nemaf pefa' amamaga bu'wami maima waf anama? Owa'etin. Amam amama manda' waf aonai maloma mofa' takisi manda' waf anama atona. 
MAT.5.47	I'i ipe' pinifela isima alupisi ipe'isi etis, ipe' petaga pikila' enisa maina waf bu'unai? Owa'etin. Esis sololama Godi sanda'am na'ama etin. 
MAT.5.48	Na'ama ipe' pepe bo'wepa endilisi si'i Ahalomepa ipe'inai God nape heven ilif.
MAT.6.1	Ipe' pindumafuma andeande'. Ina penda' waf bu'unai ipe'inai ma naep esis epesi ma seatilipa, ma sie'i ipe' epes bu'wipei ma seafela agof ipe'imi, owa'. I'i ipe' penda'am na'ama, ipe' ina anona nemaf pefa' anom amamaga bu'wami ma Ahalomepa God nape heveni, owa'. 
MAT.6.2	I'i ipe' pi'i pigiambama enis epes isima kwahusi, ipe' ine' pi'ipa enis epes, owa'. Ipe' ina penda'am si'i waf anama amam mambaso'as ma'i malogof biami mofapula alelefi batagw ma'ipas sali', owa'. Amam manda'am ifagw esis Juda sa'i basef sapeimi, anama eaf dawalegefa naep epesi seati amam sefela agof amamumi lu'um. Owa', hapaimi. Ae' a'ipipa endilisi, Epes isima safela agof amamumi ea' ma'um amama atom. 
MAT.6.3	I'i ipe' pigiambama epes isima na'amai kwahusi, ipe' pembaho'as penda'as na'ama. Lagel wa'ana nanda'ami, lagel wa'ana ina nogawam, owa'etin. 
MAT.6.4	Ipe' pembaho'am penda'am. Ama Ahalomepa ipe'inai nati amamaga amama mape mandambahi'i ea' anan atona nambimb nogwamepam ipe'.
MAT.6.5	Maina nemaf ipe' penda' beten, ipe' ina penda'am si'i waf anama amam amama mambaso'ami ma'i malogof biam manda'anai, ma mietu etin nomon ifagw esis Juda sa'i basef sapeimi o eaf lu'unai dawalegef, ama epes seatolom, owa'. Ae' a'ipipa endilisi amam anona nemaf God ina nogwamama amam amamaga bu'wami ma waf anama, owa'etin. Epes isima satolom ea' ma'um amama atom.
MAT.6.6	Nogota anama ipe' pi'i penda' beten, piwis ifagw nomon pewalo utagw ea' penda' betena God Ahalomepa ipe'inai, anan nape anama nandambaho'ma. Anan nati amamaga mape sandambahi'i ma nambimb neagwamipei beten. 
MAT.6.7	Afama ipe' penda' beten, ipe' ina penda' beten pi'i basef loumi atom si'i epes isima sololama Godi sanda'am, owa'. Esis sa'i sonda' beten launai ma nambimb God neame'as. Owa'etin, God ina name'as. 
MAT.6.8	Ipe' ina pila waf asasinai, hapainai. Ahalomepa God nape ilif nogawa ea' ma amamaga a'ipei. Nogota anama ipe' ata' owa' pihali'anama, anan nagawam ea'.
MAT.6.9	Ipe' penda' beten na'ama pi'i,
MAT.6.9	‘Ahalomapa ape'inai nape heven ilif, ape' ma'i agel ine'inai nope bo'ona andeande' ma hiesi seafela agel ine'inai lu'una. 
MAT.6.10	Ape' ma'i nemaf anama bu'unai nifi'i ma epes hiesi siowis kingdom ine'inai. Waf bu'unai esis ine'isi sailana heven, ape' ma'i milana etap anae' wapoti' na'ama etin. 
MAT.6.11	Dei' ine' nese'apa gwa'aimi mondahama nemaf anae'. 
MAT.6.12	Ine' nekwahomapa waf aonai ape' manda'anai si'i ape' makwahomasa waf aonai enis epes sanda'mapanai. 
MAT.6.13	Ine' owa' nili'apa mefe'ma amamaga ahifimi meagwamba ape'i. Hapaimi. Netagahipa ma epen aonai.’ ” [Wambel ine'inai noloma pepel ine'inai noloma nafifili ine'inai, amama ine'imi atom la'ela'ef hihif. Endilisi.]
MAT.6.14	Ea' Jisas na'ipam wapoti' na'i, “I'i ipe' pekwahomasa waf aonai enis epes sanda'mepanai, ma Ahalomepa nape heveni nekwahomepa waf aonai ipe' panda'anai wapoti'. 
MAT.6.15	I'i ipe' owa' pekwahomasa waf aonai enis epes sanda'mepanai, Ahalomepa nape heven ina nekwahomepa waf aonai ipe' panda'anai wapoti', owa'etin.
MAT.6.16	Maim nimeguf ipe' pekwaha gwa'aimi, ina penda'am si'i amam amama mambaso'mami ma'i malogof biami manda'ami ma manda' amagah amamumi awasim, owa'. Amam manda' amagah aom na'ama ma epes satolom sogawa sa'i amam mokwaha gwa'aimi. Ae' a'ipipa endilisi amam mofa'am ea' amamaga amama ma danifel amamunai. Epes isima sati waf anama amamunai, ea' ma'um amama atom. 
MAT.6.17	Maina nemaf ipe' pekwaha gwa'aimi ma penda' betena God, ipe' pesa'opa amagah penda' wel pindisa balagah ipe'imi. 
MAT.6.18	Ama enis epes ina sogawa ipe' pakwaha gwa'aimi, owa'. Penda'am na'ama ma Ahalomepa nape nandambahi'i anan atona nogawepa. Anan nati amamaga mape mandambahi'i, ma nambimb neagwamipei beten.
MAT.6.19	Ipe' ina petama amamaga bu'wami atom ipe'imi pewa'aniam etap anae', owa'. Enis sakowalefi sapisila ifagw sawis sakowalopam, sopafowa motopa'am monda'am aom, waimba nasagiham. 
MAT.6.20	Dei' ae' a'ipipa pewa'ania amamaga bu'wami ipe'imi mo'omepa gani heven ilif. Anama bamagufi sopafowa ina mototopa'am ea' waimba ina nasagiham, owa'etin endilisi. Ea' sakowalefi ina suwis sokowalopam, owa'. 
MAT.6.21	Maina wambel amamaga bu'wami ipe'imi ma'oma, ea' wambel anama atona anona nemaf ukup ipe'imi wapoti' meapoma.
MAT.6.22	Naep nomon ukup ipe'ipi si'i lama alop si'ina ipe'inai. I'i ukup ipe'imi bo'om mope, ea' alop si'ina ipe'inai howalana. 
MAT.6.23	I'i ukup ipe'imi aom, nambimb alop ipe'inai akutina hi'ilana. Ea' na'ama etin, i'i lam amama mape ukup ipe'imi nomon akutim, anona nemaf owamb anama ea' lu'una endilisi.
MAT.6.24	Ina enin epen la'ifina nanda' maol nihapila maol biefina amam dambami biam, owa'etin. Na'ama okom nila anona, anona nesambalona. Ea' anan neme' basefa anona, anona nowa' alafugahana. Ea' na'ama etin, ipe' ina la'ifipa pepe owina God noloma wiga hianai moni hianai, owa'etin.
MAT.6.25	Ea' ae' a'ipipa a'i ipe' ina ukup matamea hiahiama ambagof ipe'imi pi'i, ‘Ape' ata' mea' main? Ea' mea' embel maim?’ Owa'. Ipe' ina ukup motamea ma alop ipe'inai pi'i, nambimb ape' monda' main mombaho' alop ape'inai? Ambagof afa'imi ina gwa'aimi atom. Ea' alop ina luwaguf atom, owa'. 
MAT.6.26	Ipe' ukup mopoma amiguf. Amiguf ina manda' aof mawa gwa'aimi maim, owa'. Amiguf amam ifagw owa'etina mowa'ani gwa'aimi mo'oh, ea' mowa'aniam mofa'am ma'oh ifagw gwa'aimi emi, owa'etin. Ea' Ahalomepa ipe'inai nape heveni, anan nase'am gwa'aimi. Ea' ipe' epes pikila' amiguf amama endilisi. 
MAT.6.27	Ipe' nambimb emi la'ifina nomonas notanea nawis niwatania anona nemaf wapoti' ma ambal ananinai nope nogota laona wapoti'? Owa'etin. 
MAT.6.28	Dei' maina nomonas ipe'imi matamea safe' endilisi ma luwaguf maim? Ipe' ata' ukup mopoma afis main salo ande'. Esis sataga salo lu'wis sa'imama? Esis ina sanda' maol, ina sanda' luwaguf maim, owa'etin. 
MAT.6.29	Dei' ae' a'ipipa fowa' gani anona aman amamaga hiamunai Solomon nanda' sosaf hianai ma luwaguf ananimi, ea' sosaf ananinai ina bo'ona si'i afis amama, owa'etin. 
MAT.6.30	A'e, otalef amama dei' ata' malo aof ama naman etef sotopa'am sokwahom mefe' nif. Otalef amama awami God nofalo'mam. Ea' ipe' amam nematawa pikila' otalef amama. Ea' dei' ipe' pembale'efa basef Godi, bale'ef ipe'inai ina la'ifina, pegawa endilisi anan numafipa wapoti'. 
MAT.6.31	Ea' ipe' ina ukup motamea hihif endilisi pi'i, ‘Nambimb ape' mea' main? Mea' embel eti? Monda' luwaguf eti?’ Na'ama owa'. 
MAT.6.32	Epes sape etapi sololama Godi ukup matamea mafe' endilisi ma sogolopam amamaga amama hiami. Ea' Ahalomepa ipe'inai nape heveni anan nogawa ea' amamaga amama a'ipei. 
MAT.6.33	Ipe' ata' ukup mili' pegolopa waf bu'unai noloma piwis kingdom Ananinai pili', nese'epa amamaga amama ipe' wapoti'. 
MAT.6.34	Ea' ipe' ina nomonas mopoma amamaga meataga naman, owa'. Nemaf namanifi fendapoma naman atef, ama amamaga amama meataga naman. Amamaga nimanimi matagama nimeguf deindei mandahama nimeguf atona etin. Ipe' ine ukup motamea mefe', owa'.
MAT.7.1	Ipe' ina pewaloga enis epes si'i anona jas dembinai nawaloga basef kot lu'unai, owa'. Ama anona nemaf God ina nowalogepa, owa'. 
MAT.7.2	Waf ipe' panda'ana pawaloga enis epesanai, anona nemaf waf anama atona God nonda'mepana ipe' wapoti'. Ikwaf anama atona ipe' panda'ana pawalogas God nogwamepana ipe'.
MAT.7.3	Dei' maina ipe' pati usan sa'unai nape naep sahin owan ipe'isi, ea' ipe' owa' pegawa hapataf lu'unai nape naep ipe'imi? 
MAT.7.4	Dei' maina ipe' ata' pali' pa'ipa sahin owan ipe'isi pa'i, ‘Owalome, ae' a'i iwafamena usan sa'unai nape naem ine'inai.’ Ea' hapataf lu'unai nape naep ine'imi. Na'ama owa'. 
MAT.7.5	Ipe' malogof biamipei pambaso'mami. Ipe' ata' pili' pewafam usan hapataf lu'unai nape naep ipe'imi ma piti andeande', pewafamenan usan sa'unai nape naep sahin owan ipe'isi.”
MAT.7.6	Ea' Jisas na'ipam anom basef womun etin wapoti' na'i, “Amamaga bu'wami usi'imi, amama ipe' ina pese' nombagw, owa'. Ea' ipe' ina pekwaha awelep amama bu'wami ipe'imi mefe'ma bogof, owa'. Na'ama mofofo'asom awelep amama bu'wami bo'walelef amamumi ea' nombagw mohepa mea'epa.
MAT.7.7	Ipe' pihali' God nambimb nese'epa amamaga amama. Amama ipe' pegolopami nambimb pitolom. Ipe' peha uta, nambimb God nusi'amepana uta. 
MAT.7.8	Dei' main, emi egafis sohali' Godi, nambimb sofa' amamaga. Emi egafis segolopa amamaga, nambimb seatolom. Ea' emi egafis soha uta, nambimb God nusi'amanasa uta. 
MAT.7.9	I'i enin awani nihali' ahalomana ma anom gwa'aimi, atuwasi ahaloman nefela anom owap nose'anam? Owa'etin. 
MAT.7.10	I'i anona awani nihali' ahalomana nease'ana anona eol, anan nambimb ina nose'ana anona yul aonai, owa'. 
MAT.7.11	Ea' ipe' amam nematawa aopei pase'asa amamaga bu'wami atoma awasi ipe'isi. Ea' endilisi Ahalomepa ipe'inai nape heven nikila' ipe' epes. Anan wapoti' nambimb i save nose'asa amamaga bu'wambu'wami amama sahali' anan emi. 
MAT.7.12	Maina waf ipe' pa'i esis sanda'mepana ipe'i, ipe' penda'masana na'ama etin. Basef amama ofagema ma mi'uli Godi na'ipa Mosesanai naloma basef God fowa' na'ipa amam profet manda'ami.
MAT.7.13	Ipe' pefe' piowis uta sa'unai. Dei' main, anona eaf nafe' nawis wambel aonai hel alihina endilisi uta wapoti' alihina. Ea' amam nematawa hiesi safe' saila eaf anama. 
MAT.7.14	Ea' uta ma eaf nafe' nawis wambel sape namisagoma ina alihina, owa'etin. Uta wapa'mona. Wambel anama sape bo'wes andeande' la'ela'ef. Eaf anama ahifina endilisi ma seafe'. Amam nematawa atona etin esis ea' amama atom sati eaf anama sailana.
MAT.7.15	Ipe' pindumafuma andeande'ma amam profet mambaso'mami ma'i mawalipasa basef Godi. Amam mafi'i mambaso'mepa manda' ufunufeni mataga patolom ande' atogon mape bo'om sa'umbilim si'i sipsip. Ea' ukup amamumi nomon aom endilisi ma ipe' ma'i mohambombagepa mohepa si'i nombagw wandafumi. Ea' ipe' ina peme'am, owa'. 
MAT.7.16	Ipe' piti waf amamunai netaga nendawalap si'i su'utip pail lawah ea' pegawa waf amamunai bo'ona o aona. Epes ina sola su'utip wainim mandelef amama higatagumi, owa'. Ea' esis ina sola su'utip fik si'i ahip anona mandof higatagunai, amama wapoti' owa'. Ea' waf aonai amamunai nataga nandawalap aona si'i su'utip awami. 
MAT.7.17	Ea' na'ama etin lawah hiami anom bu'wami mola su'utip bu'wami gwa'aimi, ea' lawah awami mail mola su'utip awami numbutimi. 
MAT.7.18	Lawah bu'wami ina mail mola su'utip awami ea' lawah awami ina mail mola su'utip bu'wami, owa'. 
MAT.7.19	Lawah hiami owa' mieil mola su'utip bu'wami, amama esis salam saofam nif. 
MAT.7.20	Na'ama ipe' nambimb piti waf amam profeti netaga nendawalap si'i su'utip mail lawah, ea' pegawa waf amamunai bo'ona o aona.
MAT.7.21	Ipe' ina pi'i amam nematawa hiesi hi'alas sofala ae' sa'i Dembinai, pi'i anona nemaf seafe' siowis kingdom heveni, owa'etin. Emi egafis sila okom Ahalomei nape heven ma sielana, esis etis anona nemaf sefe' suwis kingdom heveni. Enis lamasa owa'. 
MAT.7.22	Nemaf anama amam nematawa hiesi sifi'i si'ipa ae' si'i, ‘Dembinai, Dembinai, ape' mawalipasa basef Godi si'i profet amama mawalipas ea' ma'i agel ine'inai matofa ambagof awami mape epesi! Ape' ma'i agel ine'inai manda' ikwaf naninani la'ifinai si'i God nanda'anai!’
MAT.7.23	Nemaf anama ae' iwalipas i'ipas alihis na'ama i'i, ‘Fowa' gani pafi'i pafi'i pataga dei' Ae' ina egawa ipe', owa'. Ipe' epes panda' waf aonai, ipe' si'amae, ipe' fo'o.’
MAT.7.24	Emi egafis seme' basef ae'ami ma sielami, esis si'i epen gawainai nala' ipat ananinai netawa etap anama otambaiguma la'ifiguma. 
MAT.7.25	Anom nimeguf mafe' ea', asaf lu'unai nalai, walemb nawisi lu'una embel kolo'walami mafe', uf la'ifinai naluwi, amama makoto'ma ipat anama ea' ina nato, owa'. Epen inima nala otamba lu'wami mosahapana netawa. 
MAT.7.26	Ea' emi egafis seme' basef ae'ami owa' silam, esis si'i anona aman nahaga nagaoli. Anan nala' ipat ananinai natoma ilifa wesan atona. 
MAT.7.27	Anom nimeguf mafe' ea' asaf lu'unai nalai, embel mataga, ea' uf naluwi la'ifina, amama maola ipat anama nondokwaef nowa. Ipat anama nato na'oh kwapete' endilisi aona.”
MAT.7.28	Nogota anama Jisas na'i basef amama laumi ma hi'alam, esis same' basef ananimi ea' gegelalasis kwapete'as endilisi. 
MAT.7.29	Dei' main, anan ina nawalipas si'i amam falafumi ma'ipas, owa'. Anan na'ipasa basef la'ifimi naloma pepel na'ama etin si'i amam agufumi ma'ipas. Amam dambami mawalipasa mi'uli Godi ina mawalipas na'ama si'i anan, owa'. Anan la'ifina endilisi nikila'am.
MAT.8.1	Ea' Jisas nakwaha halaf anama nilianai, amam nematawa hiesi sailana safe'. 
MAT.8.2	Ea' anona aman awasinai alop nambo'anai nafi'i felefele'ma Jisas nindiwa nembawa notawa felefele' ma anan na'ipana mehip na'i, “Dembinai, i'i ine' ni'i a'e, nenda' ae' etaga bo'owe.”
MAT.8.3	Ea' Jisas naso' lagelana nahapila anan na'ipana na'i, “Ae' a'i a'e ma ine' netaga bo'wena.”
MAT.8.3	Ea' dei' etef awes anama aonai nakwahona ea' nataga bo'ona.
MAT.8.4	Ea' Jisas na'ipana na'i, “Ina nefe' ni'ipa enin epen ni'i ae' anda'ena bo'wena, owa'. Ine' fo'o nihi'ambana alop ine'inai aman anama pris. Ea' nese'ana amamaga amama anan nendolalima God ea' ine' ninifelana ma nataga bo'wena si'i mi'uli ananinai fowa' Moses na'ipasanai na'i. Ama esis hiesi sitilina sogawa ambo'wena.”
MAT.8.5	Jisas nafe' wambel Kaperneam ea' anona soldia dembinai nape. Anan kepten numafi soldia hiami 100-peleim. Ea' nafi'i nahali' Jisas nindinip na'i, 
MAT.8.6	“Dembinai, aman anama nanda'me maoli awes nanda'ana na'oh ipat ananitai. Bo'wagahi lagof saga' sailana. Alop ananinai ekep mahana kwapete'.”
MAT.8.7	Ea' Jisas na'ipana na'i. “Ae' atuwasi efo'o enda'ana bo'ona.”
MAT.8.8+MAT.8.9	Ea' dembinai soldia anama na'ipana na'i, “Ae' ina aman bu'uwei ma ine' neafo'o niwis ipat ae'anai, owa'. Ine' ni'i basef atom, atuwasi anan bo'ona. Dei' main, ae' ape owina anom soldia dambami mumafi mase'e maol. Ea' ape ilifa anom soldia ae'ami imafiam. I'ipa anona i'i, ‘Ine' fo'o’, name'e nafe'. Ea' i'ipa anona i'i, ‘Ine' fi'i’, name'e nafi'i. Ea' i'ipa anama agel a'anai nanda'me maoli i'i, ‘Ine' da'a maol anama’, anan name'e nanda'ana. Ine' dembinai. Ea' awes anama atuwasi neme' basef ine'imi ea' nefe'. Dei' ine' ni'i etin, ea' anan ambo'ona wapoti'.”
MAT.8.10	Ea' Jisas name' basef ananimi okom natanea na'ipa amam nematawa hiesi saila anan safi'i na'i, “Endilisi etis ae' a'ipipa! Soldia dembinai anama anan ina ipe' Israelinai. Ea' dei' anan nembale'efa ae'. Ina anona aman Israelinai nombale'efa ae' na'ama, owa'etin. Anan nikila' ipe' Israela nembale'efa ae' la'ifina. 
MAT.8.11	Endilisi ae' a'ipa ipe' Juda hipei, ipe' ina ukup mi'i ipe' etipa pefe' piowis kingdom heveni, owa'. Amam nematawa hiesi lamasi sifi'i gani aon natefima nowala ma naso'ma, isima sefe' siowis anama. Ea' sefe' siowis soloma dambami bafapepa ipe'imi Juda, Abraham noloma Aisak Jekop, sefe' sope etifigin sea' gwa'aimi solomam. 
MAT.8.12	Ea' ipe' Juda hipai owa'etin. God nandondomba kingdom heveni ma ipe' piowis, owa'etin. Anona nemaf anan negalo'ma ipe' ni'ipipa ni'i pefe' wambel aonai owamb atona napoma. Ea' pefa' nimanimi lu'wami pelef mehip pena' nalelef ipe' tilili talala' kwapete' pepe.”
MAT.8.13	Ea' Jisas na'ipa soldia anama dembinai na'i, “Ine' fo'o. Ine' na'i ae' la'ifiwei ma iegiambama aman anama nanda'mena maol ine' neataga bo'ona. Ae' anda'ana bo'ona si'i ine' nambale'efa ae'.”
MAT.8.13	Ea' dei' etef aman anama ambo'ona wapoti'.
MAT.8.14+MAT.8.15	Ea' Jisas nafe' nawis nomon ipat Pitai nati Pita nandagi'mokwi awasi'w kwa'oh, alop akwa'unai nifina kwapete'. Ea' natolo'w nahapila lagel akwa'unai awes anama nafe' nakwaha akwa'w. Ea' kohafel kwape kwanda'mana gwa'aimi anan.
MAT.8.16	Wambomota felefele' ma owamb esis sofa'ai amam nematawa hiesi ambagof awami mapeisi sofa'as safi'mai Jisas. Ea' na'ipa ambagof awami basef bandami atom natofam mafa' mafe'. Anan nanda' esis hiesi awesisi sataga bo'wes hi'alas. 
MAT.8.17	Anan nanda'am na'ama si'i fowa' gani anona profet Aisaia na'i basef na'i,
MAT.8.17	“Anan atona nofa' awes ape'inai nigiambamapa ma meape bo'wepa.”
MAT.8.18	Ea' Jisas nati epes hiesi saitu sindiwapana, ea' na'ipa alupumi ananimi mofa' bot mefe' anama walemb batupa'manai gani fisana. 
MAT.8.19	Ea' anona aman dembinai nawalipasa mi'uli Godi nafi'i na'ipana na'i, “Dembinai tisa, ae' a'i efe' elomena. Ea' ofe' etin anama hiagoma ine' na'i neafe'ma.”
MAT.8.20	Ea' Jisas nagwamana na'ipana na'i, “Nombagw aolopumi ma'oh mala etap wambel amamunai. Amiguf wapoti' mufia' mafe' ilif mala' alegah mapeih gani ilif, ea' ae' owa'etin. Ae' ataga epen endilisiwei, wambel a'e ma a'oh alo balaga ae'anai.”
MAT.8.21	Ea' anona aman alupunai Jisasi nafi'i na'ipana na'i, “Ae' a'i ata' epe imafi ahalome, ata' igiambamana ma noga' ewana ma nope, ifi'i ilina.”
MAT.8.22	Ea' Jisas na'ipana na'i, “Hapainai, esis saga'i sondawago esis etis isima saga'i. Ine' owa'. Ine' fi'i nila ae'.”
MAT.8.23	Ea' Jisas nalata bot anama naloma alupumi ananimi mafe' malomanamai mombo fisana mafe' anona walemb batupa'manai lu'unai. 
MAT.8.24	Ea' mehip etin uf lu'unai naluwi, embel mohafel mawis bot nomon felefele'ma bot na'i nowala embel. Ea' Jisas na'oh nolola bot. 
MAT.8.25	Ea' alupumi ananimi mafe' minimbalana ma'ipana ma'i, “Dembinai! Ine' hafel nigiambamafa. Afa' wa'i higililafa owala embel!”
MAT.8.26	Ea' na'ipam na'i, “Ipe' ina pembale'efa pa'i ae' la'ifiwei, owa'etin. Dei' maina ipe' umbamahepa?”
MAT.8.26	Ea' nehafel na'ipa uf naloma embel na'i, “Ipe' tol motah.”
MAT.8.26	Ea' uf faso'mana, embel ina ata' manda' fepo, owa'. Tol motah.
MAT.8.27	Ea' amam alupumi ananimi gegelalasom umbamaham kwapete'am ma'i, “Anan emi egafuna? Na'ipa uf naloma embel mame'ana mowala.”
MAT.8.28	Jisas nafe' nataga anagon wa'ol walemb batupa'manai anama anona etap esis Gadara sapoma. Ea' anom amam biam ambagof awami mapeimi mafi'mai anan. Amam mape la'ela'ef hi'agilif sawa saga'ima mafi'i. Amam amama epes awami mahasi. Ea' esis amam nematawa hiesi umbamahasa seafe' eaf anama amam mapoma. 
MAT.8.29	Ea' mofala Jisas mehip ma'i, “Ine' God Nogalamana. Ine' na'i nenda' maina afa'? Ine' na'i nehafa ofa' nimanimi lu'wami? Nemaf anama na'i niahafanai ina dei' nataga, ata' owa'.”
MAT.8.30	Ea' anom bogof hiami maitu ma' gwa'aimi felefele'. 
MAT.8.31	Ea' ambagof awami mahali' Jisas ma'i, “I'i ine' netofafa, nesapa'afa ofe' uwisa bogof mamuma.”
MAT.8.32	Ea' na'ipa ambagof amama na'i, “Ipe' fo'o!” Ea' makwaha amam amama biam mawisi mafe' mawisa bogof. Ea' bogof mamuma hiami masagih mafa' mafe' mehip mowala awagoma tata mowala mala embel walemb batupa'manai afum hi'alam.
MAT.8.33	Ea' amam mumafi bogofi masagih mafe' wambel lu'wagoma ma'ipasa basef amama amam nematawa hiesi ma'ipasa amamaga amama matagama amam amama biam ea' ma'ipasa bogof wapoti' afum hi'alam. 
MAT.8.34	Ea' epes hiesi wambel anama safi'i sati Jisas sahali'ana sa'ipana mehip sa'i anan nekwaha etap anama asasima nefe' anagon.
MAT.9.1	Esis sandaiwa'ma Jisas ea' nafe' nalata anota bot nafe' walemb batupa'manai lu'unai fisana ea' nataga wambel ananinai ofagama. 
MAT.9.2	Ea' anom amam mofa'ai anona aman mafi'i. Lagof bo'wagah maga' mailanai ea' tol na'oh lahis. Ea' Jisas natolom nogawa amam mombale'efana ma'i anan la'ifinai ma nigiambama aman anama aonai neataga bo'ona. Ea' na'ipa aman anama na'i, “Ine' epen ae'inai! Opaf ine'inai nepe awanena. Waf aonai ine' nanda'anai ae' akwahomenana ea'.”
MAT.9.3	Ea' anom dambami mawalipasa mi'uli Godi ukup mandanda' na'ama manda'ipama ma'i, “Aman anama Jisas nanda' God findiwana na'ipana awagon.”
MAT.9.4	Jisas nogawa nomonas amamumi. Ea' na'ipam na'i, “Dei' maina ipe' ukup ipe'imi mape na'ama? 
MAT.9.5	Dei' amamaga maim ipe' pa'i ahifima ae'? Ae' la'ifiwei ma i'ipa aman anama awesinai i'i, ‘Ae' ekwahomena waf aonai nanda'anai,’ o i'ipana ie'i, ‘Nehafel nefe'.’ Basef amama nohafel neafe' ipe' pa'i amama ahifima ae'. 
MAT.9.6	Ae' ataga epen endililsiwei a'i ipe' pegawa ae' la'ifiwei ma eakwahomasa waf aonai hianai amam nematawa sape etapi sanda'anai. Na'ama ae' a'i ihi'ambepa ae' la'ifiwei ma enda' amamaga amama.”
MAT.9.6	Ea' na'ipana na'i, “Ine' hafel fela lahis ine'imi fa'am nefe' ipat ine'inai.”
MAT.9.7	Ea' anan nohafel nafe' ipat ananinai. 
MAT.9.8	Ea' amam nematawa hiesi satolona sehafel gegelalasis umbamahas kwapete' sogawa God nagiambama aman anama nase'ana pepel lu'unai. Na'ama esis safela agel Godi lu'una.
MAT.9.9	Ea' Jisas nohafel nakwaha wambel anama nafo'o nati ae' Matyu, anda' basefa buk anae'. Ae' ape ipat anae' mofa' takisanai. Ea' Jisas na'ipi na'i, “Ine' fi'i nila ae'.”
MAT.9.9	Ea' ae' ehafel ailana afe'.
MAT.9.10	Ea' Jisas naloma alupufai ananifai wape ipat ae'anai wa' gwa'aimi etin, amam hiami manda' waf aonai maloma anom hiami mofa' takisi mafi'i malomafa ma' gwa'aimi. 
MAT.9.11	Ea' amam Farisi dambami mafi mati Jisas nape nalomafa wa' gwa'aimi, mahali' alupumi ananimi ma'i, “Dei' maina dembinai tisa ipe'inai nape naloma amam mofa' takisi maloma amam amama manda' waf aonai ma' gwa'aimi etifigin?”
MAT.9.12	Ea' Jisas name'am na'ipam na'i, “Isima awes a'asi ina safe'ma dokta, owa'. Esis bu'wasi. Ea' isima awes nanda'asi etis safe'ma dokta. 
MAT.9.13	Anom basef mape buk Baibeli ma'i na'ama ma'i, God na'i, ‘Ae' andaiwa'ma ipe' peha mafis pese' ae', owa'. Ipe' piti enis amam nematawa uwahipis pigiambamas, andeande'.’
MAT.9.13	Ea' ipe' ina pegawa basef amama ofagema, owa'. Dei' pefe' pitalifam pegawam. Dei' main, ae' ina afi'i ma efala epes sanda' waf bu'unai, owa'. Ae' afi'i ma efala epes isima sanda' waf aonai etis.”
MAT.9.14	Jon aman anama napisi'as embel, alupisi ananisi same' basef ananimi safi'i anama Jisas napoma sahali'ana na'ama sa'i, “Anom nimeguf afa' waloma amam Farisi afa' wakwaha gwa'aimi wape etin wanda' beten. Dei' maina amam alupumi ine'imi owa' meakwaha gwa'aimi si'i afa'?”
MAT.9.15	Ea' Jisas nagwamam na'i basef womun etin na'i, “I'i enis sonda' anom gwa'aimi lu'wami ma enis aman nemata'w bias sondase'ama, ipe' pa'i esis alupisi atuwasi sondaiwa'ma gwa'aimi nemaf anama anan naso' nemata'wi nape nalomas? Owa'etin. Ea' nemaf anama anan nokwaha esis nefe' anagon laogoma, esis sokwaha gwa'aimi.”
MAT.9.16	“Ina andeande'ma peatopa' lowaf namunai pigundisana neloma anona lowaf apinai, owa'. Na'ama nambimb lowaf anama namunai nendatagah, nehape' apinai pele'atana negal neataga lu'una.”
MAT.9.16	Ea' na'i anom basef womun etin wapoti' na'i, 
MAT.9.17	“Embel wainim dambaimi ape' ina mowalam agwahup apinai mafinina si'i botowagof, owa'. I'i enin nenda'am na'ama, embel wain netef hianai, nohape' agwahup anama pele'etana ea' wain kolo'olana hi'ilana. Na'ama owa'. Wain dambainai mowalana agwahup dambainai atona. Ma embel moloma agwahup mola andeande'.”
MAT.9.18	Jisas ata' nape na'ipas etin, anona aman dembinai esis Judai nafi'i nindiwa nembawa notawa na'ipana na'i, “Nogame ae'akwi felefele' kwa'i koga'. Ae' a'i ine' nefe' newamona lagel ine'inai akwa'w ambal natanimai nuwisa'w kohafel kopan.”
MAT.9.19	Ea' Jisas nohafel naloma alupumi ananimi malomana mafe' eaf. 
MAT.9.20	Ea' ano'w nemata'w kwafi'i alafuga Jisasi kwahapila lowaf ananifi da'malififa. Awes lu'unai nanda'akwi kwape gamba la'ela'ef afagof 12-peleim. 
MAT.9.21	Ea' akwa'w okom nandanda' na'i, “I'i ae' esa lagela lowaf ananifi, ae' bo'awe.”
MAT.9.22	Ea' Jisas nandamboma natolo'w na'ipa'w na'i, “Nogame ae'inai! Opaf ine'inai nepe la'ifina. Ine' ea' nembale'efa ae' la'ifiwei. Amama atom dei' anda'ena bo'wena.”
MAT.9.23	Ea' Jisas nafe' ipat aman anama dembinai esis Judai nati enis amam nematawa sofapula batagwa nemata'w akwama awiawai'wi afu'w. Ea' epes hiesi salef mehip sa'i sapoma'w. 
MAT.9.24	Ea' anan na'ipas na'i, “Ipe' si'amae! Akwa'w ina kwaga' endilisi, owa'. Kwa'oh etin.”
MAT.9.24	Ea' esis sanda'iafana. 
MAT.9.25	Ea' sehafel sawis ande', Jisas nikila'as nawis nomon nahapila lagel akwa'unai nafela'w kohafel ambo'okw wapoti'. 
MAT.9.26	Ea' basefa nemata'w akwama mafe'agon hi'alagon.
MAT.9.27	Jisas nakwaha wambel anama nafe' etin, nati amam biam naep mase'ami magi'mana mofalana mehip ma'i, “Ine' akunamana Deviti, niti afa' uwahipifa!”
MAT.9.28	Ea' Jisas nafe' nawis anota ipat nomon, ea', amama mafi'mai anan nahali'am na'i, “Ipe' pembale'efa ae' la'ifiwei ma enda'epa bo'wepa?”
MAT.9.28	Ea' amam ma'i, “A'e, Dembinai afa'inai.”
MAT.9.29	Ea' nasa lagofa naep amamumi na'i, “Ae' egawepa, ipe' pa'i ae' la'ifiwei. Na'ama ae' enda' naep ipe'imi ambo'om wapoti' mondahama pembale'efa ae'.”
MAT.9.30	Ea' dei' naep amamumi ambo'om matologon andeande'. Na'ama Jisas na'ipam basef la'ifimi na'i, “Ipe' ina pefe' pi'ipa enis amam nematawa ma anda'epa bo'wepa, owa'.”
MAT.9.31	Ea' amam mafe' mawalapa basef ma'ipa amam nematawa hiesi ma'i Jisas nanda' naep amamumi bo'om. Ea' basef amama mafe'agon hi'alagon.
MAT.9.32	Amam amama naep mase'ami mafe' etin, esis sofa'i anona aman malogel nase'anai. Anan ambal aonai nanda'ana, na'ama ina noga na'i basef, owa'. Ea' sofa'ana nafi'mai Jisas. 
MAT.9.33	Jisas natofa ambal anama aonai. Na'ama dei' aman anama na'i andeande'. Ea' amam nematawa hiesi ukup matamea ma aman anama sa'i, “Fowa' ape' Israel ina mati anom amamaga amama, owa'etin.”
MAT.9.36	Ea' nati amam nematawa hiesi uwahipis esis ukup mololas sape umbamahas kwapete'. Ina anona aman nape numafias, owa'. Esis sape si'i sipsip owa' enin epen nimafias. Ea' nati esis uwahipis. 
MAT.9.37	Ea' na'ipa alupisi ananisi anom basef na'i, “Ipe' piti aof hianai gwa'aimi hiami maof ea'. Ea' epes sanda' maoli owa' hiase, kwawie'is. 
MAT.9.38	Ipe' pihali' Dembinai ofagonama aofi. Pihali'ana ma nosapa' epes hiesi sefe' sonda' maola sola gwa'aimi ananimi sembe'am etifigin.”
MAT.10.2	Amam amama Aposel 12-peleim Jisasi, agof amamumi amama. Nali'i Saimon agel wa'ana Pita, owalomana ananinai Andru. Ea' Jems Sebedi nogalomana naloma owalomana Jon, 
MAT.10.3	ea' Filip naloma Bartolomyu, Tomas naloma ae' Matyu anda' basef amae' efa'asa takis. Ea' Jems Alfius nogalomana, Tadius, 
MAT.10.4	ea' Saimon anan epes hiesi Seloti.
MAT.10.5	Jisas nasapa' amam amama 12-peleim mafe', nase'ama basef amam na'i, “Ipe' ina pefe'ma epes isima owa' sogawa Godi, owa'. Ea' ina pefe' piwis anona wambel etap esis Samariainai, owa'. 
MAT.10.6	Ipe' pefe' ma esis epes hiesi Israel etisi sape si'i sipsip higilalam. 
MAT.10.7	Pefe' pewalapa basef na'ama pi'i, ‘Nemaf bu'unai nafi'i felefele' ea' ma ipe' piowis kingdom heveni.’ 
MAT.10.8	Ipe' penda' awesisi bo'wes pefala saga'i sope namis wapoti', penda' isima awes aonai nanda' alop asasinai nambu'wi sotaga bo'wes. Ea' petofa ambagof awami mapeisi. Pepel Godi ipe' pefa'anai, anama ipe' pefa'ana etin, ina patalana otamba, owa'. Ea' na'ama etin ipe' pese'asana etin esis ina sotaloma ipe', owa'etin.
MAT.10.9	Ipe' ina pelo' otamba gol silva moloma kapa poket isalef ipe'imi, owa'. 
MAT.10.10	Ipe' ina pefa' roksak o siaogw biam atom, o su moloma bandefah pandahe'amon pafi'iami, owa'. Dei' main, epes sanda' maoli, andeande'ma sofa' gwa'aimi asasimi.
MAT.10.11	I'i ipe' pefe' piowis anona wambel, ata' petologon pegawagon andeande'. Aman wambel anamainai emi egafuna bu'unai nie'i awima ipe', pepe peloma anan atona pefe' ma nemaf anama pekwaha wambel anama pefe'.
MAT.10.12	Nemaf anama ipe' pefe' piowis anona ipat, pi'ipa esis amam nematawa sape ipat anama pi'i, ‘Ipe' pepe opalef awanem.’ 
MAT.10.13	I'i enis sape ipat anama bu'wasi senda'mepa waf sie'i a'e ma ipe', nambimb basef ipe'imi opalef awanemami mopomas. I'i owa', hapaimi, basef amama bu'wami motanimani mopomepa la'ela'ef. 
MAT.10.14	I'i enin epen nendaiwa'ma nease'epa opafa nefa'epa pefe' piowis ipat ananinai ma nindaiwa' ma neame' basef ipe'imi, pehafel pekwaha ipat anama o taun anama ea' pindilamam nombol sopof mail bo'wagah ipe'imi, ma sitilipa sogawa waf aonai asasinai ofagena asasinai atona.
MAT.10.15	Ae' a'ipipa endilisi, nemaf anama lu'unai anona nemaf God nowaloga epesanai, niti esis fowa' gani sape Sodom Gomora uwahipis andeande'. Ea' epes isima wambel anamaisi ina niti uwahipis, owa'. Nimanimi awami endilisi anona nemaf motagamas.”
MAT.10.16	Ea' Jisas na'ipam wapoti' na'i, “Ipe' peme', ae' esapa'epa pefe' si'i sipsip pefe' la'afena nombagw wandafumi aolupumi. Na'ama ipe' ukup mondanda' andeande' pefe' pila gawa si'i iguf mafe'. Ea' pila waf bu'unai si'i anona amil ma'unai, ipe' ina ukup mope aoma penda' waf aonai, owa'. 
MAT.10.17	Ipe' pindumafuma andeande'ma anom amam. Anona nemaf sonda' kotimipa ma amam dambami Juda ea' sehepa nomon ifagw esis Juda sa'i basef sapeimi. 
MAT.10.18	Amam mogawa ipe' panda' maol ae'anai ea' mondaiwa'mepa, ea' mofa'epa pefe' pitu naep kinga gavman dambami ma peawalapa basef ae'ami bu'wami ma amam moloma esis amam nematawa ina sogawa Godi pi'ipasam. 
MAT.10.19	Nemaf anama esis sowalapepa ma basef, ipe' ina umbamehepa pi'i, ‘Nambimb ape' mogwa basef mi'iam mi'imama?’ Owa'. Nogota anama atona God nihi'ambepa maim basef ipe' pewalapam pi'iam. 
MAT.10.20	Amama ina ipe' etipa pi'iam, owa'. Ambal Bu'unai Ahalomepa Godi atona nowalapa basefa malogof ipe'imi.
MAT.10.21	Nemaf anama esis hiesi sahin owan sonda' basefa enis sohas soga'. Ea' ahapas sonda'am na'ama etina esis nogamas batawiamas asasisi. Ea' nogamas batawisas wapoti' sonda' masa basefa mamasas asasisi enis sohas soga'. 
MAT.10.22	Anona nemaf epes hiesi wambel hiagoma siti ipe' pila basef ae'ami, ea' opalef aoma ipe' endilisi. Ea' emi egafis sembale'efa Ae' la'ifis situma seatagama nemaf akutainai, anona nemaf God nefa'as sotanimani. 
MAT.10.23	I'i esis sape anona taun sonda' waf aonaima ipe', pefa' pefe' anona wambel. Ae' a'ipipa endilisi, ae' ataga epen endillisiwei. Ipe' ina pefe' pembefa maol ae'anai wambel anama Israeli hiagoma, ata' owa', ipe' piti ae' iefi'i.
MAT.10.24	Epes sanda' skul etin ina sape dambes sikila' tisa asasinai, owa'. Ea' epen inima agel a'an nanda' maol etini enin ina nape ilifa dembinai ananinai, owa'. 
MAT.10.25	I'i esis sanda' skuli sope na'ama etin si'i tisa asasinai, esis ukup mi'i andeande'. Ea' i'i enin epen agel a'an nanda' maol etini nepe si'i dembinai ananinai, isima wapoti' andeande'. Ae' Dembiwei Ahalomepa ma wambota ae'anai esis sa'i basef awami ma agel ae'anai sa'i ae' Belsebul.
MAT.10.27	Basef amae' ambahe'am owamb a'ipa ipe' etipami, amama pewalapam pi'iam alip. Ea' basef pame'am sa'iam so'uso'umbili, amama petoma ifagw ilif pewalapam pi'iama amam nematawa some'am. 
MAT.10.28	Ipe' ina umbamehepama esis soha alop atona neaga'i, ea' anona nemaf esis ina la'ifisa soha ambagof ipe'mi, owa'. Ea' ipe' umbamehepama aman anama la'ifinai ma noha alop si'ina noloma ambagof ipe'imi ma wambel aonai hel.
MAT.10.29	Ipe' pegawa epes satala amiguf sa'umi biam ma moni owap wa'anai atotona. Ea' Ahalomepa ipe'inai ina nati anona amil atotona nowai etin, owa'. Numafiam andeande'. 
MAT.10.30	Ea' neambam auf malo balagah ipe'imi dende' hi'alam. 
MAT.10.31	Na'ama ipe' ina umbamehepa. Anan okom napoma ipe' pikila' amiguf hiami amama.”
MAT.10.32	Ea' Jisas na'ipas na'i, “Emi egafis sowalapa agel ae'anai ma amam nematawa hiesi, anona nemaf ae' wapoti' ewalapa agof epes isima ma naep Ahalome Godi gani heven. 
MAT.10.33	Ea' emi egafis sowa' alafuga ae' sindaiwa'me ma owa' sowalape si'ipas naep amam nematawai, na'ama etin anona nemaf ae' wapoti' ewa' alafugahas ma naep Ahalome Godi gani ilif heven.”
MAT.10.34	Ea' Jisas na'i anom basef wapoti' na'i, “Ipe' ina pi'i ae' afi'i etap anae' ma eakolasa ipe' peape opalef awanem, owa'. Ae' efa'i bainat hi'elinai afi'i ma nambimb enis epes sohafel sepa' sealoma enis. 
MAT.10.35	Ae' afi'i ma enda' waf anama lopa' fitapanai neataga, si'i basef ma'iam ma'i,
MAT.10.35	‘Anona nemaf anona aman noloma ahalomana ananinai mondawaloga biefim, ea' ano'w nemata'w koloma mama'wakw ondawaloga biefiwa, ea' mefi'ma'w akwo'ukwi koloma ma'makw kwandagi'mokwi ondawaloga biefiwa.
MAT.10.36	Ea' esis sape ipat atotona nambimb esis wambota aman anama sondawaloga seataga naumbih.’
MAT.10.37	Emi egafis ukup maimaila ahapas mamasas asasisi etis ma owa' ukup mimila ae', epes isima ina setaga alupisi ae'asi endilisi, owa'. Ea' emi egafis ukup asasimi mohafel mimila awasi asasisi, ma owa' ukup mimila ae', isima ina setaga alupisi ae'si, owa'. 
MAT.10.38	Ae' efa' nimanimi awami anda' maol Godi sehe ega' lawag usi'inai tu'wanainai. Emi egafis owa' senda'am na'ama etin si'i ae' ma sieli, epes isima ina la'ifis setaga alupisi ae'asi, owa'. 
MAT.10.39	Emi egafis ukup mopoma ambagof asasimi atom si'i sihapilam tatala'im sigiambama ambagof asasimi, anona nemaf ambagof asasimi higililam. Ea' emi egafis ukup mopoma ae' ma sesambala ambagof asasimi etap anae', anona nemaf God nofa' ambagof asasimi sotanimani sope andeande' la'ela'ef hihif.
MAT.10.40	Emi egafis sese'epa opalefa sie'i ipe' ae'ipai, esis sase'e opalef ae' wapoti'. Ea' emi egafis sase'e opalefa ae', esis sase'ana opalef God nasapa'e afi'i. 
MAT.10.41	Ea' emi egafis sieti anona aman profeta sie'i, ‘Aman anama profet nanda' maol Godi. Ape' mose'ana opalef migiambamana,’ epes isima anona nemaf sefa' amamaga bu'wami si'i profet anama nefa'ami. Ea' emi egafis sieti anona aman bu'unai nifi'i ma esis sie'i, ‘Ape' ma'i anan aman bu'unai. Ea' migiambamana mese'ana opalef.’ Epes isima anona nemaf sefa' amamaga bu'wami si'i aman anama bu'unai neafa'ami. 
MAT.10.42	I'i emi egafis sieti enis epes falafisi wafisi o agufisi ma esis sietilis ukup mimila epes isima Jisasi sigiambamas sese'asa embel maim, ae' a'ipipa endilisi, anona nemaf epes isima sefa' amamaga asasimi bu'wami ina higililam, owa'.”
MAT.11.1	Jisas na'ipama basef amama alupumi ananimi 12-peleim ma hi'alam, nohafel nakwaha wambel anama nafe' taun wambel hiagoma etap hiagoma Galili nawalipa amam nematawa hiesi na'ipasa basef Godi. 
MAT.11.2	Jon napisi'as embeli nape nanda' kalabus, ea' name' basefa maol hianai Krais nanda'anai. Ea' dei' Jon nasapa' anom alupumi ananimi mafe'ma Krais. 
MAT.11.3	Ea' mahali'ana ma'i, “Ine' aman ma'wina nafi'i ea', o ata' mope mohafa anona?”
MAT.11.4	Ea' Jisas nagwamama basef na'i, “Ipe' pitanima pefe' pi'ipa Jona amamaga amama dei' patolomi pami'ami. 
MAT.11.5	Isima naep mase'asi asati wapoti', bo'wagah awamisi safe' andeande', awes aonai nanda' alop asasinai nambu'wi ambo'wes, aligah mase'asi same' basef andeande', saga'i sotanima sohafel wapoti' ea' kwahusi same' basef bu'wami Godi. 
MAT.11.6	Emi egafis ukup etifim sombale'efa ae', isima sandanifel endilisi.”
MAT.11.7	Ea' alupumi amama Joni mafe' etin, Jisas na'ipa esis amam nematawa hiesi ma Jon na'i, “Fowa' ipe' pafe' anona etap fatauguma wafiguma, pafe' pati main? Pafe'ma pati anona aman ina nembale'ef andeande'i si'i anona elifita uf nefa'ana nonda' felifal nalimbi? Owa'etin. 
MAT.11.8	Pafe' pati main? Pafe' pati anona aman nala luwaguf bu'wami atumi? Owa'etin. Epes isima sala luwaguf bu'wami atom esis sape ifagw bu'wami king dambami atom mapeimi. 
MAT.11.9	Dei' ipe' pafe' pati main? Pafe' pati anona aman profet? Ae' a'ipipa, anan profet dembinai nikila' profet hiami hi'alam. 
MAT.11.10	Aman anama ea' ma'una anan atona si'i basef mape Baibeli na'iam. God fowa' gani na'ipa Jisas na'i,
MAT.11.10	‘Ine' neme', anona nemaf ae' esapa' anona aman nofa' basef ae'ami nili' nefe' nendondombamena eaf ine'inai.’
MAT.11.11	Ae' a'ipipa endilisi. Aman anama Jon napisi'as embeli nikila' amam hiami ma etap anae'. Ea' emi egafis dei' siowis kingdom heveni, epes isima dembesi sikila' Jon. I'i epes isima agof a'asi ma kingdom heveni, esis wapoti' dei' sape dembesi sikila'ana. 
MAT.11.12	Nogota anama fowa' Jon napisi'as embel ea' nafi'i nagata dei', anom amam la'ifimi ma'i mohambombaga waf epes siowis kingdom heveni. Ea' anom amam la'ifimi dei' mawis mape kingdom anama heveni. 
MAT.11.13	Amam mawalipasa basefa mi'uli Godi maloma basef amam profeti mawalipasam mape mafi'i mataga nogota Jon nataganai. 
MAT.11.14	I'i ipe' pi'i a'e ma pembale'efa basef amamumi, dei' pegawa Jon anan si'i Elaija, aman anama fowa' amam profet ma'i niefi'i. 
MAT.11.15	Ipe' emi egafipa aligah magalipei, peme' basef amama andeande'.
MAT.11.16	Ae' indila'wifa ipe' amam nematawa dei' pape etap anae'i i'imama? Ipe' pape si'i awasi sandatama etifigin sapoma sofala enis awasi sa'i,
MAT.11.17	‘Ape' mandani mufapula batagwa ipe', ea' ipe' ina palemb. Ape' manda' awalef malef matamea, ea' ipe' ina palef.’
MAT.11.17	Ipe' epes dei' pape etap anae' patotopa' basef si'i awasi isima owa' sealemb selef seatasea,
MAT.11.18	Aman anama Jon napisi'as embeli nafi'i ina na' gwa'aimi embel wainim, owa'. Ea' pa'i ambal aonai napeina. 
MAT.11.19	Ae' ataga epen endillisiwei afi'i a' gwa'aimi maloma embel wain, ea' patolowe pa'i, ‘Piti aman anama na' gwa'aimi hiami na' embel wain hianai endilisi. Anan alupunai ma amam mefa' takisi maloma amam manda' waf aonai!’
MAT.11.19	Gawa anama gawa bu'unai Godi sonda' waf bu'unai. Epes isima sa'i na'ama, ea' opeh Godi mihi'ambas gawa Ananinai bu'unai endilisi.”
MAT.11.20	Wambel hiagoma taun fowa' Jisas nali' nafe' nanda' ikwaf naninani la'ifinai esis satolom sogawam ea' esis ina samboma opalef safe'ma God, owa'. Na'ama dei' Jisas okom numbutina 
MAT.11.21	na'ipas na'i, “Ae' ati ipe' Korasinipei paloma Betsaidaipei uwahipipa endilisi. Nimanimi awami anona nemaf meatagamepa. Epes isima fowa' gani sanda' waf aonai sape wambel biefim Tair naloma Saidon ina sati ikwaf la'ifinai naninani si'i dei' anda'ana wambel ipe'inai, owa'. I'i esis seatolom, fowa' sowaho'am begah pepe'agatami si'i luwaguf tol sope nif agambeh. Ama sihi'amba enis epes esis ea' samboma opalef endilisi safe'ma God. Owa'etin. 
MAT.11.22	Endilisi ae' a'ipipa. Anona nemaf God nowaloga esis amam nematawa hiesi, anama nimanimi Tairi soloma Saidoni amama ina lu'um endilisi si'i nimanimi anona nemaf meatagamipei, owa'etin. Anona nemaf anan nieti esis uwahipis ea' ipe' owa'. 
MAT.11.23	Ea' ipe' Kaperneam, anona nemaf esis sefala agof ipe'imi molata ilif? Owa'etin. God nokwahipa pefe' wambel aonai hel. I'i fowa' gani anona aman nonda' anona pepel la'ifinai wambel anama Sodom si'i anda'ana wambel ipe'inai, epes isima Sodom sope etin. Owa'etin. Saga' hi'alas. 
MAT.11.24	Dei' ae' a'ipipa, nemaf anama lu'unai God nowaloga epesanai, niti esis fowa' sape Sodomi uwahipis. Ea' ipe' anan ina niti uwahipipa, owa'. Ipe' pefa' nimanimi lu'wami awami endilisi.”
MAT.11.25	Nemaf anama Jisas na'iam na'ama na'i, “Ahalome, ine' Dembinai ma ilif etapi. Ine' nambaho' amamaga amama ma esis epes gawaisi sofa' gawa lu'unai, ea' nambomam nihi'ambasam epes isima gawa a'asi falafisi isima sape si'i awasi. 
MAT.11.26	A'e Ahalome okom ine'inai na'i ea' anama atona. 
MAT.11.27	Ahalome ae'anai nanda' amamaga hiami hi'alam mape lagel ae'anai. Ina enin epen negawa ae' Nogalomana Godi, owa'etin. Anan atona nogawe. Ea' owa' enin epen negawa Ahalome, owa'etin. Ae' Nogalomana ananiwei atowe egawana. Ea' emi egafis ihi'ambasa Ahalomei, isima wapoti' esis etis sogawana.
MAT.11.28	Ipe' epes panda' maol numa'unai noma'w nahipei ipe' hipei ipe' pifi'mai ae', enda'epa pepoma noma'w. 
MAT.11.29	Peme' basef ae'ami pilam penda' waf ae'anai. Waf anama si'i anona lawag ae' ase'epana pewandefana ekaguf ipe'imi. Ea' pelafa gawa ae'anai ma pegawa ae'. Dei' main? Ae' anda' waf sa'umbilinai ma epes, ae' ina afela agel ae'anai atona, owa'. Ipe' pifi'mai ae' ma nambimb pepoma noma'wa ambagof ipe'imi. 
MAT.11.30	Dei' main? Maol ae' ese'epana pefa'anai, anama ina amamaga nimanimi, owa'. Maol anama andepenai bu'unai endilisi ma niegiambama ipe' epes hipei.”
MAT.12.1	Anona nemaf esis Juda sapoma noma'wanai Sabat, Jisas nafe' anagon, nataga anona aof sawa witanai ea' nawis. Ea' alupumi ananimi mafe' malomana nolomaham magi anom wit maufi magwa'am. 
MAT.12.2	Ea' amam Farisi mati waf anama alupumi Jisasi manda'anai ea' mahali'ana ma'i, “Ine' niti waf anama alupumi ine'imi manda'anai. Amam mosombala mi'uli ma nemaf anama Sabat mapoma noma'wanai. Dei' maina amam manda'am na'ama?”
MAT.12.3	Ea' Jisas nagwamam na'ipam na'i, “Ipe' pegawa basef amama ea' ma waf fowa' gani dembinai king Devit nanda'anai. Nemaf anama Devit naloma alupumi ananimi nolomaham. 
MAT.12.4	Anan nawis ipat lu'unai Godi nomon na' bret anama amam pris mondolali maso' Godanai. Ea' anan na'ana naso' alupumi ananimi wapoti' ma'ana etin. Ea' mi'uli ape'inai na'i amam pris atom mea'ana. Enis epes owa'. Anan ina naila mi'uli anama, owa'. 
MAT.12.5	Ipe' patalifa basef amama mape buk mi'uli Godi ea' ma amam pris manda' maol ipat lu'unai Godi nomon nemaf anama Sabat. Basef amama ma nemaf sapoma noma'wanai amam ina magi'am, owa'. Mumbisila'am mawala mi'uli anama. Ea' amam ina manda' waf aonai, owa'. 
MAT.12.6	Ae' dei' a'ipipa, enin epen dei' nape na'ae enin nikila' ipat lu'unai Godi. 
MAT.12.7	Basef mail buk Baibel fowa' amam manda'ami ma'iam na'ama ma'i, God na'i, ‘Ae' ina okom na'i bulmakau mafis pindalalima ae'ami, owa'. Ae' okom na'i ipe' piti sahin owan ipe'isi uwahipis.’
MAT.12.7	I'i ipe' pegawa basef amama Godi ofagema, ipe' ina pewaloga epes isima owa' sonda' anona waf aonai, pi'i awasi. Owa'etin. Ipe' owa' pegawami. 
MAT.12.8	Dei' main, ae' ataga epen endilisiwei, ae' atowe ape Dembiwei ma nemaf anama Sabata i'ipipa maina maol andeande'ma pila basef penda'ana nemaf anama.”
MAT.12.9	Jisas nohafel nakwaha aof anama nafe' nawis anona ipat esis Juda sa'i basef sapeinai. 
MAT.12.10	Ea' nati anona aman lagel aonainai nape ipat anama. Wa'ana naga' dindigina nailana. Anom amam ma'i mogolopa anona eafa meambaso'ma Jisasa anom basef baso'maimi ma monda'mana basef.
MAT.12.10	Ea' mahali'ana ma'i, “Afa' andeande'ma wigiambama enis epes awesisi ma nemaf anae' sapoma noma'wanai, o owa'?”
MAT.12.11	Ea' Jisas nagwamam basef na'ipam na'i, “I'i anona aman ipe'inai sipsip ananinai nefe' newala nepe anona nowaga lounai nemaf anama Sabat sapoma noma'wanai, ipe' pafe' pagianai. 
MAT.12.12	Waf anama bu'unai. Ea' epes sikila' sipsip endilisi. Ea' na'ama etin ape' monda' waf bu'unai migiambama epes nemaf anama mapoma noma'wanai.”
MAT.12.13	Ea' Jisas na'ipa aman anama lagel aonainai na'i, “Dowa lagel ine'inai usi'ina.”
MAT.12.13	Ea' aman nando lagel ananinai nataga bo'ona wapoti', si'i wa'ana. 
MAT.12.14	Ea' amam dambami Farisi mohafel mawis ande' munduwa'anima ma'i basef mandame'mama moha Jisas neaga'.
MAT.12.15	Jisas nogawa amam ma'i mohana neaga'. Ea' nakwaha wambel anama nafe' ea' hiesi sailana safe', nanda' isima awes nanda'asi sataga bo'wes. 
MAT.12.16	Ea' na'ipas mehip na'i esis ina sowalapa anan si'iana alihina, owa'. 
MAT.12.17	Anan na'ipas na'ama etin si'i anom basef God fowa' na'ipa profet Aisaiai. Basef amama mataga endilisi ma'iam na'ama ma'i,
MAT.12.19	Aman anama ina nonda' megah mahas ninifalis ni'ipas diga lu'unai, owa'. Esis ina some' malogel ananinai noga nie'i eaf lu'unai, owa'.
MAT.12.20	Anona elifita sa'unai nondola'i anama anan ina nowalona, owa'etin. Ea' anona lam fandona sa'osa'ombel, anama anan ina nehefana noga', owa'. Anan nope nonda' maol la'ela'ef nefe' nefe' neatagama nemaf anama nonda' waf bu'unai nikila' endilisi waf aonai ma neawala.
MAT.12.21	Ea' esis amam nematawa hiesi owa' seagawa ae'i sila basef ananimi sope sohafana ma niegiambamas.”
MAT.12.23	Ea' amam nematawa hiesi gegelalasis kwapete'as sa'i, “Aman anama anan Devit akunamana?”
MAT.12.25	Ea' Jisas nogawa ukup amamumi na'ipam na'i, “I'i enis epes hiesi sape etap hiagoma anona kantri sondawaloga biefisa sopa', ina nambimb la'ifis, owa'. I'i enis epes wambota atotona sondawaloga biefisa sopa', esis nambimb ina la'ifisa seapa', owa'. 
MAT.12.26	I'i wambota Satani sondawaloga biefis seapa', nambimb wambota ananinai la'ifis si'imama? Owa'. 
MAT.12.27	I'i endilisi ae' atofa ambagof awami ma pepel Belsebuli, dei' emi nigiambama epes ipe'isi satofam? Owa'. Dei' epes isima ipe'isi etis sihi'ambepa basef ipe'imi owa' endilisimi. 
MAT.12.28	Endilisi, Ambal Bu'unai Godi nigiambama ae' atofa ambagof amama awami. Ea' dei' ipe' pegawa nemaf anama piowis wambota Godi numafipa dei' natagamepa ea'.
MAT.12.29	Anom basef wapoti' amama. Enin epen ina la'ifina nefe' nuwis ipat anona aman la'ifinai napeinai nonda' wala amamaga ananimi, owa'. Enin ata' nili' nombalo'ana nowa'ana tatala'ina, anan la'ifina ma niowis nokolawefa nefa' amamaga ma'oh ipat aman anama.
MAT.12.30	Emi egafis owa' alupisi ae'asi ma owa' sepe la'ela'ef seloma ae', esis naumbih ae'asi. Emi egafis owa' sekolasa sipsip moloma ae', esis satofa sipsip mafa' mafe' atona etin deindei. 
MAT.12.31	Ea' ae' dei' a'ipipa, anona nemaf God nokwaha waf aonai naninani hianai noloma basef findiwaimi hiami amam nematawa sanda'ami hi'ilam. Ea' emi egafis sanda' basef findiwama Ambal Bu'unai Godi, anona nemaf God ina nokwahomasam, owa'. 
MAT.12.32	Emi egafis seanda' anom basef awami findiwama ae' ataga epen endilisiwei, nambimb God nokwahomasa awami amama asasimi. Ea' emi egafis sanda' basef findiwama Ambal Bu'unai Godi, anona nemaf God ina nokwahomasam, owa'. Findiwa aonai la'ela'ef nopais, dei' nogota anae' nefe' anona nemaf nogota nigi' neatagai wapoti' nope la'ela'ef hihif.
MAT.12.33	Lawah bu'wami mail mola gwa'aimi bu'wami. Lawah awami mail mola gwa'aimi awami. Dei' main, ape' mati gwa'aimi mailami, mogawa lawah bu'wami awami. 
MAT.12.34	Ipe' epes aopei si'i iguf mahasi, nambimb ipe' la'ifipa pi'i basef bu'wami? Owa'etin. Maim basef mape si'ima opalef epesi, amama atom esis sawalapama malogof asasimi. 
MAT.12.35	Epes bu'wasi, esis ukup bu'wami mapeis ea' sawalapa waf bu'unai. Ea' epes awasi waf hianai aonai napeis ea' sawalapa waf aonai atona.
MAT.12.36	Dei' ae' a'ipipa. Basef hiami amam nematawa sa'iami, anona nemaf God nohali'asa basef amama ea' nowalogas nemaf anama newaloga epes hiesi anai. 
MAT.12.37	Basef ipe'imi atom anona nemaf God neme'epamam newaloga ipe' ni'i ipe' epes bu'wipei. Ea' i'i owa', ea' basef amama ipe'imi atom anona nemaf God neme'epamam wapoti' newaloga ipe' ni'i ipe' epes aopei.”
MAT.12.38	Ea' nemaf anama anom mawalipasa mi'uli Godi maloma anom Farisi mahali'ana ma'i, “Tisa dembinai, afa' wa'i ine' nenda' anona ikwaf la'ifinai si'i God nanda'anai ma afa' ata' otolona.”
MAT.12.39	Ea' Jisas nagwamam basef na'ipam na'i, “Ipe' amam nematawa dei' pape etap anae' panda' waf aonai pewa' alafugaha God. Dei' maina ipe' pa'i piti Ae' enda' anona ikwaf la'ifinai ma ihi'ambepa pepel Godi? Ae' ina ihi'ambepa pepel anama ipe', owa'. Ikwaf anama la'ifinai fowa' God nihi'amba profet Jona atona nambimb ihi'ambepana ipe'. 
MAT.12.40	Fowa' gani aman anama Jona aol lu'unai nowalo'ana nape opaf nomon nimeguf wanom, owambeh wanom. Ea' na'ama etina ae' ataga epen endilisiwei nambimb epe nimeguf wanom owambeh wanom etap nomon. 
MAT.12.41	Nemaf anama God newaloga esis amam nematawa esis epes Ninivaisi sohafel sola' basef motanima milipa ma waf aonai ipe' panda'anai. Dei' main, esis Ninive same' basef Godi Jona na'ipasami ea' samboma opalef safe'ma God. Ea' dei' anona nikila' Jona nape na'ae. 
MAT.12.42	Anona nemaf God nowaloga epes, nemaf anama ano'w nemata'w kwin dembe'wi kwapani gani wa'ol aon nowalama lambihilifinama kohafel koloma ipe' pape na'ae kogwamepa basef motanima milipa kwi'i ipe' epes aopei. Dei' main, kwin akwama kwapani gani etap nafe' notambela ea' kwafi'i kwame' basefa gawa lu'unai dembinai king Solomon nawalipasanai. Ea' dei' anona nikila' Solomoni nape na'ae.
MAT.12.43	Nemaf anama anona ambal aonai nakwaha enin epen nawisi nafi'i, anan nafe' anama fatauguma nogolopa anagon na'i neapoma noma'w. Owa'. Ina nati anagona neape, owa'. 
MAT.12.44	Ea' na'i, ‘Ae' etanima efe' ipat fowa' apeinai.’ Ea' nafi'i nati ipat anama sambefana andeande' sofalo'mana nape wafina. 
MAT.12.45	Ea' notanima nafe' nao'wai anom ambagof awami 7-peleim wapoti' mafi'i mawis mape ipat anama. Ambagof amama awami endilisi manda' waf aonai nikila' waf aonai fowa' nali' nanda'anai. Fowa' epen inima nape awen ea' dei' nape awen endilisi nikila' pe fowa' nali' napeinai. Ipe' amam nematawa dei' pape etap anae' panda' waf aonai, anona nemaf pepe awepa na'ama etin si'i epen inima.”
MAT.12.46	Jisas ata' na'ipasa basef etin esis amam nematawa, mama'wana kwaloma owapana ananimi safi'i saitu ande' sa'i si'ipana anom basef. 
MAT.12.47	Ea' anona aman na'ipa Jisas na'i, “Ine' neme', mama'wena ine'ikwi kwaloma anom owapena ine'imi safi'i saitu ande' sa'i solomena si'i.”
MAT.12.48	Ea' anan nagwamana basef na'ipana na'i, “Mama'we owape ae'asi emi egafis?”
MAT.12.49	Ea' nanda' lagel nendela'wifa amam alupumi ananimi na'ipas na'i, “Piti mama'we kwaloma owape ae'asi isima. 
MAT.12.50	Emi egafis sila okom Ahalome nape heven ilif, ma sila waf ananinai, amama atom si'i mama'we owape henitiame ae'asi.”
MAT.13.1	Nemaf anama atona Jisas nakwaha ipat nawis ande' nafe' nape felefele'ma walemb batupa'manai lu'unai. 
MAT.13.2	Ea' amam nematawa hiesi safi'i salipana sape. Ea' nalata natoma anona bot sa'unai, esis saitu akata. 
MAT.13.3	Ea' na'ipasa basef hiami wamon etini na'ipas na'ama na'i, “Anona aman nafe' nowaha olelemb witim si'i rais anona aof. 
MAT.13.4	Anan nowahom nafe', anom mowa eaf safe'ma ea' amiguf mufia' mafi'i ma'am. 
MAT.13.5	Ea' anom mowa otambaiguma etap ina lu'una, natoma ilif atogon, ina nowala owin. Ea' mataga mehip. 
MAT.13.6	Ea' owaf naluwi naham alim masilimb ina mowala etap ea' alim. 
MAT.13.7	Ea' anom mowala la'afena mandelef wandafumi mataga malomam maofenia wit, ea' ina mail mola gwa'aimi, owa'. 
MAT.13.8	Ea' anom mowa mafe' etap bu'unai ea' mataga malo mail mola gwa'aimi. Anom mola 100-peleim, anom mail mola 60-peleim, ea' anom mail mola 30-peleim atom. 
MAT.13.9	Ipe' aligah magalipei ma pame' basef amama, peme'am andeande' ukup okokomam.”
MAT.13.10	Ea' amam alupumi ananimi mafi'mai Jisas ma'ipana ma'i, “Dei' maina ine' na'ipasa basef esis womun etin?”
MAT.13.11	Ea' nagwamama basef na'i, “God nihi'ambepa basef ofagema mape mandambahi'i ma ipe' piowis kingdom heveni. Ea' epes isima, owa'etin. 
MAT.13.12	Emi egafis sembale'efa basef Godi nambimb God nowatanimasam wapoti'. Ea' isima owa' sembale'ami, nambimb basef kwawie'im amama esis sombale'efami, God nondalombasam esis sopan etin. 
MAT.13.13	Basef ofagema ma ae' dei' a'i basef wamun etinami ma esis, amama.
MAT.13.13	‘Esis sotologon, ea' ina nambimb siti anom amamaga, owa'. Ea' esis some' basef aligah asasimi ea' ina sogawa ofagema, owa'.’ 
MAT.13.14	Esis sanda'am na'ama ma anom basef fowa'imi mandawalap endilisi. Basef amama anona profet Aisaia fowa' God na'ipanam nanda'ami ma'iam na'ama ma'i,
MAT.13.14	‘Ipe' anona nemaf pegehembe' peme' basef, ea' ina pegawa ofagema. Ipe' petologon la'ela'ef, ea' ina piti anom amamaga, owa'.
MAT.13.15	Dei' main, ukup amam nematawa isima mase'as endilisi, aligah asasimi mase'as ukup iwanima seame' basef. Ea' sasopama naep asasimi ma siti amamaga. I'i owa', seme' basef aligah asasimi ma sogawa basef ofagema ma ukup asasimi. Ama esis somboma opalef sila ae' ma enda'as bo'wes wapoti'. Owa'.’
MAT.13.16	Ea' ipe' pandanifel. Dei' main, naep ipe'imi ea' mati amamaga, aligah ipe'imi mame' basef. 
MAT.13.17	Ae' a'ipipa endilisi, fowa' gani amam profet hiami maloma anom amam manda' waf bu'unai ma'i miti amamaga amama dei' ipe' patulumi, owa'. Ukup amamumi maimailam endilisi ma mame' basef amama ipe' pame'ami. Owa. Amam ina mame'am.
MAT.13.18	Ipe' peme' basef ofagema amama womun etina aman anama nowaha olelemb gwa'aimi aof. 
MAT.13.19	Basef amama ma epes siowis kingdom heveni mape na'ama. Olelemb mowa eafi amama si'i epes isima same' basef amama, esis ina okokoma basef, owa'. Ea' Satan nafi'i nofa' basef amama God nase'asam opalef asasimi nakwahom nafe'. 
MAT.13.20	Ea' anom mowa mafe' anagon otambaiguma, amama si'i enis epes same' basef Godi sofa'am mehip sandanifelamam. 
MAT.13.21	Isima si'i masilimb ina mowala etap owin. Esis sembale'am nogota bandana etin ea' nemanimi matagamas enis amam nematawa sandaiwa'ma sembale'a basef Godi sanda'as findiwas sahas sanda'masa waf aonai ea' sandahagas satanima. 
MAT.13.22	Anom mowa mandelef wandafumi la'afen, amama si'i enis epes same' basef sailam safe', ukup matamea ma amamaga amama mape etapi ma ukup maimaila moni maim hiami ea' amama mataga maofania basef Godi. Ea' ina sombale'ef sanda' waf bu'unai la'ifis, owa'. 
MAT.13.23	Ea' anom mowa etap bu'unai si'i epes isima same' basef bu'wami ma ukup asasimi maimailam sogawama sanda' waf bu'unai. Enis sanda' waf bu'unai si'i olelemb mola 100-peleim, enis si'i mola 60-peleim. Ea' enis si'i mola 30-peleim atom.”
MAT.13.24	Ea' Jisas na'ipasa anom basef womun etin wapoti' esis amam nematawa hiesi na'i, “Epes siowis kingdom heveni si'i anona aman nafe' nowaha olelemb bu'wami gwa'aimi aof ananinai. 
MAT.13.25	Anom nimeguf mafe'ma ea', owamb esis hiesi sa'ihi, anona aman naumbihinai nafi'i nowaha otalef awami wapoti' aof anama anan do'ok nowaha olelemb bu'wami ea' nafe'. 
MAT.13.26	Anom nimeguf mafe'ma ea' olelemb amama bu'wami mataga ma monafa mola gwa'aimi, amam manda' maola aman ofagonama aof ea' mati otalef awami mataga mape maloma olelemb bu'wami.
MAT.13.27	Ea' mati na'ama, mafi'i ma'ipa anan ma'i, ‘Dembinai, afa' wa'i ine' newaha olelemb bu'wami aof ine'inai. Ea' otalef amama awami malo. Emi newahom mataga?’
MAT.13.28	Ea' na'ipam na'i, ‘Anona aman naumbihinai nanda'am.’
MAT.13.28	Ea' ma'ipana ma'i, ‘Ine' na'i afa' ofe' ugi otalef amama awami owa'aniam mo'oh atogon?’
MAT.13.29	Ea' aman anama na'ipam na'i, ‘Owa'. Na'ama pelalama wit pigiam moloma otalef awami. 
MAT.13.30	Ipe' kwahowam mope atifima la'isitai, ea' usifa'am. Nogota anama sofa' gwa'aimianai, ae' i'ipa amam manda' maol anama i'ipam i'i, “Ipe' piwa'ania otalef amama awami piwasi'am ondogw mo'oha peofam. Ea' petama wit pefa'am pekolasom mofe' miowis mo'oh ipat ae'anai.” ’ ”
MAT.13.31	Ea' Jisas nase'asa anom basef womun etin wapoti' na'i, “Epes siowis kingdom heveni si'i nalof su'utipi sa'umi. Anona aman nofa'am nawam aof ananinai. 
MAT.13.32	Nalelef mastetimi sa'usa'umi. Ina lu'um si'i su'utip gwa'aimi lawah hiami, owa'. Amama sa'usa'um endilisi. Ea' mataga malo, lu'um mikila' gwa'aimi hiami mape aofi. Amam mataga si'i lawag lu'unai ea' amiguf mafi'i mala alegah mail agof.”
MAT.13.33	Ea' nawalapa anom basef womun etin wapoti' ma esis na'i, “Epes isima siowis kingdom heveni si'i yis ano'w nemata'w kofa'am kwambomam maloma plaua hiami mala dram lu'unai ea' plaua hiami matef lu'um.”
MAT.13.34	Ea' Jisas nawalapa basef amama hiami womun etina amam nematawa isima hiesi. Anan ina na'ipasam alihim, owa'. Na'iam womun etin. 
MAT.13.35	Anom basef anona aman profet fowa' gani nanda'ami dei' mataga alihim mandawalap mapan. Profet anama na'iam na'ama na'i,
MAT.13.35	“Anona nemaf ae' ie'i malogel i'i basef womun etin. Ae' ie'i basef mape mandambahi'i dambadamba God nanda' ilif etap mafi'i mafi'i mataga dei'.”
MAT.13.36	Ea' Jisas nohafel nakwaha esis amam nematawa hiesi nafe' ipat, ea' alupumi ananimi mafi'mai anan ma'ipana ma'i, “Basef amama womun etina otalef awami mataga aof, ine' newalapa ofagema ma afa'.”
MAT.13.37	Ea' Jisas nagwamama basef na'ipam na'i, “Aman nowaha olelemb bu'wami anama ae' ataga epen endilisiwei. 
MAT.13.38	Ea' aof anama si'i wambel etap anae' hiagoma. Ea' olelemb amama bu'wami si'i epes siowis kingdom heveni. Ea' otalef awami, amama si'i epes awasi Satani. 
MAT.13.39	Ea' aman anama naumbihinai nowaha otalef awami, anan Satan. Ea' nogota anama sola gwa'aimianai, anama si'i nemaf akutainai ma etap anae' hiagoma. Ea' amam amama mola gwa'aimi witi, amama si'i amam ensel. 
MAT.13.40	Nemaf anama amam motama otalef awami mofam nif hi'ilalm na'ama etin si'i nemaf akutainai. 
MAT.13.41	Ae' ataga epen endilisiwei anona nemaf ae' esapa'i amam ensel ae'ami ea' motofa amamaga amama hiami manda' epes sanda' waf aonai moloma amam nematawa isima hiesi sanda' waf aonai muli'amonas seakwaha kingdom Ae'anai. 
MAT.13.42	Ea' amam ensel mokwaha epes isima sefe' nif lu'wami fandomi sepe nif amama selef kwapete'as nalelef tilili talala' sope awes. 
MAT.13.43	Nemaf anama amam nematawa bu'wasi seataga wanefigeis si'i aon alipunai nalatawi kingdom Ahalomasi. Epes aligah mapaipei, ipe' peame' basef amama andeande'.
MAT.13.44	Epes siowis kingdom heveni si'i anom amamaga satalom otamba hiami sambaho'am ma'oh anona aof etap. Ea' anona aman nafi'i natolom nambaho'am wapoti'. Anan nandanifel endilisi nafe' nofala enis epes safi'i sase'ana moni ma satala amamaga ananimi hi'alam. Ea' nofa' moni anama nafe' natala aof anama.
MAT.13.45	Anom basef wapoti', epes siowis kingdom heveni si'i anona aman nanda' bisnis nagolopa enis ombahigis bu'wasi etis. 
MAT.13.46	Ea' nati enis bu'wasi endilisi satalis otamba hiami nofala enis epes safi'i ma sase'ana otamba satala amamaga ananimi hi'alam. Ea' nofa' otamba ma isima nafe' natala ombahigis isima fasisi etis.
MAT.13.47	Anom basef wapoti'. Epes siowis kingdom heveni si'i anona anemb anom amam mafe' malana nowala walemb batupa'manai lu'unai malimai agof mamumami. 
MAT.13.48	Ea' anemb anama si'ina ma agof mahende'ana nafi'i akata wata'ita. Ea' mape masifa'ma agof bu'wami atom malo'am holalef. Ea' awami makwahom. 
MAT.13.49	Ama anona nemaf akutainai etap anae' ea' na'ama etin si'i amam masifa'ma agof bu'wami dei awami dei. Nemaf anama amam ensel mufi'i misifa'mas sanda' waf aonai sape la'afena amam nematawa isima bu'wasi mofa'as mefe' 
MAT.13.50	mokwahis sefe' nif lu'wami fandomi. Ama seapan nif amama lu'wami sowa selef kwapete'as nalelef tilili talala' sopan la'ela'ef.”
MAT.13.51	Ea' Jisas nahali' alupumi ananimi na'i, “Ipe' ea' pegawa basef amama hiami o owa'?”
MAT.13.51	Ea' magwamana basef ma'i, “A'e.”
MAT.13.52	Ea' na'ipam na'i, “Amom dambami mawalipasa mi'uli Godi molafa basef ananimi ma miowis kingdom heveni, amam mandahama si'i anona aman ofagonama ipati. Anan nafe' nawis ipat nomon nofa'ai amamaga bu'wami namumi maloma apimi ea' nofa'am nafi'i.”
MAT.13.53	Jisas nawalipam basef amama womun etin ma ea', nakwaha wambel anama 
MAT.13.54	nafe' wambel ananinai ofagama. Ea' nawis ipat esis Juda sa'i basef sapeinai nasefela basef Godi na'ipasam. Anan na'iam na'ama esis gegelalasis kwapete' sa'i, “Gawa anama naloma pepel anama ma nanda' amamaga si'i God nanda'ami, anan nofa'ana eti? 
MAT.13.55	A'i aman anama nogalomana aman nala' ifagwi Maria kolanai? Ape' mogawa owalopana ananimi Jems Josep Saimon Judas mape na'ae. 
MAT.13.56	Henitiamana ananiwai wape walomapa na'ae. Ea' amamaga amama gawa bu'unai anan nofa'ana eti?”
MAT.13.57	Ea' sowa' alafugaha anan.
MAT.13.57	Ea' Jisas na'ipas na'i, “Anona profet nofa' agel lu'unai wambel hiagoma deindei, sa'i anan dembinai sembale'efana. Ea' ina nofa' agel lu'unai wambel ofagama ananima, wambota ananinai sapoma, owa'.”
MAT.13.58	Ea' esis owa' sembale'efana, owa'. Na'ama dei' anan ina nanda' anom amamaga la'ifimi hiami wambel anama, owa'.
MAT.14.1	Nemaf anama anona aman agilinama Herot nape dembinai gavmana etap hiagoma Galili. Anan name' basefa maol bu'unai Jisas nanda'anai, ea' name' safela agel Jisasi nafe' lu'una. 
MAT.14.2	Ea' Herot na'ipa isima sanda'mana maol na'i, “Aman anama Jon napisi'as embeli dei' nohafel wapoti' nape la'ifina nanda' maol si'i God nanda'anai.”
MAT.14.3+MAT.14.4	Fowa' basef amama mape na'ama. Herot owalomana Filip waulu'mana anani'wi agili'wa Herodias. Ea' sahalomana Herot nandalombana'w. Ea' Jon na'ipa Herot na'i, “Ine' naso' nemata'w sahalomenai, ea' nawala mi'uli Godi. Na'ama ina andeande', owa'.”
MAT.14.3+MAT.14.4	Ea' Herot nandaiwa'ma neali'amona'w ea' na'ipa amam soldia mombalo' Jon mofa'ana mafe' manda'ana nanda' kalabus. 
MAT.14.5	Herot na'i nohana noga', ea' owa'etin. Dei' main, anan umbamahanama amam nematawa hiesi sa'i Jon anona profet. Na'ama Herot ina nahana, owa'. 
MAT.14.6+MAT.14.7	Nafe' ma anona nemaf Herot nofala epes hiesi safi'i sandakolas etifigin nandanifela ma nemaf mama'wana kolanai. Nemaf anama Herodias nogama'w kwafi'i kwawisi nomon kwaitu kwalemb. Esis hiesi satolo'w ea' Herot nandanifela ma akwa'w na'i basef la'ifimi endilisi gani ilif na'iam na'i, “Endilisi ae' a'ipina, i'i ine' ni'ipa ae' ma ease'ena anom amamaga ae', ese'enam.”
MAT.14.8	Ea' akwa'w kwafe'ma mama'wakw kwahali'akw kwafe' kwa'ipa Herot kwa'i, “Dei' etef ae' a'i ine' neha aman anama Jon napisi'as embeli neaga' netopa' balaga nola anona plet nefa'anai nese'eana.”
MAT.14.9+MAT.14.10+MAT.14.11	Akwa'w kwa'iam na'ama, opaf Heroti nimanina endilisi. Ea' anan okom na'i basef endilisi gani ilif na'iam la'ifimi, ea' amam nematawa hiesi isima same'ana. Ea' nasapa' anona aman soldia nafe' ipat kalabusanai natopa' bagato'w Joni nala balaga nala anona plet nafi'i naso' Herodias nogama'w kofa'ana kwafe' kwaso' mama'wakw. 
MAT.14.12	Ea' amam alupumi Joni mafi'i mofa' alop si'ina mafe' mawana hi'agif. Ea' mafe' ma'ipa Jisasa amamaga amama.
MAT.14.13	Jisas name' basef amama, anan atona nafe' nakwaha wambel anama nofa' bot nafe' anagon wafiguma epes a'agoma. Ea' amam nematawa hiesi same' basefa Jisas nafe', sakwaha wambel hiagoma asasima sailana safe' eaf sa'i sotolona. 
MAT.14.14	Jisas nafe' nataga akata nati esis hiesi nati uwahipis. Ea' nati epes asasisi awes nanda'asi nanda'as sataga bo'wes wapoti'.
MAT.14.15	Wambomota felefele'ma owamb alupumi ananimi mafi'i ma'ipana ma'i, “Afa' wape na'ae wafiguma ea' wambomota felefele'ma owamb. Ine' nesapa'as sofo'o wambel asasima setala gwa'aimi sonda'am sea'am.”
MAT.14.16	Ea' Jisas nagwamam na'ipam na'i, “Ae' ina esapa'as sefe', owa'. Ipe' etipa pese'as gwa'aimi.”
MAT.14.17	Ea' amam ma'ipana ma'i, “Afa' gwa'aimi ina hiam. Bret lagel wa'ana atona naloma agof biam ea' ma'um ma'omafa.”
MAT.14.18	Ea' na'ipam na'i, “Ipe' fa'am fi'i pese' ae'.”
MAT.14.19+MAT.14.20	Ea' na'ipa amam nematawa hiesi sape otalef bu'wami etap. Ea' nafela bret anama lagel wa'ana atona naloma agof naniga nati heven ilif nanifela God ea' nawalam naso' alupumi ananimi mafe' mase'as sa'am dende' alihis andeande'. Ea' alupumi ananimi matatama tu'wa'wanimi ma'ihi malo'wam holalef lu'wami 12-peleim si'im endilisi. 
MAT.14.21	Epes sa' gwa'aimi amama hiesi. Esis seamba amam atom mataga 5,000-peleim. Ea' ina seamba awasi nematawa, owa'.
MAT.14.22	Ea' Jisas nasapa' alupumi ananimi mofa' bot mali' mafe' walemb batupa'manai lu'unai anama mambo fisana. Ea' nasapa' amam nematawa isima hiesi safe'. 
MAT.14.23	Safe'ma ea', anan atona nandowasa' halaf nape nanda' beten nahali' God.
MAT.14.23	Wambomota felefele'ma owamb, anan atona ata' napani halaf ilif. 
MAT.14.24	Ea' alupumi ananimi mape bot mali' mafe' mape walemb batupa'manai lu'unai la'afen, ea' uf lu'unai naluwi. Ea' naoh fepo mafi'i makwasa bot. Ea' uf wapoti' nalo nakoto'ma bot, nanda'am bumu boma nala.
MAT.14.25	Owamb ata' nail etin, felefele'ma lala, Jisas nailam natoma nafe' embel ilif nafe'ma amam. 
MAT.14.26	Amam mati anan naitu nafi'i embel ilif, umbamaham kwapete' ma'i, anona gamba nailam nafe'. Ea' manda'am wige' ma'oh kwapete'am. 
MAT.14.27	Ea' Jisas nalomam na'i mehip na'i, “Ipe' la'ifipa umbamehepa owa'. Ae' atowe ma'uwi ailipa afi'i.”
MAT.14.28	Ea' Pita nagwamana na'ipana na'i, “Dembinai! I'i ine' ma'wina, ni'ipa ae' itu efe'mago ine' embel ilif.”
MAT.14.29	Ea' Jisas na'ipana na'i, “Ine' fi'i.”
MAT.14.29	Ea' Pita nakwaha bot natoma nafe' embel ilif nafe'ma Jisas. 
MAT.14.30	Ea' anan nati naoh mohafel lu'um, umbamahana na'i nowala naoh. Ea' nofala Jisas na'i, “Dembinai! Nigiambame.”
MAT.14.31	Ea' mehip etin Jisas nowasa' lagel nahapilana na'ipana na'i, “Ine' owa' nembale'ef la'ifina ni'i ae' la'ifiwei, owa'. Dei' maina ine' nomonas mape biefim?”
MAT.14.32	Ea' amam biam malata bot, uf naloma embel mandahagas. 
MAT.14.33	Ea' amam mape boti mati amamaga amama manda' lotuma Jisas mafela agel Godi lu'una ma'i, “Endilisi etis, ine' nogalomana Godi.”
MAT.14.34	Ea' Jisas naloma alupumi ananimi mowala mambo walemb batupa'manai anama mafe' mataga anagon etap hiagoma Genesaret. 
MAT.14.35	Ea' enis epes sape etap anama sagawana sa'i anama Jisas. Ea' sasapa' enis safe' sa'ipa enis sape felefele'i hiagoma sofa'ai enis epes awes nanda'asi safi'mai anan. 
MAT.14.36	Ea' sofa'ai isima awes nanda'asi sa'ipana saisailana sa'i anan ni'i a'e ma isima sohapila lowaf ananinai da'malifina atona. Ea' emi egafis sahapila lowaf ananinai sataga bo'wes wapoti'.
MAT.15.1	Nemaf anama anom Farisi esis Judai maloma anom amam mawalipasa mi'uli Godi makwaha Jerusalem mafi'mai Jisas. Ea' mahali'ana ma'i, 
MAT.15.2	“Dei' maina alupumi ine'imi mumbisila' waf ape'inai akupapa mase'apenai? Ama amam owa' measa'opa lagofa
MAT.15.3	Ea' Jisas nagwamama basef na'i, “Dei' maina ipe' pawala mi'uli Godi ma paila waf ipe'inai atona? 
MAT.15.4	Ipe' pawala basef God na'iam na'i, ‘Ipe' pinifela mamasepa ipe'isi pembale'efas pigiambamas. Emi egafis si'i basef awami ma ahapas mamasas asasisi, isima enis epes sohas soga'.’ 
MAT.15.5	Ea' ipe' pambaso'am pa'i anom basef na'ama pa'i, Emi epen nindaiwa'ma nigiambama mamasan ni'ipas ni'i, ‘Otamba maim ae'ami andaiwa'ma ese'epam. Ae' andandepama ese'anam God.’ 
MAT.15.6	Ea' ipe' Farisi paloma ipe' enipa pawalipasa mi'uli Godi, ipe' pa'i a'e ma epen inima nembaso'ma mamasan, ea' ina nagiambamas.
MAT.15.6	Ipe' panda' waf anama pesambala basef amama Godi na'i migiambama mamasapa. Ea' panda' waf ipe'inai atona lu'una. 
MAT.15.7	Fowa' profet Aisaia nendela'wifa ipe' endilisi, ipe' pa'i basefa malogof biam. Anan nanda'am andeande' dende'ma ipe' na'iam na'ama na'i,
MAT.15.8	‘Amam nematawa isima safela agel ae'anai lu'una malogof asasimi atom ande', ea' opalef asasimi mape laogona ae'. Ukup asasimi ina sembale'efa ae', owa'.
MAT.15.9	Esis ina sawalipasa basef ae'ami. Esis sawalapa mi'uli epes sape etapi sambaso'mas sa'i, “Mi'uli anama basef Godi.” Ea' sanda' lotu safela agel ae'anai atona.’ ”
MAT.15.10	Ea' Jisas nofala esis amam nematawa hiesi safi'mai anan na'ipas na'i, “Ipe' hipei peme' basef Ae'ami okokomam pegawam andeande'. 
MAT.15.11	Amamaga gwa'aimi maim ande'ami ipe' pegwa'am mowala nomon, amama ina manda'epa awepa, owa'. Ea' amamaga mape ukup ipe'imi nomon mawisi ande', amama atom manda'epa awepa.”
MAT.15.12	Ea' alupumi ananimi 12-peleim mafi'mai anan ma'ipana ma'i, “Ine' negawa amam Farisi mame' basef amama ine'imi mandaiwa'mam opalef aoma ine'?”
MAT.15.13	Ea' nagwa basef womun etina amam na'ipam na'i, “Ahalome ae'anai nape heveni nawa amamaga anona aof. Ea' amamaga hiami anan owa' neawami, amama anona nemaf nigiam moloma nombalef masilimb. 
MAT.15.14	Ipe' kwahowa amam Farisi ata' mopan. Amam si'i amam naep mase'ami ma'i mihi'amba eafa enis epes. I'i esis naep mase'asi si'i sihi'amba eaf enis epes isima naep mase'asi, atuwasi esis hiesi sondakolas dogwas sefe' sowala etin kwambiwag.”
MAT.15.15	Ea' Pita nagwamana basef na'ipa Jisas na'i, “Ine' ni'i basef amama ofagema womun etina amamaga awami ma afa' ata' weame'am.”
MAT.15.16	Ea' Jisas na'ipam na'i, “Ipe' wapoti' nomonas ata' a'epa? 
MAT.15.17	Ipe' owa' ata' pegawa! Amamaga ande'ami mawis malogofa mowala opalef, amama motanima mawisi ande' mafe' mowala dowah. 
MAT.15.18	Ea' amamaga mape ipe' nomon, ukup awami maim mataga ande', amama atom manda'epa awepa. 
MAT.15.19	Amamaga awami mape ukup nomon mawisi ande' amama. Ukup awami, waf soha enis seaga', waf sanda' so'a waulanai, ea' sonda' anona waf aonai si'i waf anama so'a waulanai, wal, baso'am, findiwa. 
MAT.15.20	Waf anama atona nawisi ande' nanda' epes awes. Ea' epes owa' seasa'opa lagof andeande'ma sea' gwa'aimi si'i amam Farisi ma'iam, amama ina manda'as awes, owa'.”
MAT.15.21	Ea' Jisas nakwaha wambel anama nafe' gani wa'ol etap felefele'ma wambel anama biefina Tair Saidon. 
MAT.15.22	Ea' ano'w nemata'w Kenani'wi kwafi'i kofalana na'ama kwa'i, “O, Dembinai, ine' akunamana Deviti, ine' niti ae' uwahipiwi. Ambal aonai nahambombaga nogame ae'akwi endilisi ea' kofa' nimanimi endilisi.”
MAT.15.23	Ea' Jisas ina nagwama'wa anom basef akwa'w, owa'. Ea' amam alupumi ananimi mafi'mai anan ma'ipana mehip ma'i, “Nemata'w akwama kwanda'am falafala kwagi'mafa. Ine' sapa'akw kotanima kofo'o!”
MAT.15.25	Ea' akwa'w kwafi'i kwindiwa nembawa kotawa felefele'ma anan kwa'i, “Dembinai, ine' nigiambama ae'.”
MAT.15.26	Ea' nagwama'wa basef na'i, “Ape' ina mofa' gwa'aimi awasi ape'isi makwahom mafe'ma nombagw,
MAT.15.27	Ea' akwa'w kwagwamana basef anan kwa'i, “Dembinai, ine' na'i endilisi. Ea' nombagw mafe' owina tebol matatama gwa'aimi mowa etapi magwa'am.”
MAT.15.28	Ea' nogota anama atona nogama'w akwa'ukwi ambo'okw wapoti'.
MAT.15.30	Ea' esis amam nematawa hiesi safi'i satagamana sofa'ai esis awes naninani nanda'asi safi'mai anan. Enis bo'wagah awamisi, enis naep mase'asi, bihiguf mondola'asi, enis malogof mase'asi, awes naninani nanda'asi. Esis sofa'as safi'i sambe'as sa'oh felefele'ma bo'wagah Jisasi ea' nanda'as bo'wes. 
MAT.15.31	Ea' esis gegelalasisa sati epes isima naep mase'asi satologon, malogof mase'as sa'i, bihiguf mondola'asi ea' usi'im, bo'wagah awamisi ea' bo'om safe'. Ea' dei' esis hiesi safela agel God Israeli lu'una.
MAT.15.33	Ea' alupumi ananimi ma'ipana na'ama ma'i, “Anae' wafiguma epes a'agoma. Atuwasi afa' ofa'ai bret eti ma weaso' amam nematawa isima hiesi?”
MAT.15.34	Ea' Jisas nahali'am na'i, “Dei' ipe' bret ma'um ma'oh?”
MAT.15.34	Ea' amam ma'i, “Afa' bret 7-peleim ma'omafa maloma agof sa'umi kwasala'um.”
MAT.15.35	Ea' Jisas na'ipa esis amam nematawa sope etap, 
MAT.15.36	nafela bret 7-peleim maloma agof amama nanifela God nawalom naso' alupumi ananimi ma mease'asam esis amam nematawa hiesi. Amam mase'as hi'alas dende'. 
MAT.15.37	Ea' sa'am dende' elihis andeande'. Ea' alupumi ananimi matatama tukwakwanimi ma'ihi makolasom maolo'wam holalef lu'wami 7-peleim si'im endilisi. 
MAT.15.38	Esis amam nematawa sa' gwa'aimi amama, seamba amam atom mataga 4,000-peleim. Ea' esis ina seamba awasi nematawa wapoti', owa'. 
MAT.15.39	Jisas nasapa'as safe' ea', anan nalata bot nafe' gani wa'ol walemb batupa'manai lu'unai anona etap lu'unai Magadan.
MAT.16.1	Ea' anom Farisi maloma anom Sadyusi mafi'mai Jisas ma'i mogwambana ma anan ata' nonda' anona ikwaf la'ifinai si'i God nape heven ilifi nanda'anai ma ata' motolona. 
MAT.16.2	Ea' anan nagwamam anom basef womun etin na'i, “Ipe' pati otaga wambomota felefele'ma owamb ea' pa'i, ‘Otaga nasa'of akwahina. Na'ama atuwasi nogota bo'otama owaf nilowata.’ 
MAT.16.3	Ea' kuhimbita pa'i, ‘Otaga ilagw ea' alialim. Manda'am na'ama ma atuwasi uf nuluwi asaf nolai.’ A'e, ipe' pati ikwaf hianai ilifanai etapanai andeande' ea' dei' ipe' owa' pegawa ikwaf nogota anae' andeande'. 
MAT.16.4	Ipe' epes hiesi amam nematawa dei' pape etap anae' panda' waf aonai pewa' alafugaha God. Dei' pa'i piti anona ikwaf la'ifinai. Ea' ae' owa'etina enda'ana potolona, owa'. Ikwaf anama la'ifinai fowa' God nihi'amba profet Jona atona nambimb ihi'ambepana ipe'.”
MAT.16.4	Jisas na'ipam ea', nakwahom nafe'.
MAT.16.5	Ea' Jisas nao'wa alupumi ananimi mofa' bot mowala mambo walemb batupa'manai anama mataga fisana, ea' amam ukup mase'ama mofa' anona bret nolomam. 
MAT.16.6	Ea' Jisas na'ipam na'i, “Ipe' pindumafuma andeande' ma yis amama amam Farisi maloma amam Sadyusi!”
MAT.16.7	Ea' amam mame' anan na'iam na'ama, amam manda'ipama ma'i, “Afa' ukup mase'afa bret na'ihi, dei' na'ipafa.”
MAT.16.8	Ea' Jisas nogawa ukup amamumi na'ipam na'i, “Bale'ef ipe'inai ina la'ifina. Dei' maina ipe' panda'ipama pa'i, ‘Afa' bret a'afa?’ 
MAT.16.9	Ipe' ukup ma'i ma bret anama wanifina biefina esis hiesi 5,000-peleis sa'ana ma tu'wanina na'ihi, o owa'? Pakolasom paolo'wam holalef ma'um si'im? Ipe' ata' owa' pegawa? 
MAT.16.10	Ipe' owa' ukup mi'i bret amama 7-peleim nemaf anama hiesi 4,000-peleis sagwa'anai tu'wanina na'ihi pakolasom paolo'wam holalef ma'um si'im? 
MAT.16.11	Dei' maina ipe' owa' peagawa? Ae' ina a'ipipa bret endilisinai, owa'. Ae' a'i ipe' pindumafuma yis amama amam Farisi maloma amam Sadyusi.”
MAT.16.12	Ea' dei' amam mogawa, anan ina na'ipama yis amama endilisimi, owa'. Anan na'i amam mundumafuma basef amam Farisi maloma amam Sadyusi mawalipasami.
MAT.16.13	Ea' Jisas nafe' naloma alupumi ananimi mataga felefele'ma wambel hiagoma Sisaria Filipai. Ea' nahali'am na'i, “Amam nematawa esis sogawa ae' ataga epen endilisiwei sogawa maina agel sanda'meana?”
MAT.16.14	Ea' ma'ipana ma'i, “Enis sa'i ine' Jon aman napisi'as embeli. Enis sa'i ine' Elaija. Ea' enis sa'i ine' Jeremaia o enina profet.”
MAT.16.15	Ea' nahali'am na'i, “Ipe' pa'i ae' emi?”
MAT.16.16	Ea' Saimon Pita nagwamana basef na'i, “Ine' Krais, aman anama God nandandepena nasapa'ena nafi'i. Ine' nogalomana God ambal namunai napeinai.”
MAT.16.18	Dei' a'ipina endilisi, agel ine'inai Pita, agel anama na'i owap.
MAT.16.19	Ae' nambimb ese'ena ki utainai ine' ma kingdom heveni. Amamaga ine' nehapilam nape na'ae etapi, amama anona nemaf God nohapilam gani heven ilif wapoti'. Ea' maim amamaga ine' nekwahom na'ae etapi, amama anona nemaf God nokwahom gani heven ilif wapoti'.”
MAT.16.21	Nogota anama Jisas nali' nahafel nihi'amba alupumi ananimi ma nambimb nofe' niwis Jerusalem ama agufumi Judai mease'ana nimanimi lu'wami. Amam dambami mawalipasa mi'uli Godi moloma amam pris dambami nambimb mose'ana nimanimi lu'wami anona mohana noga'. Ama nimeguf biam hi'ilama anona neafe'ma wanomi ea' notanima nohafel wapoti'.
MAT.16.22	Ea' Pita nofa' Jisas nelefata nasa gemba ea' na'ipana na'i, “Dembinai, owa'etin. Ae' andaiwa' endilisi ma amamaga amama mogatagama ine', owa', hapaimi!”
MAT.16.23	Ea' Jisas nandamboma na'ipa Pita na'i, “Ine' si'i Satan. Dei' main, ine' owa' okom ni'i okom Godi, owa'. Okom na'i nomonas epes sape etapi etis. Ine' nehopa eaf ae'anai, Si'amae nefe' alafuga ae'anai.”
MAT.16.25	Emi egafis ukup mopoma ambagof asasimi atom si'i sihapilam tatala'im, anona nemaf ambagof asasimi higililam. Ea' emi egafis ukup mopoma ae' ma sesambala ambagof asasimi etap anae', anona nemaf God nofa'as sotanimani sopan andeande' la'ela'ef. 
MAT.16.26	I'i emi egafis seanda' maol naninani ma sofa' gwa'aimi wiga amamaga hiami etapami atom hegilialami, esis wapoti' hegililas solomam. Dei' amamaga amama anona nemaf migiambamas mi'imama? Owa'etin. Amama nambimb sefa' amamaga maima seatal ambagof asasimi ma setanima seawambilai ambagof asasimi wapoti'? Owa'etin. 
MAT.16.27	Ae' ataga epen endilisiwei, anona nemaf ae' ifi'i elomai amamaga bu'wami pepel nafifili noloma amam ensel ae'ami. Ama nemaf anama, ae' egwamasa amamaga hiami esis amam nematawa hiesi mondahama waf esis sanda'anai hianai. 
MAT.16.28	Ae' a'ipipa endilisi! Enis epes dei' saitu na'ae, esis ina nambimb soga' ulal, ata' owa', siti ae' ataga epen endilisiwei eape si'i dembiwai king iefi'i.”
MAT.17.1	Nimeguf wanom mafe'ma hi'alam, Jisas nao'wa Pita naloma Jems naloma owalomana Jon nao'wam mondowasa' anona halaf launai. Nao'wa amam atom mape. 
MAT.17.2	Ea' mati alop ananinai wanifigeina endilisi. Ea' naep ananimi wanefigeim endilisi si'i owaf nowala naso' ea' luwaguf ananimi mataga afitim si'i lamifah mafifil. 
MAT.17.3	Ea' amam wanom mape dei' atef mati amam biam fowa'imi Moses naloma Elaija mataga maitu ma'i maloma Jisas.
MAT.17.4	Amam mati amam wanom, Pita na'ipa Jisas na'i, “Dembinai, afa' wape na'ae andeande'. Ine' ni'i awi, afa' ola' aolah wanom na'ae, anona ine'inai anona Mosesi, anona Elaijai.”
MAT.17.5	Anan ata' na'i etin, anom elagw afitimi mafifil endilisi mafi'i mili'akwa amam. Ea' anona malogel na'i natagai elagw amama na'i basef na'i, “Anan nogalome ae'anai, ae' okom nainailana endilisi ea' ae' okom nohafel naila waf ananinai. Ipe' peme' basef ananimi.”
MAT.17.6	Amam alupumi ananimi mame' basef amama, umbamaham endilisi ea' mande' nembawa motawa mande' amagah etap. 
MAT.17.7	Ea' Jisas nafi'i felefele'ma amam nasa lagela amam na'ipam na'i, “Ipe' hafel. Ipe' ina umbamehepa, owa'.”
MAT.17.8	Ea' amam masa'ma naep matologon ea', ina ata' mati enin epen, owa'. Mati Jisas atona naitu nalomam.
MAT.17.9	Ea' amam ata' makwaha halaf makini' etin, ea' Jisas na'ipam mehip na'i, “Ipe' ina pewalapa amamaga amama dei' patulumi, pi'ipa enin epen, owa'. Pefe' dahama dahama nemaf anama ae' ataga epen endilisiwei ma sehe ega' etanima ehafel hi'agif wapoti', pi'ipas.”
MAT.17.10	Ea' alupumi ananimi mahali'ana ma'i, “Dei' maina amam mawalipasa mi'uli Godi ma'i Elaija fowa'inai ata' nili' nifi'i?”
MAT.17.11	Ea' Jisas nagwa basef na'i, “A'e endilisi, Elaija nifi'i nondondomba amamaga hiami motaga bo'om andeande'. 
MAT.17.12	Ea' dei' ae' a'ipipa, anona Elaija nafi'i ea'. Ea' esis amam nematawa ina sogawa anan, owa'. Sa'i anona epen. Esis saila ukup asasimi atom sanda'mana waf aonai endilisi. Ea' anona nemaf sonda'am na'ama etina sease'e nimanimi ae' ataga epen endilisiwei.”
MAT.17.13	Jisas na'iam na'ama, ea' alupumi ananimi mogawa anan na'ipama Elaija anan womun etina Jon napisi'as embeli.
MAT.17.14	Amam mafe' mataga ma esis amam nematawa hiesi, anona aman nafi'i natagama Jisas nindiwa nembawa notaoma Anan 
MAT.17.15	na'ipana na'i, “Dembinai, ine' ni'i uwahipina so'uso'win aman ae'anai. Enin ambal aonai nanda'ana name' nimanimi lu'wami endilisi ma alop ananinai. La'ela'ef ambal anama nanda'ana newala nasef nif fandumi nafe' nowala embel la'ela'ef. 
MAT.17.16	Ae' ao'wana wafe'ma alupumi ine'imi ea' amam ina la'ifima monda'ana bo'ona, owa'.”
MAT.17.17	Ea' Jisas nagwamama basef na'ama na'i, “Ipe' amam nematawa owa' pembale'efa ae'. Ea' opalef ipe'imi owa' mope andeande'. Nimeguf ma'um ata' epe elomepa? Nimeguf ma'um wapoti' ma efa' nimanimi ipe'imi? Ipe' fa'an pifi'mai ae'.”
MAT.17.18	Ea' Jisas nagaola ambal anama aonai ea' nakwaha aman inima so'uso'win ea' dei' etef nataga bo'ona.
MAT.17.19	Alupumi Jisasi atom malomana mape, mahali'ana na'ama ma'i, “Dei' maina afa' owa' la'ififa ma weatofa ambal anama aonai?”
MAT.17.20	Ea' na'ipam na'i, “Bale'ef ipe'inai ata' sa'ona, Amama atom dei' ipe' ina la'ifipa, ata' owa'. A'e, ae' a'ipipa endilisi, i'i bale'ef ipe'inai so'ona, nendahama si'i nalelef sa'umi mastetimi lawag, nambimb ipe' pi'ipa halaf nani pi'i, ine' degia nefe' newala gani wa'ol, nendegia nefe'. Ipe' pembale'efa ae' la'ifipa, na'ama dei' la'ifipei ma penda' maolan hianai naninani. [ 
MAT.17.21	Owa' anona eaf peatofa ambagof amama awami, owa'etin. Pekwaha gwa'aimi ma penda' beten, ea' amama atom.”]
MAT.17.22	Nemaf anama Jisas nao'wa alupumi ananimi mafi'i etin anama etap hiagoma Galili, ea' na'ipam na'i, “Ae' ataga epen endilisiwei, nambimb felefele' anona aman nose'asa ae' efe'ma lagof amam naumbih ae'ami. 
MAT.17.23	Ea' amam amama mohe ega'. Ama nimeguf biam hi'ilam ea', anona neafe'ma wanomi, etanima ehafel wapoti'.”
MAT.17.23	Ea' opalef amam alupumi ananimi nimanim endilisi.
MAT.17.24	Ea' Jisas naloma alupumi ananimi mataga anona wambel Kaperneam. Ea' amam mofa' takisa ipat lu'unai Godi mafi'mai Pita mahali'ana ma'i, “Dembinai tisa ipe'inai anan natala takisa ipat anama?”
MAT.17.25	Ea' Pita na'i “A'e.”
MAT.17.25	Pita notanima nafe' nawis anona ipat nomon, ea' Jisas nali' nahali'ana na'i, “Ine' okom na'imama? Amam king dambami etapami mofa' otamba ma takisa wiga maima emi? Amam mofa'asa epes hiesi esis amam nematawa amamisi etis a'a enis epes anona wambota?”
MAT.17.26	Ea' Pita na'i, “Ama enis amam nematawa anona wambota.”
MAT.17.26	Ea' Jisas na'ipana na'i, “Na'ama esis epes hiesi kingi ina satala takis, owa'. Sape etin. 
MAT.17.27	Ea' afa' undumafuma. Na'ama amam miti afa' owa' onda' takis, amam ukup numbutima afa' mi'i afa' epes aofai. Ea' dei' ine' fo'o la huk walemb batupa'manai anama ma niegiai aol anama nali'i ine' newala malogel aoli niti anona moni atona, moni anama dende' ma takisa afa' biafa. Ea' ine' nefa' moni anama nese'amana amam ama neatala takis isima afa' biafa.”
MAT.18.1	Nemaf anama amam alupumi Jisasi mafi'mai anan mahali'ana ma'i, “Emi nikila' enis nataga dembeni endilisi ma kingdom heveni?”
MAT.18.2	Ea' Jisas nofalai enin so'uso'win nafi'mai anan nahaponan naitu la'afena amam. 
MAT.18.3	Ea' na'ipam, “Ae' a'ipipa endilisi. Emi egafis si'i siowis kingdom heveni, ama sase'ana opalef God si'i awasi isima sa'i sase'ana opalef God, isima sanda'am na'ama anona nemaf siowis kingdom heveni. I'i owa', owa'etin. 
MAT.18.4	Emi egafis seape sa'umbili owa' seafela agof asasimi lu'um setaga si'i awani inima, epes isima ea' sikila' enis epes seape dembesi ma kingdom heveni. 
MAT.18.5	Emi egafis sese' opalefa sigiambama enin so'uso'win si'i ini' ma ukup asasimi mopoma ae', esis sase'e opalef ae' wapoti' sagiambame.
MAT.18.6	I'i emi egafis seanda' enin epen so'uso'win nembale'efa ae'i nefe' nenda' waf aonai, epes isima sepe na'ama. I'i enis epes sofa' epes isima sepa' owap lu'unai nil bagafowa asasimi sofa'as sefe' sokwahis sowala naoh mami lu'wami, esis sope andeande' kwaukwawie'. I'i epes isima senda' enin so'uso'win nekwaha nembale'efa ae', epes isima anona nemaf sope awes endilisi sikila' sowala naoh afisi. 
MAT.18.7	Ipe' epes etapipei, ae' ati ipe' uwahipipa ma amamaga amama meagwambipei monda'epa penda' waf aonai. Endilisi amamaga amama anona nemaf meatagai, ea' emi egafis sonda'am meatagai, ae' ati esis uwahipis endilisi. Dei' main, anona nemaf sefa' nimanimi.
MAT.18.8	I'i lagof o bo'wagah ipe'imi monda'epa pewa ma waf aonai, petopa'am pekwahom mefe'. Andeande' ma lagof bo'wagah atom mope ma ambal nopeipa pepan andeande' la'ela'ef. Ea' sefa'epa sokwahipa pefe' wambel aonai nif fandumi la'ela'efi. Anama ina nambimb pepe andeande', owa'. Pepe aopa endilisi. 
MAT.18.9	Ea' i'i naep ipe'imi monda'epa pewa ma waf aonai, pigiam pekwahom. Atom etin mope ma pefa' ambal namunai napeipa peapan andeande' la'ela'ef hihif. Na'ama naep biam mapomepa mofa'epa mokwahepa pefe' wambel aonai hel nif fandumi mape la'la'efi. Na'ama ina nambimb pepe andeande', owa'. Pepe aopa endilisi.
MAT.18.10	Ipe' pindumafuma! Na'ama pi'i enin epen atitin sa'wini pi'i inima enin falafini, owa'. Dei' main, amam ensel asasimi mape heveni mumafi awasi isima andeande'. Ensel amama la'ela'ef mape felefele'ma Ahalome God nape heveni. [ 
MAT.18.11	Ae' ataga epen endiliswei, ae' afi'i ma eagolopa epes higilalasi efa'as setanimani.]
MAT.18.12	Ipe' ukup ma'imama? I'i anona aman numafi anom sipsip 100-peleim ama anona atotona hegililana, aman amama ata' nokwaha sipsip amama 99-peleim mitu mea' otalef anagon dohotagw, anan ata' nefe' nogolopa anona hegilalanai. 
MAT.18.13	I'i nefa'anai, a'ipipa endilisi, atuwasi nondanifamana. Danifel ananinai nikila' nandanifel ma sipsip amama 99-peleim maituwi. 
MAT.18.14	Ea' na'ama etin Ahalomepa ipe'inai nape ilif heveni nandaiwa' ma enin epen so'uso'unai higililana, owa'.
MAT.18.15	I'i sahin owan sonda' waf aonai ma ine', ine' nefe' nitilin ipe' etipa pepe ea' nihi'amban waf aonai ananinai. I'i enin neme'ena, andeande', si'i ine' nofa'ai enin netanimani wapoti'. 
MAT.18.16	Ea' i'i enin owa' neme' basef ine'ifi, ni'ipa enis epes bies wapoti' ea' pefe' etin. Ama ipe' bipa o wanipa pefe'ma peame' basef epen inima ma peawaloga basef amama pi'i endilisimi atom. 
MAT.18.17	Ama i'i enin nindaiwa'ma neame' basef ipe'ifi, ine' ni'ipa esis Kristen hiesi sondatama etifigin ni'ipasan. Ama enin ni'i nindaiwa'ma neame' basefa esis Kristen hiesi wapoti', ine' nekwahin nepe si'i isima owa' seagawa Godi, o si'i amam amama awami mofa' takisi.
MAT.18.18	Ae' a'ipipa endilisi! Amamaga ipe' pahapilam etap anae', amama anona nemaf God nohapilam mape gani ilif heven wapoti'. Ea' amamaga amama ipe' pekwahom etap anae, amama anona nemaf God nokwahom gani heven ilif wapoti'.
MAT.18.19	Ea' ae' a'iam endilisi ma ipe' wapoti'. I'i ipe' bipa pape etapi ukup mefe' atifigina anom amamaga, pi'i penda' beten pehali' Goda nease'epa amamaga amama, ea' andeande' Ahalome ae'anai napani ilif heveni nambimb nese'epam ipe'. 
MAT.18.20	Dei' main, i'i epes bias o wenis ukup mapoma agel ae'anai ma sunduwa'anima sope etifigin, ae' ape alomas.”
MAT.18.21	Nemaf anama Pita nafi'i nahali'ana na'i, “Dembinai, nimeguf ma'uma'um sahin owan ae'asi sonda'me waf aonai ae', ma eakwahamasana? Nimeguf 7-peleim o ma'um?”
MAT.18.22	Ea' Jisas na'ipana na'ama na'i, “Ae' ina a'ipina nimeguf amama atom 7-peleim, owa'. Ae' a'i ine' nekwaha waf aonai esis sanda'minanai nimeguf hiami 490-peleim.
MAT.18.23	Dei' main, esis siowis kingdom heveni si'i anona dembinai king na'i nogawa wialef mapoma amam manda' maol ananinai mapoma ma'um. 
MAT.18.24	Ea' anan nanda'am nogawam andeande'ma nonda' amam meagwamana wiaf, ea' sofa' anona aman safe'ma anan. Ea' aman anama nowaola wiafa moni lu'unai 10 milian kina. 
MAT.18.25	Ea' anan moni a'ana ma neagwan dende'ma niembi wiaf anama anan nowaolamasana. Ea' dembinai king na'ipas na'i esis setala aman anama noloma waulu'mana awasi ananisi ma sonda' maol akupi ea' setala amamaga asasimi wapoti' sofa' moni ma seagwa wiaf anama.
MAT.18.26	Ea' aman anama nowafa notawa etapa naep king anama dembinai na'ipana na'ama na'i, ‘Ine' niti ae' uwahipiwi nepe nehafa ae'. Anona nemaf ae' egwamena wiaf anama hi'ilana ma ine'.’ 
MAT.18.27	Ea' dembinai anama nati owahipina nakwahomana wiaf ananinai nafe' wafifina.
MAT.18.28	Ea' aman anama nawisi ande' nati anona amam atom manda' maol etini, anan nowaola wiafa moni kwawie'in si'i 10 kina. Ea' nombalo' aman anama nowa'ana sisihina bini'w anani'wi na'ipana na'i, ‘Ine' negwame wiaf ine'inai hi'ilana!’
MAT.18.29	Ea' aman anama nowafa notawa etap ea' na'ipana basef la'ifimi na'i ‘Ine' niti ae' owahipiwi ea' nepe nehafa ae'! Nambimb egwamena wiaf ine'inai hi'ilana.’
MAT.18.30	Ea' anan nandaiwa'. Ea' nofa'ana nafe' nanda'ana nanda' kalabus, ama nepe neagwa wiaf anama. 
MAT.18.31	Amam mandao'oma manda' maoli mati amama, opalef amamumi nimanim endilisi mafe' mawalapa amama ma dembinai amamunai.
MAT.18.32	Ea' dembinai nofalai aman anama nanda' maoli ea' na'ipana na'i, Ine' aman nanda' maol aonai. Do'ok ine' naloma ae' nalef, ea' akwaha wiaf anama lu'unai ine'inai hi'alana. 
MAT.18.33	Ae' ati ine' owahipina, ea' dei' maina ine' owa' nie'i owahipina alupunai ine'inai panda' maol etini? 
MAT.18.34	Ea' dembinai okom numbutina nase'amana amam amama mumafi kalabusi ma mease'ana nimanimi lu'wami nope nope neagwa wiaf ananinai hi'ialana.
MAT.18.35	I'i ukup ipe' hipei owa' peakwaha waf aonai endilisima sahin owan sanda'mipanai, anona nemaf Ahalome ae'anai nape ilif heveni wapoti' nonda'mepam ipe' na'ama etin si'i dembinai nanda'ama aman anama.”
MAT.19.1	Jisas na'i basef amama mafe' ea', nakwaha etap anama hiagoma Galili nafe' anona etap hiagoma Judia gani wa'ol walemb Jordan gani fisana. 
MAT.19.2	Ea' amam nematawa hiesi sailana safe' ea' nanda' epes hiesi ambo'wes.
MAT.19.3	Ea' anom dambami Farisi mafi'mai anan mahali'ana anom basef magwambana ma'i, “Mi'uli ape'inai andeande'ma anona aman nondaiwa'ma nemata'w anani'wi nokwaho'wa okom ananinai atona o owa'?”
MAT.19.4	Ea' anan nagwamama basef amam na'i, “Ipe' patalifa basef amama Godi pagawam ea'. Basef amama ma'iam na'ama ma'i, ‘Fowa' gani dambadamba God nanda' amamaga hiami nanda' epes sataga amam nematawa.’
MAT.19.5	Ea' God na'i, ‘Na'ama esis bias ina ata' sope si'i sape deindei, owa'. Aman nokwaha mamasana ananisi nefe' noloma waulu'mana anani'wi, esis bias sope alop atotona.’ 
MAT.19.6	Ea' esis bias sondase'ama sotaga si'i alop etifina. Esis ina ata' sape biasa sape deindei, owa'. Ea' esis God nakolasis sape la'ifis, isima God na'i enin epen ina nehape'as, owa'.”
MAT.19.7	Ea' Farisi amama ma'ipana wapoti' ma'i, “Moses na'ipapa mi'uli anama na'i, aman nonda' anom basef mil okwatip nose'akwana nokwaho'w kofe'.”
MAT.19.8	Ea' Jisas na'ipa amam na'i, “Ipe' patopa' basefi. Dei' Moses na'i a'e ma eaf anama dei' pailana pagalo'ma wauhiamepa patopa' waf dase'amainai. Fowa' gani dambadamba ina anom basef mape na'ama, owa'. 
MAT.19.9	Ae' a'ipipa a'i, I'i ano'w nemata'w anona amani owa' konda' waf aonai so'a waulanai, ma anan nogolo'makw noso' ano'w wapoti', anan nanda' waf aonai so'a waola nemata'w akwama nali' nase'akwi.”
MAT.19.10	Ea' amam alupumi ananimi ma'ipana ma'i, “I'i waf anama endilisinai ma owa' neape la'ela'ef noloma akwa'w, dase'ama hapainai. Ea' andeande'ma nemata'w a'ana nope etin.”
MAT.19.11	Ea' anan na'ipam na'ama na'i, “Ina nambimb amam nematawa hiesi la'ifis sofa' basef amama sombale'am, owa'. Epes isima God nase'as pepel ea', esis etis sofa'am.
MAT.19.12	Dei' main, amam na'amaimi mape amam owa' la'ifima mease' nematawai. Ea' anom mamalawa amamuwai olam ea' la'ela'ef mape na'ama. Ea' anom, amam matopa'am alop amamunai. Ea' amam ina la'ifima measo' nematawa, owa'. Ea' anom, okokoma miegiambama epes hiesi siowis kingdom heveni. Na'ama mandaiwa'ma mease' nematawa. Emi aman la'ifina niela basef amama, anan nilam andeande'.”
MAT.19.13	Nemaf anama esis sao'wamanai enis awasi sofa'as safi'mai anan, sa'i anan nowamona lagof ananimi ma awasi isima ni'ipasa basef bu'wami ma God nefalo'mas. Ea' alupumi ananimi ma'ipa esis owa' sofa'as safi'mai anan.
MAT.19.14	Ea' Jisas na'i, “Ipe' kwahowas awasi isima sifi'mai ae'. Ipe' ina pindaiwa'mas. Fa'asi sifi'mai Ae'. Dei' main, esis amam nematawa siowis kingdom heveni, esis same' basef Godi sailam si'i awasi isima.”
MAT.19.15	Ea' nawamona lagof ananimi balagah asasimi, nakwaha esis nafe'.
MAT.19.16	Ea' anona aman nafi'i na'ipa Jisas na'i, “Dembinai Tisa, ae' nambimb enda' maina waf bu'unai ma efa' ambal namunai epe andeande' la'ela'ef?”
MAT.19.17	Ea' Jisas na'ipana na'i, “Dei' maina ine' nahali' ae' ma amamaga amama? Anona aman atotona nape ilifi Anan bu'unai. I'i ine' ni'i nefa' ambal namunai, andeande'ma nila basefa mi'uli fowa' God naso' Mosasanai hianai.”
MAT.19.18	Ea' aman anama nahali' Jisas na'i, “Maina mi'uli?”
MAT.19.18	Ea' Jisas nagwamana basef na'ipana na'i, “Ina nenda' waf aonai so'a waulanai, neha enis epes sega' nenda' wal, owa'. Ina neambaso'ma enis epes, 
MAT.19.19	ine' nepe owina mamasena ine'isi neme' basef asasimi nilam ea' nimafias andeande'. Ine' okom ninila enis sape felefele'ma ine'i, si'i ine' okom nainaila ine' etina ma nimafi ine'.”
MAT.19.20	Ea' aman anama ata' sa'unai awaminai na'ipa Jisas na'i, “Mi'uli anama hianai ae' embale'efana ailana afi'i ea'. Dei' maina waf ata' nape?”
MAT.19.21	Ea' Jisas na'ipana na'i, “I'i ine' ni'i neataga bu'winai endilisi, ine' fo'o nese'asa amamaga ine'imi ma enis epes sotalinama nefa' moni anama nenda'ana nese isima kwahusi. Nenda'am na'ama ma anona nemaf nefa' amamaga bu'wami gani ilif heven. Ea' ine' nifi'i nila ae'.”
MAT.19.22	Ea' aman anama sa'unai name' basef amama, okom ananinai nimanina ea' nandamboma megah atogah nafe'. Dei' main, anan amamaga hiamunai.
MAT.19.23	Ea' Jisas na'ipa alupumi ananimi na'ama na'i, “Ae' a'ipipa endilisi, epes isima wiga moni hianaisi, sanda'am ahifim endilisi ma sefe' siowis kingdom heveni. Atona etin sefe' siowis. 
MAT.19.24	Ae' a'i i'ipipa wapoti', anona mafin lu'unai kamel nuwis nil nagala sagundisa luwagufanai, anama wila ma niowis. Ea' amam nematawa amamaga hiamisi sefe' siowis kingdom Godi, sonda'am ahifim endilisi ma sefe' siowis. Eaf anama ahifina endilisi nikila' maol kamel nuwis nil nagala.”
MAT.19.25	Ea' alupumi ananimi mame' basef amama, amam gegelalasom kwapete'am endilisi. Ea' ma'i, “I'i na'ama, anona nemaf God nefa' emi egafis sotanimani seape andeande' la'ela'ef? Owa'etin.”
MAT.19.26	Ea' Jisas naniga nati amam na'ipam na'i, “Amamaga epes owa' la'ifisa seanda'ami, amama God atona la'ifinai ma nonda'am. Anan la'ifinai nonda' amamaga hiami.”
MAT.19.27	Ea' Pita nagwamana basef na'ipana na'i, “Neme', afa' ea' wakwaha amamaga afa'imi hiami, ea' dei' wafi'i wambale'efa basef ine'imi wailina. Afa' anona nemaf ofa' maim amamaga?”
MAT.19.28	Ea' Jisas na'ipam na'i, “Ae' a'ipipa endilisi. Owagama nemaf anama neataga ma amamaga hiami meataga dambaim wapoti', nemaf anama ae' ataga epen endilisiwei, efa' pepel howalagon atoma balata king ae'anai. Nemaf anama ipe' amam ae'ipei pail ae'i ipe' 12-peleipa petoma siaifah bu'wami amam dambami kingi 12-peleim, ea' pewaloga wambotagw 12-peleim amam nematawa ape'isi Isrel. 
MAT.19.29	Ea' emi egafis ukup asasimi mopoma ae' sokwaha ifagw moloma sahin owan ahapas mamasas batawisas moloma aof amamaga maim asasimi, anona nemaf sofa' amamaga hiami endilisi mikila' asasimi fowa'imi. Ea' anona nemaf sofa' ambagof namumi sopan andeande' la'ela'ef hihif. 
MAT.19.30	Ea' epes hiesi dei' sataga sali'i agof lu'womisi, anona nemaf owagama agof a'as sotaga sigi'. Ea' epes isima sataga sagi' owagama sofa' agof lu'wami sotaga sili'.”
MAT.20.1	“A'e, epes siowis kingdom heveni si'i anona aman nafamunagoma anona etap lu'wagoma. Ea' lala kuhimbita atona anan nafe'ma nufa'i anom amam monda' maol aof anama ananinai nawa su'utip mandelef wain napoma. 
MAT.20.2	Anan nafe' na'i naloma anom manda' maoli ea' nalomam ukup etifima otamba atuwasi meafa'ami, mofa' wan kina atona etina nemaf anama. Ea' nasapa'am mafe' manda' maol aof ananinai.
MAT.20.3	Ea' anan nape ma aon nandegiai nape si'i 9 klok, anan nafe' ea' nati anom amam ata' tol maitu etin anama mondowa'anima mapoma. 
MAT.20.4	Ea' na'ipam na'i, ‘Ipe' wapoti' fo'o penda' maol aof ae'anai ma ease'epa otamba mondendaepa mondahama waf bu'unai.’ 
MAT.20.5	Ea' amam mafe'.
MAT.20.5	Ea' aon nahagasom 12 klok anan nafe' wapoti' ea' nanda'am na'ama etin si'i do'ok nanda'am.
MAT.20.5	Ama aon nasa 3 klok, nafe' nanda'am wapoti' si'i do'ok nanda'am.
MAT.20.6	Ea' wambomota 5 klok, nafe' nati anom ata' maitu etin. Ea' na'ipam na'i, ‘Dei' maina ipe' ata' tol paitu etin na'ae nemaf anae' laona?’
MAT.20.7	Ea' ma'ipana ma'i, ‘Ina anona aman nase'afa maol afa', owa'.’
MAT.20.7	Ea' anan na'ipam na'i, ‘Ipe' wapoti' fo'o penda' maol aof ae'anai.’
MAT.20.8	Ea' wambomota felefele'ma owamb aman anama nafomona aofi nafi'i na'ipa aman numafi amam manda' maoli na'i, ‘Ine' fala manda' maoli amama hiami ea' nese'ama moni amam. Ine' nili' nese amam amama magi' matagai, nese'aman nefe' nefe' netagama amam amama mali' mataga manda' maoli.’
MAT.20.9	Ea' amam amama mataga manda' maol wambomota 5 kloki, mataga mofa' wan kina atona etin. 
MAT.20.10	Ea' amam amama mali' mohafel kuhimbita manda' maoli, mafi'i ukup mandanda' ma'i atuwasi amam mofa' moni lu'unai nikila' anom. Owa'etin. Amam wapoti' mofa' wan kina na'ama etin. 
MAT.20.11	Ea' manda' megah mahana nafomona aofi.
MAT.20.12	Ea' ma'iam na'ama ma'i, ‘Amam amama magi' matagai, amam mafi'i manda' maol nogota bandana si'i awa atitin, ea' ine' nase'ama moni anama na'ama etin si'i afa' ofa'anai. Ea' afa' wali' wanda' maol lu'unai endilisi ma nemaf launai, ea' owaf nahafa.’
MAT.20.13	Ea' anan nagwamana basef anona aman amamunai na'ipana na'ama na'i, ‘Alupinai, ae' ina anda'ena awena, owa'. Afa' biafa wali' wa'iam ea' nomonas atifima pefa' wan kina etin. 
MAT.20.14	Ine' fa'a moni ine'inai ea' fo'o. Otamba ae' ase'enama ine'i, ea' ikwaf anama atona ae' ese'anama aman anama nagi' nafi'i nanda' maoli, pefa'am dende' etin. 
MAT.20.15	Ae' anda' maol si'i okom ae'anai na'iana moni ae'anai. Na'ama andeande'. Ae' anda' waf bu'unai ma imafi amam magi' mafi'i wambomota. Na'ama dei' ine' kowalena ma otamba amamumi ma main?’
MAT.20.16	Anona nemaf na'ama etin, epes isima dei' sataga sagi'i agof a'asi sotaga agufisi sope sili', ea' epes isima sataga sali' agufisi, anona nemaf agof a'as sotaga sigi'.”
MAT.20.17	Jisas na'i nondowasa' Jerusalem, anan nao'wa alupumi ananimi 12-peleim atom mafe'. Amam ata' mafe' etin eaf ea' na'ipam na'i, 
MAT.20.18	“Peme', dei' afa' ondowasa' Jerusalem. Ae' ataga epen endilisiwei nambimb anona aman nowalapa ae' ma amam pris dambami moloma amam dambami mawalipasa mi'uli Godi, ea' monda' kotimi ea' mi'i basef mondame'mam ma mohe eaga'. 
MAT.20.19	Ea' monda'e efe'ma esis sololama Godi ma sonda' findiwae ma basef awami sopagahowe sehe egaga' lawag usi'inai tu'wanainai. Ama nimeguf biam hi'ilam anona nefe'ma wanomi, God nefele ma hi'agif etanima ehafel wapoti'.”
MAT.20.20	Nemaf anama Sebedi waulu'mana mama'wana Jemsi Jon kwao'wai batawisa'w akwa'umi biam safi'mai Jisas. Ea' kwindiwa nembawa kotawa etap kwa'ipana anom basef.
MAT.20.21	Ea' Jisas nahali'akw na'i, “Ine' na'i ae' enda'mena main?”
MAT.20.21	Ea' kwa'ipana kwa'i, “Ine' ni'i anona nemaf netaga dembinai, nemaf anama ae' a'i batawisi amama ae'ami biam mope dembem felefele'ma ine', anona nil wa'ol egagili, ea' anona nil wa'ol da'isinaima.”
MAT.20.22	Akwa'w kwa'iam na'ama, Jisas nagwama'w na'ipa amam na'i, “Ipe' ina pegawa andeande'ma amamaga ipe' pahali'imami, owa'! Ipe' bipa la'ifipama pegwa' embela kap anama dei' ae' egwa' embelanai, o owa'?”
MAT.20.22	Ea' magwamana ma'ipana ma'i, “Afa' wila la'ififa.”
MAT.20.23	Ea' Jisas na'ipam na'i, “Endilisi, ipe' bipa nambimb pegwa' embela kap anama ae' egwa' embelanai. Ea' pepe lagel da'isinai o egagili ae'ami, amama ina maol ae'anai, owa'. Ahalome atona ni'i esis isima nandandepas ea'i, esis etis sope lagof da'isinai o egagili ae'ami.”
MAT.20.24	Ea' alupumi Jisasi tu'wanim 10-peleim mame' amam biam ma'iam na'ama, manda' megah mahama amam sahalomana owalomana. 
MAT.20.25	Ea' Jisas nofala alupumi Ananimi 12-peleim mafi'mai anan, ea' na'ipam na'i, “Ipe' pegawa, anom king mape dambami ma isima sololama Godi, amam mape ilifa esis endilisi manda'as kwapete'as. Ea' amam dambami mape la'ifim endilisi ma manda' esis amam nematawa saila malogof amamumi. 
MAT.20.26	Ea' waf anama ina nepoma ipe', hapainai. Emi aman nope dembinai ma ipe', anan ata' nili' nope si'i nanda' maol etina ipe' hipei. 
MAT.20.27	Ea' emi aman ni'i notaga dembeni ma ipe', anan ata' nopan si'i agel a'anai nanda' maol etin nape owina hiesi. 
MAT.20.28	Ae' ataga epen endilisiwei, ae' wapoti' na'ama etin. Ina afi'i ma esis sonda'me maola siegiambame, owa'. Ae' afi'i enda' maola igiambama ipe' hipei. Afi'i ma sehe ega' etala ipe' peloma epes hiesi etagahipama waf aonai ipe' panda'anai.”
MAT.20.29	Ea' Jisas naloma alupumi ananimi makwaha wambel anama Jeriko ma'i mefe', amam nematawa hiesi sailana safe'. 
MAT.20.30	Ea' amam biam naep mase'ami tol mape felefele'ma eaf. Ea' mame' basef sa'i Jisas nafi'i ea' mofalana mehip ma'i, “Dembinai, ine' akunamana Deviti,
MAT.20.31	Ea' esis amam nematawa hiesi sinifalom sa'i mosopama malogof. Owa'etin. Amam mofalana mehip endilisi ma'i, “Dembinai ine' akunamana Deviti, niti afa' uwahipifa!”
MAT.20.32	Ea' Jisas naitu nofala amam biam na'i, “Ipe' bipa pa'i ae' enda'mepa main?”
MAT.20.33	Ea' amam ma'ipana ma'i, “Dembinai, afa' wa'i ine' newalamafa naep afa'imi ma witi andeande'.”
MAT.20.34	Ea' Jisas nati amam owahipim nasa lagof ananimi naep amamumi, ea' dei' etef amam biam mati andeande' wapoti', ea' magi'ma Jisas mafe'.
MAT.21.1	Ea' amam mafe' mataga felefele'ma Jerusalem, mataga Betfage felefele'ma halaf Oliv. Ea' Jisas nasapa' alupumi ananimi biam na'ipam na'i, 
MAT.21.2	“Ipe' bipa pefe' piwis wambel nanima nape gani wa'ili felefele'ma na'ae. Ea' piti anona donki sa'unai esis sepana nail naloma noganai ananinai maitu. Ipe' petagahom ea' pefa'am pifi'mai ae'. 
MAT.21.3	I'i enin epen ni'i nihali'ipa ma anom basef, pi'ipan pi'i, ‘Dembinai afa'inai na'ipafa na'i nonda' maola anan ama atuwasi nosapa'am mutanimipei mehip.’ ”
MAT.21.4	Amamaga amama amam mofa'i donki mataga dende' si'i basef amama fowa' gani anona profet na'iami. Anan na'i,
MAT.21.5	“Ipe' pi'ipa epes sape Saioni pi'i, ‘Ipe' piti, dei' king dembinai ipe'inai anona nemaf nifi'mai ipe'. Anan nanda' waf sa'umbilifi, ea' notoma donki noganai nofa'ana nifi'i.’ ”
MAT.21.6	Ea' alupumi Jisasi biam mafe' ea' manda'am si'i do'ok na'ipamam. 
MAT.21.7	Amam mofa' donki anama naloma noganai mafi'mai Jisas, mawamona sagwegw amamumi matoma ilifa donki amama biam. Ea' Jisas nandegia natoma donki anama.
MAT.21.8	Ea' amam nematawa hiesi sambe'amonam sagwegw eaf, safela agel ananinai lu'una. Enis satopa' lawah agof apulima motawa felefele'i sase'wiam eaf sofalo'mana. 
MAT.21.9	Ea' esis amam nematawa hiesi sali' sagi' sanda' la kolo' na'ama sa'i,
MAT.21.9	“Hosana! Ine' akunamana Deviti! Ape' mandanifel endilisi ma ine'. Ape' ma'i God nofalo'ma ine' nafi'i agel ananinai nese'ena pepel ma neanda' maol ananinai. Ape' mofela agel dembinai God nape ilifi.”
MAT.21.10	Nemaf anama Jisas nafe' nawis wambel Jerusalem, ea' amam nematawa hiesi sohafel gegelalasis kwapete' ea' soga sa'i mehip sandahali'ma sa'i, “Aman anama anan emi egalina?”
MAT.21.11	Ea' esis amam nematawa hiesi safe' salomanai sa'i, “Aman anama anona profet Jisas, aman nape wambel Nasaret nape etap hiagoma Galili.”
MAT.21.12	Ea' Jisas nawis ipat lu'unai Godi nagalo'ma esis hiesi sanda' bisnis saloma isima satalom ipat anama nomon. Anom amam mati otamba enis epesi ea' mindisila'mam. Ea' Jisas namboma tebol amamumi nakowasom. Enis sanda' bisnisa setala amiguf mai'unamb. Ea' namboma siaifah asasimi nakowasom wapoti'. 
MAT.21.13	Ea' na'ipas na'i, “Basef mape Baibeli God na'i,
MAT.21.13	‘Ipat ae'anai nondapoma epes hiesi sifi'i sopaina sonda' beten sohali' Ae. Ea' ipe' panda'ana nataga si'i ipat sanda' walanai.’ ”
MAT.21.14	Jisas ata' napani ipat anama lu'unai nomon, sofa'manai epes isima naep mase'asi bo'wagah maim mondala'asi safi'manai, ea' nanda'as sataga bo'wes. 
MAT.21.15	Ea' amam pris dembami maloma anom mawalipasa mi'uli Godi mati anan nanda' maol la'ifinai bu'unai, ea' mame' esis awasi sandanifela anan gani nomon ipat lu'unai Godi sa'i, “Ape' mafela agel akunamana Deviti!”
MAT.21.15	Ea' amam dei' ukup aom kwapete' ma anan.
MAT.21.16	Ea' mahali'ana ma'i, “Ine' negawa basef ofagema awasi isima sa'iami?”
MAT.21.16	Ea' Jisas na'ipam na'i, “A'e, ae' egawam.”
MAT.21.16	Ea' na'ipam na'i, “Ipe' pitalifam basef amama mail Baibeli pegawam o owa'.? Basef amama fowa'imi ma'i na'ama ma'i, God,
MAT.21.16	‘Ine' owagama niwalipa awasi sa'wisi soloma isima ata' agunifisi sa' nomambeh atumi, ea' sofela agel ine'inai.’ ”
MAT.21.17	Ea' anan nakwaha amam nawisi ande' nafe' nape anona wambel Betani ea' na'oh owamb anama.
MAT.21.18	Ama wafilu kuhimbita atona Jisas nohafel notanima nafe' nataga felefele' ma taun anama Jerusalem ea' nolomahana. 
MAT.21.19	Ea' nati anona lawag fik notawa eaf ea' nafe' natolona. Ea' ina nati anom su'utip mailana, owa'. Apul atom. Ea' na'ipana na'i, “Ine' ina ata' anom su'utip milina wapoti'. Owa'.” Ea' mehip lawag anama bowana ea' alina hi'alana.
MAT.21.20	Ea' amam alupumi ananimi mati lawag anama alina, gegelalasom endilisi. Ea' ma'i, “Dei' maina lawag anama fik bowana ea' alina mehip?”
MAT.21.21	Ea' Jisas nagwamama basef amam na'ipam na'i, “Ae' a'ipipa endilisi. I'i ipe' pembale'efa ae' endilisi ma ipe' ina ukup biembiefim mupeipa, nambimb ea' penda'am si'i ae' anda'ama lawag anama fik. Ea' ipe' ina penda' amama atom, owa'. I'i ipe' pi'ipa halaf nanima pi'i, ‘Ine' degia nefe' newala naoh,’ nambimb neme'epa nilam si'i ipe' pa'iam. 
MAT.21.22	I'i ipe' pembale'ef endilisi ma penda' beten, amamaga amama ipe' panda' betena pa'i pefa'ami, nambimb ipe' pefa'am.”
MAT.21.23	Ea' Jisas notanima nafe' nawis ipat lu'unai Godi nape nawalipasa basef etin, amam pris dambami maloma agufumi Judai mafi'mai anan mahali'ana ma'i, “Emi na'ipina dei' nape dembinai nanda' opeh amama?”
MAT.21.24	Ea' Jisas nagwamama basef na'i, “Ae' wapoti' a'i ihali'ipa ma anom basefa ipe' ata' pili' pi'ipa ae' ama atuwasi i'ipipa emi na'ipi ape dembiwei anda' opeh amama. 
MAT.21.25	Aman anama Jon napisi'as embeli, emi na'ipana ma nanda' opeh amama? God nape heveni na'ipana napisi'as o enin epen etapanai na'ipana?”
MAT.21.25	Ea' mame' basef amama manda'ipama ma'i, “Afa' wi'i, ‘God nape heveni na'ipana,’ atuwasi anan ni'ipafa ni'i, ‘Dei' maina ipe' owa' pembale'efana?’ 
MAT.21.26	Ea' afa' wi'i, ‘Enin epen etapanai na'ipana,’ na'ama esis amam nematawa sohafa. Afa' umbamahafama esis. Dei' main, esis hiesi sa'i Jon anona profet dembinai.”
MAT.21.27	Ea' magwamana basef ma'i, “Afa' ina ogawana.”
MAT.21.27	Ea' Jisas na'ipam na'i, “Na'ama etin ae' ina i'ipipa ma emi nase'e agel lu'unai anda' opeh amama Ae'ami, owa'.”
MAT.21.28	“Ipe' ukup mape ma'imama? Anona aman nogamana biam. Anan nafe'ma nogalomana dambena ma na'ipana na'i, ‘Nogalome ae'inai, dei' ine' fo'o nenda' opeha aof ae'anai newa mandelef wainim.’ 
MAT.21.29	Ea' nogalomana nagwamana basef na'ipana na'i, ‘Ae' andaiwa'.’ Anom nimeguf mafe'ma ea', namboma okom ea' nafe'. 
MAT.21.30	Ea' ahalomana nafe' na'ipa anona wapoti' na'ipana na'ama etin si'i do'ok nali' na'i. Ea' nagwamana basef na'i, ‘A'e, ahalome.’ Ea' anan ina naila basef ananimi nafe', owa'.
MAT.21.31	Ea' dei' nogamana amama biam ananimi mamanama naila basef ahalomanai?”
MAT.21.31	“Amam ma'i, ‘Nali'i.’ ”
MAT.21.31	Ea' Jisas na'ipam na'i, “Ae' a'ipipa endilisi, amam amama mofa' takisi manda' waf aonai maloma nematawa wanda' waf aonai wanda' so'a wauli esis ea' sefe' suwis wambota Godi numafias sili' ma ipe'. 
MAT.21.32	Ipe' pegawa aman anama Jon napisi'as embeli. Anan nali' nafi'mai ipe' ea' nihi'ambepa wafa eaf bu'unai, ea' ipe' owa' peambale'efana. Ea' epes isima sanda' waf aonai anom mofa'asa takisi maloma anowa nematawa wanda' waf aonai so'a waulanai esis sembale'efana. Ipe' pati esis sembale'efana na'ama, ea' ipe' ina pamboma opalef pakwaha waf aonai pambalelefana, owa'.
MAT.21.33	Ipe' peme' anom basef womun etin. Anona aman dembinai nanda' anona aof nawa wain nahopana. Aof anama nomon anan nanda' anona tang notawa ma sofa'asa su'utip amama wainim, ea' nala' anona ipat launai notawa sope sumafiagon. Ea' nakwahomama aof anama anom amam ma'i monda' maola aof anama mofa' monianai. Ea' nafe' napani anona wambel laoguma.
MAT.21.34	Nogota su'utip mailanai, nasapa' anom manda' maola anani mafe'ma amam manda' maol aof ananinai. Anan na'i amam mose'ana anom su'utip gwa'aimi aof anama.
MAT.21.35	Ea' amam amama manda' maol aofi mofa' amam amama nafomona aof anamai naspa'am mafi'i mombalo'am maham, anona mahana afuna endilisi, anona makwaha otamba mahana, ea' anona mahana etin nafa' nafe'. 
MAT.21.36	Ea' anan nafomona aofi nasapa' anom amam mafe' wapoti'. Nasapa' amam hiami mikila' amam mali' nasapa'ami. Ea' amam amama manda' maol aofi manda'am na'ama etina amam si'i mali' mafi'i. 
MAT.21.37	Ea' nagi' nasapa' nogalomana ananinai nafe'ma amam manda' maol aofi. Ea' anan na'iam na'i, ‘Nambimb amam mome' malogel nogalome ae'anai.’
MAT.21.39	Ea' mombalo'ana mofa'ana mawisi aof ande'ana mahana afuna.
MAT.21.40	Ea' nambimb aman nafamona aofi nonda' maina amam?”
MAT.21.41	Ea' amam pris dembemi maloma amam agufumi Judai magwamana ma'ipana ma'i, “Namanani anan nonda'mam waf aonai endilisi ma amam amama manda' waf aonai noham moga'. Ea' nose'asa aof anama nefe'ma enis epes sumafiana ama nogota gwa'aimi mieilana esis sose'ana anom gwa'aimi anan.”
MAT.21.42	‘Owap
MAT.21.43	Ea' ae' dei' a'ipipa. God nambimb nelefata basefa waf bu'unai ma ipe' piowis kingdom Ananinai ea' nose'asam enis epes nambimb sombale'efana sonda' waf bu'unai. [ 
MAT.21.44	Ea' emi egafis sanda' sisi'ip sowa owap anama, pepe'etas. Ea' i'i owap anama nowa nosali'as, esis loloweas si'i sopof atona.]”
MAT.21.45	Ea' amam pris dambami maloma amam Farisi mame' basef amama womun etin Jisas na'iami ma'i anan nondala'wifa amam na'i basef amama. 
MAT.21.46	Ea' mape magolopa eaf mombalo'ana ea' amam umbamahama esis amam nematawa. Dei' main, esis hiesi sombale'efana la'ifis sa'i Jisas anona profet.
MAT.22.1	Ea' Jisas na'ipana basef womun etin wapoti' na'i, 
MAT.22.2	“Epes siowis kingdom heveni si'i anona king dembinai etapanai. Nogalomana ananinai na'i noso' ano'w nemata'w, ea' king anama nanda' anom gwa'aimi lu'wami. 
MAT.22.3	Nemaf anama seagwa' gwa'aimi anai notaga, anan nasapa' amam amama manda' maola anani mafe' mofalai epes isima fowa' nali' nofalasi seafi'mai gwa'aimi amama. Ea' esis sandaiwa'ma seafi'i.
MAT.22.4	Ea' anan nasapa' anom wapoti' manda' maola anani motambel mafe', ea' na'ipam na'i, ‘Ipe' fo'mago epes isima ae' andandepas sapani ea' pi'ipas na'ama pi'i, “Peme', ae' andandomba gwa'aimi ae'ami ea'. Mafis bulmakau suwafumi maloma mafis amama lu'wami ae'ami, ape' maham. Ea' amamaga hiami mandandombol ma'oh ea'. Ipe' pifi'mai gwa'aimi amama enda'ama nogalome noso' akwa'wi.” ’
MAT.22.5	Ea' esis ukup aoma seme'ama seafe' ea' sandamboma safe' deindei ma opeh asasimi. Anona nafe' aof, anona nafe'ma bisnis ananimi. 
MAT.22.6	Ea' amam mapani mombalo' amama manda' maola kingi manda'am kwapete'am maham afum. 
MAT.22.7	Ea' king anama neme' amama okom wandafuna nasapa' soldia ananimi mafe' maha amam maha manda' maola anani afum hi'alam. Ea' makata nif maofa wambel amamunai wapoti'. 
MAT.22.8	Ea' king na'ipa amam manda' maoli na'i, ‘Gwa'aimi enda'ama nogalome noso' akwa'w ea' sandandombam ma'oh ea' epes isima ae' efalasi ina seme' basef ae'ami safi'i, owa'. 
MAT.22.9	Na'ama dei' ipe' pefe' eaf anama hianai dawalegefa piti isima epes hiesi pi'ipas pefalas sifi'mai gwa'aimi amama lu'wami dase'amaimi.’ 
MAT.22.10	Anan na'iam na'ama, amam manda' maoli mafe'agon gani gani eaf dawalegef mowa'aniesi epes isima matilisi hiesi, epes bu'wasi saloma sanda' waf aonai wapoti'. Ea' safi'i sape ipat anama sondase'ama ma si'ina endilisi.
MAT.22.11	Esis sape ea' dembinai king nawis nomona nitilis. Ea' nati anona aman atotona ina nala luwaguf salama nemaf anama dase'amainai, owa'. 
MAT.22.12	Ea' king na'ipana na'i, ‘Alupinai, dei' maina ine' owa' nela luwaguf amama sandase'amaimi nifi'i niwisi na'ae?’ Ea' anan ina na'i anom basef, owa'.
MAT.22.13	Ea' king na'ipa amam manda' maoli na'i, ‘Ipe' pewa' lagof maloma bo'wagaha ananimi pekwahona nefe' niwis nepe owamb ande'. Owamb anama nambimb anan nowa nelef nalelef tilili talala' kwapete' nepe.’ ”
MAT.22.14	Ea' Jisas na'ipas na'i, “A'e, God nofala epes hiesi na'ama etin si'i king anama nofalas. Anan nofala hiesi, ea' nandandepa atona etin sifi'i siowis sope solomana.”
MAT.22.15	Ea' amam dambami Farisi mafe' manda' basef ma'iam mandame'mama membale'a Jisas mowa'ana. Amam ma'i mome' anom basef ananimi owa' andeande'i ma monda'mana basef mowa'ana si'i sowa' bogof. 
MAT.22.16	Ea' amam masapa' alupumi amamumi maloma amam Heroti amam mafe'ma Jisas ma'i, “Dembinai Tisa, afa' ogawena ine' aman bu'unai na'i basef endilisimi. Ina umbamehena owa'. Ina ni'ipasa anom basef isima enis agof lu'wamisi ea' anom basef isima agof a'asi falafisi, owa'. Ine' na'ipasa basef atifim endilisimi atom ma okom Godi amam nematawa hiesi dende' etin hi'alas. 
MAT.22.17	Ea' ine' ni'ipafa. Dei' ine' okom nape na'imama? Mi'uli ape'inai na'i andeande'ma ape' mose'ana takis Sisar gavman dembinai esis Romi o owa'?”
MAT.22.18	Ea' Jisas nogawa ea' ma waf baso'omainai amamunai ea' na'i, “Ipe' amam pa'i malogof biamipei, dei' maina ipe' pagwamba ae'? 
MAT.22.19	Ipe' pihi'ambe anona moni ma ata' itolona.”
MAT.22.19	Ea' mofa'manai anona moni ma natolona. 
MAT.22.20	Ea' nahali'am na'i, “Ambal naloma agel anama mailanai eminai?”
MAT.22.21	Ea' ma'i, “Anama Sisari gavman dembinai esis Romi.”
MAT.22.21	Ea' nagwamama basef na'ipam na'i, “Ea' amamaga Sisari, amama pese'anam Sisar. Ea' amamaga Godi, pese'anam God.”
MAT.22.22	Amam mame'anama basef amama ea' gegelalasom kwapete'am makwahona mafe'.
MAT.22.23	Nemaf anama atona anom amam Sadyusi mafi'mai Jisas. Amam hiami mombale'ef saga'i ina anona nemaf sotanima sohafel wapoti', owa'. Ea' amam mafi'mai Jisas mahali'ana 
MAT.22.24	ma'i, “Dembinai Tisa, fowa' gani Moses na'i, ‘I'i anona aman noga' ma anan awasi a'ana ea' waulu'mana ata' kope, owalomana ananinai nose'akw nola enis awasi ma soho'ofana.’ 
MAT.22.25	Ea' fowa' amam wambota atotona 7-peleim mape. Nali'i sahalomam nase'akw awani a'akw naga', nakwaho'w kwape. Ea' owalomana nase'akw naga' nakwaho'w kwapani awani a'akw.
MAT.22.26	Ea' owalomana nandatu'ulanai wapoti' nanda'am na'ama etin, ea' anona nandatu'ulomi nase'akw manda'am na'ama etin mafe' mafe'ma matagama owagufunai akutainai. 
MAT.22.27	Amam amama wambota atotona ea' maga' hi'alam. Anom nimeguf mafe'ma ea', akwa'w kwaga' waulu'mam. 
MAT.22.28	Ea' anona nemaf esis saga'i sohafel wapoti', nemata'w akwama kwaso' amam 7-peleimi emi egafuna nose'akw? Amam 7-peleim mase'akw hi'alam.”
MAT.22.29	Ea' Jisas nagwamama basef na'i, “Ipe' owa' pegawa basef Baibel na'iami, owa' pegawa pepel Godi. Ea' ipe' dei' ina pa'i basef endilisimi, owa'. 
MAT.22.30	Nemaf anama sa'i sokwaha hi'agilif sotanima sohafel wapoti', amam nematawa ina ata' sondase'ama wapoti', owa'. Sopan etin si'i ensel mape heveni. 
MAT.22.31	Basef amama esis saga'i sotanima sohafel wapoti', ipe' patalifa basef amama God na'iam mape Baibeli o owa'? Anan na'ipipa na'ama na'i, 
MAT.22.32	‘Ae' God Abrahami, Aisaki maloma Jekopi.’ Basef amama ma'i God ina Dembinai ma epes isima saga'i, owa'. Anan God epes isima ambal napeis sape namusi.”
MAT.22.33	Esis amam nematawa hiesi same' na'ama sohafel gegelalasisa basef ananimi.
MAT.22.34	Ea' Jisas nasopama malogofa amam amama dambami Sadyusi ma basef amama. Ea' anom amam Farisi mame' basef amama mondowa'anima mafi'i felefele'ma anan. 
MAT.22.35	Ea' anona naloma amam nogawa mi'uli Godi andeande' na'i nogwamba Jisasa ni'i anom basef owa' andeande' ma monda'mana basef mowa'ana si'i sowa' bogof. Ea' nahali'ana na'i, 
MAT.22.36	“Dembinai Tisa, maina mi'uli Godi lu'unai nikila' mi'uli hianai nape nali'i?”
MAT.22.37	Ea' Jisas na'ipana na'i, “Ukup ipe'imi mohafela Dembinai God ipe'inai mimilana na'ama. Ukup ipe'imi mimilana hi'ilam, pese'ana ambagof opalef ipe'imi pese'anam hi'ilama Dembinai God atona. 
MAT.22.38+MAT.22.39	Mi'uli anama lu'unai, nali' endilisi. Ea' mi'uli nagi'i anama, ‘Ipe' ukup mimila enis epes sape felefele'ma ipe'i, si'i ukup maimaila ipe' etipa.’ 
MAT.22.40	Basef ofagema ma mi'uli hianai Godi maloma basef amam profet manda'ami hiami mape nomona mi'uli anama biefina.”
MAT.22.41	Amam Farisi ata' munduwa'animai etifigin maitu, Jisas nahali'am na'i, 
MAT.22.42	“Ipe' ukup mape ma'imama ma Krais anan God nandandepana ea' ma nesapa'ana niefi'i? Anan nogalomana emi?”
MAT.22.42	Ea' ma'ipana ma'i, “Devit nogalomana.”
MAT.22.43	Ea' nahali'am na'i, “Dei' maina Ambal Bu'unai Godi nafela okom Deviti ma na'i Krais Anan Dembinai? Ea' Devit fowa' gani na'i,
MAT.22.44	‘Dembinai God na'ipa Dembinai Ae'anai na'i, “Ine' nepe lagel kwahisinai Ae'anai la'ela'ef nefe' netagama anona nemaf Ae' enda' naumbih ine'isi sefe' owina bo'wagah ine'imi.” ’
MAT.22.45	Devit fowa' nofala Krais na'i, ‘Dembinai.’ Amama atom dei' Krais ina aman atona falafunai, owa'. Anan Dembinai.”
MAT.22.46	Ea' dei' ina anona aman la'ifina ma nogwamana anom basef Jisas, owa'. Nemaf anama nafe' nafe' owagama wapoti' amam hiami umbamahama meahali'anama anom basef, owa'.
MAT.23.1	Ea' Jisas nase'asa basef esis amam nematawa hiesi saloma amam alupumi 12-peleim ananimi. 
MAT.23.2	Na'iam na'ama na'i, “Amom mawalipasa mi'uli Godi maloma amama Farisi amam maho'ofa Mosesa mawalipasa mi'uli Godi la'ifim. 
MAT.23.3	Andeande'ma pila basef hiami amam ma'ipipami, ea' ipe' ina penda' waf amam manda'anai, owa' hapainai. Dei' main, amam ma'ipasa basef hiami, ea' amam atom ina mailam, owa'. 
MAT.23.4	Amam mowatania basef amamumi mawalipasama sielam si'i basef wafimi anom awolef wafimi lu'wami mawamonam matoma ikeguf asasimi, ea' amam ina magiambamas mofa'am ma lagof amamumi, owa'. 
MAT.23.5	Amamaga hiami manda'ami manda'am etina epes sotolom sinifelom. Amam mala egip
MAT.23.6	Amam ukup ma'i siaifah amama motawa mali'i atom dambami atom mapoma, ma nemaf anama sanda' gwa'aimi lu'wami o anama ifagw esis Juda sa'i basef sapeimi. 
MAT.23.7	Amam ma'i hiesi sotoloma sondalalimam sosa'ma agof amamumi anama sandatama sapoma ma ma'i sofalam si'ipam si'i, ‘Dambami tisa’.
MAT.23.8	Ea' enis epes ina sofala ipe' si'i ipe' dembipei, owa'. Dei' main, ipe' tisa dembinai ipe'inai atotona ea' ipe' hipei pape si'i sahin owan wambota atotona. 
MAT.23.9	Ipe' ina pefala enin epen nape etap anae' pi'i Ahalomepa ipe'inai, owa'. Dei' main, aman anama atotona anan Ahalomepa ipe'inai, nape ilif heveni. 
MAT.23.10	Ea' esis ina sofalepa si'i dembipei tisa, owa'. Dei' main, Dembinai tisa ipe'inai Krais atotona, God nandandepana nasapa'ana nafi'i. 
MAT.23.11	Ea' emi egafis nambimb sotaga dembesi ipe'isi, dei' ata' sili' sope sonda' maol sope owina ipe'. 
MAT.23.12	Ea' na'ama etin, emi egafis sefela agof asasimi atom, epes isima anona nemaf agof a'as. Ea' emi egafis sonda' agof asasimi mefe' owin, anona nemaf esis sefa' agof lu'wami.”
MAT.23.13	“Ipe' amam dembipei pawalipasa mi'uli Godi paloma Farisi, ae' ati uwahipipa ma nimanimi lu'wami anona nemaf meatagamipei. Ipe' amam malogof biamipei! Ipe' pewalo uta ma naep esis amam nematawa ma ina nambimb siowis kingdom heveni, owa'. Dei' main, ipe' ina pafe' pawis nomon, ea' esis amam nematawa sa'i sefe' siwis nomon, isima ipe' pasopamas eafa sefe' siowis. [ 
MAT.23.14	Ipe' amam dembipei pawalipasa mi'uli Godi paloma Farisi, ae' ati uwahipipa ma nimanimi lu'wami anona nemaf meatagamipei. Ipe' malogof biamipei. Ipe' pawis ifagw amama nematawa alifiwai, pawis pakawalopom amamaga awoumi. Panda'am na'ama panda' beten launai etina esis sitilipa si'i ipe' bu'wipei. Anona nemaf God newaloga epes hiesi, enis epes owa' seanda' waf aonai na'amainai sofa' nimanimi kwawie'um, ea' ipe' pefa' nimanimi lu'wami endilisi.]
MAT.23.15	Ipe' amam pawalipasa mi'uli Godi paloma Farisi, ae' ati uwahipipa ma nimanimi lu'wami anona nemaf meatagamipei. Ipe' malogof biamipei! Ipe' pafe' hi'agoma naoh etap wambel hiagoma, pifa'ai anona epena notaga alupunai ipe'inai nila basef ipe'imi. Anan ea' nataga alupunai ipe'inai, ea' ipe' panda' anan aona endilisi nikila' ipe' na'ama. Ipe' aopei ma peafe' wambel aonai hel nif fandumi mapoma. Ea' ipe' panda' epen anama nikila' ipe' nenda' waf aonai endilisi nandahama nefe' wambel aonai hel.
MAT.23.16	Ae' ati uwahipipa ma nimanimi lu'wami anona nemaf meatagamipei. Ipe' naep masi'ipei pa'i pihi'ambasa eaf enis epes. Ipe' pawalipas na'ama pa'i, ‘I'i emi egafis si'i agola ipat anama lu'unai Godi sanda' lotuwanai ma si'i sonda' basef asasimi motaga la'ifim, amama falafumi. Ea' emi egafis si'i agola gol amama bu'wami sofalo'ma ipat anama ma si'i senda' basef asasimi motaga la'ifim, senda'am sila basef si'i sa'i.’
MAT.23.17	Ipe' pahaga pagaoli ukup mololaepai ea' naep masi'ipei! Main de'im mape lu'um mikila'? Gol amama sofalo'ma ipat anama amam lu'um o ipat anama bu'unai nanda' gol amama mataga bo'oma naep Godi? Ea' dei' ipat anama atona nikila' gol. 
MAT.23.18	Ea' ipe' pawalipas wapoti' pa'i, ‘I'i emi egafis si'i balata sofa' mafis saso' Godanai ma si'i sonda' basef asasimi motaga la'ifim, amama falafumi. Ea' emi egafis si'i ofa mafis satoma balata ilifa senda' basef asasimi motaga la'ifim, esis silam si'i sa'iam.’
MAT.23.19	Ipe' naep masi'ipei! Maim amamaga mape lu'um? Ofa mafis mape lu'um o balata nanda' ofa anama nataga bo'ona ma naep Godi, dei' nataga lu'una? Ea' dei' balata nikila' ofa. 
MAT.23.20	Na'ama dei' emi egafis si'i agel balata anama ma si'i sonda' basef asasimi motaga la'ifim, isima senda' basef amama la'ifima amamaga matoma balata ilif maloma balata wapoti'. 
MAT.23.21	Ea' emi egafis si'i agel ipat lu'unai Godi ma si'i sonda' basef asasimi motaga la'ifim, isima sanda' basef asasimi la'ifima ipat anama naloma Anan nape ipat anama. 
MAT.23.22	Ea' emi egafis si'i heven ilifa sonda' basef asasimi motaga la'ifim, isima sa'i sonda' basef asasimi la'ifima balata bu'unai Godi naloma Aman anama natoma balata anama.
MAT.23.23	Ipe' amam pawalipasa mi'uli Godi paloma Farisi, ae' ati uwahipipa ma nimanimi lu'wami anona nemaf meatagamipei. Ipe' amam malogof biamipei! Ipe' pawaloga nambawa maloma lombo maloma akwal mamumami hiami pase'ana tu'wanim God. Panda'am na'ama ma akwal amama hiami agofuma amama min, dil, kumin. Ea' ipe' pindihi'ama basef amama hiami ma mi'uli God na'iami ma waf bu'unai ma pigiambama epes, piti esis uwahipis, penda' amamaga andeande' ma waf endilisinai. Waf anama hianai neloma waf pindilali pese'ana amamaga maim Godanai, anama pekolasana pihapilana etin pilana. 
MAT.23.24	Ipe' naep masi'ipei, pa'i pihi'ambasa eaf enis epes! Ipe' panda' maola patofa afi'awa amama sa'umi mail maloh nembawa, ea' mafin anama lu'unai kamel ea' pewalo'ana nalomam.
MAT.23.25	Ipe' amam dembipei pawalipasa mi'uli Godi paloma Farisi, ae' ati uwahipipa ma nimanimi lu'wami anona nemaf meatagamipei. Ipe' amam malogof biamipei! Ipe' pandombasa kap plet ande'ama atom bo'om. Ea' nomon owa'. Ipe' opalef si'ipama waf sanda' walanai naloma waf anama alop atonai aonai. 
MAT.23.26	Ipe' Farisi, naep masi'ipei! Ipe' ata' pili' pendombasa kap malep nomonam muli' ma nambimb ande'ema wapoti' meataga bo'om.
MAT.23.27	Ipe' amam pawalipasa mi'uli Godi paloma Farisi, ae' ati uwahipipa ma nimanimi lu'wami anona nemaf meatagamipei. Ipe' epes malogof biamipei! Ipe' pandahama si'i ifagw sa'umi sawa epes saga'i hi'agilif sanda' pen afitinai saofam. Ea' ande'ama bo'om ma satolom, ea' nomonama si'ima amamaga awami folo'alami mala maloma bihiguf balagah epes saga'i alialimi. 
MAT.23.28	Ipe' pape na'ama etin. Esis epes sati alop ipe'inai ande' sa'i ipe' panda' waf bu'unai. Ea' nomon waf aonai baso'omunai ma malogof biagufi patopa' basef anai ma mi'uli Godi amama mape si'ima ipe'.
MAT.23.29	Ipe' amam pawalipasa mi'uli Godi paloma Farisi, ae' ati uwahipipa ma nimanimi lu'wami anona nemaf meatagamipei. Ipe' amam pa'i malogof biamipei. Ipe' panda' hi'agilif amam profet maga'i ea' pefalo'ma ifagw epes isima bu'wasi saga'i sapeimi. 
MAT.23.30	Ea' ipe' pa'i, ‘I'i afa' fowa' gani ope si'i akusafa afa'isi, afa' ina wiegiambama esis oha amam profet afum, owa'.’ 
MAT.23.31	Ama basef amama atom ipe' pawalapami ofagema ipe'imi atom, pa'i ipe' akusas pagi' patagai saha profet maga'i. 
MAT.23.32	Ea' ipe' piwatani waf anama aonai esis akusipa sanda'anai hi'ilana!
MAT.23.33	Ipe' si'i iguf awami pataga iguf awami mahasi! Anona nemaf God nonda'masa basef lu'wami ea' ni'ipipa pefe' pepe wambel aonai hel. Dei' penda'am pi'imama ma nambimb pefe'ma basef amama? Owa'etin. 
MAT.23.34	Na'ama Ae' asapa'o anom profet molomago anom amam ukup bu'wami mapeimi molomago anom gawaimi ma Baibeli amam mofo'o motagamepa. Anona nemaf ipe' peham moga', ea' anom ipe' piunda lawah usi'imi tu'wanaimi, anom pepe pela'am nomon ifagw pa'i basef papeimi. Ea' ipe' penda'am petofam anona wambel taun lu'unama ea' petofam mofa' mefe' anona taun ea' petofam pegolopam etin pefe'. Ipe' anona nemaf penda' waf aonai anama. 
MAT.23.35	Ea' dei' epes isima sape bu'wasi hiesi ma enis sahas saga', ofagema amama hiami anona nemaf mopoma ipe'. Nali'i Abel anan aman bu'unai nafi'i nafi'i natagama aman akutainai profet Sakaraia, Berekia nogalomana, anama akusipa sahana afuna la'afena ipat lu'unai Godi naloma balata saofa mafis saso' Godanai. Amama ofagema anona nemaf mila ipe' etipa. 
MAT.23.36	Ae' a'ipipa endilisi ipe'. Amamaga nimanimi awami ofagema anona nemaf mopoma ipe' epes hipei amam nematawa dei' papani.
MAT.23.37	O ipe' Jerusalem, Jerusalem, ipe' paha amam profet afumi, pakwaha otamba paha amam God nasapa'am mafi'mai ipe' maga'. La'ela'ef ae' a'i ekolasa ipe' epes hipei si'i awata numa'inai nowa'ani nogami nakolasam mawis mail behenagof ananimi. Owa'etin, ipe' pandaiwa'. 
MAT.23.38	Ipe' peme'! Dei' wambel ipe'inai anona nemaf aona wafina nope. 
MAT.23.39	Ae' a'ipipa, ipe' nambimb ina petolowe wapoti' ma nambimb pi'i, ‘Ape' ma'i God nofalo'ma aman anama nafi'i agel Dembinai ma nonda'ana nondanifel.’ ”
MAT.24.1	Jisas nakwaha ipat lu'unai Godi nafe' etin, amam alupumi ananimi mafi'mai Anan. Amam ma'i mihi'ambana ifagw lu'wami lotumi. 
MAT.24.2	Ea' Jisas nagwamama basef na'ipam na'i, “Ipe' pati ifagw amama hiami? Ae' a'ipipa endilisi, anona nemaf ina anom otamba motoma anom otamba mope, owa'etin. Sagwasi'am sowalom hi'ilam mofe' mo'oh atona etin.”
MAT.24.3	Jisas tol nape halaf anama lawah oliv motawama ea' alupumi ananimi atom mafi'mai anan ma'ipana ma'i, “Ine' ni'ipafa amamaga amama nambai' motaga. Maina ikwaf nili' notaga ma afa' ogawa ine' na'i netanima neafi'i ma etap anae' higililana?”
MAT.24.4	Ea' Jisas nagwamama basef na'i, “Ipe' pindumafuma andeande'. Na'ama enin epen nembaso'mepa. 
MAT.24.5	Dei' main, amam hiami anona nemaf mifi'i mombaso'mepa mi'i agel ae'anai mi'i, ‘Ae' ma'uwi ae' Krais, God nandandepe nasapa'e afi'i.’ Ea' anona nemaf mombaso'ma amam nematawa hiesi some' basef amamumi si'i endilisimi silam. 
MAT.24.6	Anona nemaf peme' enis sopa' lupulupu' sonda' wandaf ea' enis seme'asa wandaf si'ipipa, ipe' ina umbamehepa, owa'. Amamaga amama anona nemaf meatagai, ea' nemaf akutainai ata' owa'. 
MAT.24.7	Enis epes sape anama etap hiagoma kantri sofela wandaf sopa' soloma anona kantri. Anona dembinai king nehafel no'wa enis wambel hiagoma ananisi sopa' soloma anona dembinai king no'wa ananisi wambel hiagoma. Enis epes wambel hiagoma nolomohas sope, ea' enis wambel hiagoma atona etin etap suwambon nokoto'. 
MAT.24.8	Amamaga amama hiami ata' muli' motaga si'i nimanimi mali' matagama nemata'w kwa'i kola awani.
MAT.24.9	Amama motaga ma ea', esis sofa'epa ma sese'epa nimanimi, ea' sehepa pega'. Epes hiesi wambel hiagoma opalef aoma ipe' kwapete' endilisi. Esis sati ipe' paila basef Ae'ami na'ama dei' sahepa. 
MAT.24.10	Nemaf anama amam nematawa hiesi sokwaha sombale'efa Dembinai ea' sondawawalapa etin sose'asas sefe'ma naumbih sohas, ea' epes isima ukup aoma enis. 
MAT.24.11	Ea' amam profet hiami mambaso'ami motaga mohafel mufi'i mombaso'ma amam nematawa hiesi. 
MAT.24.12	Waf aonai anona nemaf netaga lu'una, na'ama amam nematawa hiesi sokwaha waf anama ukup maimaila enis epes mi'i uwahipis. 
MAT.24.13	Ea' emi egafis sembale'efa ae' la'ifis situ seatagama nemaf akutainai, isima anona nemaf God nefa'as setanimani. 
MAT.24.14	Ea' anona nemaf esis si'ipasa basef amama bu'wami Godi ma epes hiesi siowis kingdom heveni. Esis si'ipas ganima etap hiagoma hi'ilagon ama amam nematawa hiesi ganima wambel hiagoma ata' sili' seme'am ea' nemaf akutainai notaga.
MAT.24.15	Anona nemaf ipe' piti amamaga awami mohambombaga amamaga bu'wami motaga si'i fowa' gani profet Daniel na'i basef mail Baibeli ma'i. Amamaga amama motaga mope anama bo'wagoma nomon ipat lu'unai Godi. (Emi egafis sitalifa basef amama esis sogawa basef ofagema andeande'.) 
MAT.24.16	Nemaf anama amam nematawa sape etap hiagoma Judia sofa' sefe' sondowasa' halafutagw. 
MAT.24.17	Emi egafis sape ipat ande' felefele' ina ata' setanima siwis sefa'ai amamaga asasimi ipat nomon, owa'. 
MAT.24.18	Emi egafis sapani aofi, ina ata' setanima sefe' wambel sefa' luwaguf maim asasimi, owa'. 
MAT.24.19	Nematawa opafuwai waloma awama awasi ata' sagwa' nomambeh atomi, ae' a'i awau uwahipiwa endilisi ma nogota anama ofa' nimanimi lu'wami endilisi meataganai. 
MAT.24.20	Ipe' penda' betena Goda ipe' ina pefa' pefe' nogota anama uf noloma asaf mifi'i o nemaf anama Sabat sapoma noma'wanai, owa'. 
MAT.24.21	Nogota anama nimanimi lu'wami endilisi. Fowa' dambadamba God nanda' etap nataga nafi'i nafi'i nataga dei', nimanimi awami amama fowa' gani ina anom na'amaimi mataga, owa'. Ea' anona nemaf wapoti' ina anom nimanimi amama motaga, owa'. 
MAT.24.22	I'i God owa' notopa' nimeguf mefe' bandam, anona nemaf amam nematawa hiesi higililas hi'ilas. Owa'etin. God okom napoma epes isima anan nasahe'as ea' dei' natopa' nogota anama bandana.
MAT.24.23	Nemaf anama notaga ma i'i enis epes si'ipipa si'i, ‘Ipe' piti Krais, God nandandepana nasapa'ana nafi'i anan nape na'ae’, o ‘nani nape gani,’ ipe' ina pembale'efas, owa'. Hapaisi. 
MAT.24.24	Dei' main, nemaf anama anom amam mombaso'am mi'i amam Krais o mi'i amam profet motaga monda' ikwaf la'ifinai naninani hianai si'i God atona nanda'anai. Endilisi i'i amam la'ifim, mombaso'ma amam nematawa God nasahe'as ea' mohambombagas. Owa'. Hapaisi. 
MAT.24.25	Peme', ae' ali' a'ipipa ea' ma amamaga amama nimanimi dei' ata' owa' meatagai.
MAT.24.26	Na'ama i'i emi egafis si'ipipa si'i, ‘Ipe' piti, anan nani nape gani epes a'agoma wafiguma fetauguma,’ ipe' ina peme'as pefe'agon, owa'. I'i emi egafis si'i, ‘Ipe' piti nani nape ipat nani nomon’, ipe' ina pembale'efas, owa'. 
MAT.24.27	Ipe' piti otaga holhol pelepele' holala nataga gani aon natefima ea' howalagon nafe' anama hiagoma aon nowalama naso'ma. Ae' ataga epen endilisiwei, nemaf anama ae' etanima iefi'i, enda'am na'ama etin hiesi sotolowe. 
MAT.24.28	Mamagoma alop saga'i na'oma, ea' anama atogon anona nemaf komemb mefe' munduwa'anima.
MAT.24.29	Nimanimi amama hiami ma nogota anama hi'ilam ea', mehip etin
MAT.24.29	‘Aon alipunai netaga owamb, ea' aon owambunai wa na'ef ina molo, owa'. Ea' ondowa mowai otaga ilif, amamaga hiami mape otagai ea' bol etin mope.’
MAT.24.30	Nemaf anama ondowa mowai, ikwaf ae'anai netaga gani otaga ilif, Ae' ataga epen endilisiwei ifi'i. Ea' amam nematawa hiesi sape etap hiagoma selef. Ea' siti ae' eloma elagw otaga ilif ifi'i eloma amamaga howalagon bu'wami Godi moloma pepel Ananinai. 
MAT.24.31	Ea' alof lu'unai nelef mehip, esapa' amam ensel ae'ami mofe' etap hiagoma aon natefima nowalama wa'owa'ol anama biafigin biafigin mefe'agon hi'ilagon ganima etap otaga mafe' motambela. Ensel amama mofe' mofa'ai esis amam nematawa God nasahe'as ea' Ananisi sondatama etifigin.
MAT.24.32	Ipe' ukup mi'i anom basef womun etina fig. Ipe' piti lawag anama fik noloma lawah hiami wapoti'. Ipe' piti ilaof nonafa ma basowa, pegawa nogota anama nelemb ea' felefele' ma meaof. 
MAT.24.33	Ea' na'ama etin nemaf anama ipe' piti amamaga amama ali' a'ipipami motaga hi'ilam, ipe' pegawa ae' afi'i aitu felefele'ma uta. Ina ata' nogota laona, owa'.
MAT.24.34	Ae' a'ipipa endilisi, amam nematawa dei' ata' papani ina nambimb poga' ulal, ata' owa', ipe' piti amamaga amama hiami motaga hi'ilam. 
MAT.24.35	Otaga noloma etap hiagoma anona nemaf hegililam hi'ilam, ea' basef ae'ami ina anona nemaf hi'ilam, owa'etin. Mope la'ela'ef hihif.
MAT.24.36+MAT.24.37	Ae' ataga epen endilisiwei a'ipipa. Owa' enin epen negawa nemaf anama o nogota anama ae' iefi'ianai. Amam ensel mape heven ilifi wapoti' ina mogawana. Ae' nogalomana Godi wapoti' ina egawana, owa'. Ahalome atona nape ilif anan atona negawa nemaf anama. Waf fowa' sanda'ana nogota anama Noa napenai, ea' na'ama etin si'i esis sonda'ana nemaf anama felefele'ma iefi'i etaga etap anae'. 
MAT.24.38	Fowa' gani embel lu'wami ata' owa' motagai, nogota anama esis sape sa' gwa'aimi sa' embel amam nematawa sindikikila'ma sandase'ama etin safe' safe' sataga nemaf anama Noa nafe' nawis sip. 
MAT.24.39	Amam nematawa isima ina sagawa nemaf anama, owa'. Esis ukup mase'as sape na'ama etin safe' satagama nemaf anama embel lu'wami mataga mahas muwambu'was saga' hi'alas. Ea' na'ama etina nemaf anama ae' etanima iefi'ianai. 
MAT.24.40	Anama amam biam mondao'oma monda' maol mapani aof, God nofa' anona, anona nokwahona nope. 
MAT.24.41	Ea' anowa nematawa biawa onda' maola plaua onda' bret, nemaf anama God nofa' ano'w kofe' nokwaha ano'w kope.
MAT.24.42	Ea' ipe' pindumafuma andeande'. Dei' main, ipe' ina pegawa nambai' Dembinai ipe'inai nifi'i, owa'. 
MAT.24.43	Ipe' ukup mopoma anom basef wamun etin pegawam. I'i ofagena ma ipati nili' nogawa owamb maina nogota nanda' wali neafi'ianai, ama naep motawa notologon nope, nanda' wali ina nafi'i nupisila ipat ananinai nuwis nomon, owa'. 
MAT.24.44	Ea' ipe' wapoti' naep motawai pepe. Dei' main? Ae' ataga epen endililsiwei iefi'i anona nemaf ipe' ina pegawa pi'i ifi'i ulal nemaf anama, owa'.
MAT.24.45	Ipe' hipai penda' waf bu'unai pehafa Ae' si'i aman anama gawainai numafi amam manda' maoli nanda' maol andeande'. Aman anama dembinai ananinai nandandepana ma numafi ananimi manda' maoli ma nease'ama gwa'aimi amam nogota anan na'ianai. 
MAT.24.46	Nemaf anama dembinai ananinai notanima niefi'ianai, ma niti aman anama nanda' maol andeande', aman anama nondanifel. 
MAT.24.47	Ae' a'ipipa endilisi. Dembinai ananinai anona nemaf nonda'ana nope dembinai ma numafi amamaga hiami ananimi. 
MAT.24.48	Ea' i'i aman anama nonda' waf aonai okom napoma opaf ananinai atona ni'i, ‘Dembinai ae'anai ina nambimb nifi'i ulal, owa'.’ 
MAT.24.49	Ama anan noha amam manda' maol etini nea' gwa'aimi embel la'ifimi noloma amam amama mahaga magaoli. 
MAT.24.50	Ea' Dembinai ananinai notanima nifi'i anona nemaf aman anama ina ni'i Dembinai nifi'i ulal, ata' owa'. 
MAT.24.51	Ea' nohana negalo'mana nope noloma epes isima sambaso'ami malogof biefimisi. Wambel anama awagoma selef sonda' nalelef tilili talala' kwapete'as sope.
MAT.25.1	Nemaf anama epes siowis kingdom heveni si'i anom basef womun etina nematawa awiawai 10-peleiwa. Anona aman na'i noso' ano'w nemata'w, nafe' napani ma notanima nifi'i. Ea' nematawa awama awiawaiwai ohafel ofa' lamifah mandandawa wafe' wa'i witi aman anama eaf o'wana ufi'i. 
MAT.25.2	Wanowa biawa gawa a'awai ea' wanowa biawa ogawai. 
MAT.25.3	Awama gawa a'awai ofa' lamifah malomawa wafi'i, ea' awau ina ofa'ai kerosin etifin nalomawa, owa'. 
MAT.25.4	Ea' awama gawaiwai owala kerosin batowagof ofa'am etifim maloma lamifah awoumi ofa'am etifim wafe'. 
MAT.25.5	Aman anama ina dei' nafi'i ulal, ata' owa'. Ea' awau hiawai naep nimanim ambeh mahawa wa'oh.
MAT.25.6	Wa'oh wafe' wafe' ma amaneta la'efina wame' anona maf nataga na'i, ‘Dei' aman naso' nemata'wi nafi'i. Ipe' pefe' petolona eaf pe'wanai pifi'i.’ 
MAT.25.7	Ea' nematawa awama ohafel, wandondomba lamifah awoumi ma weafe'. 
MAT.25.8	Ea' nematawa awama gawa a'awai wandaila awama gawaiwai wa'ipawa wa'i, ‘Ipe' ata' pese'apa kerosin tu'wanina. Lamifah ape'imi ma'i fendaga'am.’ 
MAT.25.9	Ea' awau wa'ipawa wa'i, ‘Owa'. Kerosin anae' dende'ma ape'. Ipe' fo'o stua petala anona ipe'inai.’
MAT.25.10	Ea' awo ata' wafe' watala kerosin etin, aman anama noso' nemata'wi nafi'i. Ea' nematawa awama wandandombol wapoti', wawis ipat nomon walomana sa' gwa'aimi lu'wami ma aman naso' nemata'wi, ea' uta naso'.
MAT.25.11	Ea' awama wafe' watala kerosin otanima wafi'i wagi' wataga, ea' waitu ofalana wa'i, ‘Dembinai, Dembinai, ine' usi'mapai uta.’
MAT.25.12	Ea' anan nagwamawa basef na'i, ‘Ae' a'ipipa endilisi, ae' owa' eagaupei.’
MAT.25.13	Ea' Jisas na'i anom basef wapoti' na'i, ‘Dei' ea' na'ama etin, ipe' pindumafuma andeande'. Dei' main, ipe' ina pegawa nambai' ae' iefi'i.’
MAT.25.14	Nemaf anama ae' etanima iefi'ianai epes siowis kingdom heveni na'ama etin si'i anom basef womun etina anona aman na'i nefe' anagon. Anan nofalai amam amama manda' maola anani mafi'i, nase'ama amamaga ananimi atona etina mumafiam. 
MAT.25.15	Ea' anan nawalomam moni amam. Anona nase'ana 5,000 kina, anona nase'ana 2,000 kina, anona nase'ana 1,000 kina. Anan nase'am otamba amama dende' ma gawa amamunai ea' nafe'. 
MAT.25.16	Ea' aman anama nofa' 5,000 kinai mehip etin nanda' maolana ea' nofa' 5,000 kina wamenai wapoti'. 
MAT.25.17	Ea' aman anama nofa' 2,000 kinai wapoti' nanda' maolan nofa' 2,000 kina wamenai wapoti' naloma fowa'inai. 
MAT.25.18	Ea' aman anama nofa' 1,000 kinai dembinai ananinai nase'ananai nofa'ana nafe' nala'agon nawa moni anama nambaho'wana etap.
MAT.25.19	Ama nogota laona nafe' ea', dembinai amamunai notanima nafi'i. Ea' na'i ata' ni'i basef andeande' noloma amam nogawa moni anama anan nase'amanai. 
MAT.25.20	Ea' aman anama nofa' 5,000 kinai nafi'i ea' nofa'ai 5,000 kina anama anan nanda' maol nofa'anai wapoti' na'ipa dembinai ananinai na'i, ‘Dembinai, ine' nase'e 5,000 kina ea' dei' ine' niti ae' anda' maola moni anama dei' efa' 5,000 kina wamenai wapoti'.’
MAT.25.21	Ea' Dembinai na'ipana na'i, ‘Ine' aman bu'winai nanda' maol andeande'. Dei' fowa' ine' nimafi amamaga sa'um andeande'. Dei' enda'ena nimafi amamaga lu'wami. Ine' nifi'i nendanifel neloma Dembinai ine'inai.’
MAT.25.22	Ea' aman anama nofa' 2,000 kinai nafi'i na'ipana na'i, ‘Dembinai, ine' niti. Ine' nase'e 2,000 kina, dei' anda' maola moni anama, efa' 2,000 kina wamenai wapoti'.’
MAT.25.23	Ea' Dembinai na'ipana na'i, ‘Ine' aman bu'winai nanda' maol andeande'. Fowa' ine' nimafi amamaga sa'umi andeande'. Dei' enda'ena nimafi amamaga lu'wami. Ine' fi'i nendanifel neloma Dembinai ine'inai.’
MAT.25.24	Ea' aman anama nofa' 1,000 kinai anan wapoti' nafi'i na'ipa Dembinai ananinai na'i, ‘Dembinai, ae' egawa ine' aman la'ifinai nagi amamaga na'i ine'imi atom. Aof anona aman nawamanai anama ine' nafe' nala'am. Ea' anona etap anona aman nowaha olelembanai, ine' nafi'i nagiam. 
MAT.25.25	Ae' okom napoma ine'. Na'ama ae' umbamahe ma ine', dei' afe' ala'agon ambaho'am 1,000 kina ine'inai amboho'ana nape etap. Amama amamaga ine'imi ea' ine' tanima fa'amo.’
MAT.25.26	Ea' Dembinai ananinai nagwamana basef na'ipana na'i, ‘Ine' nanda' maoli, ine' aman aowinai endilisi. Ine' ala'uta nainai. Endilisi ine' negawa ae' ala' gwa'aimi anona aman nawam aof ananinai, afe' atopa' wit anona etap anona amani. 
MAT.25.27	I'i na'ama, dei' nefa'ana nembe'ana benga ae' etanima ifi'i efa'ana neloma anona wamenai wapoti'. 
MAT.25.28	Ea' ipe' dalombana 1,000 kina aman anama pese'anana nefe'ma aman anama nofa' moni 10,000 kinai.’
MAT.25.29	Dei' main? Emi egafis sahapila amamaga amama nambimb sofa' anom wamenai wapoti' ma sefa' hiami. Ea' emi egafis amamaga a'asi, amamaga kwaiyo'um esis sahapilami, amama nambimb endalombasam esis. 
MAT.25.30	Aman anama wafinai ipe' pekwahona nefe' nuwis ande' akotiguma endilisi. Wambel anama awagoma selef sonda' nalelef tilili talala' kwapete'as sapoma.
MAT.25.31	Nemaf anama ae' ataga epen endilisiwei iefi'i ilumai pepel howalagon ae'anai, ea' amam ensel hiami molome mifi'i. Ama nemaf anama ae' epe etoma balata lu'unai ae'anai ma howalagon mafi'i heveni. 
MAT.25.32	Ea' amam nematawa hiesi sape etap hiagoma sifi'i sope naep ae'imi. Ea' ae' ihihi'as enda'as situ biefis, si'i aman numafi sipsipi nasifa' sipsip mafe' anagon, meme mafe' anagon. 
MAT.25.33	Ea' enda' epes sefe' situ wa'ol lagel kwahisinai ae'anai si'i sipsip, ea' epes isima God nondaiwa'masi situ wa'ol lagel eganai si'i meme.
MAT.25.34	Ea' ae' dembiwei king i'ipa esis isima sape lagel kwahisinai i'i, ‘Ipe' Ahalome ae'anai nofalo'mepa ma pendanifel, ipe' piwis kingdom Ananinai pefa' amamaga amama ipe'imi fowa' etap owa' ata' neatagai ma'omipei. 
MAT.25.35	Dei' main, ipe' fowa' pati ae' nolomahe ape ipe' pase'e gwa'aimi. Pati iap nase'e, pase'e embel a' embel. Ae' afi'i si'i anona wambelinai ipe' pefa'e afe' ifagw ipe'imi. 
MAT.25.36	Ea' ae' luwaguf maim a'e, ipe' pase'eam anda'am ea' awasiwi ipe' pimafi andeande'. Ae' ape anda' kalabus, ipe' pafo'o patolowe.’
MAT.25.37	Ea' esis isima bu'wasi sogwa basef ananimi si'i, ‘Dembinai, dei' maina nemaf ape' mati ine' nolomahena mase'ena gwa'aimi ine'? Maina nemaf ine' eap mase'ena ape' mase'ena embel? 
MAT.25.38	Ea' maina nogota ape' matilina si'i anona wambelinai ape' mofa'ena mafi'i ifagw ape'imi? Ea' maina nemaf ape' matilina lowaf a'ena, mase'ena lowaf? 
MAT.25.39	Ea' maina nemaf mati awes nanda'ena nape kalabus mafe' matilina?’
MAT.25.40	Ea' ae' dembiwei king egwamasa basef i'i, ‘Ae' a'ipipa endilisi! Maim opeh bu'wami ipe' panda'ama pagiambama esis sahin owan ae'asi falafisi agof a'asi, amama ipe' ina panda'masam esis etis, owa'. Panda'meam ae' wapoti'.’
MAT.25.41	Ea' ae' i'ipa esis saitu lagel eganai wa'ol wapoti' i'ipas, ipe' si'amae fo'o. God nandaiwa'mepa na'i ipe' epes aopei. ‘Ipe' fo'o wambel aonai nif lu'wami ma'oma. Nif anama Ahalome nanda'am mandandombol ma'oma aman aonai Satan naloma ensel ananimi atom. 
MAT.25.42	Dei' main, ipe' fowa' pati ae' nolomahe ape, ipe' ina pase'e gwa'aimi, owa'. Ea' ae' eap mase'ema embel, ipe' ina pase'e embel a' embel, owa'. 
MAT.25.43	Ea' ae' si'i epen anagon lauguniwei, ea' ipe' owa' pefa'e pefe' ifagw ipe'imi, owa'. Ea' lowaf a'e ipe' ina pase'e lowaf, ae' awes nanda'e, ape anda' kalabus ea' ipe' ina pafo'o patolowe, owa'etin.’
MAT.25.44	Ea' esis wapoti' sogwa basef sohali' ae' si'i, ‘Dembinai, dei' maina nemaf ape' mati ine' gwa'aimi embel a'ena nolomahena, ine' epen anagon lauguninai, ine' lowaf a'ena awes nand'ena, nape nanda' kalabus, ea' ape' owa' mofo'o meatilina?’
MAT.25.45	Ea' ae' egwamasa basef esis i'i, ‘Ae' a'ipipa endilisi, maina waf owa' peanda'ana enin epen inima falafini agel a'ani, amama ea' na'ama etin ina panda'meana ae' wapoti', owa'etin.’ 
MAT.25.46	Ea' epes isima anona nemaf sefe' sofa' amamaga awami mape la'ela'ef hihif. Ea' epes isima bu'wasi anona nemaf owagama sofa' ambal namunai sefe' sope anama sope andeande' la'ela'ef hihif.”
MAT.26.1	Jisas nawalipasa basef amama ma hi'alam, ama nogota anama anan na'ipa alupumi ananimi na'i, 
MAT.26.2	“Ipe' pegawa, nimeguf biam atom ata' mape ma nemaf anama sogwa' gwa'aimi lu'wami sa'i Pasova ea' neataga. Nemaf anama anona aman nowalapa ae' ataga epen endililsiwei ma anom amam naumbih mundi ieil lawag usi'inai tu'wanainai mohe eaga'.”
MAT.26.3	Nemaf anama amam pris dambami maloma agufumi esis Judai munduwa'anima mape ipat Kaiafasi, anan pris dembinai nape nali'ma pris hiami. 
MAT.26.4	Ea' ma'i basef mandame'mama mefe' mondambaho' mombalo' Jisas mohana neaga'. 
MAT.26.5	Ea' amam mandaiwa'ma meambalo'ana nemaf anama sanda' gwa'aimi amama lu'wami. Na'ama epes hiesi ukup aom ea' sohafel sonda' wandaf.
MAT.26.6	Nemaf anama Jisas nape Betani nape ipat anona aman Saimon, fowa' awes aonai nanda' alop ananinai nambo', dei' ambo'ona. 
MAT.26.7	Ea' ano'w nemata'w kwafi'mai anan kwahapila anona botol sanda'ana si'i owap, embel sanda alogw bu'wami ma'anai satalona otamba lu'wami nala botol anama. Ea' kwakolo'w sanda anama newala balaga Jisasi ma tebol anan natomama.
MAT.26.8	Amam alupumi ananimi mati na'ama, ukup amamumi aom endilisi. Ea' ma'i, “Dei' maina akwa'w kwahambombaga sanda anama nafe' etin? 
MAT.26.9	I'i afa' ofa'ana enis epes sotalona moni hianai ma afa' ofa'ana oso' epes isima kwahusa gwa'aimi maim, andeande'. Owa'etin.”
MAT.26.10	Ea' Jisas nogawa ukup amamumi, na'ipam na'i, “Dei' maina ipe' ukup aom mapoma nemata'w akwama? Owa'. Akwa'w kwanda' waf bu'unai ma ae'. 
MAT.26.11	Isima kwahusa gwa'aimi maim sape salomepa nimeguf hiami. Ea' ae' ina ata' elomepa epe nimeguf hiami, owa'. 
MAT.26.12	Nemata'w akwama kwakolo'wa sanda anama ma alop ae'anai kwanda' amama kondola'wifa felefele'ma esis seawe hi'agif. 
MAT.26.13	Endilisi ae' a'ipipa, ganima etap wambel hiagoma anona nemaf si'ipasa basef amama bu'wami Godi, si'ipasa basef ako'umi wapoti' ma ukup meapoma waf bu'unai akwa'w kwanda'meanai.”
MAT.26.14	Nogota anama anona alupumi Jisasi 12-peleim agilinama Judas Kariotinai nafe'ma amam pris hiami dambami. 
MAT.26.15	Ea' nahali'am na'i, “Ipe' pa'i pese'e main petalowe ma ihi'ambepana?”
MAT.26.15	Ea' amam matalifa moni silva 30-peleim mase'ana. 
MAT.26.16	Ea' nogota anama atona nohafel nanda'am la'ela'ef nagolopa anona eafa nihi'ambama Jisas amama meambalo'ana.
MAT.26.17	Nemaf anama sali' sa' anom gwa'aimi sa'i Pasova esis sa' bret anama owa' neatef lu'unai ea' amam alupumi ananimi mafi'mai anan mahali'ana ma'i, “Ine' na'i afa' ofe' ondondomba ipat eti ma ine' nea' gwa'aimi amama?”
MAT.26.18	Ea' na'i, “Ipe' pefe' taun, pefe'ma anona aman pi'ipana pi'i, ‘Dembinai Tisa na'i, “Nemaf dahandahama God nandandepamianai ea' felefele'. Ae' a'i ea' Pasova anama eloma alupumi ae'ami ope ipat ine'inai.” ’ ”
MAT.26.19	Ea' amam alupumi ananimi manda'am na'ama si'i anan na'ipam ea' mandondomba gwa'aimi Pasova. 
MAT.26.20	Ea' owamb anan nape nagwa' gwa'aimi tebol naloma alupumi ananimi 12-peleim. 
MAT.26.21	Ea' amam mape ma' gwa'aimi etin, Jisas na'ipam na'i, “Ae' a'ipipa endilisi, anona afa'inai atuwasi nefe' nihi'amba amam naumbiha ae' efe' eapoma.”
MAT.26.22	Ea' ukup amamumi nimanim endilisi, mohafel mahali'ana atona etin ma'i, “Dembinai, ae' o emi?”
MAT.26.23	Ea' anan nagwamama basef na'i, “Aman anama dei'aol nalome wahapila bret walata dis, anan ea' ma'una, anama atuwasi nowalapa ae' ma naumbih ae'ami. 
MAT.26.24	A'e, ataga epen endilisiwei, atuwasi enis epes sehe eaga' si'i Buk Baibel na'iama ae'. Ea' aman anama nowalapa ae' ma naumbih, anan uwahipina endilisi. Nambimb nimanimi awami endilisi motagamana. Fowa' mama'wana owa' ata' kolanai, andeande'. Ama anan ina notagama amamaga nimanimi awami. Owa'etin.”
MAT.26.25	Ea' aman anama Judas atuwasi nowalapa Jisas amam naumbih anan na'ipa Jisas na'i, “Dembinai Tisa, ae' o emi?”
MAT.26.25	Ea' Jisas nagwamana basef na'i, “Ine' etina na'iam.”
MAT.26.26	Jisas nalomam ata' mape ma' gwa'aimi etin, nafela anona bret, nanda' beten nanifela God, nawalona nase'am na'ipam na'i, “Ipe' felana pea'ana. Bret anama alop ae'anai.”
MAT.26.27	Ea' nafela anona kap embel wain nalanai nanifela God, nase'am na'ipam na'i, “Ipe' hipei gwa'am etin. 
MAT.26.28	Embel amama esimbel ae'ami manda' basef amama Godi ma'i endilisimi atomi mataga la'ifim. Esimbel amama ae' ekolo'wama God nokwahomasa waf aonai epes hiesi sanda'anai. 
MAT.26.29	Ae' a'ipipa, ina ata' etanima ea' embel wain wapoti', owa'. Ae' efe' etaga wambel Ahalomei, ea' anona wain dambainai elomepa anama.”
MAT.26.30	Amam manda' anona awaf ea' mawisi mafe' mondowasa' halaf lawah oliv motawama.
MAT.26.31	Ea' Jisas na'ipam na'i, “Atuwasi owamb anae' ipe' pindaiwa'ma pembale'efa ae' pekwahowe. Dei' main, fowa' gani Baibel na'i na'ama na'i, God na'i,
MAT.26.31	‘Anona nemaf owagama gani, ae' eha aman anama numafi sipsipi noga'. Ea' sipsip amama mofa' mefe' atona etin.’
MAT.26.32	Ea' owa'etin. Nambimb ae' etanima ehafel wapoti' ili'ipa efe' etap hiagoma Galili.”
MAT.26.33	Ea' Pita nagwa basef na'ama na'i, “I'i endilisi amam alupumi ine'imi hiemi meambale'efa ine' mi'i mokwahena, hapaimi, ae' embale'efa ine' la'ifiwi ina atuwasi ikwahina, owa'.”
MAT.26.34	Ea' Jisas nagwamana basef na'i, “Ae' a'ipina endilisi, dei' owamb anae' awata ata owa' nondo'am, ine' nembaho' agel ae'anai ni'i wenif ni'i, ‘Ae' owa' egawa Jisase.’ ”
MAT.26.35	Ea' Pita na'ipana na'i, “Owa'etin. I'i esis soha afa' biafa oga' etin, ae' ina embaho' agel ine'inai, owa'etin.”
MAT.26.35	Ea' alupumi hiami Jisasi ma'iam na'ama etin hi'alam.
MAT.26.36	Ea' Jisas nao'wa alupumi ananimi mafe' etin anagon Getsemani lawah hiami oliv motawama. Ea' na'ipam na'i, “Ipe' pepe na'ae, ae' efe' gani wa'ol enda' beten.”
MAT.26.37	Ea' anan nao'wa Pita naloma Sebedi batausana Jemsi Jon nao'wam mafe'. Ea' name' opaf ananinai nimanina kwapete' endilisi. 
MAT.26.38	Ea' na'ipam na'i, “Opaf ae'anai nimanina endilisi ma ae' ega'. Ipe' pepe na'ae pindumafuma pepe pehafa ae' eatanimani.”
MAT.26.39	Ea' anan nandamboma nafe' fele' nowa nambe' opaf notawa nanda' beten na'i, “Ahalome Ae'inai, i'i ine' ni'i a'e, nekwahome nimanimi amama. Ea' ine' nila okom ine'inai atona, Ae' owa'.”
MAT.26.40	Nahali'ana ea', nehafel notanima nafe'ma alupumi ananimi mapoma, nati amam ma'oh maga' mafe'. Ea' nofala Pita na'i, “Ipe' la'ifipa pepe pehafa ae' o owa'? Nogota a'ipipa a'i pepe pehafa ae' ina laona, owa'. Nogota bandana si'i aua atotona. 
MAT.26.41	Ipe' pindumafuma andeande' pepe penda' beten. Na'ama amamaga meagwambipei motagama ipe'. Endilisi ambagof ipe'mi ma'i a'e ma penda' beten, ea' alop nimanina ala'uta naepa.”
MAT.26.42	Ea' anan notanima nafe'ma bif nanda' beten na'i, “Ahalome ae'anai, i'i owa' anona eaf ae' indihi'ama nimanimi amama, ea' hapaimi, ae' efa'am. Ine' nila okom ine'inai atona.”
MAT.26.43	Anan nahali'ana ea' nandamboma notanima nafi'i bif amam mapoma nati amam ata' ma'oh etin. Dei' main, naep amamumi nimanim. 
MAT.26.44	Ea' nakwahom notanima nafe' nanda' beten wenif. Beten anama atona do'ok nali' nanda'anai, notanima nanda'ana wapoti'.
MAT.26.45	Ea' notanima nafi'mai amam mapoma na'ipam na'i, “Ipe' ata' papoma noma'w pa'oh etin? Peme'! Nogota ae'anai nataga. Dei' nemaf anae' anona aman aonai nifi'i nulumai anom amam awami mufi'i mowa' Ae' ataga epen endilisiwei. 
MAT.26.46	Hafel! Afa' ofe' uti aman anama nihi'ambama ae' ma naumbih ae'ami dei' nafi'i.”
MAT.26.47	Jisas ata' naitu na'ipam etin, Judas, anona amam 12-peleim Jisasi, anan nafi'i nalumai amam hiami mahapila bainahi belep. Amam pris dambami malumai amam agufumi dambami esis Judai masapa'am mafi'i. 
MAT.26.48	Ea' aman anama nowalapa Jisas, nali' na'ipam nanda' ikwaf nihi'ambam na'i, “Atuwasi ipe' piti ae' iesisi' dalogwanai, aman anama ea' Jisas ma'una. Ipe' pembalo'ana pewa'ana.”
MAT.26.49	Ea' anan nafe'ma Jisas mehip na'i, “Owamb bu'unai, Dembinai Tisa.” Ea' nasisi' dalogwana.
MAT.26.50	Ea' Jisas na'ipana na'i, “Alupinai, amamaga ine' nafi'i ma na'i nenda'ami, da'am mehip.”
MAT.26.50	Ea' amam mafi'i felefele'ma Jisas mowasa' lagof mombalo'ana. 
MAT.26.51	Ea' anona aman nape naloma Jisas, nala lagel nagiai bainat ananinai naha anona aman nanda'mana maola pris dembinai nape nali'ma pris hiami, natopa' aliga ananinai pele'atana nowa.
MAT.26.52	Ea' Jisas na'ipana na'i, “Wala bainat notambel nowala napoma. Emi egafis sapa' bainah, anona nemaf bainah mohas soga'. 
MAT.26.53	Ine' negawa pepel Ahalomei o owa'? I'i ae' ihali'ana, Anan nase'e ensel ananimi hiami endilisi mehip mikila' amam soldia hiami wambotagw 12-peleim. Owa'. 
MAT.26.54	I'i ae' enda' waf anama, atuwasi basef amama fowa' God na'iam mape buk Baibeli ina mataga alihim dende'ma amam mifi'i mombale'e, owa'.”
MAT.26.55	Ea' Jisas na'ipa esis amam nematawa hiesi na'i, “Ipe' pefa'ai bainahi belep pafi'i si'i pafi'i pa'i pewa' anona aman aonai napa' naloma gavmani? Nimeguf hiami ae' ape alomepa ipat lu'unai Godi awalapa basef bu'wami esis amam nematawa hiesi ea' ipe' ina pembale'e. 
MAT.26.56	Ea' dei' amamaga amama ipe' panda'ami mataga dende'ma basef amama fowa' God na'ipa amam profet manda'am mail buk mataga endilisi.”
MAT.26.56	Ea' alupumi ananimi hiami makwahona mafa' mafe' hi'alam.
MAT.26.57	Amam amama mombalo' Jisas mofa'ana mafe' ipat anona pris dembinai nape nali'ma pris hiami Kaiafas. Ea' amam dambami mawalipasa mi'uli Godi maloma agufumi esis Judai mali' mafi'i mundawa'anima mape. 
MAT.26.58	Ea' Pita ina nalomam nafe' etin, owa'. Anan nape lougun nagi'mam nafe' nataga endalelemb nawis ipat dembinai prisi nafe' nape naloma amam polisman mapoma nif. Anan na'i nope niti atuwasi maim meataga.
MAT.26.59	Ea' amam pris dambami maloma amam dambami Juda mumafi koti, amam hiami ma'i mogolopa enis epesa sombaso'ma Jisas ma anom basefa mohana neaga'. 
MAT.26.60	Ea' epes hiesi sataga sa'i basef baso'maimi mafe'ma Anan. Ea' esis ina satagama anom basef endilisimi ofagema ma mohana neaga', owa'. Ea' anom amam biam mataga 
MAT.26.61	ma'i, “Aman anama na'i anom basef na'i, ‘Ae' la'ifiwei ma etalona ipat lu'unai Godi ma etanima ela'ana wapoti' nimeguf wanom.’ ”
MAT.26.62	Ea' pris anama dembinai naitu nahali' Jisas na'ama na'i, “Ine' negwa basef amama o owa'? Dei' maina amam ma'ipina basef na'ama?”
MAT.26.63	Ea' Jisas ina na'i anom basef, owa'.
MAT.26.63	Ea' pris anama na'ipana na'i, “Ae' a'ipina endilisi ma agel dembinai Godi nape la'ela'ef hihif, ine' kipa ape'. Ine' Krais nogalomana Godi nandandepena nasapa'ena nafi'i o owa'?”
MAT.26.64	Ea' Jisas na'i, “Ipe' pa'iam ea' ma'um. Ea' ae' a'ipipa, anona nemaf ipe' piti ae' ataga epen endilisiwei, epe lagel da'isinai Godi. Epe otaga ilif etanima ifi'i petolowe.”
MAT.26.65	Jisas na'iam na'ama ea', pris anama okom wandafuna ea' nahape' klos amama anan nalami na'iam na'i, “Anan nanda' dembinai God findiwana ma basef awami! Ape' ina ata' mofalai enis epes wapoti' sifi'i si'i anom basefa anan, owa'. Anan na'ipana basef awami ma God, ea' amama dei' pame'anamam ea'. 
MAT.26.66	Ipe' ukup mape ma'imama?”
MAT.26.66	Ea' amam hiami magwamana basef ma'i, “Anan nanda' waf aonai ea' andeande'ma neaga'.”
MAT.26.67	Ea' amam misi'wafa amaga Jisasi mahana lagof amamumi. Ea' anom nakolaombana. 
MAT.26.68	Ea' masopamana naep ananimi ma'i, “Ine' Krais God nandandepena nasapa'ena nafi'i, ine' ni'i basef si'i anona profet na'iami newalapa emi nahena.”
MAT.26.69	Pita tol nape endalelemb nomon nape ipat ande'. Ea' ano'w nemata'w kwanda' maoli kwafi'i felefele' ma anan ea' kwa'ipana kwa'i, “Ine' wapoti' nape naloma Jisas etap hiagoma Galili.”
MAT.26.70	Ea' Pita nambaho' agel Jisasi ma naep isima hiesi na'i, “Ae' ina egawa basef amama ine' na'iami, owa'.”
MAT.26.71	Ea' nafe' naitu indalelemb nomon felefele'ma uta, ano'w nemata'w kwatolona wapoti' kwa'ipa esis amam nematawa sape felefele' kwa'i, “Aman anama anan nape naloma Jisas Nasaretinai.”
MAT.26.72	Ea' Pita nambaho' agel Jisasi wapoti' ea' na'i, “Endilisi gani ilif, ae' ina egawa aman anama.”
MAT.26.73	Nogota bandana nafe'ma ea', anom amam maitu felefele' mafi'mai Pita ma'ipana ma'i, “Endilisi, ine' aman naloma esisi. Diga ine'inai nawalapena alihina.”
MAT.26.74	Ea' dei' Pita nehafel na'i basef la'ifimi na'i, “I'i basef ae'ami ina endilisimi, ae' a'i God nehe' ega'. Endilisi gani ilif, ae' ine egawa aman anama, owa'.”
MAT.26.74	Anan na'iam ea', mehip awata nanda'am. 
MAT.26.75	Ea' Pita okokoma basef nambati' Jisas na'ipanami na'i, “Awata owa' ata' neanda'am, ine' nembaso'mas ni'iam wenif ni'i, ‘Ine' owa' negawa Jisase.’ ”
MAT.26.75	Ea' Pita nawisi nafe' ande' nalef mehip endilisi.
MAT.27.1	Ea' lala kuhimbita atona amam pris dambami hiami maloma agufumi esis Judai ma'i basef mandame'mama moha Jisas neaga'. 
MAT.27.2	Amam mowa'ana mofa'ana mafe' mase'ana gavman dembinai Pailat.
MAT.27.3	Dei' aman anama Judas nawalapa Jisasa amam naumbih nati amam manda' basef mahana Jisasa neaga'. Ea' nati amam mahana manda' amamaga amama, ea' nofa' nimanimi lu'wami endilisi. Ea' dei' anan notanima nowambela moni silva anama 30-peleina nafe'ma amam pris amama dambami maloma agufumi esis Judai. 
MAT.27.4	Ea' na'i, “Ae' anda' waf aonai. Dei' main, awalapa aman anama bu'unai, owa' nonda' waf aonai, atuwasi neaga'.”
MAT.27.4	Ea' amam ma'i, “Amama ina ofagema afa'imi, owa'. Amama ea' ofagema ine'imi atom.”
MAT.27.5	Ea' Judas nakwaha moni silva anama ipat lu'unai Godi nomon, nafe' anagon nandaha nail mandof ea' afuna.
MAT.27.6	Amam pris amama dambami mafela moni anama mofa'ana ma'i, “Moni anama anan natala aman anama afa' wahana naga'i. Ea' afa' ina ombe' moni anama neloma moni na'oh ipat lu'unai Godi, owa'.”
MAT.27.7	Ea' amam ma'i anom basef mandame'mam ama moni anama manda'ana matala anona etapa anona aman nala' malohi. Ea' mofa' etap anama ma monda' hi'agilifa sowa epes isima lauginasi safi'i salomas sape saga'i. 
MAT.27.8	Ea' dei' sofala agiliguma sa'i, “Etap esimbel matalanai.”
MAT.27.8	Agel anama ma etap anama dei' nandape. 
MAT.27.9	Ea' anom basef fowa' gani God nihi'amba anona aman profet Jeremaia nanda'ami, anama dei' mataga alihim mandawalap. Basef amama ma'iam na'ama ma'i,
MAT.27.9	“Amam mofa' otamba silva 30-peleim, esis Juda sandandepam ma aman anama. 
MAT.27.10	Ea' moni anama satala anona etapa anona aman nala' malohi, si'i Dembinai na'ipa ae' mehip.”
MAT.27.11	Amam mofa' Jisas mafe' naitu naep dembinai gavman Pailati ea' Pailat nahali'ana na'i, “Ine' king dembinai esis Judai o owa'?”
MAT.27.11	Ea' Jisas nagwamana basef na'i, “Basef amama ine' na'iami endilisimi.”
MAT.27.12	Ea' amam pris amama dambami maloma agufumi esis Judai mambaso'mana ma basef hiami, ea' anan ina nagwamam anom basef, o owa'.
MAT.27.13	Ea' Pailat nahali'ana na'i, “Ine' name' basef amama hiami manda'menami o owa'?”
MAT.27.14	Ea' Jisas ina nagwamana anom basef Pailat, owa'. Ea' dembinai gavman gegelalasana kwapete'.
MAT.27.15	Nogota anama gavman anama dembinai waf ananinai na'ama. Afagof hiami ma nemaf anama sanda' gwa'aimi lu'wami amama sa'i Pasova, anan nakwaha enin epen nanda' kalabusi nafe' wafifina. Emi epen esis amam nematawa hiesi sandandepanai, dembinai gavman na'i a'e nakwahona nafe'ma esis wafifina. 
MAT.27.16	Nemaf anama anona aman nanda' waf aonai nape nanda' kalabus, agilinama Barabas. Aman anama epes hiesi sagawa anan nanda' waf aonai endilisi. 
MAT.27.17+MAT.27.18	Ea' esis amam nematawa sunduwa'anima saitu. Pailat nogawa amam dambami esis Judai kowalama epes hiesi saila basef Jisasi ukup aom atom mapomana dei' manda' kotimana. Amama atom dei' nahali'as na'i, “Ipe' pa'i ae' ekwaha emi epen nekwaha kalabus nefe'mago ipe'? Ekwaha Barabas o Jisas, esis sa'i Krais Dembinai?”
MAT.27.19	Pailat nape ipat anama sanda' kotanai, waulu'mana anani'wi kwanda' basef mafi'mai anan kwa'i, “Ina nenda' anom amamaga awami ma aman anama bu'unai, owa'. Ae' do'ok a'oh owamb andondo'ah atolona ea' efa' nimanimi lu'wami ma Anan.”
MAT.27.20	Ea' amam pris amama dambami maloma anom agufumi esis Judai mafela ukup ma esis amam nematawa hiesi ma sohali' Pailata nokwaha Barabas, ea' soha Jisas noga'.
MAT.27.21	Ea' Pailat na'ipas wapoti' na'i, “Amam amama biam, ipe' pa'i ae' ekwaha emi epen nefe'mago ipe'?”
MAT.27.21	Ea' sa'ipana sa'i, “Barabas.”
MAT.27.22	Ea' Pailat nahali'as na'i, “Aman anama Jisas ipe' pa'i Kraisi, ipe' pa'i ae' i'imamana?”
MAT.27.22	Ea' esis hiesi sa'i, “Undana nil lawag usi'inai tu'wanainai!”
MAT.27.23	Ea' Pailat nahali'as na'i, “Dei' main? Anan nanda' maina waf aonai?”
MAT.27.23	Ea' esis sa'i mehip endilisi sa'i, “Undana lawag hana afuna!”
MAT.27.24	Ea' Pailat nogawa basef ananimi ina la'ifim nahianas, owa'. Na'ama esis sohafel sonda' wandaf lu'unai. Ea' Pailat nolai embel nasa'opa lagof ananimi ma naep esis amam nematawa hiesi nihi'ambas na'iam na'i, “Ae' ina ati ofagema owa'etina eha aman anama noga', owa'. Ofagema amama ipe'imi atom.”
MAT.27.25	Ea' amam nematawa hiesi sagwa basef sa'i, “Ea' ofagema amama mondafi'mai ape' moloma awasi ape'isi.”
MAT.27.26	Ea' Pailat nakwaha Barabas nafe'ma esis. Ea' na'ipa amam soldia ma moha Jisas mofa'ana mafe' mundana lawag usi'inai ti'wanainai.
MAT.27.27	Ea' amam soldia Pailati mofa' Jisas mawisi ipat amam gavmani lu'unai. Ea' mofala anom soldia hiami mafi'i munduwa'anima ma anan. 
MAT.27.28	Ea' mowalia luwaguf maim ananimi malamana anona saket akwahinai. 
MAT.27.29	Ea' mowalo'mana anona mandof higatagunai, malasana'ofana si'i hat mowalo'manana balaga ananinai. Ea' mase'ana anona alifita nahapilana lagel da'isinai ananinai. Amam mindiwa nembawa motawa felefele'ma anan, manda' salamalana ma'i basef findiwaimi ma anan ma'i, “Nemaf bu'unai, ine' king dembinai esis Judai!”
MAT.27.30	Ea' misi'wafana mandalombana alifita anama mohana timbi tambel balaga ananinai. 
MAT.27.31	Manda'ana findiwana ma ea', mowalimana saket anama, akwahinai malamana klos maim ananimi mofa'ana mafe'ma mundana lawag usi'inai tu'wanainai.
MAT.27.32	Amam mohafel mafe' etin, mati anona aman Saimon Sairininai. Ea' amam soldia masapa'ana ma niegiambama Jisas nofa' lawag ananinai. 
MAT.27.33	Ea' mafe' mataga anagon agiliguma Golgota. Ape' dei' mambomefagel ma'i, Pipitagel Balagaina. 
MAT.27.34	Ea' mase'ana anom embel wainim mambomom malomana anona marasin numbutinai nea' embel mohagofa ekep pehana. Anan name' embel etin, nandaiwa'mam. 
MAT.27.35	Amam maundana lawag usi'inai tu'wanainai ea', manda' satu ma luwaguf maim ananimi ma emi nikila' nefa'am mondondam atona etin. 
MAT.27.36	Ea' amam tol mape anama mumafiana. 
MAT.27.37	Ea' manda' anom basef mail lawag anama ilifunama felefele'ma balaga ananinai. Basef amama sanda' kotami Pailat nanda'ami mai'am na'ama ma'i, “AMAN ANAMA ANAN JISAS, DEMBINAI ESIS JUDAI.”
MAT.27.38	Felefele'ma Jisas naila amam soldia maunda anom biam manda' waf aonai manda' wali. Amam maunda Jisas nail la'afen, ea' maunda amam biam mail wa'owa'ol. 
MAT.27.39	Ea' enis amam nematawa safe' safi'i esis sanda' salamala anan samboma balagah sa'iam na'ama 
MAT.27.40	sa'i, “Ine' ewi, ine' netalona ipat anama lu'unai Godi, ma netanima nefelana nimeguf wanom wapoti', dei' nigiambama ine'. I'i ine' nogalomana Godi, nendatagah nisila'i.”
MAT.27.41	Ea' amam pris dambami maloma amam mawalipasa mi'uli Godi maloma amam agufumi esis Judai wapoti', hiami malomam manda'ana findiwana na'ama etin si'i eses ma'i, 
MAT.27.42	“Anan nagiambama enis epes ea' dei' ina nagiambama anan, owa'. Anan dembinai king esis Israeli! Ea' dei' nondatagah lawag ilif nisila'i ma ape' motolona mombale'efana. 
MAT.27.43	Anan nembale'efa God na'iam na'i, ‘Ae' nogalomana Godi.’ Ea' i'i God okom ninilana, anan nigiambamana.”
MAT.27.44	Ea' amam amama biam makowalefi saundam malumana manda'ana findiwana si'i amam agufumi mali' manda'manam.
MAT.27.45	Aon nahagasom owamb lu'unai nataga naofenia etap hiagoma esis Judai akotigin nape nafe' nafe' nataga aon nandamboma nape gani 3 klok wambomota. Ea' nataga howalagon wapoti'.
MAT.27.46	Felefele'ma aon nandamboma 3 klok, Jisas noga na'i mehip na'i, “Eloi, Eloi, lema sabaktani?”
MAT.27.46	Ape' mambomam ma'iam na'ama ma'i,
MAT.27.46	“God ae'inai, God ae'inai, dei' maina ine' nakwahowe?”
MAT.27.47	Ea' enis epes saitu felefele' same' anan na'iam na'ama sa'i, “Anan nofala profet Elaija.”
MAT.27.49	Ea' enis saitu sa'i, “Ata' ota' kwahowana, ma ata' muti Elaija atuwasi nifi'i notagahona o owa'?”
MAT.27.50	Ea' Jisas noga na'i mehip endilisi wapoti' ea' na'i a'e, ea' ambal ananinai nandahi' nafe'ana.
MAT.27.52	Ea' anama sawa epes saga'i hi'agilif mandawisi' ea' amam nematawa hiesi Godi fowa' saga'i sohafel wapoti'. 
MAT.27.53	Esis sokwaha hi'agilif amama sape. Nemaf anama Jisas nohafel wapoti' esis sefe' suwis Jerusalem, wambel bu'unai God nandandepanai. Ea' epes hiesi satilis.
MAT.27.54	Kepten anama dembinai numafi soldia hiami naloma amam soldia mape mumafi Jisasi mati amamaga amama. Nogota anama mati amamaga mataga etap nasol etin napan, umbamaham endilisi ma'i, “Endilisi, aman anama nogalomana Godi.”
MAT.27.56	Ano'w Maria Makdalai'wi. Ano'w agel atona Maria kola Jems naloma Josep. Ea' ano'w kola amam biam Sebedi batausana.
MAT.27.57	Ea' wambomota felefele' ma owamb anona aman Arimateainai agilinama Josep nafi'i. Anan amamaga hiamunai anan alupunai naila Jisasi. 
MAT.27.58	Ea' nafe'ma Pailat nahali'ana ma nofa'i alop Jisasi nowana. Ea' Pailat na'ipa amam soldia mehip ma Josep nofa'ana mose'anana. 
MAT.27.59	Ea' nofa'ana lowaf namunai bu'unai afitinai. 
MAT.27.60	Ea' nowa'ana nofa'ana nafe' nawis hi'agif ananinai dambainai, fowa' nagwasana nawis anona owap lu'unai. Ea' nasapa'ana nawis nambe'ana na'oh nomon. Ea' dei' namboma anona owap lu'unai nafe' nowalo uta hi'agif anama. Anan nanda'am na'ama ea' nafe'. 
MAT.27.61	Ea' Maria Makdalai'wi kwaloma ano'w awau agel atona, awau biawa wape wa'ol felefele' ma hi'agif watologon.
MAT.27.62	Ama wafilu nemaf sandandomba amamaga gwa'aimi maim anama nafe'ma ea', amam pris dambami maloma amam Farisi mafe' matagama Pailat. 
MAT.27.63	Ea' ma'ipana ma'i, “Dembinai, afa' ukup mapoma anom basef aman anama nambaso'ami na'iami fowa' anan ata' nape. Anan na'iam na'ama na'i, ‘Nimeguf wanom mefe'ma hi'ilam, ae' etanima ehafel wapoti'.’ 
MAT.27.64	Amama atom dei' ine' ni'ipa anom soldia mumafi hi'agif anama andeande'ma nimeguf wanom mefe' hi'ilam. Na'ama amam alupumi ananimi mifi'i mokoalopana mofa'ana mefe' mi'ipa esis amam nematawa mi'i, ‘Anan notanima nehafel hi'agif wapoti'.’ Ea' baso'am anama dei'inai lu'una nikila' nali'i.”
MAT.27.65	Ea' Pailat na'ipam na'i, “Ipe' pe'wa anom soldia pefe' pewalo uta hi'agif anama la'ifina, si'i ukup ipe'imi ma'iam dende'ma gawa ipe'inai.”
MAT.28.1	Nemaf anama esis Juda sapoma noma'wanai Sabat nafe' hi'alana, ea' Sande
MAT.28.2	Ea' sowambon lu'unai nasol mehip. Ea' anona ensel Dembinai nisila'i gani heven, nafe' hi'agif nelefata owap anama nowalo uta nafe' na'oh wa'ol ea' natomana. 
MAT.28.3	Amaga ananinai howalona nafifil endilisi si'i otaga pelele'ala howalagon ea' lu'waguf maim ananimi afitim endilisi si'i ais mandati. 
MAT.28.4	Ea' soldia amama mumafi hi'agifi umbamaham kwapete'am endilisi mowa ma'oh etap si'i saga'i.
MAT.28.5	Ea' ensel anama na'ipa awau biawa na'i, “Ipe' bipa ina umbamehepa, owa'. Ae' egawa ipe' pafi'i pa'i piti Jisas, aman anama esis sahana naga' lawag usi'inai tu'wanainai. 
MAT.28.6	Anan ina ata' nape na'ae, owa'. Notanima nohafel ea' si'i fowa' nali' na'ipipa! Ipe' fi'i ma ata' piti na'ae na'oma. Dei' wafigin nape. 
MAT.28.7	Dei' ipe' fo'o mehip pi'ipa alupumi ananimi pi'i, ‘Anan nahafel wapoti' ea'. Peme'. Anan nali'ipa nafe' etap hiagoma Galili. Ipe' fo'o potolona gani.’ Basef ae'ami ea' amama.”
MAT.28.8	Ea' awau umbamahawa ea' wandanifel endilisi wapoti', mehip wakwaha hi'agif wasagih wafe'ma wie'ipa amam alupumi ananimi. 
MAT.28.9	Dei' atef Jisas nati awau eaf nanda'mawa gude na'i, “Nemaf bu'unai ipe'.”
MAT.28.9	Ea' awo wafe' felefele'ma anan wahapila bo'wagah ananimi ma onda' lotuma anan.
MAT.28.10	Ea' Jisas na'ipawa na'i, “Ipe' ina umbamehepa, owa'. Ipe' bipa pefe' pi'ipa amam owape ae'ami mofo'o Galili. Atuwasi motolowe ganima.”
MAT.28.11	Nematawa awama biawa ata' wafe' eaf etin, anom soldia mumafi hi'agifi mafe' mawis taun anama ma'ipa amam pris dambami ma amamaga amama matagai. 
MAT.28.12	Ea' pris amama maloma agufumi esis Judai ma'i anom basef mandame'mam ea' mase'ama moni hianai nafe'ma soldia amama ea' 
MAT.28.13	ma'ipam ma'i, “Ipe' pi'iam na'ama pi'i, ‘Owamb afa' wa'ihi, amam alupumi ananimi mafi'i makoalopana mofa'ana.’ 
MAT.28.14	Ama gavman dembinai neme' basefana, afa' onda' okom ananinai awanena ipe' basef a'epa.”
MAT.28.15	Ea' amam soldia mofa' moni anama mame' basef amamumi magi'mam. Ea' basef amama ea' mafe'agon hi'alagon wambel hiagoma esis Juda, ea' ata' sa'iam etin mafi'i matagama dei' sa'iam la'ela'ef.
MAT.28.16	Ea' amam alupumi 11-peleim mafe' Galili mataga halaf anama Jisas nali' na'ipam meafe'ma. 
MAT.28.17	Ea' mati Jisas mafela agel ananinai manifelona. Ea' anom ukup biambiefim mapeim.
MAT.28.18	Ea' Jisas nafi'i felefele'ma amam na'ipam na'i, “God nase'eana agel lu'unai ma pepel ilifanai etapanai ea'. 
MAT.28.19	Na'ama dei' ipe' pefe' wambel hiagoma piwalipa amam nematawa sape wambotogw hiami piwalipasa basef bu'wami ae'ami, penda'as sotaga alupisi ae'asi ma siela basef Ae'ami andeande' ea' pipisi'as embela agel Ahalomei noloma Ae'anai noloma Ambal Bu'unai Ananinai. 
MAT.28.20	Ea' piwalipasa sila basef bu'wami hiami ae'ami fowa' awalipipami ma basef la'ifimi. Endilisi ae' ape alomepa ma nimeguf hiami danda, pefe' pefe' ma nemaf akutainai nogota hi'ilana.”
MRK.1.1+MRK.1.2	Basef amama bu'wamima Jisas Krais, Anan nogalomana Godi. Basef amama mohafel mataga si'i anona profet fowa'inai Aisaia nanda'am mape buk.
MRK.1.1+MRK.1.2	Aisaia na'i basef amama na'i,
MRK.1.1+MRK.1.2	“God na'ipa Jisas na'i, ‘Ine' neme'. Anona nemaf ae' esapa' anona aman nofa' basef Ae'ami nili' nefe' nendondombamena eaf ine'inai.
MRK.1.3	Anona etap wafiguma fatauguma malogel anona amani anona nemaf ni'i basef na'ama ni'i, “Ipe' pendondomba eafa Dembinai.” ’ ”
MRK.1.4	Ea' Jon napisi'as embel nafe' anagon wafiguma fatauguma nawalipasa basef amam nematawa hiesi na'ipas na'i, “Ipa pewa' alafugaha waf aonai pemboma opalef ma God pefa' baptaisa God nekwahomepa waf aonai panda'anai.” 
MRK.1.5	Ea' esis hiesi sape etap hiagoma Judia saloma amam nematawa hiesi sape Jerusalemi hi'alas safi'mai Jon sa'i some' basef ananimi. Esis sawalapa waf aonai esis sanda'anai, ea' Jon napisi'as walemb Jordan. 
MRK.1.6	Jon nala anom klos sanda' auf anom mafis lu'wami kamelim sanda'am, ea' nowaho'am let sanda' agwahup mafisina sanda'anai, nagundisana. Gwa'aimi na' gwamu'wis maloma aupimbel aolupumi. 
MRK.1.7	Ea' nawalapa basef na'i, “Anona aman nambimb nigi'ma ae' niefi'i, anan la'ifinai nikila' ae'. Ae' ina aman bu'uwei ma eatagaha mandelefa su ananimi, owa'. Nambimb Anan nese'epa Ambal Bu'unai Godi nope opalef ipe'imi nomon. 
MRK.1.8	Ae' apisi'ipa embel atom wafimi ea' Anan owa'. Nambimb Anan nupisi'ipa Ambal Bu'unai Godi nuwisipa nope nolomepa.”
MRK.1.9	Nogota anama Jisas nakwaha Nasaret etap hiagoma Galili nafi'i. Ea' Jon napisi'ana embel walemb Jordan. 
MRK.1.10	Jisas nakwaha embel walemb nandegiai, nati heven uta nandausi' alihina ma Anan, nati Ambal Bu'unai Godi nafi'mai anan si'i amil mai'una nufia' nisila'manai. 
MRK.1.11	Ea' anona maf na'i natagai heven na'i anom basef na'i, “Ine' nogalome. Ae' okom nainailina endilisi. Okom ae'anai bo'ona endilisi ma ine'.”
MRK.1.12+MRK.1.13	Ea' Ambal Bu'unai Godi nofa' Jisas nafe' anona etap fatauguma wafiguma mafis atom aolupumi maituma nape nimeguf 40-peleim, aon si'inai tu'waninai. Ea' Satan nafi'i nagwambana na'i Jisas nonda' waf aonai. Nagwambana ma ea', amam ensel mafi'i mumafi Jisas magiambamana.
MRK.1.14	Nemaf anama amam manda' Jon nanda' kalabus, Jisas nafe' etap hiagoma Galili nanda' maol nawalapa basef bu'wami Godi na'ipasam 
MRK.1.15	na'i, “Nemaf anama felefele' netaga ma epes hiesi siowis wambota Godi numafias. Na'ama dei' ipe' pemboma opalef pefe'ma God pewa' alafugaha waf aonai.”
MRK.1.16	Jisas naila akata nafe' etin walemb batupa'manai lu'unai Galili, nati amam biam Saimon naloma owalomana Andru. Amam mala anemb magi agof manda' bisinis. 
MRK.1.17	Ea' Jisas natolom na'ipam na'i, “Ipe' pifi'i pembalo'a basef ae'ami pila Ae'. Fowa' ipe' pagi agof, ea' dei' ihi'ambepa pefe' pi'ipa enis epes sila ae'.”
MRK.1.18	Ea' mame'ana makwaha anemb ma'oh, mailana mafe'. 
MRK.1.19	Ea' nindiki'ah nafo'o felefele' ma akata nati Jems naloma owalomana Jon, Sebedi batausana. Amam matoma bot mape magundisa anemb amamumi. 
MRK.1.20	Ea' Jisas natolom nofalam mehip mame'ana. Ea' mohafel mehip makwaha amamaga amamumi hi'alam ma'oh, ea' mailana mafe.
MRK.1.21	Jisas naloma alupumi ananimi Jems naloma Jon, Saimon naloma Andru mafe' Kaperneam mape. Nemaf anama esis Juda sapoma noma'wanai, Jisas nao'wam mafe' mawis ipat esis Juda sa'i basef sapeinai ea' na'ipasa basef amam nematawa. 
MRK.1.22	Esis same' basef ananimi ea' gegelalasis kwapete'as endilisi. Anan ina nawalipas si'i amam falafumi ma'ipas, owa'. Anan na'ipasa basef la'ifimi si'i amam agufumi ma'ipas. Amam mawalipasa mi'uli Godi ina mawalipas na'ama si'i anan, owa'.
MRK.1.23	Nemaf anama anona aman nape nalomas ipat anama, ambal aonai napeinai ea' mehip etin ambal anama noga na'i mehip na'i, 
MRK.1.24	“Jisas ine' Nasaretinai, ine' nafi'i na'i nenda' maina afa'? Nafi'i ma nehambombagafa? Ae' egawena ine' aman bu'winai Godi.”
MRK.1.25	Ea' Jisas ninifalom na'i, “Ine' ambalip aonai, feso'mena kwaha aman anama fo'o.”
MRK.1.26	Ea' ambal anama aonai nakoto'ana kwapete'ana nanda'am ge'ala mehip nakwahona nawisi nafe'. 
MRK.1.27	Ea' amam nematawa hiesi gegelalasis sandakoto'ma ea' sanda'ipama sa'i, “Amama main de'im? Amama anom basef dambaimi. Anan natofa ambagof awami na'ipam si'i anona aman la'ifinai. Amamaga hiami mame' basef Ananimi. Ambagof awami wapoti' mame' basefana makwaha epes mafa' mafe'.”
MRK.1.28	Ea' basef amama ma maol Jisas nanda'ana mafe'agon hi'alagon wambel hiagoma nape nomona etap hiagoma Galili.
MRK.1.29	Jisas naloma alupumi biamibiam ananimi mohafel makwaha ipat anama ea' mafe' wambel Saimoni Endrui ea' mawis ipat amamunai. Jems naloma Jon wapoti' mafe' malomam. 
MRK.1.30	Ea' esis sa'ipa Jisasa Saimon nandagi'mokwi awasi'w kwa'oh, alop akwa'unai nifina. 
MRK.1.31	Ea' Jisas nafe'ma akwa'w nahapila lagel akwa'unai nafela'w kwataga bo'okw, kwanda'masa gwa'aimi esis.
MRK.1.32	Ea' aon nowala naso', esis sofa'ai epes awes naninani nanda'asi saloma enis ambagof awami mapeisi safi'mai Jisas. 
MRK.1.33	Ea' esis hiesi sape wambel lu'unai safi'i saitu felefele'ma uta ipat si'ina. 
MRK.1.34	Ea' Jisas nanda' amam namatawa hiesi awes nanda'asi bo'wes, natofamasa anom ambagof awami mapeisi ea' sataga bo'wes. Ambagof awami mogawa Jisas anan nogalomana Godi. Na'ama nasopama malogof ambagof amama awami faso'mam tol mape.
MRK.1.35	Wafilu kuhimbita atona owamb ata' nail, Jisas nohafel nakwaha ipat anama napoma. Anan atona nohafel nafe' anama wafiguma ea' nape nanda' betena God. 
MRK.1.36	Saimon naloma anom alupumi ananimi mohafel matimana owa', ea' magolopana magi'mana mafe'. 
MRK.1.37	Magolopana mafe'ma matolona ma'ipana ma'i, “Epes hiesi sagolopena.”
MRK.1.38	Ea' Jisas nagwamama basef na'ipam na'i, “Dei' ata' ali'aso, afa' ofe' wambel hianai nape felefele'i. Ae' ata' i'ipasa basef bu'wami esis. Maol anama atona Ae' afi'manai anama.”
MRK.1.39	Na'ama nase'asa basef nafe'agon hi'alagon wambel hiagoma etap hiagoma Galili, nase'asa basef bu'wami nomon ifagw esis Juda sa'i basef sapaimi natofamasa ambagof awami mape enis epesi mandahi' mawisi mafe'.
MRK.1.40	Ea' anona aman awesinai alop nambo'anai nafi'i felefele'ma Jisas nindiwa nembawa notawa na'ipana mehip na'i, “I'i ine' ni'i a'e, nenda' ae' etaga bo'awe.”
MRK.1.41	Ea' Jisas nati anan uwahipina nawomana lagela anan na'i, “Ae' a'i a'e ma ine' netaga bo'wena.”
MRK.1.42	Ea' dei' atef aman anama alop nambu'wi nataga bo'ona.
MRK.1.43	Ea' Jisas dei' etef nasapa'ana na'ipana mehip 
MRK.1.44	na'i, “Ina nefe' ni'ipa enin epen ni'i ae' anda'ena bo'wena, owa'. Ine' fo'o nihi'ambana alop ine'inai ma aman anama pris. Ea' nese'ana amama anan nondolalima God ea' ine' ninifelana ma nataga bo'wena si'i mi'uli Ananinai fowa' Moses na'ipasanai na'i. Ama amam nematawa hiesi sotolona sogawa ine' ambo'wena.”
MRK.1.45	Owa'etin. Aman anama na'ipasam mafe'agon hi'alagon amam nematawa hiesi sogawa anan nataga bo'ona. Ea' Jisas ina nafe' nawis anona wambel ma naep hiesi, owa'. Na'ama hiesi sifi'i sili'akwana. Ea' ina nawis anona wambel lu'unai, owa'. La'ela'ef nape anama wafiguma atogon. Ea' nambimb esis amam nematawa sape ganigani safi'mai anan.
MRK.2.1	Anom nimeguf mafe'ma ea', Jisas notanima nafe' Kaperneam. Ea' esis same' basefa Anan nafi'i nape ipat. 
MRK.2.2	Ea' amam nematawa hiesi sandakolas ipat anama napeinai asi'ina ea'. Na'ama uta owa' anagon nogal nopoma sefe' siowisi. Ea' na'ipasa basef bu'wami Godi ma esis. 
MRK.2.3	Ea' anom amam biamibiam manda' balata malai anona aman lagof bo'wagah maga' mefa'ana ma'i mefe'ma Jisas. 
MRK.2.4	Ipat asi'inama amam nematawa hiesi saitu sili'akw, ea' ina anagona mofa'ana muwis mofe' felefele'ma Jisas, owa'. Ea' malata ipat ilif ande'ana mapisila bogwan ilif mala aman anama awes nanda'anai naloma lahis nowala nomon Jisas naituma.
MRK.2.5	Nogota anama Jisas nati biamibiam nagawa amam mombale'efana ma'i anan la'ifinai ma nigiambama aman anama notaga bo'ona. Ea' na'ipa aman anama na'i, “Ine' epen ae'inai. Waf aonai ine' nanda'anai Ae' akwahomenana ea'.”
MRK.2.6	Ea' anom dambami mawalipasa mi'uli Godi mape mame'ana. Opalef amamumi aoma basef ananimi. Na'ama amam nomonas matamea ma'i, 
MRK.2.7	“Dei' maina Jisas na'iam na'ama? Anan nanda' God findiwana. Owa' etina anona aman la'ifinai ma neakwaha waf aonai epes sanda'anai. God atona nakwa waf aonai.”
MRK.2.8	Dei' atef Jisas nogawa nomonas amamumi negawam okom ananinai, ea' na'ipam na'i, “Dei' maina ukup ipe'imi mape na'ama? 
MRK.2.9	Dei' amamaga maim ipe' pa'i ahifima Ae'? Ae' la'ifiwei ma i'ipa aman anama awesinai, i'i ‘Ae' ekwahomena waf aonai ine' nanda'anai’, o i'ipana, i'i, ‘fela lahis ine'imi nehafel nefe'.’ Ipe' pa'i maim ahifima ae'? 
MRK.2.10	Ae' a'i ipe' pegawa ae' ataga epen endelisiwei, la'ifiwei ma ekwahomasa waf aonai hianai amam nematawa sape etap anae' sanda'anai. Ae' a'i ihi'ambepa ae' la'ifiwei ma enda' amamaga amama.” Ea' na'ipana na'i,
MRK.2.11	“Ae' a'ipina, ine' hafel fela lahis ine'imi fo'o ipat ine'inai.”
MRK.2.12	Ea' esis saitu satolona sati anan nohafel mehip nafela lahis ananimi nefa'am nafe'. Ea' amam nematawa hiesi gegelalasis kwapete'as, safela agel Godi lu'una sa'i, “Fowa' ape' ina mati anom amamaga si'i na'ama, owa'etin.”
MRK.2.13	Ea' Jisas notanima naila akata nafe' walemb batupa'manai lu'unai Galili. Amam nematawa hiesi safi'mai anan na'ipasa basef bu'wami God. 
MRK.2.14	Jisas nohafel nafe' ea', nati anona aman Livai, Alfius nogalomana nape ipat sanda' takisa. Aman anama nofa'asa otamba amam nematawa hiesi.
MRK.2.14	Ea' Jisas nofalana na'i, “Ine' fi'i nila ae'.”
MRK.2.14	Ea' nohafel nailana nafe'. 
MRK.2.15	Ea' Jisas naloma alupumi ananimi ma' gwa'aimi ipat Livai maloma amam hiami manda' waf aonai. Anom mofa' takisi, anom manda' waf aonai amam maloma Jisas ma' gwa'aimi. Amam amama mailana etin. 
MRK.2.16	Ea' amam dambami mawalipasa mi'uli Godi amam Farisi mati Jisas na' gwa'aimi naloma amam manda' waf aonai maloma amam amama mofa' takisi. Ea' mahali' alupumi ananimi ma'i, “Dei' maina anan nape naloma amam mofa' takisi maloma amam amama manda' waf aonai ma' gwa'aimi etifigin?”
MRK.2.17	Ea' Jisas name'am na'ama na'ipam na'i, “Epes bu'wasi ina safe'ma dokta, owa'. Isima awes nanda'asi etis safe'ma dokta. Ae' ina afi'i ma efala epes isima bu'wasi, owa'. Ae' afi'i ma efala isima sanda' waf aonai.”
MRK.2.18	Anona nemaf amam amama alupumi Joni maloma anom alupumi Farisi makwaha gwa'aimi ma monda' beten andeande'. Ea' enis epes safi'i sa'ipa Jisas sa'i, “Dei' maina amam alupumi Joni maloma alupumi amam Farisi makwaha gwa'aimi ma manda' beten, ea' alupumi ine'imi owa' mokwaha gwa'aimi?”
MRK.2.19	Ea' Jisas nagwamama basef na'i, “I'i enis sonda' anom gwa'aimi lu'wami ma enis aman nemata'w bias sendase'ama, ipe' pa'i esis alupisi atuwasi sondaiwa'ma gwa'aimi amama? Owa'etin. Nemaf anama esis bias sondase'ama, alupisi asasisi sandanifela sea' gwa'aimi solomas. 
MRK.2.20	Ea' anona nemaf enis epes sofa' aman anama naso' nemata'wi nefe' laoguma, wila esis sokwaha gwa'aimi, ea' dei' ata' owa'.”
MRK.2.21	Ea' Jisas nanda' anom basef wamun etina luwaguf na'i, “Ina andeande'ma peatopa' lowaf namunai pigundisana neloma anona lowaf apinai, owa'. I'i penda'am na'ama, nambimb lowaf anama namunai pele'etana nehape' apinai nogal notaga lu'una.”
MRK.2.22	Ea' na'i anom basef wapoti' na'i, “Ina enin epen nakolo'wa embel wain dambainai agwahup mafinina mowala agwahup apinai si'i botowagof, owa'etin. I'i enin nenda'am na'ama, embel wain motef hiami, mohape' agwahup anama pele'etana ea' wain kolo'olam hi'ilam. Na'ama owa'. Enin nakolo'am agwahup dambainai atona.”
MRK.2.23	Anona nemaf esis Juda sapoma noma'wanai Sabat, Jisas nafe' nawis anona aof sawa witanai ea' nawis. Ea' alupumi ananimi mafe' malomana magi anom wit maufi magwa'am. 
MRK.2.24	Ea' anom dambami Farisi ma'ipa Jisas ma'i, “Neme'. Alupumi ine'imi manda'am na'ama ma main? Amam mosambala mi'uli ma nemaf anama mapoma noma'wanai, Sabat.”
MRK.2.25	Ea' Jisas na'ipa amam Farisi na'i, “Ipe' owa' pegawa basef mape Baibeli ma waf fowa' gani king Devit nanda'anai. Nemaf anama Devit naloma alupumi ananimi gwa'aimi a'am nolomaham. Ipe' pegawa basef amama ea'. 
MRK.2.26	Nemaf anama Abiata nape dembinai pris nali'ma amam prisi, Devit nolomahana nawis ipat Godi na' bret anama mondolalima Godanai. Mi'uli ape'inai lu'unai na'i amam pris atom mea'ana. Enis epes owa'. Ea' Devit na'ana nagwa'ana naso' alupumi ananimi magwa'ana etin.”
MRK.2.27	Ea' Jisas na'ipa amam Farisi wapoti' na'i, “God nali' nanda' epes ea' nagi' na'ipasa nemaf sapoma noma'wanai Sabat ama nigiambamas. Ina nanda' epesa sagi'ma basefa Sabat, owa'. 
MRK.2.28	Ae' atowe ataga epen endilisiwei ape Dembiwei ma amamaga hiami. Ea' ape Dembiwei ma nemaf anama Sabata i'ipipa maina maol andeande'ma pila basef penda'ana nemaf anama.”
MRK.3.1	Anona nemaf Jisas nafe' nawis ipat esis Juda sa'i basef sapeinai, nati anona aman lagel ananinai naga' nail nape. 
MRK.3.2	Ea' enis safe' sagolopa basef kwamaimi ma senda'mana basef. Ea' satolona naep maimailana ma siti nonda' aman anama bo'ona nemaf anama Sabat?
MRK.3.3	Ea' Jisas na'ipa aman anama lagel ananinai naga' nailanai na'i, “Ine' hafel nitu naep epes hiesi la'afena sitilina.” 
MRK.3.4	Ea' Jisas nahali'as na'i “Mi'uli lu'unai ape'inai na'iam na'imama? Ape' monda' waf bu'unai nemaf anama sapoma noma'wanai o monda' waf aonai? Ape' migiambama esis sope ambal namunai napeis mohas soga'?”
MRK.3.4	Ea' esis ina sa'i anom basef, owa'. 
MRK.3.5	Ea' Jisas nafela naep natilis tulif ea', nogawa esis opalef mase' sandaiwa'ma seme' basef. Na'ama okom ananinai wandafuna ma esis. Ea' nati esis uwahipis na'ipa aman anama lagel ananinai naga' nailanai na'i, “Dowa lagel ine'inai usi'ina.”
MRK.3.5	Ea' nandowanai nataga bo'ona wapoti'. 
MRK.3.6	Ea' amam dambami Farisi mohafel mafe' maloma anom amam epes hiami Heroti, ma'i basef mandame'mama moha Jisas noga'.
MRK.3.7	Ea' Jisas naloma alupumi ananimi makawaha wambel anama mafe' walemb batupa'manai lu'unai Galili. Ea' amam nematawa hiesi safi'i etap hiagoma Galili sailana safe'. 
MRK.3.8	Esis safi'i hiagoma. Enis safi'i wambel hiagoma Judia, enis safi'i Jerusalem, enis safi'i etap hiagoma Idumea, ea' enis sape walemb Jordan gani wa'ol saloma enis safi'i wambel biefina Tair naloma Saidon, esis hiesi safi'mai anan. Same' basefa amamaga Jisas nanda'ami, na'ama safi'mai Anan. 
MRK.3.9	Ea' Jisas nati amam nematawa hiesi endilisi sape. Ea' na'ipa alupumi ananimi na'i, “Na'ama esis safafa'asowe. Anona bot nola ma ae' ma elata etoma i'ipasa basef.” 
MRK.3.10	Anan fowa' nanda' hiesi isima awes nanda'asi sataga bo'wes. Ea' dei' awes nanda'asi sanda' gwagwasi'ma etin safe'ma anan sehapilana ma seataga bo'wes. 
MRK.3.11	Maina nemaf ambagof awami mape epesi mati Anan mogawana, ea' mowa ma'oh etap felefele'ma anan opafunama, ea' mofalana mehip ma'i, “Ine' nogalomana Godi.” 
MRK.3.12	Ea' na'ipa ambagof awami mehipa amam ina mowalapa Anan mi'ipasana mi'i anan nogalomana Godi, owa'.
MRK.3.13	Jisas nafe' nondowasa' halaf, ea' nofala amam amama Anan okom na'iami mafi'mai Anan. 
MRK.3.14	Ea' nandandepa amam 12-peleima la'ela'ef mope molomana, ama nambimb nosapa'am mefe' mi'ipasa basef. Amam 12-peleim nandandepam Aposel. 
MRK.3.15	Na'ipam nase'ama pepel ma meatofa ambagof awami mape epesi. 
MRK.3.16	Amam 12-peleim nandandepami, agof amamumi amama. Saimon agel wa'ana Pita, 
MRK.3.17	ea' Jems Sebedi nogalomana, naloma owalomana Jon, nase'ama agof wa'am Boanerges. Agel anama ofagema na'ama, nogamana otaga dililu bugalagw. 
MRK.3.18	Ea' Andru, Filip naloma Bartolomyu, Matyu, Tomas, naloma Jems nogalomana Alfiusi, naloma Tadius naloma Saimon. Aman anama Saimon anan epes hiesi Seloti.
MRK.3.19	Ea' Judas Kariotinai, aman anama nafe' nawalapa Jisasa naumbih.
MRK.3.20	Jisas nafe' anona ipat, ea' esis hiesi safi'i wapoti'. Ea' naloma alupumi ananimi ina ata' ma' gwa'aimi, owa'. 
MRK.3.21	Esis wambota Jisasi same' basef amama ma Anan naloma alupumi ina ma' gwa'aimi, ea' safi'i sa'i so'wana. Ea' sa'i, “Anan ambagof awami manda'ana dei' nahaga nagaol.”
MRK.3.23	Ea' Jisas nofalai esis safi'i saitu felefele'ma anan na'ipasa anom basef womun etina esis na'i, “Satan ina natofa anan atona, owa'. 
MRK.3.24	I'i enis anona wambel hiagoma esis etis sondawaloga biefisa sopa', ina nambimb la'ifis, owa'. Esis sandawaloga biefis ea' ina la'ifis. 
MRK.3.25	I'i enis epes hiesi anona wambota sape ipat atotona sondawaloga epes biefis sopa', esis sandawaloga biefis, ina nambimb sope la'ifis, owa'. Sandawaloga biefis ea'. 
MRK.3.26	I'i wambota Satani sondawaloga biefis sopa', ina la'ifis, owa'.”
MRK.3.27	“Enin epen ina la'ifina nefe' nuwis ipat anona aman la'ifinai napeinai nokowalefa nefa' amamaga ananimi, owa'. Enin ata' nili' nombalo'ana ma nowa'ana tatala'ina, anan la'ifina ma niowis nokowalefa nefa' amamaga ma'oh ipat aman anama.”
MRK.3.28+MRK.3.29+MRK.3.30	Amam mawalipasa mi'uli Godi mambaso'am manda' findiwana ma'i, “Anona ambal aonai nagiambama Jisas nanda' maol ananinai.”
MRK.3.28+MRK.3.29+MRK.3.30	Ea' Jisas na'ipam na'i, “Endilisi etis ae' a'ipipa, anona nemaf God nokwaha waf aonai naninani hianai noloma basef findiwaimi hiami amam nematawa sanda'ami hi'ilam. Ea' emi epen nenda' basef findiwama Ambal Bu'unai Godi, God anona nemaf owa'etin endilisi ma nokwaha findiwa anama aonai ma epen inima nanda'anai, owa'. Findiwa aonai la'ela'ef nopein dei' nefe' anona nemaf wapoti' la'ela'ef nope.”
MRK.3.31	Nemaf anama Jisas naloma epes hiesi sape salomana ipat nomon. Ea' mama'wana kwaloma owapana ananimi safi'i sataga saitu ande'. Ea' sa'ipa enis sawis sa'ipana sa'i Jisas nuwisi ande' nefe'ma esis. 
MRK.3.32	Ea' isima hiesi sape salomanai sa'ipana sa'i, “Ine' neme', mama'wena ine'ikwi kwaloma owapena ine'imi safi'i saitu ande' sa'i solomena si'i.”
MRK.3.33	Ea' Jisas nagwamasa basef na'ipas na'ama na'i, “Mama'we owape ae'asi emi egafis?”
MRK.3.34	Ea' Anan nati esis amam nematawa sape salipana na'ipas na'i, “Piti mama'we kwaloma owape ae'asi isima. 
MRK.3.35	Emi egafis saila okom Godi ma sila waf Ananinai, isima mamase owape henitiame ae'asi.”
MRK.4.1+MRK.4.2+MRK.4.3	Anona nemaf Jisas nasefela opeh wapoti' nanda'am nawalipa amam nematawa hiesi felefele'ma walemb batupa'manai lu'unai Galili. Ea' esis hiesi safi'i salipana sape. Ea' nalata natoma anona bot nala embel walemb batupa'manai anama, ea' esis saitu akata felefele'ma walemb anama. Ea' nase'asa basef hiami womun etin na'ama na'i, “Ipe' peme'! Anona aman nafe' nowaha olelemb witim si'i rais anona aof. 
MRK.4.4	Anan nowahom nafe', anom mowa eaf safe'ma ea' amiguf mufia' mafi'i ma'am. 
MRK.4.5+MRK.4.6	Ea' anom mowa etap otambaiguma, etap ina lu'una, owa'. Kwaie'una. Natoma ilif atogon ina nowala owin, owa'. Ea' olelemb witim mataga mehip ea' masilimb ina mowala etap, owa'. Ea' owaf naluwi naham, otamba maofam alim. 
MRK.4.7	Anom mowala la'afena mandelef wandafumi mataga malomam maofenia wit, ea' ina malo andeande' mail mola gwa'aimi, owa'. 
MRK.4.8	Ea' anom mowa mafe' etap bu'unai, ea' mataga malo mail mola gwa'aimi. Anom mola 30-peleim, anom 60-peleim ea' anom mola 100-peleim.”
MRK.4.9	Ea' Jisas na'ipas na'i, “Ipe' aligah magalipei peme' basef amama andeande' ukup mopomam.”
MRK.4.10	Jisas atona nape, alupumi 12-peleim ananimi maloma enis sape salomanai safi'i sahali'ana ma basef amama womun etin. 
MRK.4.11	Ea' nagwamama basef na'i, “God nihi'ambepa basef ofagema mape mandambahi'i ma epes siowis wambota Ananinai numafias. Dei' God nihi'ambepa basef amama ofagema alihim. Ipe' pame'am pegawam ea'. Esis isima sololama Godi owa'. Esis same' basef womun etin. 
MRK.4.12	Ama anom basef mape Baibeli mandawalap ma'iam ma'i,
MRK.4.12	‘Esis nimeguf hiami sotologon, ea' ina sati anom amamaga, owa'. Ea' esis some' basef aligah asasimi, ea' ina sogawa ofagema, owa'. I'i sogawam ofagema, esis somboma opalef ma ae' ekwaha waf aonai esis sanda'anai. Owa'etin.’ ”
MRK.4.13	Ea' Jisas nahali' esis na'i, “Ipe' owa' pegawa basef amama womun etin dei' apipami? Ea' nambimb ipe' pegawa basef womun etin hi'ilam pi'imama? Owa'etin. 
MRK.4.14	Dei' aman anama nowaha olelemb, anan si'i anona na'ipasa basef Godi. 
MRK.4.15	Olelemb mowa eafi amama si'i epes same' basef amama, ea' Satan nagi basef amama God nase'asam mape opalef asasimi nakwahom nafe'. 
MRK.4.16	Ea' anom mowa mafe' anagon otambaiguma, amama si'i enis epes same' basef Godi sofa'am mehip sandanifelamam. 
MRK.4.17	Epes isima si'i masilimb ina malo mowala etap owin. Esis sembale'ef nogota bandana etin ea', nambimb nimanimi matagamas enis amam nematawa sandaiwa'ma sembale'am basef Godi sanda'as findiwas sahas, sanda'masa waf aonai ea' satanima safe'. 
MRK.4.18	Ea' anom mowala mandelef wandafumi la'afen, amama si'i enis epes same' basef Godi sailam safe', 
MRK.4.19	ea' amamaga hiami nimanimi maloma amamaga hiami esis satolom kowalasami baso'maimi maloma moni wiga maima esis sa'i sofa'ami hiami mape etapi, amama mataga maofenia basef Godi. Ea' ina sombale'ef sanda' waf bu'unai la'ifis, owa'. Sowa si'i gwa'aimi owa' molo andeande'. 
MRK.4.20	Ea' anom mowa etap bu'unai si'i epes isima same' basef bu'wami sembale'am sanda' waf bu'unai. Enis si'i mola gwa'aimi 30-peleim, enis si'i mola 60-peleim, ea' enis si'i mola 100-peleim.”
MRK.4.21	Ea' Jisas na'ipas basef womun etin na'i, “A'i epes sakata lamifah sopalo'am ma'oh owina balatagw o sopalo'am mandambaho' ma'oh baket? Owa'. Esis sawamonam balatagw ilif. 
MRK.4.22	Amamaga hiami mandambahi'i, anona nemaf motaga alihim epes hiesi sotolom sogawam. Ea' amamaga hiami ata' sambaho'am mapani, anona nemaf motaga mondawalap, epes hiesi sogawam. 
MRK.4.23	Ipe' aligah magalipei pame' basef, peme'am andeande'.” 
MRK.4.24	Ea' na'ipam wapoti' na'i, “Basef ipe' pame'ami, amama pegawam andeande'. Maim basef maloma maina waf ipe' panda'masam enis epes, ikwaf anama atona anona nemaf God nogwamepana ipe', ea' nowatanimipa anom wapoti'. 
MRK.4.25	Emi egafis sembale'efa basef Godi, nambimb God nowatanimasam wapoti'. Isima owa' sembale'ami, nambimb basef kwawie'im amama esis sembale'ami, God nondalombasam esis ea' sopan etin.”
MRK.4.26	Ea' Jisas na'ipas basef womun etin na'i, “Epes siowis wambota Godi numafias, si'i anom basef womun etin dei' ae' a'ipipami. Anona aman nowaha olelemb gwa'aimi aof ananinai. 
MRK.4.27	Ea' nafi'i nape wambel na'oh owambeh hiami nape nimeguf hiami mafe' ea' olelemb amama nawami mataga malo lu'um ma'imama? Anan ina nogawa mataga ma'imama, owa'. 
MRK.4.28	Etap atona nanda' olelemb amama mataga malo mola gwa'aimi bu'wami mail. Soh atom mali', ea' afis mataga ea' gwa'aimi mandanda' lu'um mail. 
MRK.4.29	Ea' matagama lu'um akom andeande' ea' maof. Nemaf anama sala' gwa'aimianai nataga, aman anama nanda' maol naloma nogwatop.”
MRK.4.30	Ea' Jisas na'iam wapoti' na'i, “Epes siowis wambota Godi numafias na'ama etin si'i main? Ae' indila'wifam si'i maim basef wamon etin? 
MRK.4.31	Nalelef mastetim so'uso'umi. Ina lu'um si'i su'utip gwa'aimi lawah hiami mawam etapi, owa'. Nalelef so'uso'um endilisi. Anona aman nawam etap 
MRK.4.32	ea' mataga malo lu'um mikila' gwa'aimi hiami mape aofi. Amam mataga si'i lawag lu'unai, agof mandalana mafe'agon ganigani. Ea' amiguf mafi'i mala alagah mandambaho'ma owaf mail agof.”
MRK.4.33	Ea' Jisas na'ipas basef womun etin si'i nali' na'ipasami. Na'ipas nendala'wifa amamaga hiami nagi'ma gawa asasinai nafe' netambel. 
MRK.4.34	Anan ina na'ipasa anom basef alihima esis, owa'. Na'iam womun etin. Ea' nambimb alupumi ananimi atom malomana mape, na'ipam alihima ofagema basef womunaimi.
MRK.4.35	Nemaf anama atona, wambomota felefele'ma owamb, Jisas na'ipa alupumi ananimi na'i, “Afa' ofe' anama walemb lu'unai batupa'manai anama gani fisana.”
MRK.4.36	Ea' amam makwaha esis amam nematawa hiesi mafe' bot anama Jisas natumanai mofa'ana mafe'. Enis epes sofa' anom bogw maloma bot anama mafe'. 
MRK.4.37	Ea' anona uf lu'unai naluwi, naoh manda'am fepoh, mafe' mawis bot nomon ea' na'i si'inama embel. 
MRK.4.38	Ea' Jisas na'oh nalola bot nagi'ma nola komboto'w na'oh.
MRK.4.38	Ea' amam mafe' minimbalona ma'ipana ma'i, “Tisa dembinai, afa' wa'i a' owala. Ine' negawafa, owa'?” 
MRK.4.39	Ea' Jisas nohafel ninifala uf na'ipa embel naoh na'i, “Uf neloma embel ipe' petah.” Ea' uf faso'mana, embel ina ata' manda' fepo. Tol motah.
MRK.4.40	Ea' na'ipa alupumi ananimi na'i, 'Ipe' umbamahepa ma main? Ipe' pembalo'a basef Godi pa'i Ae' la'ifiwei, owa'?
MRK.4.41	Ea' amam mati na'ama, umbamaham kwapete'am endilisi, ea' manda'ipama ma'i, “Anan emi egafuna? Na'ipa uf naloma embel mame'ana mowala.”
MRK.5.1	Ea' Jisas nao'wa alupumi nafe' nataga anagon wa'ol walemb batupa'manai anama etap esis Gerasa sapoma. 
MRK.5.2+MRK.5.3	Anan nakwaha bot nisila'i, mehip anona aman ambagof awami mapeinai nafi'mai Anan. Aman anama nape na'oh la'ela'ef hi'agilif sawa epes saga'i sapoma nafi'i. 
MRK.5.4	Esis sali' sombalo'ana sumafiana, sanda' seni hankap sowa'ana lagof bo'wagah la'ela'ef. Owa'etin. Anan nahape'am etin. Ina enin epen la'ifina nembalo'ana la'ifina nope, owa'. Ea' sen wapoti' ina la'ifina, owa'. 
MRK.5.5	La'ela'ef owamb alip nape nafe' hi'agilif halafutagw, nafe' na'i mehip nafe'. Nafela otamba hi'elimi natotopa' alop ananinai.
MRK.5.6	Anan ata' nati Jisas nafi'i laogon, nasagih nafi'i nindiwa nembawa notawamana. 
MRK.5.7+MRK.5.8	Ea' Jisas nogawa aman anama ambagof awami mapeinai. Ea' na'ipam na'i, “Ipe' ambagof aopei, ipe' pekwahona pefe'.”
MRK.5.7+MRK.5.8	Na'ama anan noga' na'i mehip na'i “Jisas, ine' nogalomana Dembinai God nape ilif endilisi, ine' na'i nenda' maina ae'? Ae' a'ipina endilisi gani ilifa agel Godi, ine' owa' nese'e nimanimi ae'.”
MRK.5.9	Ea' Jisas nahali'ana na'i, “Agel ine'inai emi?”
MRK.5.9	Ea' anan na'i, “Afa' ambagof aofai hiafai. Dei' agel afa'inai ambagof hiami.”
MRK.5.10	Ea' nahali' Jisas mehip na'i, “Ina netofafa ofe' anona etap laugoma, owa'.”
MRK.5.11	Ea' anom bogof hiami maitu ma' gwa'aimi anona domota felefele'. 
MRK.5.12	Ea' ambagof amama mofala Jisas ma'ipana mehip ma'i, “Ine' netofafa ofe' uwisa bogof mamuma.”
MRK.5.13	Ea' Jisas na'i a'e mam, makwaha aman anama mawisi mafe' mawisa bogof. Ea' bogof mamuma hiami 2,000-peleim masagih mafe' mehip mowala anagon awagoma tata mowala embel walemb batupa'manai ma' embel afum hi'alam. 
MRK.5.14	Ea' amam mumafimi masagih mafe' ma'ipasa basef amama wambel anama lu'unai amam nematawa hiesi. Ea' ma'ipas sape aof wapoti' ma amamaga amama amam matulumi. 
MRK.5.15	Ea' safi'mai Jisas sati aman anama fowa' ambagof awami mapeinai, dei' ambo'ona nomonas bu'wami mapeina andeande' nowaho' lowaf nape. Amam nematawa hiesi satolona ea' esis umbamahas. 
MRK.5.16	Ea' esis sati amamaga amama sa'ipas ma amamaga amama mataga aman anama fowa' ambagof awami mapeinai. Ea' sa'ipas amamaga matagama bogof wapoti'. 
MRK.5.17	Ea' esis hiesi sa'ipa Jisas mehip sa'i nokwaha etap anama asasima nefe' anagon. 
MRK.5.18	Ea' Jisas nalata bot, aman anama fowa' ambagof awami mapeinai nahali'ana mehip na'i, “Ae' a'i efe' elomena.”
MRK.5.19	Ea' Jisas ina na'i, owa'. Ea' na'ipana na'i, “Ine' nefe'ma esis wambota atona ine'inai ni'ipasa amama Dembinai nanda'minami nati uwahipina ma nanda'ena bow'ena.”
MRK.5.20	Ea' aman anama nafe' nawalapa basef amama na'ipasam wambel 10-peleina Dekapolisa amamaga Jisas nanda'manami. Ea' esis amam nematawa gegelalasis kwapete'as ukup matamea mafe'.
MRK.5.21	Jisas nofa' bot notanima nambo walemb batupa'manai anama nafe' fisana gani wa'ol, ea' amam nematawa hiesi safi'i sape satagamana. Anan nape felefele'ma akata, 
MRK.5.22	anona aman Jairus numafi ipat esis Juda sa'i basef sapeinai nafi'i. Anan nati Jisas ea' nindiwa nembawa notawamana, felefele'ma bo'wagah ananimi. 
MRK.5.23	Ea' na'ipana mehip na'i, “Nogame ae'akwi felefele' kwa'i koga'. Ae' a'i ine' nefe' newamona lagel ine'inai akwa'w ambal notanimai nuwisa'w kohafel kopan.”
MRK.5.24	Ea' Jisas nalomana mafe'. Ea' amam nematawa hiesi safe' sagi'mam sanda' gwagwasi'ma etin saitu sindiwapana.
MRK.5.25	Ea' ano'w nemata'w kwape kwalomas, awes lu'unai nanda'akwi kwape gamba la'ela'ef afagof 12-peleim. 
MRK.5.26	Akwa'w kwafe'ma dokta hiesi sase'akw nimanimi, ea' kwakwaha otamba akwa'umi hi'alama dokta isima hiesi ma senda'akw bo'okw, owa'etin. Awasi'w kwape na'ama la'ela'ef. 
MRK.5.27	Ea' kwame' basefa Jisas nafela enis epes awes nanda'asi ambo'wes. Ea' kwaloma amam nematawa hiesi kwafi'i alafuga Jisasi kwahapila lowaf ananinai. 
MRK.5.28	Dei' main, akwa'w okom na'i, “Ae' esa lagela lowaf ananinai, ae' bo'awe.”
MRK.5.29	Kwahapila lowaf ananinai etin mehip esimbel pele'atam ea' kwame' alop akwa'unai nataga bo'ona. 
MRK.5.30	Dei' atef Jisas name' alop ananinai kwofalina, name' anona pepel ananinai nakwahona nafe'ma nanda' enin epen bo'wen. Na'ama nandamboma la'afena esis hiesi na'i, “Emi nasa lagela Ae'?”
MRK.5.31	Ea' alupumi ananimi ma'ipana ma'i, “Ine' natilis o owa' amam nematawa isima hiesi saitu sanda' gwagwasi'ma etin salomafa? Dei' maina ine' ata' na'i, ‘Emi nasa lagela ae'?’ ”
MRK.5.32	Ea' Jisas nandamboma natologon na'i niti epen inima nahapilani. 
MRK.5.33	Ea' nemata'w akwama kogawa amamaga amama matagama'wi, ambo'okw ea' umbamaha'w kwapete'akw. Ea' kwafi'i kwindiwa nembawa kotawa felefele'ma Anan, kwawalapa amamaga kwa'iam alihim.
MRK.5.34	Ea' Jisas na'ipakw na'i, “Nemata'w, ine' nembale'efa ae' la'ifiwei. Amama atom dei' anda'ena bo'wena. Ine' fo'o, opaf ine'inai nope awanena. Esimbel ine'imi fataom, dei' awes ine'inai ahi'alana.”
MRK.5.35	Jisas ata' na'ipakw etin, nati anom amam makwaha ipat Jairusi mafi'i ma'ipa Jairus ma'i, “Nogamena ine'ikwi kwaga' ea'. Amama atom dei' ina nenda' Dembinai Tisa nofo'o ekep pehana, owa', hapainai.”
MRK.5.36	Ea' Jisas ina nembe' aligah name'amam basef amama amamumi, owa'. Ea' na'ipa Jairus na'i, “Ina umbamehena, owa'. Nembale'efa Ae' la'ifiwei.”
MRK.5.37	Ea' Anan ina na'i a'e ma amam nematawa hiesi solomana siowis ipat anama, owa'. Anan nao'wa Pita Jems naloma owalomana Jon amam atom mawis malomana. 
MRK.5.38	Mafe' mataga ipat Jairusi, Jisas nati esis salef mehip sa'i sapoma'w kwapete'as.
MRK.5.39	Ea' nawis nomon na'ipas na'i, “Dei' maina ipe' palef patapea kwapete'epa? Akwa'w ina kwaga' endilisi, owa'. Kwa'oh etin.”
MRK.5.40	Ea' esis sanda' iafana kwapete'as ama na'iam na'ama. Ea' nagalo'ma esis sawisi ande'. Anan nao'wa ahaloma'w naloma mama'wakw saloma alupumi ananimi mape malomanai, esis etis safe' sawis nomon awani inima naga' na'oma. 
MRK.5.41	Ea' nahapila lagel akwa'unai na'ipakw na'i, “Talita kumi.” Ape' mamboma basef amama ma'i, “Nemata'w sa'ukwi, ae' a'ipina, ine' dei' hafel.”
MRK.5.42	Ea' mehip nemata'w akwama afagof 12-peleim mahape'akwi kohafel kwafe' esis satolo'w, sohafel gegelalasis kwapete'as.
MRK.5.43	Ea' Jisas na'ipas mehipa siela basef ananimi na'i, “Ipe' ina pi'ipa enin epena amamaga amama, owa'.”
MRK.5.43	Ea' na'ipa esisa sese'akwa anom gwa'aimi kogwa'am.
MRK.6.1	Jisas nohafel nakwaha wambel anama nafe' wambel ananinai ofagama Nasaret naloma alupumi ananimi. 
MRK.6.2	Nemaf anama sapoma noma'wanai sa'i Sabat nataga, nafe' nawis ipat esis Juda sa'i basef sapeinai na'ipasa basef Godi amam nematawa, same'ana sohafel gegelalasis sa'i, “Aman anama nofa' basef amama eti? Emi nase'ana gawa anama? Emi nagiambamana ma dei' nanda' pepel anama si'i God nanda'anai? 
MRK.6.3	Ape' magawa aman anama fowa' nanda' kamda nala' ifagw. Anan Maria nogaloma'w atona, nape wambeli. Anan sahalomam Jems naloma Josep, Judas naloma Saimon. Henitiamana ananiwai wape walomapa na'ae.”
MRK.6.3	Esis sa'iam na'ama opalef aoma anan, ea' sowa' alafugahana.
MRK.6.4	Ea' Jisas na'ipas na'i, “Anona profet nofa' agel lu'unai anona wambel, sa'i anan dembinai safela agel ananinai sombale'efana. Ea' ina nofa' agel lu'unai wambel ananinai ofagama, wambota ananinai sapoma, owa'.”
MRK.6.5	Na'ama Anan ina nanda' anom amamaga la'ifimi wambel anama, owa'. Anan nasa lagofa enis awes nanda'asi atona etin nanda'as bo'wes. 
MRK.6.6	Amam nematawa wambel Nasaretisi owa' sembale'efa Anan. Na'ama Anan nomonas matamea mafe'.
MRK.6.6	Ea' Jisas nakwaha wambel ananinai Nasaret nafe' na'ipasa basef Godi amam nematawa wambel hiagoma nape felefele'i. 
MRK.6.7	Ea' nofala alupumi ananimi 12-peleim mafi'mai Anan ea' nase'am agof lu'wami nanda'am la'ifima meatofa ambagof awami, ea' nasapa'am mafe' biam atom. 
MRK.6.8+MRK.6.9	Na'ipam na'i, “Ipe' ina pefa' gwa'aimi isalef moni molomepa, owa'. Ipe' pela su pehapila bandefah pendahe'amon pefe'. Ina pefa' siogw biam atom, owa'. Pefa' atona etin mondondaepa.”
MRK.6.10	Ea' na'ipam wapoti' na'i, “Ipe' pefe' petaga anona wambel, i'i enis si'i a'e ma pefe' piowis ipat asasinai, ipe' pepe ipat anama atona palomas. Ea' pekwahona pehafel pefe'. 
MRK.6.11	I'i anona wambel owa' sofa'epa pefe' ifagw asasimi some' basef ipe'imi, ipe' penda'am na'ama. Pekwaha wambel anama pindilama nombol mail bo'wagah ipe'imi ma sitilipa sogawa waf aonai ofagena asasinai atona.”
MRK.6.12	Ea' nasapa'am mafe' biam atom makwaha basef ma'i, “Ipe' pewa' alafugaha waf aonai, pemboma opalef pefe'ma God.”
MRK.6.13	Ea' matofa ambagof awami mape epesi. Ea' mofa' wel bu'wami makolo'ma esis awes nanda'asi hiesi sataga bo'wes.
MRK.6.14	Dei' anona gavman king Herot name' basefa maol anama Jisas nali' nanda'anai. Dei' main, agel Jisasi nataga lu'una nafe'agon hi'alagon. Ea' enis amam nematawa sa'i, “Jon napisi'as embeli dei' nohafel wapoti' nape la'ifina nanda' maol si'i God nanda'anai.”
MRK.6.15	Ea' enis epes sa'i, “Anan profet Elaija fowa'inai.”
MRK.6.15	Ea' enis sa'i, “Anan anona profet si'i profet amama fowa' ganimi.”
MRK.6.16	Gavman anama king Herot name' na'ama ea' na'i, “Jon fowa' ae' atopa' bagato'wana, ea' dei' notanima nohafel wapoti' nanda' maol Jisasi.”
MRK.6.17+MRK.6.18	Fowa' Herot nali' naso' nemata'w owalomana Filipi agili'wa Herodias. Ea' sahalomana Herot nandalombana'w. Ea' Jon nati waf anama na'ipana na'i, “Ine' naso' nemata'w sahalomenai, ea' nawala mi'uli Godi. Na'ama ina andeande', owa'.”
MRK.6.17+MRK.6.18	Ea' Herot nasapa' anom amam mafe' mombalo' Jon mofa'ana mafe' manda'ana nanda' kalabus. 
MRK.6.19+MRK.6.20	Ea' Herodias kwame' basef amama, okom aona endilisi ma Jon, kwa'i kohana afuna, ea' owa'etin. Herot anan umbamahanama Jon ea' numafiana andeande'. Amama atom akwa'w ina la'ifikwa kohana neaga', owa'. Herot nogawa Jon aman bu'unai Godi. Nemaf anama anan name' basef Jon na'ipanami, anan nomonas matamea, ea' umbamahana. Anan okom na'ina'i endilisi ma neame' basef ananimi.
MRK.6.21	Ea' dei' Herodias kwagolopa anona eaf ma kohana neaga'. Herot nanda' anom gwa'aimi lu'wami ma okom nopoma nemaf anama mama'wana kolana. Anan nanda' gwa'aimi lu'wami ma anom dambami magiambamana ma maol gavmani maloma anom dambami mumafi amam soldia maloma anom dambami mape etap hiagoma Galili. 
MRK.6.22	Ea' amam dambami maloma Herot mape ma' gwa'aimi, ano'w nemata'w sa'ukwi awiawai'wi kwawisi nomon kwaitu kwalemb. Akwa'w Herodias nogama'w. Ea' Herot naloma amam dambami ukup maimaila akwa'w endilisi. Ea' na'ipakw na'i, “Ine' na'i ae' ese'ena maim amamaga? Ine' ni'ipiam ae' ma ese'enam.”
MRK.6.23	Ea' Herot na'iam endilisi gani ilif na'i, “I'i ine' nihali' ae' ma ease'ena anom amamaga ine', ae' ese'enam. Ea' ine' ni'i ae' eawala amamaga ae'ami hiami ma'oh anama iliakwagoma ese'ena tu'wanim, ae' a'i a'e ma ese'enam. Ine' tu'wanim, ae' tu'wanim, dende'am etin.”
MRK.6.24	Ea' akwa'w kwawisi ande' kwafe' kwahali' mama'wakw akwa'ukwi kwa'i, “Ae' atuwasi i'ipa Herot efa' maim amamaga?”
MRK.6.24	Ea' mama'wakw kwa'ipakw kwa'i, “Ine' ni'ipana ni'i nefa'ai balaga Jon napisi'as embeli.”
MRK.6.25	Ea' kwandamboma kwawis nomon mehip kwahali' Herot kwa'i, “Dei' atef ae' a'i ine' neha Jon napisi'as embeli noga' netopa' balaga nola anona plet nefa'anai nese'eana.”
MRK.6.26	Akwa'w kwa'iam na'ama, opaf Heroti nimanina endilisi. Ea' anan okom na'i basef endilisi gani ilif na'iam la'ifimi ea' amam nematawa hiesi sape salomana sa' gwa'aimi same'ana. Ea' ina ata' nosambala basef akwa'umi, owa'. 
MRK.6.27	Mehip Herot nasapa' anona soldia nafe'ma noha Jon noga' nofa' balaga nafi'i. Soldia anama nafe' ipat sanda' kalabusanai natopa' bagato'w Joni nofa' balaga 
MRK.6.28	nala anona plet nofa'ana nafi'i naso' Herodias nogama'w kofa'ana kwafe' kwase' mama'wakw. 
MRK.6.29	Ea' alupumi Joni mame' basef amama, mafi'i mofa' alop si'ina mafe' mawana hi'agif.
MRK.6.30	Amam Aposel Jisasi dei' motanima mafi'i mandakolas malomana. Ea' mape manifa maol mafe' manda'anai ma'ipana basef hiami amam ma'ipasami. 
MRK.6.31	Enis amam nematawa hiesi safi'i safe' ea' Jisas naloma alupumi ananimi ina ata' anona nogotama meagwa' gwa'aimi, owa'.
MRK.6.31	Na'ama Jisas na'ipam na'i, “Wale, afa' atofa ofe' anagon wafiguma ma ata' tol opoma noma'w.”
MRK.6.32	Ea' mofa' bot mafe' anama wafiguma epes a'agoma, amam atom mafe'. 
MRK.6.33	Owa'etin. Esis amam nematawa hiesi sogawa amam mafe'ma. Ea' esis hiesi sakwaha wambel hiagoma asasima sasagih safe' anama ea' sali' sataga anama amam ma'i meafe'ma. 
MRK.6.34	Ea' Jisas nafe'ma nisila' akata, nati esis hiesi. Natilis ina anona aman nape numafias, owa'. Esis sape si'i sipsip owa' enin epen nimafiase, ea' nati esis uwahipis nawalipasa basef bu'wami hiami. 
MRK.6.35	Wambomota felefele'ma owamb alupumi ananimi mafi'i ma'ipana ma'i, “Afa' wape na'ae wafiguma ea' wambomota felefele'ma owamb. 
MRK.6.36	Ine' nesapa'as sofo'o wambel aof asasinai deindei sape felefele' setala gwa'aimi maim sea'am.”
MRK.6.37	Ea' Jisas nagwamam na'ipam na'i, “Ipe' etipa pese'as gwa'aimi.”
MRK.6.37	Ea' ma'ipana ma'i, “Ine' na'i afa' ofe' utalai bret ama 200 kina ose'esam? 200 kina otamba amama dondo' ma epen nenda' maol aomb 8-peleim nofa'am.”
MRK.6.38	Ea' Jisas nahali'am na'i, “Ipe' bret ma'ufina na'oh? Ata' fo'o petolona.”
MRK.6.38	Ea' mafe' matolona ma'i, “Bret lagel wa'ana atona naloma agof biam hi'imi ma'oh.”
MRK.6.39	Ea' na'ipam na'i, “Ipe' pi'ipa esis amam nematawa sope sefe' oto otowa otalef bu'wami.”
MRK.6.40	Ea' sape safe' si'i amam ma'ipas, enis sataga 100-peleis, enis 50-peleis, na'ama etin. 
MRK.6.41	Ea' Jisas nafela bret anama wa'ana atona naloma agof biam naniga nati heven ilif nanifela God. Ea' nawalana naso' alupumi ananimi mafe' maso' esis amam nematawa hiesi hi'alas. Ea' nafela agof wapoti' nawalom nase'am mase'asam. 
MRK.6.42	Esis sa'am elihis hi'alas. 
MRK.6.43	Ea' alupumi ananimi matatama tukwakwanimi ma'ihi maolo'wam holalef lu'wami 12-peleim bret anama. 
MRK.6.44	Esis amam nematawa sa' gwa'aimi amama epes hiesi. Seamba amam atom mataga 5,000-peleim.
MRK.6.45	Dei' atef Jisas nasapa' alupumi ananimi mofa' bot mali' mafe' walemb batupa'manai lu'unai anama mambo fisana mafe' Betsaida. Ea' nasapa' amam nematawa hiesi safe' deindei. 
MRK.6.46	Nasapa'as safe', anan nandowasa' halaf nape na'i nonda' beten. 
MRK.6.47	Wambomota alupumi ananimi mape bot ata' mala walemb batupa'manai lu'unai la'afen. Ea' Jisas atona naitu akata. 
MRK.6.48	Ea' nati uf lu'unai nalo nafi'i anama amam ma'i meafe'ma, ea' nakoto'ma amam manda' pul masasapa' bot ekep paham endilisi. Owamb ata' nail etin felefele'ma leala, Jisas nailam natoma embel ilif nafe'ma amam. Ea' na'i nikila'am nefe'. 
MRK.6.49	Ea' mati anan naitu nafi'i embel ilif ea' ma'i anona gamba nailam nafe', ea' manda'am wi ge' ma'oh kwapete'am. 
MRK.6.50	Dei' main, amam hiami matolona ea' gegelalasom. Ea' mehip Jisas nalomam na'i, “Ipe' la'ifipa, umbamehepa owa'. Ae' atowe ma'uwi ailipa afi'i.”
MRK.6.51	Ea' nalata bot nape nalomam, dei' atef uf faso'mana opalef amamumi gegelalasom kwapete'am endilisi, ea' mape ukup matamea mafe'. 
MRK.6.52	Dei' main, amam ina ata' ukup mape andeande'ma mogawa basef ofagema ma bret anama Jisas nase'asama esis hiesi sa'am, owa'. Ukup amamumi mase'am.
MRK.6.53	Jisas naloma alupumi ananimi mowala mambo walemb batupa'manai anama mafe' mataga anona etap lu'wagoma Genesaret. Ea' mowa' bot nail, 
MRK.6.54	misila'i mafe' ea', esis mehip sati Jisas ea' sagawana. 
MRK.6.55	Ea' sasagih safe' anama hiagoma ganigani. Esis same' basefa Jisas napoma, ea' sefa' awes nanda'asi balatagw sofa'as safi'mai anan. 
MRK.6.56	Wambel hiagoma lu'wagon sa'ogon, naloma anama hiagoma Jisas nafe'ma, esis sambe' isima awes nanda'asi sa'oh la'afen. Ea' sofala Jisas mehip ni'i a'e ma isima sohapila lowaf ananinai da'malifinama atona. Ea' emi egafis sahapilanai sataga bo'wes wapoti' hi'alas.
MRK.7.1	Amam Farisi maloma anom mawalipasa mi'uli Godi, makwaha Jerusalem mafi'mai Jisas malipana. 
MRK.7.2	Ea' mati anom alupumi Jisasi ma' gwa'aimi owa' mosa'opa lagof mea' gwa'aimi si'i amam Farisi ma'iam, owa'. Ea' amam Farisi ma'i alupumi Jisasi lagof amamumi alogw mailam.
MRK.7.3	Dei' main, amam Farisi maloma esis Juda hiesi hi'alas saila mi'uli anama esis akupasi. I'i esis sesa'opa lagof andeande', sea' gwa'aimi. I'i owa', owa'. 
MRK.7.4	Esis safe' maket setanima sifi'i, ma owa' sesa'opa lagof, ina sea' gwa'aimi, owa'. Esis saila mi'uli hianai naninani si'i mi'uli anama sofa'ana akupas asasisi. Sasa'opa kahi sospas, dis saloma belegw atom ama saila mi'uli akupasi.
MRK.7.5	Na'ama amam Farisi maloma amam mawalipasa mi'uli Godi mahali' Jisas ma'i, “Dei maina alupumi ine'imi owa' mila mi'uli amam akupami? Lagof amamugumi alogw mailam magwa' gwa'aimi.”
MRK.7.6	God na'i,
MRK.7.6	‘Amam nematawa isima safela agel ae'anai lu'una malogof asasimi atom, ea' opalef asasimi mape laogona ae'. Ukup asasimi ina sembale'efa Ae', owa'.
MRK.7.7	Esis ina sawalipasa basef ae'ami, owa'. Esis sawalapa mi'uli epes sape etapi, sambaso'mas sa'i, “Mi'uli anama basef Godi.” Ea' sanda' lotu safela agel ae'anai etin.’ ”
MRK.7.8	Ea' Jisas na'ipam wapoti' na'i, “Ipe' pakwaha mi'uli Godi ea', dei' paila waf epes sape etapi atona la'ifipa.”
MRK.7.9	Ea' na'ipam na'i, “Ipe' pegawa andeande' pa'i penda' waf bu'unai atona, owa'etin. Dei' pesambala mi'uli Godi ma paila waf ipe'inai atona. 
MRK.7.10	Fowa' gani Moses nawalipasa mi'uli anama na'ipas na'i,
MRK.7.10	‘Ipe' pinifela mamasepa ipe'isi pembale'efas pigiambamas.’ Anom wapoti' na'iam na'i, ‘Emi egafis si'i basef awamima ahapas mamasas asasisi, isima enis epes sohas soga'.’
MRK.7.11	Ea' ipe' pambaso'am pa'i anom basef na'ama pa'i, Emi nindaiwa'ma nigiambama mamasan ni'ipas ni'i, ‘Otamba maim ae'ami andaiwa'ma ease'epam, ae' andandepama ease'anam God.’
MRK.7.12	Ea' ipe' Farisi paloma ipe' pawalipasa mi'uli Godi, ipe' pa'i a'e ma epen inima nembaso'ma mamasan, ea' ina nagiambamas, owa'. 
MRK.7.13	Na'ama ipe' paila mi'uli fowa' gani pefa'ana akupipa ipe'imi, panda' waf anama pesambala basef amama Godi na'i ape' migiambama mamasapa. Ea' panda' waf ipe'inai atona panda' waf aonai la'ela'ef na'ama ina andeande', owa'.”
MRK.7.14	Ea' Jisas nofalai amam nematawa hiesi wapoti' safi'mai anan ea' na'ipas anom basef womun etin na'i, “Ipe' hipei peme' basef ae'ami okokomam pegawam andeande'. 
MRK.7.15	Amamaga gwa'aimi maim ande'ami ipe' pegwa'am mowala mape nomon, amama ina monda'epa awepa, owa'. Ea' amamaga mape ukup ipe'imi nomon mawisi ande', amama atom manda'epa awepa. [ 
MRK.7.16	Ipe' aligah magalipei, ipe' peme' basef amama.]”
MRK.7.16	Ea' Jisas na'ipas na'ama, 
MRK.7.17	nakwaha amam nematawa isima hiesi nafe' nawis ipat. Ea' alupumi ananimi atom mape mahali'ana ma basef amama ofagema womun etin do'ok na'ipasami. 
MRK.7.18+MRK.7.19	Ea' na'ipam na'i, “Ipe' ina ata' pegawa! Amamaga gwa'aimi maim mape ande'i ina monda'epa awepa, owa'. Gwa'aimi amama sa'am mowala opalef nomon ea' mafe' sakam mafe' mowala dowah. Ea' ukup ipe'imi ina aom, owa'.”
MRK.7.18+MRK.7.19	Jisas na'ipasa basef amama na'i, “Gwa'aimi mamumami hiami hi'alam bu'wami atom mogwam.”
MRK.7.20	Ea' na'ipam wapoti' na'i, “Amamaga mape epes opalef nomoni, ukup awami maim mataga ande', amama atom manda'epa awepa. 
MRK.7.21	Amamaga awami mape ukup nomon epesi mawisi ande' na'ama. Waf naninani aonai, ukup awami, waf sanda' so'a waulanai, wal, soha enis seaga'i, 
MRK.7.22	sohambombaga waf dase'amainai, waf kowalasanai, waf sa'i sofa' amamaga hiami ma esis etis, baso'amunai naninani aonai, sesambala basef, simbisambas, sa'i basef awami, ukup aoma enis epes, findiwa, safela agof asasimi atom lu'um, waf gawa a'anai. 
MRK.7.23	Waf anama naninani aonai, anama nape nomon ukup epesi nawisi ande' nanda'epa awepa.”
MRK.7.24	Ea' Jisas nohafel nakwaha wambel anama, nafe' Tair nafe' nawis anona ipat. Anan nandaiwa'ma enin epen negawa anan nape na'ama. Owa'. Anan ina nandambaho'. 
MRK.7.25	Ea' ano'w nemata'w kwame' basefa anan nape na'ama. Nemata'w akwama nogama'w akwa'ukwi sa'ukwi ambal aonai napai'w. Ea' mama'wakw mehip kwafi'mai Jisas kwindiwa nembawa kotowa felefele'ma bo'wagah ananimi. 
MRK.7.26	Akwa'w Finisiai'wi anona etap hiagoma Siria. Akwa'w ina Judai'wi, owa'. Kwa'i diga Griki. Ea' kwahali' Jisas mehipa netofama'wa ambal aonai nape nogama'w akwa'ukwi.
MRK.7.27	Ea' na'ipakw anom basef womun etin na'i, “Ape' ata' mose'asa gwa'aimi awasi ape'isi sili'. Ape' ina mofa' gwa'aimi awasi ape'isi makwahom mafe'ma nombagw,
MRK.7.28	Ea' akwa'w kwagwamana basef Anan kwa'i, “Dembinai, ine' na'i endilisi. Ea' nombagw mafe' owina tebol matatama gwa'aimi mowa etapi magwa'am.”
MRK.7.29	Ea' Jisas na'ipakw na'i, “Ine' na'iam na'ama andeande'. Ea' tanima fo'o. Ambal aonai nakwaha nogamena ine'ikwi nawisi nafe' ea'.”
MRK.7.30	Ea' akwa'w kotanima kwafe' ipat akwa'unai, kwati nogama'w akwo'ukwi tol kwa'oh lahis, ambal aonai nakwaho'w nawisi nafe'.
MRK.7.31	Dei' Jisas nohafel nakwaha wambel Tair, ea' nafe' nawis la'afena wambel Saidon. Ea' nakwaha Saidon nafe' etin nataga walemb batupa'manai lu'unai Galili ea' nafe' la'afena wambel 10-peleina Dekapolis. 
MRK.7.32	Ea' esis sao'wai anona aman nafi'mai Jisas, aligah mase'ana afega ananinai dindigina. Ea' ina na'i andeande', owa'. Na'ama esis sofala Jisas ma nesa lagela anan nonda'ana bo'ona. 
MRK.7.33	Ea' Jisas nao'wana amam biam mafe' makwaha esis amam nematawa hiesi amam atom mape. Ea' nasapa' faguf biam ananimi mawis aligah aman anama, wa'owa'ol. Ea' nisi'waf nasa faf afega aman anama, 
MRK.7.34	ea' Jisas naniga nati heven ilif, okom Ananinai nataga mehip, na'iam na'ama diga Hibrui na'i, “Efata.” Basef ofagema amama ma'i, “Ine' aligah mogal neme' basef ni'iam andeande'.”
MRK.7.35	Ea' aligah magal, afega anainai nataga bo'ona ea'. Dei' na'i andeande'. 
MRK.7.36	Ea' Jisas na'ipas na'ama esis ina si'ipasa amamaga amama ma enin epen. Nape na'ipasa basef la'ifimi timbitambel. Owa'etin. Esis sawalapam sa'ipasam timbitambel seme'am.
MRK.7.37	Ea' esis gegelalasis endilisi sa'i, “Amamaga hiami Anan nanda'ami nanda'am bo'om etin. Anan nanda' esis aligah mase'asi same' andeande', esis malagof mase'asi sega sa'i andeande'.”
MRK.8.1	Anona nemaf amam nematawa hiesi sandakolas wapoti' sa'i seme' basef Jisasi. Ea' esis gwa'aimi a'as. Na'ama Jisas nofala alupumi ananimi mafi'i na'ipam na'i, 
MRK.8.2+MRK.8.3	“Ae' ati esis amam nematawa isima uwahipis. Esis sape salome nimeguf wanom gwa'aimi a'as nolomahas endilisi. I'i ae' esapa'as sefe' etin utagw wambel asasima, siti noga atona sowa so'oh sofe' eaf. Enis safi'i laogoma.”
MRK.8.4	Ea' alupumi ananimi magwamana basef ma'i, “Anae' wafiguma epes a'agoma. Atuwasi afa' ofa'ai bret eti weaso' amam nematawa isima hiesi sea'am? Afa' bret ina hiana, owa'.”
MRK.8.5	Ea' Jisas nahali'am na'i, “Dei' ipe' bret ma'una na'oh?”
MRK.8.5	Amam ma'i, “7-peleina na'omafa.”
MRK.8.6	Ea' na'ipa esis amam nematawa sape etap, Anan nafela bret 7-peleina, nanifela God nawalona naso'am alupumi ananimi ma mase'asam esis amam nematawa hiesi. Amam mase'as hi'alas dende'. 
MRK.8.7	Ea' anom agof sa'umi hi'imi wapoti' ma'oh. Ea' Anan nafelam nanifela God, naso'amam mese'as wapoti'. 
MRK.8.8	Ea' esis sa'am, dondo' elihis. Ea' alupumi ananimi matatama tukwakwanimi ma'ihi makolasam maolo'wam holalef lu'wami 7-peleim. 
MRK.8.9	Amam nematawa sa' gwa'aimi amama sataga hies seamba amam atom mataga 4,000-peleim. Ea' Jisas nasapa'as safe' 
MRK.8.10	ea' mehip Anan nalata bot naloma alupumi ananimi mafe' anona etap lu'unai Dalmanuta.
MRK.8.11	Ea' amam Farisi mafi'i ma'i basef mandahihianamam maloma Jisas. Amam ma'i mogwambana ma muti anona ikwaf la'ifinai. Na'ama ma'ipana ma'i anan nonda' anona ikwaf la'ifinai si'i God nape heveni nanda'anai. Amam ma'i anan nihi'ambamama anan nape pepel Godi ma dei' nanda' amamaga amama. 
MRK.8.12	Ea' Jisas name' ambal ananinai nemanina ea' na'i, “Dei' maina ipe' amam nematawa dei' pape etap anae' pa'i piti anona ikwaf la'finai? Ae' owa'etina enda'ana pitolona, owa'.”
MRK.8.13	Ea' nakwaha amam notanima nalata bot nafe' fisana.
MRK.8.14	Amam alupumi Jisasi ukup mase'ama mofa' bret hianai nolomam. Amam mofa' atotona nala bot 
MRK.8.15	Ea' Jisas naumbalom na'ipam na'i, “Ipe' pindumafuma andeande' ma yis amama amam Farisi maloma yis Heroti.”
MRK.8.16	Ea' mame' Anan na'iam na'ama, manda'ipama ma'i, “Afa' ukup mase'afa bret na'ihi dei' na'ipafa na'ama.”
MRK.8.17	Ea' Jisas nogawa basef amamumi na'ipam na'i, “Dei' maina ipe' pa'i, ‘Ipe' bret a'epa?’ A'i ipe' ukup mase'epa, owa' ata' pegawa? 
MRK.8.18	Ipe' naep mati, ea' ipe' owa' ata' piti anom amamaga. Ea' aligah mapeipa, ea' ipe' ine' peme' basef, owa'. Ukup mase'epa. 
MRK.8.19	Nimbewa' awala bret 5-peleina ma epes isima 5,000-peleis, ama tukwakwanimi ma'ihi pakolasom paolo'wam holalef ma'um si'im?”
MRK.8.19	Ea' amam ma'i, “12-peleim.”
MRK.8.20	“Ea' nimbewa' awala bret 7-peleina ma tukwakwanimi ma'ihi patatamam paolo'wam holalef ma'um si'im?”
MRK.8.20	Ea' amam ma'i, “7-peleim.”
MRK.8.21	Ea' Anan na'ipam na'i, “Ipe' dei' ina pegawa, ata' owa'.”
MRK.8.22	Amam mafe' mataga Betsaida, sao'wamanai anona aman naep mase'anai nafi'mai Jisas ea' sa'ipana mehipa nesa lagel ananinai nonda'ana bo'ona. 
MRK.8.23	Ea' nahapila lagel anan naep mase'anai, nofa'ana nakwaha wambel nawis ande' nisi'wafa naep ananimi, nasa lagela anan nahali'ana na'i, “Ine' nati ambasif o ata' owa'?”
MRK.8.24	Ea' aman anama natologon na'i, “Ae' ati enis epes ea' atilis si'i lawah mafe'.”
MRK.8.25	Ea' Jisas nasa lagel wapoti', naep ananimi dei' mataga bo'om, natologon andeande'.
MRK.8.26	Ea' Jisas nasapa'ana nafe' ipat ananinai na'ipana na'i, “Ine' owa' nefe' niwis wambel ni'ipasa ae' anda'ena ambo'wena, owa'. Ine' nefe' usi'ina ipat ine'inai.”
MRK.8.27	Ea' Jisas nohafel naloma alupumi ananimi mafe' felefele'ma wambel hiagoma Sisaria Filipai. Amam mafe'ma eaf, nahali'am na'i, “Esis amam nematawa sa'i ae' aman emi egafuwi?”
MRK.8.28	Ea' amam ma'ipana ma'i, “Enis sa'i ine' Jon aman napisi'as embeli. Ea' enis sa'i ine' Elaija. Ea' enis sa'i ine' enina profet, fowa'inai.”
MRK.8.29	Ea' nahali'am na'i, “Dei' ipe' pa'i ae' emi egafuwi?”
MRK.8.29	Ea' Pita nagwamana na'ipana na'i, “Ine' Krais, God nandandepena nasapa'ena nafi'i.”
MRK.8.30	Ea' na'ipama basef la'ifimi na'i, “Ipe' ina pewalapa ae' pi'ipa enis pi'i ae' Krais, owa'.”
MRK.8.31	Ea' Jisas nasefela basef ananimi nawalipam na'i, “Ae' ataga epen endilisiwei, nambimb agufumi Judai mose'e nimanimi lu'wami. Amam moloma amam pris dambami moloma amam dambami mawalipasa mi'uli Godi. Nambimb mondaiwa'me mose'e alafugah mohe ega' ma nimeguf biam ea', meafe'ma wanomi ehafel wapoti'.”
MRK.8.32	Anan nawalapa basef amama alihima amam. Ea' Pita nofa'ana nelefata nasa gemba ea' na'ipana basef la'ifimi ma basef amama Jisas na'ipasami. 
MRK.8.33	Ea' Jisas nandamboma nati alupumi ananimi, nanda' megahaha Pita na'i, “Ine' si'i Satan. Dei' main, ine' owa' okom nopoma okom Godi. Ukom ine'inai si'i ukup epes sape etapi etis. Si'amae nefe' alafuga ae'anai.”
MRK.8.34	Ea' Jisas nofalai esis amam nematawa hiesi safi'mai Anan saloma alupumi ananimi na'ipas na'i, “I'i emi egafis si'i sila Ae', esis ata' seho'ofa ukup asasimi atom mowala, sefe' owin ama God ea' ina umbamahasa enis epes sohas soga', owa'. Ae' efa' nimanimi ma anda' maol Godi nambimb sehe ega' lawag usi'inai tu'wanainai. Epes isima senda'am na'ama etin si'i Ae' ma sigi'ma ae'. I'i owa', owa'etin. 
MRK.8.35	Emi egafis ukup mopoma ambagof asasimi atom, si'i sihapilam tatala'im, anona nemaf ambagof asasimi higililam. Ea' emi egafis ukup mopoma ae' eloma basef bu'wami Godi ma sesambala ambagof asasimi etap anae', anona nemaf God nofa'as sotanimani sopan andeande' la'ela'ef hihif. 
MRK.8.36	Emi egafis senda' maol naninani sofa' gwa'aimi wiga amamaga hiami etapami atom hegilialami, esis wapoti' hegililas solomam. Dei' amamaga amama anona nemaf migiambamas mi'imama? Owa'etin. 
MRK.8.37	Epes isima anona nemaf sofa' amamaga maima seatala ambagof asasimi ma sitanima sowambilami wapoti'? Owa'etin. 
MRK.8.38	Ae' ataga epen endilisiwei. Amam nematawa dei'isi sanda' waf aonai sakwaha sombale'efa God. Emi egafis ambagof aoma ae' sondafa'me eloma basef ae'ami, anona nemaf ae' wapoti' ambal aona epes isima endafa'mas nemaf anama ae' ifi'i eloma amamaga bu'wami la'ifimi mafifili Ahalomei elomai amam ensel bu'wami Godi wapoti'.”
MRK.9.1	Ea' Jisas na'ipa esis na'i, “Ae' a'ipipa endilisi, enipa paitu na'ae nambimb ina pega' ulal, ata' owa'. Enipa piti pepel Godi nifi'i ma epes hiesi siowis wambota Ananinai numafias.”
MRK.9.2	Nimeguf wanom wanom mafe'ma ea', Jisas nao'wa Pita naloma Jems naloma Jon nao'wam mondowasa' anona halaf launai. Nao'wa amam atom mape, ea' mati alop Ananinai nandati na'ana nafifil endilisi. 
MRK.9.3	Luwaguf maim ananimi mataga afitim endilisi. Ina anona aman etapanai la'ifina nanda' luwaguf maim mataga efitim na'ama, owa'. 
MRK.9.4	Ea' mati amam biam fowa'imi, Elaija naloma Moses mataga maitu ma'i maloma Jisas. 
MRK.9.5+MRK.9.6	Pita naloma Jemsi Jon umbamaham endilisi, ea' Pita na'i nie'iami anom basef, ea' anan ina ata' okom napoma basef na'i ni'iami, owa'. Ea' na'iam na'ama na'i, “Dembinai Tisa, afa' wape na'ae andeande'. Ata' ola' anom aolah wanom, mondandafa. Ine' anona, Moses anona, Elaija anona.”
MRK.9.7	Ea' anom elagw maofeniam. Ea' anona malogel na'i natagai elagw amama na'i basef na'i, “Anan Nogalome ae'anai, Ae' okom nohafel nainailana endilisi. Ipe' peme' basef ananimi.”
MRK.9.8	Dei' atef alupumi Jisasi wanom matologon mehip ganigani, ina mati enin epen, owa'. Mati Jisas atona naitu nalomam. 
MRK.9.9	Ea' amam ata' makwaha halaf makini'i etin, Jisas na'ipam mehip na'i, “Ipe' ina pewalapa amamaga amama dei' patulumi pi'ipa enin epen, owa'. Pefe' dahama dahama nemaf anama ae' ataga epen endilisiwei, ma sehe ega' etanima ehafel hi'agif wapoti', pi'ipas.”
MRK.9.10	Ea' amam mahapila basef amama mape, manda'ipama ma'i, “Basef amama Jisasi notanima nohafel hi'agif, ofagema ma'imama?”
MRK.9.11	Ea' mahali'ana Jisas ma'i, “Dei' maina amam mawalipasa mi'uli Godi ma'i Elaija fowa'inai ata' nili' nifi'i?”
MRK.9.12	Ea' Jisas nagwamama basef na'i, “Endilisi. Elaija nifi'i nondondomba amamaga hiami motaga bo'om andeande'. Ea' basef mail buk Baibeli ma'i dembinai anona nemaf notaga epen endilisinai nope ni'imama? Amama ma'i anan neme' nimanimi awami ma esis sowa' alafugahana. 
MRK.9.13	Dei' a'ipipa, anona Elaija nafi'i ea'. Ea' esis saila ukup asasimi atom, sanda'mana waf aonai endilisi si'i anom basef mape buk Baibeli ma'iam.”
MRK.9.14	Jisas naloma alupumi wanom mafi'i mati anom alupumi tu'wanim 9-peleim mapani, ea' mati amam nematawa hiesi saitu felefele'ma amam. Ea' mati anom mawalipasa mi'uli Godi ma'i basef mandahihianamam maloma alupumi Jisasi 9-peleim. 
MRK.9.15	Amam nematawa isima hiesi sati Jisas nafi'i, sohafel gegelalasis kwapete'as, sasagih safe'ma Anan sanifelona. 
MRK.9.16	Ea' Jisas nahali' amam alupumi ananimi na'i, “Ipe' palomam pa'i main pandahihianamam?”
MRK.9.17	Ea' anona aman nape la'afena amam nematawai nagwamana basef Jisas na'i, “Dembinai tisa, so'uso'win aman ae'anai anona ambal aonai napein, malogel nase'an. Na'ama efa'an afi'mai ine'. 
MRK.9.18	Nimeguf hiami ambal anama aonai nahapilan tatala'in nakwahin newa etap. Ea' apah nataga malogel, nalelef ananimi dindigim dogw, ea' alop ananinai dindigina endilisi. Ae' a'ipa alupumi ine'imi a'i motofa ambal anama aonai nefe', ea' amam ina la'ifim.”
MRK.9.19	Ea' Jisas nagwamama basef na'ama na'i, “Ipe' amam nematawa owa' pembale'efa ae'. Nimeguf ma'um ae' ata' epe elomepa? Nimeguf ma'um wapoti' ma efa' nimanimi ipe'imi? Ipe' fa'an pifi'mai ae'.”
MRK.9.20	Ea' esis sao'wamana awani inima anan. Ambal anama aonai nati Jisas, mehip nakoto'an kwapete'an nafe' newa etap na'oh, apah afitimi mataga sisih malogel ananinai.
MRK.9.21	Ea' Jisas nahali' ahalomana na'i, “Nogalomena ine'inai, awes anama nanda'an nape nimeguf ma'um?”
MRK.9.21	Ea' anan na'ipana na'i, “Fowa' ata' awani nape la'ela'ef na'ama etin. 
MRK.9.22	Nimeguf hiami ambal aonai nakwahin newala nasef nif fandumi, o newala embel na'i nohan afin. I'i ina la'ifinai, niti ape' owahipipa nigiambamapa.”
MRK.9.23	Ea' Jisas na'ipana na'i, “Dei' maina ine' nahali'i na'ama? Emi epen nembale'efa Ae' endilisi, enin la'ifina nenda' opeh bu'wami mamumami hiami.”
MRK.9.24	Ea' ahalomana ma nogalomana anama na'ipa Jisas na'i, “Ae' embale'efa ine' kwaukwawie'. Dei' nigiambame ma eambale'efena la'ifiwi endilisi.”
MRK.9.25	Ea' Jisas nati amam nematawa hiesi safi'i saitu salipana felefele', na'ipa ambal anama aonai mehip na'i, “Ine' ambal aonai nasopama aligahi malogel awani inima, ine' nekwaha so'uso'win inima nefe'. Netanima niefi'mani owa'.”
MRK.9.26	Ea' ambal anama aonai nakoto'an mehip nakwahin nandahi' nafe'. Ea' awani inima nandati si'i naga'i ea' hiesi satilin sa'iam na'ama sa'i, “Enin naga' ea'.”
MRK.9.27	Ea' Jisas nahapila lagel ananinai nafelan ea' bo'wen naitu. 
MRK.9.28	Alupumi Jisasi atom malomana mawis anona ipat mape, mahali'ana na'ama ma'i, “Dei' maina afa' owa' la'ififama weatofa ambal anama aonai?”
MRK.9.29	Ea' Jisas na'ipam na'i, “Ipe' penda' beten pembale'efa God atona, ipe' la'ifipama peatofa ambal anama aonai. Owa' anona eaf petofana. Beten atona.”
MRK.9.30+MRK.9.31	Ea' Jisas nao'wa alupumi ananimi makwaha anama mapoma mafe' mataga etap hiagoma Galili mawis mafe' anagon mape. Dei' main, Jisas na'i nope nondambaho' nolomama neawalipama basef ananimi. Na'ama nandaiwa'ma anona aman nogawa anama amam mafe' mapoma. Anan nawalipama basef na'ama na'i, “Ae' ataga epen endilisiwei, nambimb felefele' anona aman nose'asa ae' efe'ma lagof naumbih ae'ami mohe ega'. Ama nimeguf biam hi'ilam meafe'ma wanomi, etanima ehafel efa' ambal namunai wapoti'.”
MRK.9.32	Ea' alupumi ananimi mame' basef amama, ea' amam ina mogawa ofagema, owa'. Ea' amam umbamahama meahali'ana ma basef amama ofagema.
MRK.9.33+MRK.9.34	Ea' Jisas naloma alupumi ananimi mafe' mataga Kaperneam, mafe' mawis ipat nomon, Jisas nahali'am na'i, “Ipe' pa'i maim basef do'ok wafi'i eaf?”
MRK.9.33+MRK.9.34	Do'ok mafi'i eaf, amam ma'i basef hiami ma'i nambimb emi nepe nili' dembinai ma amam. Na'ama amam ina magwamana anom basef, owa'. Tol mape etin.
MRK.9.35	Ea' Jisas nape etap nofala amam mafi'i mape felefele' na'ipam na'i, “Emi epen ni'i netaga dembinai nepe nili', enin ata' nili' netaga si'i nanda' maola anasi, netaga nagi' endilisi ma naep epesi.”
MRK.9.36	Ea' Jisas nafilai enin so'uso'win nahaponan naitu la'afena amam nahapilan na'ipam na'i, 
MRK.9.37	“Emi egafis sese' opalefa siegiambama enin sa'usa'win si'i ini' ma okom ananinai nopoma Ae', esis sase'e opalef Ae' wapoti' sagiambame. Ea' emi egafis sigiambama ae'i, ina sagiambama Ae' atowe, owa'. Esis sagiambama anan nasapa'e afi'i wapoti'.”
MRK.9.38	Ea' Jon nogwa basef na'ama na'i, “Dembinai Tisa, afa' wati anona aman nanda' maol natofa ambagof awami ma agel ine'inai. Ea' anan ina nagalo'ma afa', owa'. Ea' dei' wa'i owa'mana.”
MRK.9.39	Ea' Jisas na'ipa Jon na'i, “Ipe' ina pi'ipana na'ama, owa'. Emi epen nanda' maol bu'unai ma agel Ae'anai, enin ina ni'ipasa basef awami ma Ae', owa'. 
MRK.9.40	Emi egafis owa' naumbih afa'isi, esis alupisi afa'isi. 
MRK.9.41	Ae' a'ipipa endilisi, emi egafis sitilipa si'i ipe' epes ae'ipei ma siegiambamepa sese'epa anom amamaga kwauwie'im si'i embel kwaie'um pea'am, anona nemaf God nogwamasam amamaga bu'wami si'i presen.”
MRK.9.42	Ea' Jisas na'ipam na'ama na'i, “I'i emi egafis senda' enin epen so'uso'win nembale'efa ae'i, nefe' nenda' waf aonai, nambimb epes isima sofa' nimanimi awami. I'i enis epes sofa' epes isima sepa' owap lu'unai nil bagafowa asasimi sokwahis sowala naoh loumi, sope andeande' kwaukwawie'. I'i epes isima senda' enin so'wiso'win nekwaha nembale'efa ae', epes isima sepe awes endilisi sikila' isima sewala naoh laumi afis. 
MRK.9.43	I'i lagof ipe'imi monda'epa pewa ma waf aonai, petopa'am pekwahom mefe'. Ea' lagel atona etin nope, ma pefa' ambal namunai nopeipa pepan andeande' la'ela'ef. Na'ama lagel anama nanda' waf aonai nope, nofa'epa pefe' wambel aonai nif fandumi mape la'ela'efi.”
MRK.9.43	[ 
MRK.9.44	“Wambel anama endihip sa'usa'umi namumi mape la'ela'ef magwa epesi, ea' nif amama wapoti' ina hi'gilalam, owa'.”]
MRK.9.45	“Ea' i'i bo'waga ipe'inai nonda'epa pewa ma waf aonai, petopa'ana pekwahona. Ea' bo'waga atotona nope, ma pefa' ambal namunai nopeipa pepan andeande' la'ela'ef. Na'ama bo'waga anama nonda'epa penda' waf aonai nope nofa'epa pefe' wambel aonai nif fandumi mape la'ela'efi.”
MRK.9.45	[ 
MRK.9.46	“Wambel anama endihip sa'usa'umi namumi mape la'ela'ef magwa epesi, ea' nif amama wapoti' ina higilalami, owa'.”]
MRK.9.47	“I'i naep ipe'imi monda'epa pewa ma waf aonai, pigiam pekwahom. Atona etin mope ma piwis wambota Godi numafipa, pepe andeande' la'ela'ef. Na'ama naem anama nonda'epa panda' waf aonai nope, nofa'epa pefe' wambel aonai nif fandumi mape la'ela'efi.”
MRK.9.48	“Wambel anama endihip so'uso'umi namumi mape la'ela'ef magwa epesi, ea' nif amama wapoti' ina higilalami, owa'.”
MRK.9.49+MRK.9.50	“Anona nemaf epes hiesi some' nimanimi lu'wami si'i nif monda'as sope bo'wes andeande'. Sol usihimi bu'wami ma gwa'aimi, ea' sol owa' usihim, nambimb penda'am pi'imama usihim wapoti'? Ipe' panda' sola gwa'aimi usihim. Ea' ipe' na'ama etin si'i sol usihimi, pepe opalef ipe'imi etifim peloma sahin owan hiesi pigiambamas penda' waf bu'unai.”
MRK.10.1	Ea' Jisas nakwaha wambel anama nafe' anona etap hiagoma Judia nambo walemb Jordan gani fisana. Ea' amam nematawa hiesi safi'mai Anan wapoti', nase'asa basef si'i la'ela'ef nawalipasam. 
MRK.10.2	Ea' anom Farisi mafi'i mahali' Jisasa anom basef magwambana ma'i, “Mi'uli ape'inai andeande'ma anona aman nondaiwa'ma nemata'w anani'wi nokwaho'w o owa'?”
MRK.10.3	Ea' Jisas nagawamama basef na'ipam na'i, “Moses nase'epa maina mi'uli?”
MRK.10.4	Amam magwamana basef ma'ipana ma'i, “Moses na'i a'e ma anona aman ni'i nokwaha akwa'w, nonda' anom basef mil okwatip nose'akwana nokwaho'w kofe'.”
MRK.10.5	Ea' Jisas na'ipam na'i, “Ipe' patotopa' basefi. Dei' Moses nanda'mepa mi'uli anama. 
MRK.10.6	Fowa' gani dambadamba God nanda' amamaga hiami,
MRK.10.6	‘Nanda' epes sataga amam nematawa.’ 
MRK.10.7	'Na'ama esis bias ina ata' sope si'i sape deindei, owa'. Aman nokwaha mamasana ananisi nefe' noloma waulu'mana anani'wi, esis bias sope alop atotona. 
MRK.10.8	Ea' esis bias sondase'ama sotaga si'i alop etifina.’
MRK.10.8	Esis ina ata' sape biasa sape deindei, owa'.
MRK.10.9	Ea' esis God nakolasis sape la'ifis, isima God na'i enin epen ina nehape'as, owa'.”
MRK.10.10	Ea' Jisas naloma alupumi ananimi mafe' mawis mape ipat, mahali'ana ma waf anama sandase'amainai.
MRK.10.11	Ea' Jisas na'ipam na'i, “Emi egalin nakwaha waulu'mana anani'wi ma nose' ano'w wapoti', anan nanda' waf aonai so'a waola nemata'w akwama nali' nase'akwi. 
MRK.10.12	Ea' na'ama etin, emi egafu'w kokwaha anona kose' anona aman wapoti', akwa'w kwawala waf bu'unai kwatopa' dase'ama kwanda' waf aonai so'a waulanai ma anan nali' nase'akwi.”
MRK.10.13	Ea' esis sau'wamanai enis awasi sofa'as safi'mai Jisas, sa'i anan nowamona lagof ananimi ma awasi isima ma ni'ipasa basef bu'wami ma God nofalo'mas. Ea' alupumi ananimi mati amama ea' minifalis esis sofa'as sifi'mai Anan. 
MRK.10.14	Ea' Jisas nati amam ma'i manda' na'ama, anan okom aona ma amam ea' na'ipam na'i, “Ipe' kwahowas awasi isima sifi'mai ae'. Ipe' ina pindaiwa'mas. Fa'asi sifi'mai ae'. Esis amam nematawa siowis wambota Godi numafias same' basef ananimi sailam si'i awasi isima. 
MRK.10.15	Ae' a'ipipa endilisi, emi egafis sindaiwa'ma siowis wambota Godi numafias ama sese'ana ukup asasimi ma God si'i awasi isima sa'i aho'mana, epes isima sanda'am na'ama ina nambimb suwis wambota Godi numafias, owa'.”
MRK.10.16	Ea' Anan nafela awasi isima nahapilas satoma bo'wagah ananimi nawamona lagof ananimi balagah asasimi na'ipasa basef bu'wami ma God nofalo'mas.
MRK.10.17	Jisas nohafel nafe', anona aman nasagih nafi'mai anan nindiwa nembawa notawa nahali'ana na'i, “Tisa bu'winai, ae' nambimb enda' maina waf bu'unai ma efa' ambal namunai epe andeande' la'ela'ef?”
MRK.10.18	Ea' Jisas na'ipana na'i, “Dei' maina ine' na'i Ae' bu'uwei? God atona Anan bu'unai. 
MRK.10.19	Ine' negawa mi'uli God naso' Mosesanai na'i,
MRK.10.19	‘Ina nenda' waf aonai so'a waulanai neha enis soga' nenda' wal, owa', ine' owa' nembaso'ma enis epes ama nenda' kotimas etin, ea' ina nembaso'ma enis epes ma nefa' anom amamaga asasimi, owa'. Ine' nepe owina mamasena ine'isi neme' basef asasimi nilam ea' numafias andeande'.’ ”
MRK.10.20	Ea' aman anama na'ipa Jisas na'i, “Tisa, mi'uli anama hianai ahapilana ailana fowa' ata' awani afi'i afi'i ataga dei'.”
MRK.10.21	Ea' okom Jisasi nohafela anan nainailana, na'ipana na'i, “Ine' anona waf bu'unai atotona ata' owa' neanda'anai. Ine' fo'o nese'asa amamaga ine'imi hiami enis epes sotaluma nefa' moni anama nenda'ana neso' isima kwahusi. Nenda'am na'ama ma anona nemaf nefa' amamaga bu'wami gani heven ilif. Ea' nembale'efa ae' nila ae'.”
MRK.10.22	Ea' aman anama neme' basef amama nandaiwa'ma nonda'am nose' enis epes kwahusi. Ea' okom ananinai nimanina endilisi nandamboma megah atogah nafe'. Dei' main? Anan amamaga hiamunai. 
MRK.10.23	Ea' Jisas natologon ganigani na'ipa alupumi ananimi na'i, “Epes isima wiga moni hiamisi sanda'am ahifim endilisi ma sefe' suwis wambota Godi numafias. Atona etin sefe' siowis.”
MRK.10.24	Ea' amam mohafel gegelalasoma basef amama na'ipamami. Ea' Jisas nagwamama basef wapoti' na'i, “Owape ae'ipei, eaf nafe' anamai ina andipana, owa'. Ahifina. 
MRK.10.25	Anona mafin lu'unai kamel nuwis nil nagala sagundisa luwagufanai, anama wila ma niowis. Ea' amam nematawa amamaga hiamisi sefe' siowis wambota Godi numafias sonda'am ahifim endilisi ma sefe' siowis. Eaf anama ahifina endilisi nikila' maol kamel nuwis nil nagala.”
MRK.10.26	Ea' alupumi ananimi mohafel gegelalasom kwapete'am endilisi manda'ipama ma'i, “I'i na'ama, anona nemaf God nofa' emi egafis setanimani? Owa'etin.”
MRK.10.27	Ea' Jisas nati amam na'ipam na'i, “Amamaga epes owa' la'ifisa seanda'ami, amama God atona la'ifinai ma nonda'am. Anan la'ifinai ma nonda' amamaga hiami.”
MRK.10.28	Ea' Pita na'ipana na'i, “Neme', afa' wakwaha amamaga afa'imi hiami, dei' wafi'i wambale'efa basef ine'imi wailina.”
MRK.10.29+MRK.10.30	Ea' Jisas na'ipana na'i, “Endilisi, ae' a'ipipa na'ama a'i, Ipe' emi egafipa ukup ipe'imi mopoma Ae' eloma basef bu'wami Godi pekwaha ifagw moloma sahin owan ahapas mamasas batawisas moloma aof amamaga maim ipe'imi, anona nemaf pefa' amamaga amama hiami endilisi, mikila' ipe'imi amamaga fowa'imi. Ea' enis epes nambimb sehepa sonda'mepa waf aonai. Ea' anona nemaf nogota bu'unai neataga, pefa' ambagof namumi pepan andeande' la'ela'ef hihif. 
MRK.10.31	Ea' epes hiesi dei' sataga sali'i agof lu'wamisi, anona nemaf agof a'as sotaga sigi'. Ea' epes isima sataga sagi'i anona nemaf owagama sofa' agof lu'wami sotaga sili'.”
MRK.10.32	Esis saila eaf safe' sondowasa' Jerusalem, Jisas nafe' nali'as. Ea' alupumi ananimi mailana mafe'. Amam mogawa Anan nafe' Jerusalem, na'ama dei' amam gegelalasom. Enis epes sagima amam, esis umbamahas. Ea' Jisas nao'wa alupumi atom mafe' mape anagon dei, na'ipama amamaga amama nambimb meatagamasi. 
MRK.10.33	Ea' na'ipam na'i, “Peme'. Dei' afa' ondowasa' Jerusalem. Ae' ataga epen endilisiwei, nambimb anona aman nowalapa ae' ma efe'ma amam pris dambami moloma amam mawalipasa mi'uli Godi ea' monda' kotimi ea' mi'i basef mondame'mam mohe ega'. Ea' monda'e efe'ma esis sololama Godi ma 
MRK.10.34	sonda' salamala ae' sonda' findiwae sisisi'wafe sopagahowe sehe ega'. Ama nimeguf biam hi'alam, anona nefe'ma wanomi etanima ehafel wapoti'.”
MRK.10.35	Ea' Jems naloma Jon, Sebedi batawisana mafi'i mahali' Jisas ma'i, “Dembinai tisa, afa' biafa wa'i uhali'ina ma anom basef ea' nenda'mafam afa' biafa.”
MRK.10.36	Ea' Jisas nahali'am na'i, “Ipe' pa'i enda'mepa main?”
MRK.10.37	Ea' ma'ipana ma'i, “Anona nemaf ine' netaga nefa' agel lu'unai mafifili gani wambel Godi, nemaf anama afa' wa'i ine' nenda'afa ope dembifai wil olomena wa'owa'ol, anona nil wa'ol egagili ea' anona nil wa'ol da'isinaima.”
MRK.10.38	Ea' Jisas na'ipam na'i, “Ipe' bipa ina pegawa andeande'ma amamaga amama pahali'imami, owa'! Ipe' bipa la'ifipama pea' embela kap anama dei' ae' eagwa' embelanai, o owa'?”
MRK.10.38	Ea' Jisas na'ipam na'ama ea' na'ipam wapoti' na'i, “Ipe' bipa la'ifipama pefa' baptais amama dei' efa'ami o owa'?”
MRK.10.39	Ea' magwamana basef ma'ipana ma'i, “Afa' wila la'ififa.”
MRK.10.39	Ea' Jisas na'ipam na'i, “Endilisi, kap anama dei' ae' ea' embelanai, ea' baptais amama nambimb efa'ami amama ipe' nambimb pefa'am. 
MRK.10.40	Ea' peape lagel da'isinai o eganai ae'ami, amama ina maol ae'anai, owa'. God atona ni'i esis isima nandandepas ea'i, esis etis sope lagof da'isinai egagili ae'ami.”
MRK.10.41	Ea' alupumi tu'wanim 10-peleim mame' amam biam ma'iam na'ama, manda' megah maham Jems naloma Jon. 
MRK.10.42	Ea' Jisas nofala alupumi Ananimi 12-peleim mafi'mai Anan, na'ipam na'i, “Ipe' pegawa epes sololama Godi sa'i agufumi asasimi dambami, amam mape ilifa esis manda'as kwapete'as. Ea' amam dambami mape la'ifim endilisi manda' esis amam nematawa saila malogof amamumi. 
MRK.10.43	Ea' waf anamai ina nepoma ipe', hapainai. Emi aman nope dembinai ma ipe'i, anan ata' nili' nope si'i nanda' maola ipe' hipai. 
MRK.10.44+MRK.10.45	Emi aman ni'i nope nili', anan nepe owina ipe' hipai nonda'mepa opeh ipe'imi. Ae' ataga epen endilisiwei ina afi'ima esis sonda'me opeh sigiambame, owa'. Ae' afi'i ma sehe ega' etala ipe' peloma epes hiesi etagahipama waf aonai nowa'ipei. Ea' emi egelin ni'i notaga dembeni ma ipe', anan ata' nopan si'i agel a'anai nonda'masa maol hiesi.”
MRK.10.46	Ea' Jisas nao'wa alupumi ananimi mafe' mataga Jeriko. Ea' ma'i mokwaha Jeriko mefe' moloma amam nematawa hiesi, mataga eaf nawis wambel, ea' anona aman naep mase'anai Bartimeus, nogalomona Timeusi, tol nape felefele'ma eaf. Anan nape nandailasa gwa'aimi moni maim. 
MRK.10.47	Bartimeus name' basefa Jisas Nasaretinai nafi'i nape, ea' nofalana mehip na'i, “Jisas, ine' akunamana Deviti, niti ae' uwahipiwi!”
MRK.10.48	Ea' esis hiesi sinifalona sa'i, “Ine' feso'mena.”
MRK.10.48	Ea' anan fala etin nape na'i, “Jisas ine' akunamana Deviti, nitolowe uwahipiwi.”
MRK.10.49	Ea' Jisas nafi'i naitu na'i, “Kipana nifi'mai ae'.”
MRK.10.49	Ea' sa'ipana sa'i, “Nomonas la'ifim. Hafel! Fi'i Jisas nofalinai.”
MRK.10.50	Ea' anan nakwaha saket ananinai nohafel mehip nafe'ma Jisas.
MRK.10.51	Ea' Jisas na'ipana na'i, “Ine' na'i ae' enda'mena main?”
MRK.10.51	Ea' na'ipana na'i, “Dembinai tisa, ae' a'i iti andeande' wapoti'.”
MRK.10.52	Ea' mehip naep matiana andeande' nagi'ma Jisas nafe' eaf.
MRK.11.1	Jisas naloma alupumi ananimi mafe' mondowasa' mataga felefele'ma Jerusalem, ea' mataga Betani naloma Betafage wambel biefina ea' mataga halaf lawah oliv motawama. Ea' Jisas nasapa' alupumi ananimi biam 
MRK.11.2	na'ipam na'i, “Ipe' bipa pefe' wambel nanima nape gani wa'ol felefele'ma na'ae pefe' piwis wambel anama, piti anona donki so'unai sapana nail. Ina dei' enin epen natomana, ata' owa'. Petagahona pefa'ana pifi'mai ae'. 
MRK.11.3	I'i enin epen nihali'ipa ni'i, ‘Ipe' pafi'i panda'am na'ama ma main?’ Ea' ipe' pi'ipana pi'i, ‘Dembinai afa'inai na'ipafa na'i nonda' maolana atuwasi nosapa'ana notanimamipei mehip.’ ”
MRK.11.4+MRK.11.5	Ea' amam biam mafe' mati anona donki sa'unai sapete'ana nail ipat uta ande' felefele'ma eaf. Amam ata' matagahona etin, enis saitu felefele' sahali'am sa'i, “Dei' maina ipe' patagaha donki anama?”
MRK.11.6	Ea' ma'ipas si'i Jisas do'ok na'ipam. Ea' sa'i a'e ma amam mofa' donki anama. 
MRK.11.7	Ea' mofa'ana mafi'mai Jisas, mawamona sagwegw amamumi matoma donki anama Jisas natomam. 
MRK.11.8	Ea' esis hiesi sambe'amonam sagwegw eaf.
MRK.11.9	Esis hiesi sali' sagi' sanda' la kolo' safe' na'ama sa'i,
MRK.11.9	“Hosana. Ape' mandanifel endilisi ma ine'. Ape' ma'i God nofalo'ma ine' nafi'i agel Dembinai.
MRK.11.10	Dei' awi ine' nafi'i, nape Dembinai ma ape' nimafiapa si'i fowa' gani Devit nape dembinai numafias. Hosana. Ape' mosa'ma agel Godi nolata ilif endilisi.”
MRK.11.11	Ea' Jisas nawis Jerusalem nafe' nawis ipat Godi lu'unai sanda' lotuwanai. Nawis nati amamaga nafe'ma hi'alam, aon na'i nowala, nao'wa alupumi 12-peleim ananimi mafe' Betani.
MRK.11.12	Wafilu Jisas naloma alupumi ananimi mohafel makwaha Betani mafi'i etin, Jisas nolomahana. 
MRK.11.13	Ea' naitu nati anona lawag agilinama fik notawa laogon felefele', nati apul atom. Ea' nafe' felefele' nagolopa su'utip. Ea' ina nati anom mailana, owa'. Nati apul atom. Nogota anama mailanai ata' owa'. 
MRK.11.14	Ea' Jisas na'ipana na'i, “Ina ata' nela anom su'utip milina wapoti', owa'”.
MRK.11.14	Ea' alupumi ananimi mame' basef amama na'ipa lawagami.
MRK.11.15	Jisas naloma alupumi ananimi mafe' mataga Jerusalem, ea' nawis ipat lu'unai Godi nagolo'ma esis hiesi sanda' bisnisi saloma isima satalom ipat anama nomoni sawisi ande'. Anom amam mati otamba enis epesi mindisila'mam. Ea' Jisas namboma tebol amamumi nakowasom. Enis sanda' bisnisa setal amiguf mai'unamb. Ea' namboma siaifah asasimi nakowasom wapoti'. 
MRK.11.16	Ea' nanda'imagon na'i, “Ina ata' sofa' anom amamaga amama suwisi nomon wapoti' ipat anama sandatama sapoma, owa'.” 
MRK.11.17	Ea' na'ipasa basef Godi mail Baibeli na'i,
MRK.11.17	“Ipat Ae'anai nopoma esis sape ganima wambel hiagomai ma sifi'i sopaina sonda' beten sohali' Ae'. Ea' ipe' panda'ana nataga si'i sanda' walanai.”
MRK.11.18	Amam nematawa hiesi gegelalasisa basef ananimi. Amama atom pris amama dambami maloma amam mawalipasa mi'uli Godi umbamahama anan. Ea' magolopa eafa mohana neaga'. 
MRK.11.19	Ea' wambomota Jisas nao'wa alupumi ananimi makwaha Jerusalem mafe'.
MRK.11.20	Wafilu kuhimbita atona Jisas naloma alupumi ananimi mafe' mati lawag anama fik bowana alina, soh maloma nombalef alim hi'alam. 
MRK.11.21	Ea' Pita natolona okom napoma Jisas na'iami basefa lawag anama ea' na'ipana na'i, “Dembinai tisa, ine' niti lawag anae' nambati' ine' na'ipanai, alina hi'alana.”
MRK.11.22	Ea' Jisas nagwamama basef amam na'ipam na'i, “Ipe' pembale'efa God. 
MRK.11.23	Endilisi ae' a'ipipa, emi egafis owa' ukup bimbiefim mopeis ma esis ukup etifim sembale'a basef Ae'ami endilisi si'ipa halaf nani si'i, ‘Ine' degia nefe' newala naoh,’ endilisi God nambimb nonda'am motaga si'i esis ukup ma'iam. 
MRK.11.24	Na'ama a'ipipa, I'i ipe' pi'i penda' betena pehali Goda anom amamaga, pembale'efa God endilisi penda' beten pi'i, ‘Endilisi, afa' nambimb ofa'ami,’ ma nambimb pefa'am si'i pa'iam. 
MRK.11.25	Nemaf anama ipe' pitu penda' beten, pekwahomasa waf aonai enis sanda'mepanai. Ama Ahalomepa nape heven ilifi nekwahomepa waf aonai ipe' panda'anai wapoti'. [ 
MRK.11.26	I'i pindaiwa'ma peakwahomasa waf aonai enis epes sanda'mepanai, Ahalomepa nape heveni ina nekwahomepa waf aonai ipe' panda'anai, owa'etin.]”
MRK.11.27	Ea' Jisas naloma alupumi ananimi mafi'i Jerusalem wapoti', ea' nafe' nawis ipat lu'unai Godi sanda' lotuwanai. Anan ata' nafe' etin, amam pris dambami maloma anom mawalipasa mi'uli Godi maloma amam agufumi Juda mafi'mai Anan. 
MRK.11.28	Ea' mahali'ana ma'i, “Ine' nefa' agel maina dei' nanda' maol anama? Emi na'ipina ma nepe dembinai nanda' maol anama?”
MRK.11.29	Ea' Jisas nagwamama basef na'i, “Ae' wapoti', a'i ihali'ipa ma anom basefa ipe' ata' pili' pi'ipa ae', ma atuwasi i'ipipa emi na'ipi ape dembiwei anda' maol anama. 
MRK.11.30	Jon napisi'as amam nematawa hiesi, emi na'ipana nanda' maol anama? God nape heveni na'ipana napisi'as o enin epen etapanai na'ipana? Ipe' pegwam pi'ipiam.”
MRK.11.31	Ea' mame' basef amama manda'ipama ma'i, “Afa' wi'i, ‘God nape heveni na'ipana,’ Anan atuwasi ni'ipafa ni'i, ‘Dei' maina ipe' owa' pembale'efana?’ 
MRK.11.32	Ea' afa' wi'i, ‘Epes sape etapi sa'ipa Jon napisi'asi,’ na'ama esis amam nematawa sohafa.”
MRK.11.32	Dei' main, esis hiesi sa'i Jon anan profet dembinai. Ea' amam umbamahama esis. 
MRK.11.33	Ea' magwamana basef ma'i, “Afa' ina ogawana.”
MRK.11.33	Ea' Jisas na'ipam na'i, “Na'ama etin ae' ina i'ipipa emi nase'e agel lu'unai na'ipi anda' maol anama.”
MRK.12.1	Ea' Jisas nanda' anom basef womun etina esis na'i, “Anona aman dembinai nanda' anona aof nawa wain nahopana. Aof anama nomon anan nanda' anona tang notawa ma sofa'asa su'utip amama wainim, ea' nala' anona ipat launai notawa sope sumafiagon. Ea' nakwahomama aof anama anom amam ma'i monda' maolanana. Ea' anan nafe' napani anona wambel laugoma. 
MRK.12.2	Ama nogota su'utip mailanai, nafamona aof anamai nasapa' anona nanda' maoli nafe' ma amam manda' maol aof ananinai. Na'i amam mose'ana anom su'utip gwa'aimi ma aof anama. 
MRK.12.3	Ea' mombalo'ana mahana matofana notanima nafe'. 
MRK.12.4	Ea' nafamona aofi nasapa' anona nanda' maoli nafe' wapoti' ma mose'ana anom su'utip. Ea' mombalo'ana wapoti' mahana mawala balagana manda'ana kwapete'ana. 
MRK.12.5	Ea' nafamona aofi nasapa' anona nanda' maoli nafe' wapoti', ea' mahana afuna, ea' nafamona aofi nasapa' anom hiami mafe'. Ea' maham etin anom afum. 
MRK.12.6	Ea' nagi' nasapa' aman atotona napani wapoti'. Anama nogalomana ananinai. Okom ananinai nohafel nainailana endilisi. Ea' na'iam na'i, ‘Nambimb, amam mome' malogel nogalome ae'anai.’ 
MRK.12.7	Ea' amam mati nogalomana ananinai nafi'i, manda'ipama etin ma'i, ‘Aman anama anona nemaf nofa' amamaga hiami ahalomanai. Afa' ohana afuna, ma afa' atofa ofa' aof anama.’ 
MRK.12.8	Ea' mombalo'ana mahana afuna makwaha alop ananinai nawis na'oh aof ande'. 
MRK.12.9	Ea' nambimb anan nafamona aofi nonda' maina amam? Nambimb nifi'i noham afum hi'ilam, nose'asa aof anama nefe'ma enis. 
MRK.12.10	Ipe' patalifa basef Godi pegawam ea'. Basef Baibeli ma'i na'ama ma'i,
MRK.12.10	‘Owap
MRK.12.11	Dembinai nanda' amama mataga, ape' matolom bo'om endilisi.’ ”
MRK.12.12	Ea' amam agufumi esis Judai mogawa anan na'i basef amama womun etini mondola'wifa amam. Ea' ma'i mombalo'ana. Ea' amam umbamahama esis amam nematawa hiesi. Ea' makwahona mafe'.
MRK.12.14	Ea' amam mafi'i makikipana ma'i, “Dembinai Tisa, afa' ogawena ine' aman na'i basef endilisimi. Ina ni'ipasa anom basef isima enis agof lu'wamisi ea' anom basef isima agof a'asi falafisi, owa'. Ine' na'ipasa basef atifim endilisimi atom ma okom Godi amam nematawa hiesi dondo' etin hi'alam. 
MRK.12.15	Mi'uli ape'inai na'i andeande'ma ape' mose'ana takis Sisar gavman dembinai ma esis Rom, o owa'?”
MRK.12.15	Ea' Jisas negawam baso'am amamunai na'ipam na'i, “Dei' maina ipe' pagwamba ae'? Fa'mai anona moni atotona ata' itolona.”
MRK.12.16	Ea' mofa'mananai ma natolona nahali'am na'i, “Ambal naloma agel anama mailanai eminai?”
MRK.12.16	Ea' ma'i, “Amama Sisari gavman dembinai.” 
MRK.12.17	Ea' nagwamama basef na'ipam na'i, “Ea' amamaga Sisari pese'anam Sisar. Ea' amamaga Godi, pese'anam God.”
MRK.12.17	Ea' amam gegelalasom ukup matamea ma Anan.
MRK.12.18	Anom amam Sadyusi amam hiami ma'i saga'i ina anona nemaf sotanima sohafel wapoti', owa'. Ea' mafi'mai Jisas mahali'ana ma'i, 
MRK.12.19	“Dembinai Tisa, fowa' gani Moses nanda' anom basef mail buki ma ape' ma'i, ‘I'i anona aman noga' ma anan awasi a'ana, ea' waulu'mana ata' kope, owalomana ananinai nose'akw nola enis awasi ma soho'ofana.’ 
MRK.12.20	Ea' fowa' amam wambota atotona 7-peleim mape. Nali'i sahalomam nase'akw awani a'akw naga' nakwaho'w kwape. 
MRK.12.21+MRK.12.22	Ea' owalomana nagi' nase'akw, naga' nakwaho'w kwape awani a'akw. Ea' owapam mandatu'umai manda'am na'ama etin, mase'akw maga' etin hi'alam mafe' mafe'ma matagama owagufunai akutainai. Amam amama wambutaim ina mola enis awasi, owa'. Maga' etin hi'alam. Ea' waulu'mam kwagi' kwaga' kwagi'mam. 
MRK.12.23	Ea' nemaf anama esis saga'i sohafel wapoti', nemata'w akwama kope nemata'w emi'wi? Amam 7-peleim maso'akw etin hi'alam kwape waulu'mam amamu'wi.”
MRK.12.24	Ea' Jisas nagwamama basef na'i, “Ipe' owa' pegawa basef Baibel na'iami, owa' pegawa pepel Godi. 
MRK.12.25	Nemaf anama saga'i sokwaha hi'agilif sohafel wapoti', amam nematawa ina ata' sondase'ama wapoti', owa'. Sopan etin si'i ensel mape heveni. 
MRK.12.26	Basef amama saga'i sotanima sohafel wapoti', ipe' patalifa basef mail buk Baibeli, fowa' gani God na'ipa Mosesami. Basef amama ma'i nif ilalowa mataga ma lawag so'unai fandonai. Basef amama God na'ipa Moses na'i,
MRK.12.26	‘Ae' God Abrahami, Aisaki, maloma Jekopi.’
MRK.12.27	Basef amama ma'i Dembinai, Anan ina God epes saga'i, owa'. Anan God epes isima ambal napeis sape namusi. Ea' basef ipe'imi ina endilisimi. Ipe' ina pegawam andeande', owa'.”
MRK.12.28	Anona aman nawalipasa mi'uli Godi nafi'i, name' amam ma'i maloma Jisas mandahihianama basef. Ea' name' Jisas nagwamama basef bu'wami atom.
MRK.12.28	Ea' nahali'ana na'i, “Mi'uli Godi ape' membale'efanai hianai. Ea' maina mi'uli lu'unai nikila' mi'uli hianai nape nali'i?” 
MRK.12.29	Ea' Jisas nagwamana basef na'i, “Mi'uli nali'i anama.
MRK.12.29	‘Ipe' Israel, ipe' peme'! Dembinai God ape'inai, Anan atona Dembinai.
MRK.12.30	Nomonas ipe'imi mohafela Dembinai God ipe'inai mimilana na'ama. Ukup ipe'imi mimilana hi'ilam, pese'ana ambagof opalef moloma pepel ipe'imi pese'anam hi'ilama Dembinai God atona.’
MRK.12.31	Ea' mi'uli nafe'ma bifi anama.
MRK.12.31	‘Ipe' ukup mimila enis epes sape felefele'ma ipe'i si'i ukup maimaila ipe' etipa.’
MRK.12.31	Owa' anona mi'uli nikila' mi'uli anama biefina, owa'. Mi'uli anama biefina ape' mombale'efanai ea' anama atona.” 
MRK.12.32	Ea' aman anama na'ipa Jisas na'i, “Dembinai, ine' na'iam andeande'. God atona Anan Dembinai, Anan atona nape. Owa' anona aman nope dembinai si'i Anan. 
MRK.12.33	Mi'uli lu'unai nali'i anama. Nomonas ipe'imi mohafela anan mimilana na'ama. Ukup ipe'imi mimilana hi'ilam, pese'ana opalef moloma gawa moloma pepel ipe'inai hi'ilana. Na'ama andeande'. Ea' mi'uli nagi'i anama. Ipe' piti uwahipis ukup mimila emi egafis sape felefele'ma ipe'i si'i ipe' ukup maila ipe' etipa. Na'ama andeande'. I'i ape' mila mi'uli anama biefina, waf anama bu'unai nikila' gwa'aimi mafis maim mose'anam Godi ata' bo'om andeande'.”
MRK.12.34	Jisas name' aman anama nagwa basef si'i aman gawa bu'unai. Ea' na'ipana na'i, “Ina ata' nogota laona ma niowis wambota Godi numafina, owa'.”
MRK.12.34	Ea' amam hiami umbamahama meahali' Jisasa anom basef wapoti'.
MRK.12.35	Ea' Jisas nape felefele' ma ipat lu'unai Godi sanda' lotuwanai nase'asa basef esis amam nematawa na'i, “Amam mawalipasa mi'uli Godi ma'i, ‘Krais, aman anama God nandandepana nasapa'ana niefi'i, Devit akunamana.’ Ea' ma'i Krais aman atona etapanai. Dei' maina ma'iam na'ama ma Krais? 
MRK.12.36	Ambal Bu'unai Godi fowa' gani nafela Devit na'i
MRK.12.36	‘Dembinai God na'ipa Dembinai ae'anai na'i, “Ine' nepe lagel da'isinai ae'anai la'ela'ef nefe' netagama anona nemaf ae' enda' naumbih ine'isi sefe' owina bo'wagah ine'imi.” ’
MRK.12.37	King Devit fowa' gani nofala Krais na'i,
MRK.12.37	‘Anan Dembinai.’ Amama atom dei' Krais ina aman nogalomana Deviti atona falafunai, owa'. Anan Dembinai.”
MRK.12.37	Ea' amam nematawa hiesi sandanifel same' basef Ananimi.
MRK.12.38	Ea' Jisas nawalipasa basef na'i, “Ipe' pindumafuma andeande' ma amam mawalipasa mi'uli Godi. Amam ma'i mowaho'a luwaguf laumi atom mofe'ma esis sotoloma si'i amam dambami manda' waf bu'unai. Amam ma'i mope anama esis hiesi sandatama sapoma ma sotoloma sefela agof amamumi sinifelom. 
MRK.12.39	Amam amama ukup ma'i mope siaifah amama motawa mali'i atom, dambami atom mapoma nomon ifagw esis Juda sa'i basef sapeimi o anama epes hiesi sandatama sapoma nimeguf amama sanda' gwa'aimi lu'wami ma hiesi sotolom. 
MRK.12.40	Ea' amam mawis ifagw amama nematawa alifiwai, mawis makowalopam amamaga awaumi. Ea' mohafel maitu manda' beten launai atona wafinai esis sotolom si'i amam bu'wami. Anona nemaf God nowaloga epes hiesi. Enis epes owa' senda' waf aonai na'amainai anona nemaf sofa' nimanimi kwawie'um, ea' amam mofa' nimanimi lu'wami endilisi.”
MRK.12.41	Jisas nape nomon ipat lu'unai Godi sanda' lotuwanai, nape felefele'ma bokis amama sala moni nalami. Anan nape nati amam nematawa safi'i sala moni nowala bokis amama. Amam nematawa isima hiesi moni hianaisi sala moni hianai. 
MRK.12.42	Ea' ano'w nemata'w alifi'wi kwafi'i kwala moni sa'unai biefina si'i 10 toea newala bokis isima. 
MRK.12.43	Ea' nofala alupumi ananimi mafi'i na'ipam na'i, “Ae' a'ipipa endilisi, nemata'w akwama alifi'wi kwala moni lu'unai nikila' moni hianai amam nematawa hiesi salanai. 
MRK.12.44	Epes isima hiesi moni hianai na'omas, sala tu'wanina atona nowala bokis. Ea' nemata'w akwama, moni a'akw endilisi, akwa'w kwala moni ako'unai hi'alana. Ea' owa' anona ne'oh kweatala gwa'aimi, owa'. Ea' moni akwa'unai biefina so'unai nikila' moni hianai esis salanai.”
MRK.13.1	Jisas nape nomon ipat anama lu'unai Godi sanda' lotuwanai. Ea' na'i nokwaha ipat anama nawisi ande', anona alupunai ananinai nafi'i na'ipana na'i, “Tisa, ine' niti ifagw amama bu'wami. Sanda' otamba lu'wami sanda'am bu'wami atom.” 
MRK.13.2	Ea' Jisas nagwamana basef na'i na'ama, na'i, “Ine' nati ifagw amama lu'wami? Anona nemaf ina anom otamba mondatoma la'ifim etin mope, owa'. Sowowalom atona etin hi'ilam mo'oh.”
MRK.13.3	Jisas nape halaf anama lawah oliv motawama ea' nati ipat lu'unai Godi notawa to'wan wa'ol. Ea' Pita naloma Jems naloma Jon naloma Andru atom mafi'mai Anan mahali'ana ma'i, 
MRK.13.4	“Ine' ni'ipafa amamaga amama nambai' motaga'? Maina ikwaf nili' notaga ma afa' ogawa amamaga amama felefele'ma motaga si'i dei' na'ipafa?”
MRK.13.5	Ea' Jisas na'ipama basef na'ama na'i, “Ipe' pindumafuma andeande'. Na'ama enin epen nembaso'mepa. 
MRK.13.6	Dei' main, amam hiami anona nemaf mifi'i mombaso'mepa mi'i agel ae'anai mi'i, ‘Ae' ma'uwi ae' Krais, God nandandepe nasapa'e afi'i.’ Ea' anona nemaf amam mombaso'ma amam nematawa hiesi some' basef amamumi si'i endilisimi silam. 
MRK.13.7	Anona nemaf peme'asa basefa wandaf lu'unai hianai notaga ea' ipe' ina umbamehepa, owa'. Amamaga amama anona nemaf motaga ea' nemaf akutainai ata' owa'. 
MRK.13.8	Enis epes sape anama etap hiagoma kantri sofela wandaf sopa' soloma anona kantri. Anona king nohafel no'wa enis wambel hiagoma ananisi sopa' soloma anona king no'wa ananisi wambel hiagoma. Enis epes wambel hiagoma atona etin etap bol etin nope, ea' enis epes hiesi sape wambel hiagoma nolomohas sope. Amamaga amama hiami ata' muli' motaga si'i nimanimi mali'i ma nemata'w kwa'i kola awani. Ea' nimanimi anona nemaf migi' meatagai lu'um endilisi mikila' amama mali'i. 
MRK.13.9	Ipe' pindumafuma andeande'. Anona nemaf sonda' kotimipa ma gavman dambami asasimi. Ea' sehepa nomon ifagw esis Juda sa'i basef sapeimi. Ipe' pame' basef ae'ami paila ae'i amama atom dei' sondaiwa'mepa sonda'epa pitu naep kingi moloma gavman dambami ma peawalapa basef ae'ami bu'wami pi'ipasam. 
MRK.13.10	Alupisi ae'asi ata' sili' sofe' wambel hiagoma si'ipa amam nematawa hiesi some' basef bu'wami Godi mili'. 
MRK.13.11	Nemaf anama esis sowalapepa sofa'epa pefe'ma kot, ipe' ina umbamehepa pi'i, ‘Atuwasi afa' wi'i maim basef?’ Owa'. Maim basef God niesi'ipami ma nogota anama atona, amama ipe' pewalapam. Amama ina basef ipe'imi atom, owa'. Ambal Bu'unai Godi atona nowalapama ipe' pi'iam. 
MRK.13.12	Anona nemaf esis hiesi sahin owan sondanda'ma kot, sohas soga'. Ea' ahapas sonda'am na'ama etina esis nogamas asasisi. Ea' batawisas wapoti' sonda' kotima mamasas asasisi enis sohas soga'. 
MRK.13.13	Anona nemaf epes hiesi wambel hiagoma opalef aoma ipe' endilisi. Esis sati ipe' paila basef ae'ami na'ama dei' sahepa. Ea' emi egafis sembale'efa Ae' situ la'ifis sotaga nemaf akutainai, isima anona nemaf God nefa'as sotanimani.
MRK.13.14	Anona nemaf ipe' piti amamaga mohambombaga amamaga bu'wami motaga mope nomon ipat lu'unai Godi. God nandaiwa' endilisi ma amamaga awami mope nomon ipat Ananinai.” (Emi egafis setalifa basef amama, esis sogawa basef ofagema andeande'.)
MRK.13.14	“Nemaf anama amam nematawa sape etap hiagoma Judia sofa' sefe' sondowasa' halafutagw. 
MRK.13.15	Ea' emi egafis sape ipat ande' felefele' ina ata' setanima suwis sefa'ai amamaga asasimi ipat nomon, owa'. Esis sofa' sefe' mehip. 
MRK.13.16	Emi egafis sapani aofi, ina ata' setanima sefe' wambel sefa' luwaguf maim asasimi, owa. Esis sofa' sefe' mehip. 
MRK.13.17	Nematawa opafuwai waloma awama awasi ata' sagwa' nomambeh atomi Ae' a'i awau uwahipiwa endilisi ma nogota anama ofa' nimanimi lu'wami endilisi. 
MRK.13.18	Ipe' penda' betena amamaga amama nimanimi ina motagamepa nogota anama uf noloma asaf mifi'i. 
MRK.13.19	Nogota anama nimanimi lu'wami endilisi meataganai. Fowa' dambadamba God nanda' etap nataga nafi'i nafi'i nataga dei', nimanimi amama lu'wami ina anom na'amaimi mataga, owa'. Ea' anona nemaf wapoti' ina anom nimanimi amama motaga, owa'. 
MRK.13.20	I'i God owa' nenda' nimeguf mefe' bandam, anona nemaf amam nematawa hiesi hegililas hi'ilas. Owa'etin. God okom napoma epes isima anan nasahe'as ea dei' nanda' nogota anama bandana. 
MRK.13.21	Nemaf anama notaga ma i'i enis epes si'ipipa si'i, ‘Ipe' piti Krais, God nandandepana nasap'ana nafi'i, anan nape na'ae,’ o ‘Nani nape gani,’ ipe' ina pembale'efas, owa' hapaisi. 
MRK.13.22	Anona nemaf anom amam mombaso'am mi'i amam Kraisi o mi'i amam profeti, motaga monda' ikwaf la'ifinai naninani hianai si'i God atona nanda'anai. Endilisi i'i amam la'ifim, mombaso'ma amam nematawa God nasahe'as ea' mohambombagas. Owa'. 
MRK.13.23	Ea' ipe' pindumafuma andeande'. Ae' ali' a'ipipa ea'ma amamaga amama nimanimi dei' ata' owa' meatagai.
MRK.13.24	Nimanimi amama hiami ma nogota anama hi'ilam ea', mehip etin
MRK.13.24	‘aon alipunai netaga owamb, ea' aon owambunai wa na'ef ina molo, owa'.
MRK.13.25	Ea' ondowa mowai otaga ilif, amamaga hiami la'ifimi mape otagai ea' bol etin mope.’
MRK.13.26	Nogota anama esis amam nematawa siti ae' ataga epen endilisiwei eloma elagw otaga ilif ifi'i eloma amamaga howalagon bu'wami Godi moloma pepel Ananinai. 
MRK.13.27	Nogota anama Ae' iefi'ianai esapa' ensel amama Ae'ami mofe' etap hiagoma aon natefima nowalama wa'owa'ol anama biafigin biafigin mefe'agon hi'ilagon ganima etap otaga nafe' notambilima. Ensel amama mefe' mofa'ai esis amam nematawa God nasahe'as ea'i Ananisi sondakolas etifigin.
MRK.13.28	Ipe' okokoma anom basef womun etina lawag anama fik. Ipe' piti ilaof monafa ma masowa, pegawa nogota anama nelemb ea' felefele'ma meaof.
MRK.13.29	Ea' na'ama etin nemaf anama piti amamaga amama ali' a'ipipami motaga, ipe' pegawa ae' afi'i aitu felefele'ma uta. Ina ata' nogota laona, owa'. 
MRK.13.30	Ae' a'ipipa endilisi, amam nematawa dei' pape etap anae' ata' papani ina pega' ulal, ata' owa', ipe' piti amamaga amama motaga hi'ilam. 
MRK.13.31	Otaga noloma etap hiagoma anona nemaf hegililam hi'ilam, ea' basef Ae'ami ina anona nemaf hi'ilam, owa'etin. Mope la'ela'ef hihif.
MRK.13.32	Owa' enin epen negawa nemaf anama amamaga amama meataganai, owa'. Amam ensel mape heveni maloma ae' Nogalomana Ananiwei ina ogawa, owa'. God atona nogawa nemaf anama. 
MRK.13.33	Ipe' ina pegawa amamaga amama nambai' motaga, owa'. Na'ama pindumafuma, ukup motamea andeande' pepan. 
MRK.13.34	Ipe' peme' anom basef womun etin dei' ie'ipipami. Nemaf anama Ae' etanima iefi'ianai si'i anona aman nakwaha ipat ananinai nafe' anagon. Anan nofalai amam manda' maola anani mafi'i nawaloga maol nase'am atona etina mumafi amamaga ananimi. Ea' na'ipa aman numafi utai ma numafiana andeande'. 
MRK.13.35	Ea' ipe' pindumafuma andeande'. Ipe' ina pegawa nambei' Dembinai numafi ipati niefi'i. Nambimb nifi'i wambomota o amaneta o kwafolimbuta awatagw meada'am o kuhimbita atona, ipe' ina pegawam, owa'. 
MRK.13.36	Na'ama Anan nifi'i mehip niti ipe' ata' pe'eh etin. 
MRK.13.37	Basef amama ae' ase'epam ipe'i amama ae' a'ipa amam nematawa hiesi. Ipe' pindumafuma andeande' pepe ma amamaga ae' a'ipipami meataga.”
MRK.14.1	Anona nemaf bu'unai sa'i Pasova ma esis Juda sonda' gwa'aimi lu'wami sagwa' anona bret owa' neatef lu'unai. Nimeguf biam ata' mape ma nemaf anama bu'unai sa'i sea' gwa'aimi Pasova ea' notaga. Nemaf anama amam mawalipasa mi'uli Godi maloma anom pris dambami ma'i mondambaho' miti anona eaf ma mombalo' Jisas mohana neaga'. 
MRK.14.2	Amam ma'iam na'ama ma'i, “Nemaf anama sanda' gwa'aimi lu'wami afa' ina ombalo'ana, hapainai. Na'ama epes hiesi ukup aom sohafel sonda' wandaf.”
MRK.14.3	Nemaf anama Jisas nape Betani, nape ipat anona aman Saimoni. Fowa' awes aonai nanda' alop ananinai nambo', dei' ambo'ona. Jisas ata' nape na' gwa'aimi etin nalomana, ea' ano'w nemata'w kwahapila anona botol sanda'ana si'i otam, sanda alogw bu'wami ma'anai satalom otamba lu'wami mala botol anama, agilinama nad. Ea' kopalia botol anama kwakolo'am mowala balaga Jisasi.
MRK.14.4	Ea' enis epes sape satolom sa'i, “Dei' maina kwakolo' sanda amama mafe' etin?”
MRK.14.4	Ea' esis ukup numbutim kwapete'as ma akwa'w, 
MRK.14.5	ea' sa'i, “Dei' afa' ofa'am enis epes sose'afa moni nikila' 300 kina sotalom ofa'ana oso' epes isima kwahusa gwa'aimi maim, andeande'.”
MRK.14.5	Esis ukup numbutim endilisi mapoma nemata'w akwama.
MRK.14.6	Ea' Jisas na'ipas na'i, “Ipe' kwaho'w. Ipe' ina ukup aoma akwa'w, owa'. Akwa'w kwanda' waf bu'unai ma Ae'. 
MRK.14.7	Isima gwa'aimi maim a'asi la'ela'ef sape salomepa. Maina nemaf pi'i pigiambamas pese'as moni, andeande' pese'asana. Epes isima sape salomepa nimeguf hiami, ea' ae' owa'. Ae' ina elomepa epe nimeguf hiami, owa'. 
MRK.14.8	Maol anama akwa'w kwogawana, kwanda'ana. Felefele'ma nambimb esis sehe ega' ma sowe hi'agif. Okom ako'unai napoma felefele'ma ae' ega'. Na'ama dei' kofa'ai sanda amama kwafi'i kwakolo'am mowala balaga ae'anai kwakolo'am mowala alop ae'anai ma kwandondomba ae' ma seawe. 
MRK.14.9	Endilisi Ae' a'ipipa, ganima etap anae' wambel hiagoma anona nemaf si'ipasa basef bu'wami Godi, si'ipasa basef ako'umi wapoti' ma ukup mopoma waf bu'unai akwa'w kwanda'meanai.”
MRK.14.10	Amam amama Jisasi 12-peleim anona amamunai agilinama Judas Kariotinai nafe'ma amam pris hiami dambami. Anan na'i ni'ipama Jisas atona napoma mofe' mombalo'ana. 
MRK.14.11	Amam mame' basef ananimi mandanifel endilisi. Ea' ma'i basef mandame'mam na'ama ma'i, “Andeande', afa' ose'ena anona moni.”
MRK.14.11	Ea' Judas na'i nefe' nogolopa anona eafa nihi'ambama Jisas amama mombalo'ana.
MRK.14.12	Nemaf anama sali' sa' gwa'aimi lu'wami sa'i Pasova esis sa' bret anama owa' neatef lu'unai, nemaf anama saha sipsip noganai sondolalima Goda sonda' gwa'aimi amama si'i afagof hiami sanda'am.
MRK.14.12	Ea' alupumi Jisasi mahali'ana ma'i, “Ine' na'i afa' ofe' ondondomba ipat enima ma afa' ofe' onda' gwa'aimi amama?”
MRK.14.13+MRK.14.14	Ea' Jisas na'ipa ananimi biam na'i, “Ipe' pefe' piwis gani wambel lu'unai, piti anona aman eaf nofa' embel malep lu'unai. Ea' pigi'mana pefe' piwis ipat anama anan nefe' niowisanai. Ea' pihali' kofagena ma ipat anama pi'i, ‘Dembinai afa'inai na'ipafa na'i, rum ae'anai nape eti? Anan na'i no'wa afa' atofa alupufai ope onda' gwa'aimi amama Pasova.’ 
MRK.14.15	Ea' nihi'ambepa rum anama lu'unai nape ilif, ea' sandombana tebol siaifah ma'oh etifim. Ipe' pendondombamafa gwa'aimi rum anama.”
MRK.14.16	Ea' amam mafe' mawis wambel anama mati amama si'i Jisas nali' na'ipami ea' mandondomba gwa'aimi amama Pasova rum anama. 
MRK.14.17	Wambomota felefele'ma owamb, Jisas naloma alupumi 12-peleim mafe' mataga ipat anama 
MRK.14.18	Mawis ata' mape ma' gwa'aimi etin, Jisas na'ipam na'i, “Ae' a'ipipa endilisi, anona afa'inai dei' nape nalomafa na' gwa'aimi, atuwasi nefe' nihi'amba amam naumbiha Ae' efe' eapoma.”
MRK.14.19	Amam mame' na'ama ukup amamumi nimanim ea' mahali'ana atona etin ma'i, “Ae' o emi?”
MRK.14.20	Ea' Jisas na'ipam na'i, “Anona afa'inai 12-peleim naloma ae' wahapila bret walata disi, ea' anama atona. 
MRK.14.21	Ae' ataga epen enidilisiwei, naman enis epes sehe ega', si'i Buk Baibel na'iama Ae'. Ea' aman anama nowalapa Ae' ma naumbih, anan uwahipina endilisi. Nambimb nimanimi awami endilisi motagamana. Fowa' mama'wana owa' ata' kolanai, andeande'. Ama anan ina notagama nimanimi amama awami, owa'.”
MRK.14.22	Jisas nalomam ata' mape ma' gwa'aimi etin, nafela anona bret, nanda' beten nanifela God, nawalona nase'am na'ipam na'i, “Ipe' felana pea'ana. Bret anama alop Ae'anai.”
MRK.14.23	Ea' nafela anona kap embel wain nalanai nanda' beten nanifela God naso' amam hiami ma' embel etin. 
MRK.14.24	Ea' na'ipam na'i, “Embel amama esimbel Ae'ami manda' basef amama God na'i endilisimi atomi motaga la'ifim. Ae' ekolo'wama igiambama amam nematawa hiesi. 
MRK.14.25	Ae' a'ipipa endilisi, ae' ina ata' etanima ea' embel wain wapoti', owa'. Efe' etaga wambel Godi, ea' anona wain dambainai.”
MRK.14.26	Amam manda' anona awaf ea' mawisi mafe' mondowasa' halaf lawah oliv motawama.
MRK.14.27	Ea' Jisas na'ipa alupumi na'i, “Fowa' gani Baibel na'i na'ama na'i, God na'i,
MRK.14.27	‘Anona nemaf owagama gani, Ae' eha aman anama numafi sipsipi noga'. Ea' sipsip amama atuwasi mofa' mofe' atona etin.’
MRK.14.27	Ea' Jisas na'ipam na'i, atuwasi ipe' pekwaha pembale'efa ae' pefa' pefe' atona etin, si'i fowa' gani God na'iam.
MRK.14.28	Ea' nambimb ae' etanima ehafel wapoti', ili'ipa efe' etap hiagoma Galili.”
MRK.14.29	Ea' Pita nagwamana na'i, “I'i amam hiami ine'imi mokwahina, hapaimi, ae' owa'.”
MRK.14.30	Ea' Jisas nagwamana basef na'i, “Ae' a'ipina basef endilisi, dei' owamb anae', awata ata' owa' nonda'am bif, ine' nembaho' agel ae'anai ni'i wenif ni'i, ‘Ae' owa' egawa Jisas.’ ”
MRK.14.31	Ea' Pita na'ipana mehip na'i, “I'i esis sohafa, afa' biafa oga' etin. Ae' ina embaho' agel ine'inai, owa'.”
MRK.14.31	Ea' alupumi hiami Jisasi ma'iam na'ama etin hi'alam.
MRK.14.32	Ea' Jisas naloma alupumi ananimi mafe' mataga anona etap Getsemani, ea' na'ipam na'i, “Ipe' pepe na'ae. Ae' efe' gani wa'ol enda' beten.”
MRK.14.33	Ea' Jisas nao'wa Pita naloma Jems naloma Jon mafe' malomana. Ea' opaf Jisasi aona kwapete'ana. 
MRK.14.34	Ea' na'ipam na'i, “Opaf ae'anai nimanina endilisi ma ega', nomonas ae'ami aom endilisi. Ipe' pepe na'ae pindumafuma pepe pehafa ae' etanimai iefi'i.”
MRK.14.35	Ea' Jisas nandamboma nafe', nambe' opaf na'oh etap nanda' beten. Na'i notofa amamaga awami amama anan atuwasi meatagamanai. 
MRK.14.36	Ea' nahali' God na'i, “Aba
MRK.14.37	Anan nahali'ana ea', nohafel notanima nafe'ma alupumi ananimi mapoma. Nafe' natolom ea', nati amam ma'oh maga' mafe'. Ea' nofala Saimon Pita na'i, “Saimon, ipe' ata' owa' pepe, pa'oh etin a'amon? Dei' maina ipe' owa' la'ifipama pepe pehafa ae'? Nogota ina ata' laona ma ie'ipipa a'i pepe, owa'. 
MRK.14.38	Ipe' pindumafuma andeande' pepe penda' beten. Na'ama amamaga meagwambipei meatagamepa. Endilisi ukup ipe'imi ma'i awima penda' beten, ea' alop owa' la'ifina, ala'uta naepa ma penda beten pelome.”
MRK.14.39	Jisas na'ipam na'ama ma ea', notanima nafe' nanda' beten. Nahali'anama basef amama atom nali' nahali'anamami. 
MRK.14.40	Nahali'ana ea' nandamboma notanima nafi'i amam mapoma nati ata' ma'oh. Ea' ninimbalom mohafel ma'i, “Atuwasi afa' wi'ipana maim basef?”
MRK.14.40	Ambeh maham ea' ma'oh maga' mafe'. 
MRK.14.41	Ea' anan nandamboma notanima nafe' wapoti' nanda' beten si'i do'ok nali' nanda' beten bif. Ea' notanima nafi'mai amam na'ipam na'i, “Ipe' papoma noma'w pa'oh etin? Dei' ipe' koh ea', hafel. Dei' nemaf anae' anona aman nifi'i nulumai anom amam awami mufi'i mowa' ae' ataga epen endilisiwei. 
MRK.14.42	Hafel! Afa' ofe' uti aman anama nihi'ambama ae' dei' nafi'i.”
MRK.14.43	Jisas ata' naitu na'ipam etin, anona aman nafi'i. Aman anama Judas anona amam 12-peleim alupumi ananimi nafi'i nalumai amam hiami mahapila bainahi belep malomana mafi'i. Amam pris dambami malumai amam agufumi dambami esis Judai masapa'am mafi'i.
MRK.14.44	Aman anama nawalapa Jisasi, nali' na'ipam nanda' ikwaf nihi'ambam na'i, “Atuwasi piti ae' iesisi' dalogwanai, aman anama ea' Jisas ma'una. Ipe' pembalo'ana pewa'ana andeande' pefa'ana pefe'.”
MRK.14.45	Amam ata' mataga etin, Judas nafe'ma Jisas na'ipana na'i, “Dembinai Tisa.”
MRK.14.45	Ea' nasisi' dalogwana. 
MRK.14.46	Ea' amam membalo' Jisas. 
MRK.14.47	Ea' anona aman naitu felefele'ma Jisasi nagiai bainat naha anona aman nanda'mana maola pris dembinai nape nali'ma pris hiami, natopa' aliga ananinai pele'atana nowa.
MRK.14.48	Ea' Jisas na'ipa amam naumbih na'i, “Ipe' pefa'ai bainah maloma belep pafi'i pa'i pewa' anona aman aonai nanda' wal napa' naloma gavmani? 
MRK.14.49	Nimeguf hiami ae' ape alomepa felefele'ma ipat lu'unai Godi awalapa basef bu'wami ma esis aman nematawa hiesi, ea' ipe' owa' pembale'e. Ea' dei' paila basef mape Baibeli pafi'i pewa'e si'i basef fowa' gani ma'iam. Ae' a'i basef amama dei' motaga endilisi mola' gwa'aimi.”
MRK.14.50	Ea' alupumi ananimi hiami makwahona mafa' mafe' hi'alam.
MRK.14.51	Ea' anona aman sa'unai nagi'ma Jisas nafi'i nowaho' anona lowaf afitinai ea' amam mahapila bainah maloma belep ma'i mombalo'ana. 
MRK.14.52	Ea' anan nakwaha lowaf atona na'oh ea' nafa' nafe' etin.
MRK.14.53	Amam mofa' Jisas mafe'ma pris dembinai nape nali'ma pris hiami. Anan naloma amam pris dambami maloma amam dambami Judai maloma amam mawalipasa mi'uli Godi amam hiami mandakolas etifigin. 
MRK.14.54	Ea' Pita ina nalomam etin nafe', owa'. Anan nagi'mam nafe' nawis endalelemba pris anama dembinai ea' nape naloma amam polisman mapoma nif. 
MRK.14.55	Ea' amam pris dambami maloma amam dambami Juda hiami mumafi koti ma'i mogolopa enis epesa sombaso'mana ma anom basefa moha Jisas neaga'. Ea' amam ina mati enis, owa'. 
MRK.14.56	Esis hiesi sambaso'mana ma anom basef ea' ina sa'i endilisimi mafe' etifigin, owa'. Sa'iam mafe' deindei.
MRK.14.57	Ea' amam maitu mambaso'mana ma anom basef na'ama ma'i, 
MRK.14.58	“Afa' wame' Jisas na'iam na'ama na'i, ‘Ipat lu'unai Godi epes sanda'anai, nambimb Ae' etalona, ma nimeguf wanom ea' efelona notawa wapoti'. Ea' Ae' ina enda' lagof epesi efelona, owa'.’ ”
MRK.14.59	Basef amama amam ma'iami ina ma'i endilisimi mafe' etifigin, owa'. Ma'iam mafe' deindei. 
MRK.14.60	Ea' pris anama dembinai naitu la'afen nahali' Jisas na'ama na'i, “Ine' negwa basef amama, o owa'? Dei' maina amam ma'ipina basef na'ama?”
MRK.14.61	Ea' Jisas nasopama malogel naitu. Anan ina nagwamana basef anan, owa'. Ea' pris anama dembinai nahali'ana wapoti' na'i, “Ine' Krais aman anama God nandandepena nasapa'ena nafi'i o owa'? Ine' nogalomana Godi ape' manda' lotumanai, o owa'?”
MRK.14.62	Ea' Jisas na'i, “Endilisi ae' ma'uwi. Ea' anona nemaf ipe' piti ae' ataga epen endilisiwei epe lagel da'isinai Godi, epe otaga ilif itanimai ifi'i petolowe.”
MRK.14.63	Jisas na'iam na'ama, ea' pris anama okom wandafuna, ea' nahape' lowaf anama nalanai na'iam na'i, “Ape' ina ata' mofalai enis epes wapoti' sifi'i si'i anom basefa anan, owa'. 
MRK.14.64	Anan nanda' God findiwana ea' amama pame'am. Dei' ipe' ukup mape ma'imama?”
MRK.14.64	Ea' amam hiami ma'i anom basef mandame'mam ma'i, “Anan nanda' waf aonai afa' ohana nega'.” 
MRK.14.65	Ea' anom mohafel misisi'wafana masopama naep ananimi mahana ma'ipana ma'i, “Ni'i basef si'i profet newalapa emi nahena.”
MRK.14.65	Ea' amam polisman mafi'i mahana mofa'ana mafe'.
MRK.14.66+MRK.14.67	Ano'w nemata'w kwanda'mana maol pris anama dembinai kwafi'i kwati Pita napoma nif ipat ande'. Ea' kwaitu kwatolona kogawana kwa'ipana na'ama kwa'i, “Enina ine' nape naloma Jisas Nasaretinai.”
MRK.14.68	Ea' Pita nambaho' agel Jisasi na'ipakw na'i, “Owa'. Ae' ina egawa basef ofagema ine' na'iami.”
MRK.14.68	Ea' anan nohafel nafe' felefele'ma endambel uta, anona awata nonda'am. 
MRK.14.69	Ea' nemata'w akwama kwatolona kwa'ipas isima saitu felefele'i wapoti' kwa'ipas na'ama kwa'i, “Aman anama wapoti' alupunai Jisasi.”
MRK.14.70	Ea' Pita na'iam wapoti' na'i, “Ae' ina egawana, ae' owa'.”
MRK.14.70	Nogota bandana ea' enis saitu felefele'i sa'ipa Pita wapoti' sa'i, “Endilisi, ine' alupinai naloma amam Jisasi. Ine' wapoti' aman Galilinai.”
MRK.14.71	Dei' Pita nambaho' agel Jisasi na'i basef la'ifimi na'i, “Endilisi ilif, ae' ina egawa aman anama ipe' pa'ianai, owa'.”
MRK.14.72	Anan na'iam ea', awata nanda'am bif ea' Pita okokoma basef do'ok Jisas na'ipanami na'i, “Awata owa' ata' nonda'am bif, ine' nembaso'mas ni'iam wenif ni'i, ‘Owa' negawea.’ ”
MRK.14.72	Ea' Pita okom napoma basef amama ea' nalef mehip.
MRK.15.1	Kuhimbita atona amam pris dambami maloma anom dambami Judai maloma amam mawalipasa mi'uli Godi maloma anom Juda dambami mumafi koti, amam hiami mandakolas maila basef etifim. Amam mowa' Jisas mofa'ana mafe' maso' gavman dembinai Pailat. 
MRK.15.2	Ea' Pailat nahali'ana na'i, “Ine' king dembinai esis Judai o owa'?”
MRK.15.2	Ea' Jisas nagwamana basef na'i, “Basef amama ine' na'iami endilisimi.”
MRK.15.3	Ea' amam pris dambami mambaso'ma Jisasa basef hiami. 
MRK.15.4	Ea' Pailat nahali'ana wapoti' na'i, “Ine' owa' negwa anom basef? Ine' neme'. Amam manda'mena basef hiami ma ine'.”
MRK.15.5	Ea' Jisas ina nagwa anom basef wapoti', owa'. Na'ama Pailat okom natanea.
MRK.15.6	Nemaf anama esis Juda sanda' anom gwa'aimi lu'wami sa'i Pasova. Afagof hiami ma nemaf anama Pailat nanda'am na'ama. Anan nakwaha anona nape kalabusi nafe' wafifina. Emi epen esis amam nematawa sa'ianai, Pailat name'asa nakwahona nafe'mas. 
MRK.15.7	Nogota anama anona aman nape kalabusi agilinama Barabas. Anan nanda' kalabus naloma anom amam mapa' maloma gavmani maha enis saga'i. 
MRK.15.8	Ea' esis hiesi safi'i saitu sofala Pailat sa'ipana sa'i, “Ine' nekwaha anona aman nape kalabusi nifi'mai ape' wafifina, si'i afagof hiami nanda'am.”
MRK.15.9	Ea' nagwamasa basef na'i, “Dei' ae' ekwaha king dembinai ipe' Judai nefe'mago ipe', o emi?”
MRK.15.10	Dei' main, Pailat anan nogawa amam pris dambami kowalama epes hiesi saila basef Jisasi ukup aom atom mapomana dei' manda' kotimana.
MRK.15.11	Ea' amam mafela ukup ma esis amam nematawa hiesi ma sohali' Pailata nokwaha Barabas atona nufi'mai esis.
MRK.15.12	Ea' Pailat na'iam wapoti' na'ama na'i, “Aman anama ipe' pefalona pa'i king dembinai esis Judai, ipe' pa'i ae' enda' i'imamana?”
MRK.15.13	Ea' esis sa'i mehip sa'i, “Undana nil lawag usi'inai tu'wanainai!”
MRK.15.14	Ea' Pailat nahali'as na'i, “Dei' main? Anan nanda' maina waf aonai?”
MRK.15.14	Ea' esis sa'i mehip sa'i, “Undana lawag hana afuna!”
MRK.15.15	Ea' Pailat naila ukup asasimi, nakwaha Barabas nafe'ma esis na'ipa amam soldia ma mopagaha Jisas mofa'ana mefe'ma mundana lawag usi'inai tu'wanainai.
MRK.15.16	Amam soldia mofa' Jisas mawisi ipat gavmani lu'unai. Ea' mofala anom soldia hiami mafi'i munduwa'anima ma anan, 
MRK.15.17	malamana saket akwahinai. Ea' mofa'ai anona mandof higatagunai manogana mala'watefana si'i hat mowalo'manana balaga ananinai. 
MRK.15.18	Ea' maitu manda'ana findiwana ma'i, “Nemaf bu'unai, ine' king dembinai esis Judai!”
MRK.15.19	Ea' amam mahana anona elifita balaga ananinai, misisi'wafana mindiwa nembawa motawa mafela agel ananinai etin. 
MRK.15.20	Manda'ana findiwana ma ea', mowalimana saket anama akwahinai, malamana lowaf ananinai mofa'ana mafe'ma mundana lawag usi'inai tu'wanainai.
MRK.15.21	Amam soldia mofa' Jisas mafe' ata' mafo'o eaf la'afen ea' matagama anona aman Saimon Sairininai nafi'i. Batausana ananimi biam, Aleksanda naloma Rufus. Saimon napani aolop nafi'i na'i nefe' Jerusalem. Ea' amam soldia masapa'ana nofa' lawag Jisasi. Ea' nofa'ana nafe'. 
MRK.15.22	Ea' mofa' Jisas mafe' mataga anagon agiliguma Golgota. Ape' dei' mambomefagel ma'i, Pipitagel Balagaina.
MRK.15.23	Ea' mase'ana anom embel wainim mambomom malomana anona marasin agilina mer ma nea' embel mohogofa ekep pehana. Ea' anan ina na'i a'e na'am, owa'. Nandaiwa'mam. 
MRK.15.24	Ea' maundana lawag usi'inai tu'wanainai ea' manda' satu ma luwaguf maim ananimi ma emi nikila' nefa'am mondandam atona etin.
MRK.15.25	Kuhimbita aon ata' natefi naili 9 klok, soldia mofa' Jisas mafe' maundana lawag anama. 
MRK.15.26	Amam mofa' anona pepa basef amama do'ok amam Juda mambaso'ma Jisasami Pailat nanda'am mail ma'i, “AMAN ANAMA KING ESIS JUDAI.” Amam manda' basef amama mail balaga Jisasi lawag ilif. 
MRK.15.27	Felefele'ma Jisas naima, amam soldia maunda anom biam manda' waf aonai manda' wali. Amam maunda Jisas nail la'afen, ea' maunda amam biam mail wa'owa'ol. [ 
MRK.15.28	Na'ama si'i anom basef Baibel na'iami dei' mataga alihim mandawalap. Basef amama ma'i na'ama ma'i, “Anona nemaf esis ukup mopoma anan noloma amam amama manda' waf aonai.”]
MRK.15.29	Ea' enis amam nematawa safe' safi'i eaf sanda' salamala anan samboma balagah sa'iam na'ama sa'i, “Ine' ewi, ine' aman netala ipat anama dembinai Godi, ma netanima nefelona nela'ana nimeguf wanom, 
MRK.15.30	dei' nigiambama ine' nendatagah nisila'i.”
MRK.15.31	Ea' amam pris dambami maloma amam dambami mawalipasa mi'uli Godi hiami malomam maitu manda'ana findiwana ma'i, “Anan nagiambama enis epes ea' dei' ina nagiambama anan, owa'. 
MRK.15.32	I'i aman anama Krais Dembinai esis Israeli, anan nokwaha lawag nisila'i ma motolona mombale'efana.”
MRK.15.32	Amam biam saundam maloma Jisasi wapoti' manda'ana findiwana ma basef awami.
MRK.15.33	Aon nahagasom owamb lu'unai nataga etap hiagoma esis Judai akotigin. Owamb nape nafe' nafe' ma aon nasa nape 3 klok wambomota. Ea' aon howalagon wapoti'. 
MRK.15.34	Aon nasa nape 3 klok, Jisas noga na'i mehip na'i, “Eloi, Eloi, lama sabaktani?”
MRK.15.34	Ape' mambomam ma'iam na'ama ma'i, “God ae'inai, God ae'inai, dei' maina ine' nakwahowe?”
MRK.15.35	Enis epes saitu felefele' same' anan na'iam na'ama sa'i, “Peme'. Anan nofala profet Elaija.”
MRK.15.37	Ea' Jisas na'i mehip endilisi naga' ea'. 
MRK.15.38	Ea' dei' lowaf anama lu'unai si'i uta nail ipat Godi lu'unai sanda' lotuwanai nomon palalana gani ilif nowala etap nataga biefina. 
MRK.15.39	Ea' kepten anama dembinai numafi soldia hiami, naitu felefele'ma Jisas nati anan naga' na'ama ea' na'iam na'i, “Endilisi, aman anama nogalomana Godi.”
MRK.15.41	Fowa' Jisas ata' nape Galili, awo waila anani ma wagiambamana ma anom amamaga gwa'aimi maim. Anowa hiawai wapoti' walomana ondowasa' Jerusalem.
MRK.15.42	Ea' wambomota felefele'ma owamb, Josep Arimateainai nafi'i.
MRK.15.43	Anan dembinai ma kot esis Judai, agel lu'unai. Nape nohafa nemaf bu'unai notaga ma hiesi siowis wambota Godi numafias. Dei' sandandomba amamaga gwa'aimi maima naman nemaf anama Sabat notaga. Ea' Josep nafe' nawis naitu naep Pailati. Anan ina umbamahana, owa'. Nahali'ana ma nofa'ai alop Jisasi nawana. 
MRK.15.44	Ea' Pailat gegelalasona okom na'i Jisas ina dei' afuna endilisi, ata' owa'. Ea' nofala anona dembinai soldia nafi'i nahali'ana na'ama na'i, “Jisas naga' ea' o owa'?”
MRK.15.45	Soldia anama na'ipana na'i, “Jisas naga' endilisi ea'.”
MRK.15.45	Ea' Pailat na'ipa Josep na'i, “Ine' nefe' nefa' alop Jisasi.”
MRK.15.46	Fowa' nanda' anona hi'agif nagwasa owap lu'unai nagal nawis nomon. Ea' dei' anan na'i nowa Jisas hi'agif anama. Ea' nafe' notala anona lowaf afitinai nafi'i natagaha alop Jisasi nisila'i ma nanda' lowaf anama nowa'ana ma ea', nasapa'ana nawis hi'agif anama nalana nomon. Ea' namboma anona owap lu'unai nafe' nowalo uta hi'agif anama. 
MRK.15.47	Anowa nematawa biawa Maria Makdalai'wi kwaloma Maria mama'wana Josepi, awau waitu watologon wati anama Josep nawa Jisas.
MRK.16.1	Nemaf anama sapoma noma'wanai nafe' hi'alana, Maria Makdalai'wi kwaloma Maria mama'wana Jems kwaloma Salomi watala anom wel alogw bu'wami ma'ami. Awau wa'i ofa'am ofe' ondisa alop Jisasi. 
MRK.16.2	Wafilu nemaf Sande, kuhimbita atona awau ofa' wel amama wafe' hi'agif. 
MRK.16.3	Awau ata' wafe' etin eaf, wanda'ipama na'ama wa'i, “Atuwasi emi nigiambamafa nelefata owap anama nowalo utai?”
MRK.16.4	Ea' watologon, wati owap anama lu'unai ina ata' nape nowalo uta, owa'. Enin epen nafe' nausi'ana nafe' na'oh wa'ol. 
MRK.16.5	Awau wawis hi'agif nomon, wati anona aman sa'unai tol nape uta wa'ol lagel da'isinaima. Nala anona lowaf launai afitinai. Na'ama awau gegelalasowa kwapete'awa umbamahawa. 
MRK.16.6	Ea' anan na'ipawa na'ama na'i, “Ipe' ina umbamehepa, owa'. Ae' egawepa ipe' pafi'i pegolopa Jisas Nasaretinai, esis saundana naga' lawag usi'inai tu'wanainai. Anan notanima nohafel ea', ina ata' nape na'ae, owa'. Ipe' piti na'ae sofa'ana sawisi salana nalama. Dei' wafigin nape. 
MRK.16.7	Ea' ipe' fo'o pi'ipa alupumi ananimi ea' pi'ipa Pita nalomam na'ama pi'i, ‘Jisas nali'ipa nafe' etap hiagoma Galili. Ipe' pefo'o petolona si'i nimbewa' na'ipipa.’ ”
MRK.16.8	Ea' wakwaha hi'agif wawisi ande' wasagih wafe'. Awau umbamahawa wanda'am bombol etin. Ea' awau ina wa'ipasa basefa enis epes, owa'.
MRK.16.10	Akwa'w kwafe' anagon alupumi Jisasi mapoma. Ukup amamumi nimanim endilisi, mape malef. 
MRK.16.11	Ea' kwa'ipam kwa'i, “Ae' ati Jisas notanima nohafel wapoti' nape namunai.”
MRK.16.11	Amam mame' basef amama ako'umi, ea' ina meme' basef akwa'umi ma'i endilisimi, owa'.
MRK.16.12	Amama mataga ea', anom alupumi Jisasi biam makwaha wambel lu'unai maila eaf nafe' aolopi mafe'. Ea' Jisas nandati na'ana nafe' natagamam. 
MRK.16.13	Amam biam matolona motanima mafe' mawalapa basef amama ma anom alupumi Ananimi mapani, ea' amam ina mombale'efam, owa'.
MRK.16.15	Ea' na'ipam na'ama na'i, “Ipe' pefe' wambel hiagoma pi'ipasa basef bu'wami Godi ma amam nematawa hiesi hi'ilas. 
MRK.16.16	Emi egafis sembale'efa ae' sofa' baptais, anona nemaf God notanima nefa'asi wapoti' ea' Ananisi. Ea' isima owa' sembale'ifi, anona nemaf God nonda'mas kota basef lu'wami ma waf aonai esis sanda'anai. 
MRK.16.17	God nambimb nonda' esis isima sembale'efi sotaga la'ifisa sonda' ikwaf hianai naninani si'i anan nanda'anai. Ea' sohali' Ae' ma enda'as sotaga la'ifisa sili'amona ambagof awami mapeisi, ea' si'i anona diga hianai dambainai. 
MRK.16.18	Ea' sohapila iguf mahasi lagof asasimi ea' ina mohas soga', owa'. Ea' sea' embel numbutimi wapoti', esis ina soga', owa'. Ea' enis owa' seambale'efi, sea' embel amama, esis soga'. Ea' nambimb esis isima sembale'ifi sosa lagofa enis epes awes nanda'asi sotaga bo'wes wapoti'.”
MRK.16.19	Dembinai Jisas nawalipas na'ipas ea', God nofa'ana nalata heven. Ea' nofa' agel lu'unai nape lagel da'isinai Godi. 
MRK.16.20	Ea' alupumi Ananimi mafe' gani wambel hiagoma mawalapa basef Godi. Anan nanda'am mataga la'ifim manda' ikwaf hianai naninani si'i God nanda'anai. Enis epes sati maol anama amam manda'anai sa'i, “Endilisi, God nagiambama amam ea' ape' magawa basef Ananimi endilisimi.”]
LUK.1.1	O dembinai Tiofilus, fowa' amam hiami manda' basef hiami mail buk ma amamaga hiami God nanda'am mataga la'afena afa'i. 
LUK.1.2	Fowa' dambadamba Jisas nafela opeh nanda'am ea' amam dambadamba mali' mati amamaga amama naep amamumi dei' mawalipafa basef amama ea' afa' wanda'am mail buk. 
LUK.1.3	Ae' dambadamba ali' ahali' enisa basef amama afi'i afi'i dei' egawam andeande' si'i fowa' mataga, anom amam mihi'ambamam dei' ae' egawa basef amama ofagema. Amama atom dei' ae' elagen andeande'ma enda' anom basef mefe'mago ine', dembinai Tiofilus. 
LUK.1.4	Anda'ama ine' neagawa andeande' basef amama ofagema esis sawalipanami endilisimi atom.
LUK.1.5	Nemaf anama anona king Herot dembinai gavamani numafi etap hiagoma Judia, anona aman pris nape, agilinama Sekaraia. Anan wambota Abiya, anan aman dembinai fowa'inai. Sekaraia waulu'mana Elisabet. Akwa'w kwataga wambota Aroni. 
LUK.1.6	Esis bias Sakaraia Elisabet sape bo'wes ma naep Godi saila mi'uli ananinai hianai hi'alana. Ea' saila basef Godi andeande' basef ofagema a'as. 
LUK.1.7	Ea' Elisabet asa'w ea' esis bias awasi a'as, ahages ea'.
LUK.1.8	Nogota anama amam hiami wambota Sakaraiai nemaf amamunai nataga ma meanda' maol Godi, ea' Sekaraia nawis ipat lu'unai Godi nanda' maol nondolalima God. 
LUK.1.9	Amam maila waf amamunai mandandepana ma niowis ipat anama nomon nofa' amamaga amama nogoh alogw bu'wami ma'ami. 
LUK.1.10	Nogota anama anan nawis naofa amamaga, esis amam nematawa hiesi sanda' lotuwi sandatama sape sanda' beten ande'.
LUK.1.11	Ea' Sekaraia nati anona ensel dembinai Godi nataga naitu balata wa'ol lagel da'isinai. Balata anama amam pris mondolalima Goda amamaga amama alogw bu'wami ma'ami. 
LUK.1.12	Ea' Sekaraia natolona gegelalasana ombamahana nomonas matamea ma ensel anama. 
LUK.1.13	Ea' ensel anama na'ipana na'ama na'i, “Sekaraia, ina umba mohena, owa'. God name'enama beten ine'inai ea'. Waulu'mina ine'ikwi Elisabet nambimb kola enin awani aman ine'inai. Ea' ine' nefalana agel ananinai Jon. 
LUK.1.14	Okom ine'inai nambimb nope andeande' nendanifela awani inima. Ea' esis amam nematawa hiesi wapoti' sondanifa so'uso'uni inima netaga. 
LUK.1.15	Dei' main, enin anona nemaf netaga dambeni nefa' agel lu'unai ma naep Dembinai. Enin ina nea' embel wainim moloma embel la'ifimi, owa'. Enin ata' nape opaf mama'wanai, Ambal Bu'unai Godi napaina si'ina nonda'ana la'ifina. 
LUK.1.16	Anona nemaf enin netaga damben nomboma amam nematawa hiesi Israeli ma nefa'as sotanimani seafe'ma God Dembinai asasinai. 
LUK.1.17	Enin nili' nefe'ma Dembinai nefa' pepel Godi ma neanda' maol ananinai si'i fowa' Elaija nofa'ana nanda'anai. Ea' nomboma opalef ahapasi mefe'ma awasi ma esis ukup mi'imi'ias. Ea' nomboma epes isima sosambala basef Godi ma sofa' nomonas bu'wami ma niegiambamas nonda'as sondandombam seapoma Dembinai neafi'i.”
LUK.1.18	Ea' Sekaraia nahali' ensel anama na'i, “Ae' atuwasi iti maina ikwafa eagawa basef amama meataga endilisi? Ae' hagewe ea' waulu'mi wapoti' ea' hage'w.” 
LUK.1.19	Ea' ensel nagwamana basef na'i, “Ae' Gebriel, aitu naep Godi. Anan atona nasapa'e afi'i a'ipina basef amama bu'wami. 
LUK.1.20	Ine' name'am etin, ine' owa' nembale'a basef ae'ami. Na'ama etin dei' malogel ine'inai nese'ena, ina nambimb ni'i, owa'etin. Ea' nefe' nefe' neatagama amamaga amama ae' a'ipinami meatagamena. Basef amama ae'ami nambimb meataga na'ama etin anona nemaf God na'ianai.”
LUK.1.21	Ea' esis amam nematawa hiesi sape sohafa Sekaraia ande' ukup matamea sa'i, “Main natagamana nape nogota laona ipat lu'unai Godi nomon?”
LUK.1.22	Anan nawisi ande', ina na'i anom basefa esis, owa'. Na'ama esis sogawana sa'i anan nati anom amamaga mandati na'ami ipat lu'unai Godi nomon.
LUK.1.22	Ea' anan nape nanda'masa lagel atona na'ipasa amamaga, ea' malogel ananinai nase'ana nape. 
LUK.1.23	Maol Sakaraiai hi'alana, notanima nafe' wambel ananinai.
LUK.1.24	Anan nape anom nimeguf, waulu'mana anani'wi Elisabet a' opafu'w. Ea' kwandambaho' etin kwape ipat aomb wanemb biamb kwa'i na'ama kwa'i, 
LUK.1.25	“Dei' Dembinai okom na'ina'i ae' ma nagiambame na'ama. Fowa' ae' asawe, ambal ae'anai aona ma esis amam nematawa ea' dei' owa'etin.”
LUK.1.26	Elisabet opafu'wa aomb wanemb biamb ea', dei' anona aon wapoti' wanemb wanemb. Dei' God nasapa' ensel anama Gebriel nafe' anona wambel Nasaret nape etap hiagoma Galili. 
LUK.1.27+LUK.1.28	Wambel anama ano'w nemata'w awiawai'wi kwape, agel akwa'unai Maria. Ina dei' kwase' anona aman, ata' owa'. Dei' sandandepa'wa kweaso' anona aman agilinama Josep. Anan nataga wambota anama akunamana king Deviti. Ea' ensel anama nafe'ma akwa'w na'i, “Nemaf bu'wafi, nemata'w. Dembinai God okom na'ina'i ine' endilisi. Anan nofalo'mena nape nalomena la'ela'ef numafina.”
LUK.1.29	Maria kwame' basef amama okom akwa'unai a' nimanina endilisi. Okom akwa'unai natanea na'i, “Basef amama ofagema mataga mi'imama?”
LUK.1.30	Ea' ensel anama na'ipa'w na'i, “Maria, ina ombamohena, owa'. Okom Godi bo'onama ine'. 
LUK.1.31+LUK.1.32	Ine' neme'. Nambimb ine' opafina nela enin awani aman. Ea' nenda'mana agel Jisas. Anona nemaf anan nope aman dembinai, sefela agel ananinai lu'una. Ea' sofala Anan nogalomana God nape ilifi. Anona nemaf dembinai God nenda' awani inima nofa' agel lu'unai nepe dembinai king si'i fowa' gani Devit nape king. Devit anan wambota anama dei' awani inima neataganai. 
LUK.1.33	Anona nemaf enin nepe dembinai king numafi epes hiesi Jekopi la'ela'ef. Enin etin nepe dembeni la'ela'ef ma amamaga hiami moloma epes ananisi.”
LUK.1.34	Ea' Maria kwa'ipa ensel anama kwa'i, “Amama meataga mi'imama? Ae' ina dei' aso' anona aman, ata' owa'etin.” 
LUK.1.35	Ea' ensel anama nagwama'wa basef na'i, “Ambal Bu'unai Godi nifi'mai ine', pepel God nape ilifi nose'alina. Ea' dei' awani inima nambimb nelani enin bo'wen. Ea' esis nambimb sefela agel ananinai lu'una sofalana si'i Anan Nogalomana Godi. 
LUK.1.36	Neme', amani'mina ine'ikwi Elisabet akwa'w hage'w ea', dei' ea' opafu'w. Fowa' esis sa'i, ‘Akwa'w asa'w, ea' dei' akwa'w opafu'w aomb wanemb wanemb akwa'umi mafe' ea'. 
LUK.1.37	Owa' anom amamaga ahifima God nonda'am, owa'etin.”
LUK.1.38	Ea' Maria kwagwamana basef kwa'i, “Ae' ape anda' maol Dembinai. Ae' a'i Anan nonda'meam motaga si'i ine' na'i.”
LUK.1.38	Ensel anama na'ipakw na'ama ma ea', nakwaho'w nafe'.
LUK.1.39	Nemaf anama Maria kohafel mehip kondondomba amamaga kondowasa' anona wambel nape halafutagw anona etap hiagoma Judia, 
LUK.1.40	kwafe' kwawis ipat Sakaraiai kwanda'makwa nemaf bu'wafi Elisabet. 
LUK.1.41	Elisabet kwame' Maria ata' kwanda'makwa gude etin, awani Elisabeti fete' etin nape opaf akwa'unai nomon. Ea' Ambal Bu'unai Godi si'inama akwa'w, 
LUK.1.42	koga kwa'i mehip kwa'i, “God nofalo'mena nanda'ena nandanifel endilisi. Danifel ine'inai nikila' danifel anowa nematawa ofa'anai. Ea' awani inima nambimb nelan, enin wapoti' God nofalo'mana nonda'ana nondanifel. 
LUK.1.43	Ae' gegelalasowe ma God okom bo'oma ae' nanda'e endanifel ma nanda' ine' mama'wana Dembinai ae'anai nafi'mai ae'. 
LUK.1.44	Neme', aligah ae'ami ata' mame' nemaf bu'wafi ine'inai atona, batawin nape opaf ae'anai nendanifel fete' etin nape. 
LUK.1.45	Ine' nandanifel endilisi, nembale'efa basef Dembinai na'ipinami nambimb meataga na'ama etin si'i anan nali' na'ipina.”
LUK.1.46	Ea' Maria kwanda' anona awaf kwa'i,
LUK.1.46	“Ae' a'i basefa Anan Dembinai afela agel ananinai lu'una. Okom ae'anai napoma basef amama,
LUK.1.47	God nofa'e etanimani. Dei' andanifel ma anan.
LUK.1.48	Dei' main? Ae' nemata'w anda' maol Ananinai, ae' falafuwei, ea' anan okom napoma ae' nagiambame. Ipe' peme'. Dei' epe anona nemaf owagama wapoti' epes hiesi sigi' seatagai la'ela'ef sehafel seapani sofale si'i, ‘Dembinai God nagiambame nase'e danifel.’
LUK.1.49	Dei' main, God la'ifinai endilisi nanda'me amamaga pepel ma ae' eafela agel ananinai lu'una nape andeande' la'ela'ef.
LUK.1.50	Okom dahowinai ananinai nape la'ela'ef ma emi egafis umbamahasa sa'i sila Anan. Ea' nape la'ela'ef naloma epes isima sope na'ama etin dei' awasi bafasas ehasas anona nemaf seatagai.
LUK.1.51	Lagel ananinai nanda' amamaga la'ifimi. Ea' ukup asasimi ma'i esis etis sofa' agof lu'wami ea' nali'amonas safe' gani gani hiagoma.
LUK.1.52	Anan natalogofa amam king dambami ea' nafela agofa isima sape owina enis epes.
LUK.1.53	Anan nase'asa amamaga bu'wami ma isima nolomahasa waf bu'unai, ea' epes isima amamaga hiamisi, natofam mafe' etin.
LUK.1.54+LUK.1.55	Anan okom napoma basef na'aim ananimi endilisimi la'ela'ef mope owagama gani. Amama fowa' gani na'iam naloma bafapapa akupapa. Basef amama fowa' gani na'ipa Abraham naloma wambota ananinai owagama sigi' setagai. Ama anona nemaf neati esis uwahipisa niegiambamas la'ela'ef. Anan nagiambama ape' Israel manda' maol Ananinai.”
LUK.1.56	Maria kwape kwaloma Elisabet aomb wanemb, ea' kotanima kwafe' wambel akwa'unai.
LUK.1.57	Nemaf anama nataga ea' Elisabet kola so'uso'win aman. 
LUK.1.58	Esis wambel atona saloma esis wambota akwa'unai seme' basef ma Dembinai nati owahipi'w endilisi ma kola awani inima. Ea' esis sandanifel saloma'w. 
LUK.1.59	Nimeguf 7-peleim mafe' mali'mana ea', nemaf nafe'ma 8i, esis safi'i sa'i seatopa'mana alop ananinai, ea' sa'i sofalana agel Sekaraia si'i ahalomana. 
LUK.1.60	Ea' mama'wana kwa'i, “Owa'. Ape' monda'mana anona agel Jon.”
LUK.1.61	Ea' esis sa'ipakw sa'i, “Owa', esis wambota ine'inai tagasi ina enis sanda' agel anama Jon, owa'etin.”
LUK.1.62	Ea' sanda' lagof atom sahali' ahalomana sa'i anan ni'i nonda'mana maina agel. 
LUK.1.63	Ea' Anan nanda' logel atona na'ipas sofa'ai anota selet ma nonda' agel nogalomanai. Ea' nanda'ana na'i, “Agel ananinai Jon.”
LUK.1.63	Ea' esis gegelalasis kwapete'. 
LUK.1.64	Anan ata' nanda' agel etin, noga na'i malogel ananinai, afega ananinai neawi andeande', nandanifel nafela agel Godi lu'una. 
LUK.1.65	Ea' esis hiesi wambel anama umbamahas. Ea' dei' amamaga amama gatom mafe' wambel hi'agoma nape halafutagw etap hi'agoma Judia. 
LUK.1.66	Ea' amam nematawa hiesi same' basefa amamaga amama, ukup asasimi matamea mafe' sa'i, “Anona nemaf awani inima nepe ni'imama?”
LUK.1.66	Dei' main, esis sogawa pepel la'ifinai Dembinai nape nalomana.
LUK.1.67	Awani inima Jon ahalomana Sekaraia, Ambal Bu'unai Godi nape si'ina anan ea' nawalapa basef Godi si'i amam profet fowa' gani mawalipasam na'i,
LUK.1.68	“Ae' a'i ape' mofela agel Godi Dembinai lu'una, God ape' Israeli. Anan nafi'i nagiambama ape' amam nematawa ananipai. Ea' natagahepa makwaha waf aonai ape' manda'anai.
LUK.1.69	Ea' nandandepa anona aman la'ifinai nambimb nofa'apa nokwahamapa waf aonai meatanimani. Fowa' gani Devit nanda' opeh Godi, ea' dei' aman anama nofa'apa motanimani, anan akunamana Deviti.
LUK.1.70	Basef amama si'i fowa' gani nawalapama amam profet bu'wami ananimi ma'iam malogof amamumi.
LUK.1.71	Ma'i anona nemaf anan nofa'apa meatanimani mokwaha lagof esis naumbih ape'isi soloma epes isima ukup aom endilisi ma ape'i.
LUK.1.72	Fowa' gani anan na'i anona nemaf nieti akusapa ape'isi fowa'isi uwahipis nigiambamas. Ea' anan okom nopoma basef bu'wami fowa' gani na'iam endilisi mope owagama gani.
LUK.1.73	Anan na'i basef amama endilisimi atom na'iam la'ifimi gani ilif naloma akunamapa ape'inai Abraham.
LUK.1.74	Ma anan na'i notagahepa ma lagof esis naumbih ape'isi ma meanda'mana opeh ananimi, ina umbamohapa, owa'.
LUK.1.75	Anan na'i basef amama ma ape' mope etap anae' monda' opeh ananimi nimeguf hiami danda mefe' mefe' meatagama meaga'. Ma naep ananimi monda' opeh amama ma waf ananinai bu'unai andeande'.
LUK.1.76	Ea' ine', awani ae'inai, basef ine'imi amama. Anona nemaf sofalena profet nanda' opeha God pepel hianainai. Dei' main, nambimb ine' nefe' nili'ma Dembinai nenda'mana eaf ananinai.
LUK.1.77	Ama neawalipa amam nematawa ananisi seagawa anan nefa'as seatanimani. Ama neakwaha waf aonai asasinai.
LUK.1.78	God ape'inai nati esis uwahipis endilisi dei' nakwahamasa waf aonai asasinai. Anan nambimb nosapa'i howalagon mape heveni mifi'mai ape' molomapa mope la'ela'ef. 
LUK.1.79	Ama howalama epes sape akoti, ea' isima ga' na'i neatagamasi. Ama nenindina ape' ma meape eaf opalef awanami.”
LUK.1.80	Anom nimeguf mafe' ea', awani inima nataga damben la'ifina ea' okom ananinai negawa. Anan nape etap wafiguma epes a'agoma nape nape ma nemaf anama nataga nandawalap alihinama naep esis Israeli.
LUK.2.1	Anona nemaf anona aman gavman dembinai esis Romi Sisar Ogastus nape, nanda' anona mi'uli gavmani na'ama. Anan na'i nofa' agofa esis amam nematawa hiesi sape etap hiagoma esis Rom sumafiagoma mil buk gavmani. 
LUK.2.2	Nemaf anama dambadamba anan nali' nofa' agof. Nemaf anama anona aman Kwirinius nape gavman dembinai ma etap hiagoma Siria. 
LUK.2.3	Ea' amam nematawa hiesi safe' wambel ofagama asasima ma sonda' agof asasimi. 
LUK.2.4	Josep anan aman wambota Deviti. Ea' nakwaha Nasaret nape etap hiagoma Galili, nondowasa' nafe' wambel Deviti Betlehem. Wambel anama nape etap hiagoma Judia. 
LUK.2.5	Ea' Josep nafe' naloma ano'w nemata'w Maria, esis sandandepana'w sa'i nese'akw ma esis bias sonda' agof asasimi. Ea' akwa'w opafu'w. 
LUK.2.6	Esis bias ata' sapani etin wambel Betlehem, nemaf akwa'w kolanefi a' nataga. 
LUK.2.7	Ea' kwali' kola awani aman ako'uni nali'i. Ipat sa'ohanai asi'ina. Ea' dei' kowa'ana lowaf kwalana nomon bokis gwa'aimi bulmakauwi malama.
LUK.2.8	Felefele'ma wambel anama anom amam mumafi sipsipi mape wa'ol mumafi sipsip mape owamb. 
LUK.2.9	Ea' anona ensel nafi'i nalumai howalogon Dembinai, howalama amam ea' umbamaham endilisi. 
LUK.2.10	Ea' ensel anama na'ipam na'i, “Ipe' ina umbamohepa, owa'. Peme', ae' ifa'mipei basef bu'wami ipe', amama monda' amam nematawa hiesi hi'ilas sondanifal endilisi. 
LUK.2.11	Dei' nemaf anae' ano'w nemata'w kwape Betlehem wambel Deviti kola enin awani aman. Anan aman anama nokwahomepa waf aonai nofa'epa peatanimani. Anan Krais, God nandandepana nasapa'ana nafi'i, anan Dembinai. 
LUK.2.12	Ipe' pefe' piti awani inima pegawan na'ama. Piti sanda' lowaf so'unai sowa'ana salana na'oh bokis isima sala gwa'aimi bulmakauwi malami.”
LUK.2.13	Ensel anama na'ias na'ama ma ea', mehip anom ensel hiami si'i ami misila'i gani heven mataga maloma ensel anama ea' mandagala mafela agel Godi ma'i,
LUK.2.14	“Ape' mafela agel God nape gani ilif endilisi lu'una. Pepel howalogon ananinai atona. Ea' epes emi sape etapi God okom bo'ona ma esis, opalef asasimi mope awanem.”
LUK.2.15	Ea' amam ensel makwaha amam mumafi sipsipi motanima malata heven. Ea' amam mumafi sipsipi manda'ipama etin ma'i, “Wale, ata' ofe' Betlehem uti amamaga anama Dembinai nihi'ambafami.”
LUK.2.16	Ea' mohafel mehip mafe' mati Maria kwaloma Josep sape. Awani salana na'oh bokis nomon sala gwa'aimi bulmakauwi malami. 
LUK.2.17	Amam matolona ea' mawalapa basef ensel na'ipamami ma awani inima. 
LUK.2.18	Ea' amam nematawa same' basef amama amam ma'iami, esis hiesi same' basef amama gegelalasis ea' nomonas matamea. 
LUK.2.19	Ea' Maria kwame' basef amama hiami okokomam mape okom akwa'unai. 
LUK.2.20	Ea' amam amama motanima mafe' mafela agel Godi lu'una ma'i anan dembinai bu'unai. Amam mandanifela amamaga amama hiami mame'am matulumi mataga si'i ensel na'ipamami.
LUK.2.21	Nemaf nafe'ma 8i nataga, nemaf anama amam ma'i motopa'mana alop awani. Ea' matopa'mana alop awani inima amani. Ea' sofalana agel Jisas si'i ensel nali' na'ipakwanai nogota anama owa' ata' kofa' opaf.
LUK.2.22	Nemaf anama nataga ea' ma esis sonda' awani inima noloma mama'wana sondolali sonda' ofa setaga bo'wes si'i basef mail mi'uli anama fowa' God naso' Mosesanai na'iam. Ea' esis mamasana sao'wana safe' sondowasa' Jerusalema sose'ana awani inima Dembinai Goda naep ananimi. 
LUK.2.23	Esis sanda'am na'ama si'i basef mape buk Baibeli ma'iama mi'uli Dembinai ma'i, “Awasi amam wali' dambadamba olami, amama ipe' pefalam pi'i amam dembinai Godi atom.”
LUK.2.24	Ea' bias sa'i sondolalima God sila basef mail mi'uli anama Dembinai fowa' gani na'ipa Moses na'i, “Esis bias sofa' amiguf mai'unamb biam, o sofa' ambegof sa'umi biam.”
LUK.2.24	Ea' sefa'am sanda'am na'ama.
LUK.2.25+LUK.2.26	Ea' anona aman nape Jerusalemi agilinama Simeon. Anan naila waf bu'unai Godi andeande'. Anan nape nahafa nogota anama God nifi'i nigiambama esis Israel nokwaha waf aonai esis sanda'anai. Ea' ambal bu'unai Godi nape okom ananinai nihi'ambana anan ina nambimb noga' ulal, owa'. Anan ata' nepe niti Krais, Dembinai nandandepana nosapa'ana nafi'i. 
LUK.2.27	Ambal Bu'unai Godi nafelana nafe' nawis ipat lu'unai Godi. Ea' esis mamasana Jisasi sao'wana safi'i sandolalimana si'i mi'uli Godi na'iam. 
LUK.2.28	Ea' sanda'am etin, Simeon nandalombasana lagof ananimi nanifela God nafela agel ananinai lu'una na'iam na'ama na'i,
LUK.2.29	“Dembinai, nahapila pepel hianai ae' anda' opeha ine'. Dei' ine' nenda' opaf ae'anai nupe awanena ea' ega' efo'o si'i basef endilisi atomi fowa' gani na'iami.
LUK.2.30	Naep ae'ami atilin ea' awani aman inima ine' nasapa'ana nafi'i nofa'apa meatanimani. Na'ama dei' ine' nekwaha ae' ega' efo'o.
LUK.2.31	Ine' nanda' awani inima natagama amam nematawa hiesi satolona ea'.
LUK.2.32	So'uso'win inima si'i anona howalagon howalama epes isima sololama Godi nihi'ambas. Ama nonda' amam nematawa ine'isi Israel sofa' agof lu'wami.”
LUK.2.33	Ea' mamasana Jisasi gegelalasis ukup asasimi matamea ma basef amama Simeon na'iami. 
LUK.2.34	Ea' Simeon na'ipasa basef bu'wami nanda'as la'ifis ea' na'ipa mama'wana Jisasi na'ama na'i, “Ine' neme'. Awani inima God nandandepan ea' ma nahambombaga enis amam nematawa Israel sowa' alafugaha enini. Ea' enis epes nofa'as sokwaha waf aonai siefi'mai enin. Enin si'i anona ikwaf God nanda'anai ma enis epes hiesi sosambala basef ananimi sondaiwa'mana. 
LUK.2.35	Awani inima napoma newalapa nomonas hiami mape mandambahi'i motaga alihim. Maria, ine' nambimb okom nimanina si'i anona bainat hi'alinai notopa' okom ine'inai.”
LUK.2.36	Ea' ano'w nemata'w profet agili'wa Ana kwape kwalomas. Ahaloma'w ako'unai Fanuel. Wambota lu'unai akunama'wi Asa. Akwa'w ahage'w endilisi. Fowa' kwase' aman kwalomana sape afagof 7-peleim. 
LUK.2.37	Ea' waulunama'w naga'. Ea' kwape etin, kwafe' kwafe' dei' afagof akwa'umi mataga 84-peleim. Akwa'w ina kwakwaha ipat lu'unai Godi anom nimeguf, owa'etin. Akwa'w kololama gwa'aimi kwape kwanda' beten ea' kwanda' lotu kwahapila opeh Godi kwanda'am kwafe' owamb alip. 
LUK.2.38	Nemaf anama dei' atef akwa'w kwafi'i anama Simeon naloma Josep Maria saituma kwanifela God. Enis wapoti' saitu na'ama sape sehafa nemaf anama nambimb God nigiambama esis sape Jerusalemi nofa'as setanimani seape wafifis. Ea' akwa'w wapoti' kwa'ipasa basefa so'uso'win inima.
LUK.2.39	Esis Josep naloma Maria sanda'am sailam ea' opeh ahalomana si'i Dembinai fowa' gani na'iama mi'uli ananinai ea' satanima safe' Nasaret asasima ofagama etap hiagoma Galili. 
LUK.2.40	Ea' so'usowin Jisas nataga dambena la'ifina ma gawa hianai. Ea' God okom nainailana nagiambamana etin nanda'ana la'ifina.
LUK.2.41	Afagof danda mamasana Jisasi sondowasa' safe' Jerusalema sanda' gwa'aimi lu'wami sofalam sa'i Pasova. 
LUK.2.42	Afagof Jisasi dei' mataga 12-peleim mahape'ana ea' sao'wana sondowasa' Jerusalem saila waf asasinai si'i afagof danda sanda'anai. 
LUK.2.43	Ama nimeguf amama Pasovaimi hi'alam, esis mamasana satanima safe'. Ea' sa'usa'win ina nafe' nalomas, owa'. Sakwahona napani Jerusalem. Esis ina sagawa anan napani, owa'. 
LUK.2.44	Sa'i nali' nafe' naloma enis epes safe'. Esis safe' anona nemaf si'ina hi'alana, ea' sagolopana la'afena esis wambota atona saloma esis alupisi. 
LUK.2.45	Esis mamasana sagolopana sati owa'etin, ea' satanima safe' Jerusalem sagolopana. 
LUK.2.46	Esis bias sagolopana safe' nimeguf wanom. Ea' satolona nape nomon ipat lu'unai Godi. Anan nape naloma amam Juda gawaimi mawalipasa mi'uli Godi. Nape nagahembe'ma basef amomumi ea' nahali' amam. 
LUK.2.47	Amam dambami maloma esis hiesi same' basef ananimi, gegelalasoma basef maloma gawa ananinai nagwamama basef amam. 
LUK.2.48	Ea' mamasana satolona nape la'afena amam dembemi nalomam mape ea' gegelalasam kwapete'.
LUK.2.48	Ea' mama'wana kwa'ipana kwa'i, “Nogalome, dei' maina ine' nanda' na'ama ma afa'? Ahalomena naloma ae' opalef afa'imi nimanim endilisi ma wagolopena.”
LUK.2.49	Ea' anan nagwamas na'ipas na'i, “Dei' maina ipe' bipa pagolope pafe' hi'alagon? Ae' dei' ape anda' opeh ipat Ahalome Godi, amama ipe' pegawam o owa'?”
LUK.2.50	Ea' esis ina sogawa basef anan na'ipasami ofagema, owa'.
LUK.2.51	Ea' Jisas nafe' naloma esis bias safe' Nasaret, name' esis naila abasef asasimi nimeguf hiami. Ea' mama'wana anani'wi okom napoma basef hiami ma amamaga amama matagama sa'usa'win akwa'uni nape okom akwa'unai. 
LUK.2.52	Jisas ea' nataga dambena. Ea' gawa ananinai nataga lu'una andeande' bo'ona, ea' God naloma epes wapoti' satolona ambo'ona endilisi.
LUK.3.1	Anona afagel anona gavman dembinai esis Romi Taiberius Sisar nape dembinai ma etap hiagoma esis Romi afagof 14-peleim hi'alama anona afagel wapoti', nafe'ma 15-peleim, Pontius Pailat ata' nape dembinai gavmana etap hiagoma Ituria naloma Trakonitis wambel hiagoma Herot ata' nape dembinai numafi wambel hianai etap hiagoma Galili. Ea' Lisanias nape dembinai gavman numafi wambel hiagoma etap hiagoma Abilene. 
LUK.3.2	Ea' afagel anama atona Anas naloma Kaiafas amam biam pris dambami mape mali'ma pris hiami. Nogota anama ma afagel anama basef Godi mafi'mai Jon, Sekaraia nogalomana nape anona etap wafiguma fatauguma. 
LUK.3.3	Ea' nafe' anama hiagoma walemb Jordan na'ipasa basef Godi amam nematawa. Na'ipasa somboma opalef sowa' alafugaha waf aonai sofa' baptais ma God nokwahomasa waf aonai esis sanda'anai. 
LUK.3.4	Anon nawalapa basef amama Godi si'i profet Aisaia fowa' gani nawalapam nanda'am mail buk Baibeli ma'i,
LUK.3.4	“Anona etap wafiguma fatauguma, malogel anona amani anona nemaf noga ni'i, ‘Pendondomba eaf Dembinai, penda' ana nefe' usi'ina.
LUK.3.5	Pewam gambiwah asiasinuguma ma si'igin dondo' etin, petopa' halalef laumi bandami hiami ma mowala dondo'am. Dilindila'ma penda'agon usi'igin. Ea' ufiawa amama manda' lotasila'ma sonda'am andeande'.
LUK.3.6	Ea' amam nematawa hiesi hi'ilas anona nemaf siti God nagiambama enis amam nematawa nofa'as sotanimani.’ ”
LUK.3.7	Hiesi amam nematawa safi'mai Jon ama sa'i nupisi'as embel. Ea' na'ipas na'i, “Ipe' panda' waf aonai, si'i awasi iguf awami molaipei. Emi na'ipipa ma pa'i pefa' pefe' pindihi'ama okom wandafunai Godi anona nemaf na'i neatagama ipe'i? 
LUK.3.8	Ea' dei' a'ipipa. Penda' waf bu'unai ma pihi'ambas ipe' pamboma opalef endilisi paila waf bu'unai. Ipe' ina ukup mondanda' mi'i, ‘Abraham anan ahalomapa ape'inai’, owa', hapaimi. Ae' a'ipipa endilisi, God anan la'ifinai ma nonda' otamba amama motaga epes si'i awasi Abrahami. 
LUK.3.9	Tamia'w nandandombol na'oh neatopa' lawah ofagem nombalefima. Maim lawah owa' mil mola su'utip bu'wami, amama anona nemaf solam sokwahom mefe'ma nif.”
LUK.3.10	Anan na'iam ea', esis hiesi sahali'ana sa'i, “Ape' nambimb monda' main?”
LUK.3.11	Ea' Jon na'ipas na'ama na'i, “Emi epen siaogw biam atumi nese'anana anona enin siot a'ani, ea' emi gwa'aimi ma'omani inima nenda'am newalogam wapoti'.”
LUK.3.12	Ea' anom amam mofa' takisi mafi'mai Jon ma'i nupisi'am embel ea' mahali'ana ma'i, “Dembinai, nambimb afa' onda' main?”
LUK.3.13	Ea' anan na'ipam na'i, “Ipe' pefa' otamba mondahama si'i gavman na'ipipam. Ipe' ina pefa' anom wapoti', owa'.”
LUK.3.14	Ea' anom soldia mafi'i mahali'ana ma'i, “Afa' nambimb onda' main?”
LUK.3.14	Anan nagwamam na'ipam na'i, “Ipe' ina pembaso'ma epes piumbelis penda'as umbamohas penda'mas basef pelela'epasa moni asasinai, owa'. Ea' opalef ipe'imi mope awanema otamba ipe'imi dondo'ma ikwaf amam dambami mandandepami.”
LUK.3.15	Ea' dei' nomonas esis amam nematawai hiesi mohafel la'ifim, ea' ukup mandanda'ma Jon sa'i, “Jon anan Krais, ma'una God nandandepana nasapa'ana nafi'i?”
LUK.3.16	Ea' Jon nagwamasa basef na'ipas na'i, “Ae' apisi'ipa embel atom. Ea' anona aman nambimb niefi'i, anan la'ifinai nikila' ae'. Ae' ina aman bu'uwei ma eatagaha mandelefa su ananimi, owa'etin. Nambimb anan nese'epa Ambal Bu'unai Godi nope opalef ipe'imi nomon ea' nese'epa nif wapoti'. 
LUK.3.17	Anan nahapila anona savol lagof ananimi ma niesimba wit si'i rais amama nisimba'am andeande'. Nefa' wit bu'unai nuwis nembe'am ipat ananinai. Ea' tukwakwanimi awami nembefam nofam nif amama lu'wami fandom la'ela'ef mapani.”
LUK.3.18	Ea' Jon nawalapa anom basef hiami wapoti' ma neafela ukup asasimi ma sonda' waf bu'unai. Ea' nawalipasa basef bu'wami Godi.
LUK.3.19	Ea' Jon na'ipana basef la'ifimi aman anama Herot, gavman dembinai asasinai, ma waf aonai hianai anan nanda'anai. Anan nandalombana Herodias nemata'w sahalomana nase'akwi, ea' nanda' waf aonai hianai wapoti'. 
LUK.3.20	Dei' nowatani anona waf aonai wapoti' ma nanda' Jon nanda' kalabus.
LUK.3.21	Jon napisi'a amam nematawa hiesi ma ea', napisi' Jisas wapoti'. Jisas nofa' baptais ea', anan ata' nanda' beten etin ea', heven uta nandausi'. 
LUK.3.22	Ea' Ambal Bu'unai Godi nisila'i si'i amil mai'una nufia' nisilamanai. Ea' anona malogel na'i natagai heven ilif na'i anom basef na'i, “Ine' Nogalome ae'inai. Ae' okom nohafel nainailina endilisi. Okom ae'inai bo'ona ma ine'.”
LUK.3.23	Nemaf anama Jisas nasefela opeh nanda'am, afagof ananimi mataga felefele'ma 30-peleim. Esis amam nematawa ukup mandanda' etin ma'i anan nogalomana Josepi. 
LUK.3.24	Bafapana Jisasi agufuma amama. Josep, anan Heli nogalomana. Ea' Heli, Matat nogalomana. Ea' Matat, Livai nogalomana. Livai, Melki nogalomana. Melki, Janai nogalomana. Ea' Janai, Josep nogalomana. 
LUK.3.25	Josep, Matatias nogalomana. Matatias, Emon nogalomana. Emon, Nahum nogalomana. Ea' Nahum, Esli nogalomana. Ea' Esli, Nagai nogalomana. 
LUK.3.26	Nagai, Mat nogalomana. Mat, Matatias nogalomana. Ea' Matatias, Semen nogalomana. Ea' Semen, Josek nogalomana. Josek, Joda nogalomana. 
LUK.3.27	Joda, Joanan nogalomana. Joanan, Resa nogalomana. Resa, Serubabel nogalomana. Serubabel, Sealtiel nogalomana. Sealtiel, Neri nogalomana. 
LUK.3.28	Neri, Melki nogalomana. Melki, Adi nogalomana. Adi, Kosam nogalomana. Kosam, Elmadam nogalomana. Elmadam, Er nogalomana. 
LUK.3.29	Er, Josua nogalomana. Ea' Josua, Elieser nogalomana. Ea' Elieser, Jehoram nogalomana. Jehoram, Matat nogalomana. Ea' Matat, Livai nogalomana. 
LUK.3.30	Livai, Simeon nogalomana. Ea' Simeon, Juda nogalomana. Juda, Josep nogalomana. Ea' Josep, Jonam nogalomana. Jonam, Eliakim nogalomana. 
LUK.3.31	Eliakim, Melea nogalomana. Melea, Mena nogalomana. Mena, Matata nogalomana. Matata, Natan nogalomana. Natan, Devit nogalomana. 
LUK.3.32	Devit, Jesi nogalomana. Jesi, Obet nogalomana. Obet, Boas nogalomana. Boas, Salmon nogalomana. Salmon, Nason nogalomana. 
LUK.3.33	Nason, Aminadap nogalomana. Aminadap, anan Atmin nogalomana. Atmin, Arni nogalomana. Arni anan Hesron nogalomana. Hesron, Peres nogalomana. Peres, Juda nogalomana. 
LUK.3.34	Ea' Juda anan Jekop nogalomana. Jekop anan Aisak nogalomana. Aisak, Abraham nogalomana. Abraham, Tera nogalomana. Tera, Nahor nogalomana. 
LUK.3.35	Nahor, Seruk nogalomana. Seruk, Reu nogalomana. Reu, Pelek nogalomana. Pelek, Eber nogalomana. Eber anan Sela nogalomana. 
LUK.3.36	Sela anan Kenan nogalomana. Kenan, Arpaksat nogalomana. Arpaksat, Siem nogalomana. Siem, Noa nogalomana. Noa, Lamek nogalomana. 
LUK.3.37	Lamek, Metusela nogalomana. Ea' Metusela, Enok nogalomana. Enok, Jaret nogalomana. Jaret, Mahalalel nogalomana. Mahalalel, Kenan nogalomana. 
LUK.3.38	Kenan, Enos nogalomana. Enos, Set nogalomana. Set, Adam nogalomana. Adam, God nogalomana. Bafapana Jisasi ea' ma'um.
LUK.4.1	Ambal Bu'unai Godi nape si'inama Jisas ea' nakwaha walemb anama Jordan nandegiai natanima nafe'. Ea' Ambal Bu'unai Godi nofa'ana nafe' anona etap wafiguma fatauguma epes a'agoma. 
LUK.4.2	Jisas nape anama nimeguf hiami ea' Satan nafi'i nagwambana aon si'inai tu'waninai. Jisas ina na' gwa'aimi, owa'. Nolomahana.
LUK.4.3	Ea' Satan na'ipana na'i, “Ine' na'i ine' Nogalomana Godi, dei' kipa owap anama na'oh etapi notaga si'i bret.”
LUK.4.4	Ea' Jisas nagwamana basef na'ipana na'i, “Baibel na'i bret atona ina nose'asa ambagof namumi epes, owa'.”
LUK.4.5	Ea' Satan nao'wana mafe' anona halaf launai endilisi nihi'ambana amamaga hiami bu'wami mape etap hiagoma maloma amam nematawa. Nihi'ambana la'ifina mehip etin. 
LUK.4.6	Ea' na'ipana na'i, “Amamaga hiami pepel amama amam king hi'alam mumafiami maloma epes hiesi agel lu'unai, amamaga bu'wami hiahaom maim, amamaga amama hiami God nase'eami ae'ami. Ea' dei' i'i ese'anam enin epen, ae' ese'anam. 
LUK.4.7	I'i ine' nindiwa nembawa netawa nenda' lotu ma ae', amamaga amama ine'imi atom.”
LUK.4.8	Ea' Jisas nagwamana basef na'ipana na'i, “Baibel na'iam na'ama na'i, ‘Ipe' penda' lotuma Dembinai God ipe'inai atona, ea' penda' opeh ananimi atom.’ ”
LUK.4.9	Ea' Satan nao'wana nondowasa' Jerusalem nahaponana naitu ipat Godi lu'unai sanda' lotuwanai ilif.
LUK.4.9	Ea' Satan na'ipana na'i, “Ine' na'i ine' Nogalomana Godi, dei' netoma nukupa' newa etap. 
LUK.4.10+LUK.4.11	Dei' main, anom basef Godi mail buk Baibeli ma'i na'ama ma'i,
LUK.4.10+LUK.4.11	‘God ni'ipa amam ensel Ananimi mifi'i muhapilina lagof amamumi mumafina ma otamba ina moha bo'wagah ine'imi, owa'.’ ”
LUK.4.12	Ea' Jisas nagwamana basef na'i, “Anom basef Godi wapoti' mape na'ama ma'i,
LUK.4.12	‘Ipe' ina pegwamba Dembinai God ipe'inai nonda' waf aonai, owa'.’ ”
LUK.4.13	Satan nagwambana ma ea', nakwaha Jisas nafe' nohafana ma anona nemaf nifi'i neagwambana wapoti'.
LUK.4.14	Pepel Ambal Bu'unai Godi nape opaf Jisasi ea' natanima nafe' etap hiagoma Galili. Ea' same' basef gato mafe' anan mafe'agon hi'alagon wambel hiagoma Galili. 
LUK.4.15	Anan nawalipasa basef Godi ifagw esis Juda sa'i basef sapeimi. Ea' amam nematawa hiesi safela agel ananinai lu'una.
LUK.4.16	Ea' Jisas nafe' Nasaret taun anama ofagama, fowa' anan ata' so'uso'win napoma.
LUK.4.16	Nape ea' nemaf anama Sabat esis Juda sapoma noma'wanai, nafe' nawis ipat esis Juda sa'i basef sapeinai si'i la'ela'ef nanda'am. Anan naitu natalifa basef Godi, ea' sase'ana anona pepa lounai. 
LUK.4.17	Pepa anama anom basef Godi fowa' gani profet Aisaia nanda'am mailanai. Anan naofa pepa anama nati anom basef natalifam ma'i na'ama ma'i,
LUK.4.18	“Ambal bu'unai Dembinai nape ae'. Ea' nandandepe ma eawalapa basef bu'wami ma epes isima kwahusi amamaga a'ami. Nasapa'e afi'i ma ewalapa basef na'ama i'i, ‘Ipe' panda' kalabusi pekwaha kalabus pefe' wafifipa. Ipe' epes naep masi'ipei, ipe' piti andeande' wapoti'. Anan nasapa'e afi'i iegiambama isima sofa' nimanimi seape andeande'. 
LUK.4.19	Ea' i'ipasa basef hiesi ma nogota anama bu'unai ma Dembinai niti uwahipis nigiambamas seape andeande'.’ ”
LUK.4.20	Ea' Jisas nambomefa pepa anama nase'anana anona aman numafi ipati ea' anan nape. Ea' amam nematawa hiesi sape nomoni sati anan atona. 
LUK.4.21	Ea' na'ipas na'i, “Ipe' pame' ae' atalifa basef Godi fowa'imi etin ea', dei' mataga alihim endilisi mandawalapa ae'.”
LUK.4.25	Ae' a'ipipa endilisi. Nogota anama fowa' gani Elaija napenai owaf atona naluwi, asaf ina ata' nalai afagof wanom aomb wanemb wanemb, owa'etin. Ea' nolomahas lu'unai nataga ganima hiagoma. Nogota anama nematawa hiawai Israeliwai amam maga' mialifawa wapen. 
LUK.4.26	Ea' God ina nasapa' Elaija nafe'ma anowa awamai, owa'etin. Anan nasapa'ana nafe'ma ano'w nemata'w kwape Serafat, wambel nape anona etap lu'wagoma Saidon. Ea' akwama ato'w. 
LUK.4.27	Ea' nogota anama anona awes aonai
LUK.4.28	Ea' esis hiesi sape ipat anama same' basef amama, nomonas wandafum kwapete'a Jisas. 
LUK.4.29	Ea' sohafel sagalo'mana nawisi taun ande'. Taun anama asasinai natoma halafuta ilif. Ea' sofa'ana safe' halafuta anama sa'i sogwale'ana nowala tata. 
LUK.4.30	Ea' anan nisila' esis hiesi nafe'.
LUK.4.31	Ea' Jisas niliana Kaperneam anona taun nape etap hiagoma Galili. Anan nape ea' nemaf anama Juda sapoma noma'wanai sa'i Sabat, anan nawis nomon ipat esis Juda sa'i basef sapeinai nawalipasa basef Godi. 
LUK.4.32	Same'ana sa'i anan nofa' agel lu'unai dei' na'ipasa basef la'ifimi. Ea' sohafel gegelalasis kwapete'as endilisi. 
LUK.4.33	Anona aman ambafuh manda'anai nape ipat anama, ambal aonai napaina. Anan na'i mehip endilisi na'iam na'i, 
LUK.4.34	“E! Jisas ine' Nasaretinai, na'i nifi'i nenda' maina ape'? Ine' nafi'i ma nehambombagapa? Ae' egawa ine' nogalomana God bu'winai andeande'.”
LUK.4.35	Ea' Jisas ninifalona na'ama na'i, “Ine' aonai awinai sopama malogel kwaha aman anama.”
LUK.4.35	Ea' ambalip anama nakwahona nowa etap la'afena esis hiesi nawisi nafe', ina ata' nahambombagana wapoti', owa'etin.
LUK.4.36	Esis hiesi gegelalasis sandakoto'ma sanda'ipama sa'i, “Amama maim basef? Anan natofa ambagof awami na'ipam si'i anona aman la'ifinai nofa' agel lu'unai. Ambagof awami mame' basefa anan, makwahona mafa' mafe'.”
LUK.4.37	Ea' basef amama nanda' amamaga amama la'ifimi mafe'agon hi'alagon wambel nape felefele'i.
LUK.4.38	Saimon nandagi'mokwi awesi'w alop ako'unai nifina kwapete'. Ea' Jisas nohafel nakwaha ipat anama sanda' kolasanai, nafe' nawis ipat Saimoni. Ea' sahali'ana ma niegiambama'w. 
LUK.4.39	Ea' anan nafe' naitu felefele'ma akwa'w natofa awes anama nafe' nakwaha akwa'w. Ea' kohafel mehip kwanda'masa gwa'aimi esis.
LUK.4.40	Aon newala naso', esis amam nematawa sofa'ai enis awes naninani nanda'asi sofa'as safi'mai Jisas. Ea' nasa lagofas atona etin nanda'as bo'wes hi'alas. 
LUK.4.41	Ea' ambagof awami hiami makwaha esis hiesi mawisi mafe' ea'. Ambagof amama awami mofalana mehip ma'i, “Ine' nogalomana Godi.” Amam mogawa anan Krais, God nandandepana nasapa'ana nafi'i. Ea' Jisas ninifalom na'i ina ata' mi'i anom basef, owa'. Mosopama malogof.
LUK.4.42	Kuhimbita atona Jisas nakwaha wambel anama nafe' anagon wafiguma fetauguma epes a'agoma. Esis safe' sogolopana satolona safe'ma anan. Esis sa'i anan ina nokwaha esis nofe', owa'. Sa'i sembalo'ana nope la'ela'ef nolomas. 
LUK.4.43	Ea', na'ipas na'i, “Ae' a'i ewalapa basef bu'wami ma epes siowis wambota Godi numafias. A'i ewalapa basef amama anagon taun hianai wapoti'. Dei' main, God nasapa'e afi'i enda' maol anama atona.” 
LUK.4.44	Ea' nafe' nawalapa basef Godi ifagw esis Juda sai basef sapeimi nawalapam nafe' etap hiagoma Judia.
LUK.5.1	Anona nemaf Jisas naitu akata walemb batupa'manai lu'unai Genesaret naloma amam nematawa hiesi sala'ambemana sape same' basef Godi. 
LUK.5.2	Ea' nati bogw sa'umi biam mala embel felefele'ma nimbap walemb batupa'manai. Ea' amam mowafa agufi mandani' mafe' masa'opa anemb amamumi. 
LUK.5.3	Ea' Jisas nalata natoma bot Saimoni ea' na'ipana na'i, “Sapa' bot nokwaha bandagoma nefe' laogoma.”
LUK.5.3	Ea' Jisas natoma bot nawalipasa basef esis amam nematawa. 
LUK.5.4	Anan na'ipas ea' na'ipa Saimon na'i, “Ine' sapa' bot nofo'o walemb embel laogoma ea' pekwaha anemb mowala pewafai anom agof.”
LUK.5.5	Ea' Saimon nagwa basef na'i, “Dembinai, do'ok owamb laona afa' wanda' maol lu'unai ea' ina wagi anom agof, owa'. Ea' na'ipa ae' na'ama, dei' ekwaha anemb mowala.”
LUK.5.6	Ea' mokwaha anemb mowala mowafai agof hiami. Ea' anemb ma'i pele'etama agof hiami endilisi. 
LUK.5.7	Ea' amam mofalai alupumi amamumi mape anona boti mafi'i magiambama mowafai agof malam bogw biam si'ima agof ma'i mowala. 
LUK.5.8	Saimon Pita nati na'ama, ea' nindiwa nembawa natawa felefele'ma bo'wagah Jisasi na'ipana na'i, “Dembinai, ine' kwaha ae', fo'o. Ae' aman aowei, anda' waf aonai!”
LUK.5.9	Dei' main, anan naloma amam malumanai mati agof mowafami umbelimi endilisi. Ea' amam gegelalasom nomonas matamea. 
LUK.5.10	Batausana Sebedi biam Jems naloma Jon maloma Pita mandau'umai wapoti' gegelalasoma agof amama.
LUK.5.10	Ea' Jisas na'ipa Saimon na'i, “Ina umbamehena, owa'. Dei' atef nesafela maolan nenda'ana la'ela'ef ni'pa enis epes sila Ae'.”
LUK.5.12	Nogota anama Jisas nape anona taun, anona aman awesinai
LUK.5.13	Ea' Jisas nasa lagel alop aman anamai na'ipana na'i, “Ae' a'i a'e ma ine' netaga bo'wena.”
LUK.5.13	Ea' dei' atef awes anama aonai nakwahona ea' nataga bo'ona.
LUK.5.14	Ea' Jisas na'ipana basef la'ifimi na'i, “Ina nefe' ni'ipa enin epen ni'i ae' anda'ena bo'wena, owa'. Ine' fo'o nihi'ambana alop ine'inai ma aman anama pris. Ea' nese'ana amamaga amama anan nondolalima God ea' ine' ninifelona ma nataga bo'wena si'i mi'uli ananinai fowa' gani Moses na'ipasanai na'i. Ama esis hiesi sogawa ine' ambo'wena.”
LUK.5.15	Owa'etin. Diga basefa amamaga amama Jisas nanda'manam aman anama gatom mafe' ganigani. Fowa' ina hiesi same' basef amama, owa'. Dei' hiesi endilisi. Amama atom dei' epes hiesi safi'i ma some' anona nonda eses awes nanda'as setaga bo'wes. 
LUK.5.16	Ea' nimeguf hiami Jisas nafe' anama wafiguma epes a'agoma ma nape nanda' beten.
LUK.5.17	Anona nemaf Jisas nape nawalipa esis amam nematawa ea' anom Farisi maloma anom mawalipasa mi'uli Godi tol mape. Anom mafi'i wambel hianai etap lu'unai biefina Judia naloma Galili. Ea' anom mafi'i Jerusalem. Ea' pepel Dembinai Godi nape Jisas, ama nanda' epes awes nanda'asi sotaga bo'wes wapoti'. 
LUK.5.18	Ea' anom amam mofa' anona aman lagof bo'wagah maga' mailanai, na'oh lehis mofa'ana mafi'i. Ea' ma'i mofa'ana mefe' muwis ipat mombe'ana felefele'ma Jisas. 
LUK.5.19	Ea' si'igina amam nematawa hiesi. Amam ina mati anona eafa mofa' aman anama muwis nomon, owa'. Ea' malata ipat ilif mihianama bogwan ilif mala aman anama awes nanda'anai naloma lehis nowala nomon la'afena amam nematawa mambe'ana na'oh naep Jisasi.
LUK.5.20	Nogota anama Jisas natolom nogawa amam mombale'efana la'ifinai ma niegiambama aman anama awes nanda'anai. Ea' na'ipa aman anama na'i, “Ine' epen ae'inai. Waf aonai ine' nanda'anai ae' akwahomenana ea'.”
LUK.5.21	Ea' amam mawalipasa mi'uli Godi maloma amam Farisi atom ukup atifim mandanda' ma'i, “Aman anama emi egafuna nanda' God findiwanai? Owa'etina anona aman la'ifinaima nekwaha waf aonai. God atona nakwaha waf aonai.”
LUK.5.22	Jisas nogawa nomonas amamumi. Ea' na'ipam na'i, “Dei' maina ukup ipe'imi mape na'ama? 
LUK.5.23	Dei' amamaga maim ipe' pa'i ahifima ae'? Ae' la'ifiwei ma i'ipa awes nanda'anai i'i, Ae' ekwahomena waf aonai ine' nanda'anai o i'ipana i'i, fela lehis ine'imi nehafel nefe'. Basef amama ma nefela lehis ananimi, ipe' pa'i amama ahifima ae'. 
LUK.5.24	Ea' ae' a'i ipe' pegawa ae' ataga epen endilisiwei, la'ifiwei ma ekwaha waf aonai hianai amam nematawa sape etapi sanda'anai. Ae' a'i ihi'ambepa ae' la'ifiwei ma enda' amamaga amama.”
LUK.5.24	Ea' anan na'ipa aman anama awes nanda'anai na'i, “Ae' a'ipina endilisi, ine' hafel fela lehis ine'imi fa'am nefe' ipat ine'inai.”
LUK.5.25	Jisas na'ipana etin na'ama, nohafel naitu nafela lehis ananimi naep amam nematawa hiesi. Ea' ata' nafe' etin eaf, nandanifel nafela agel Godi lu'una nafe' ipat ananinai.
LUK.5.26	Ea' amam nematawa isima hiesi gegelalasis kwapete'as umbamahas endilisi safela agel Godi lu'una sa'i, “Dei' ape' mati anona waf dambainai fowa' owa' meatolonai.”
LUK.5.27	Amama mataga ea', Jisas nohafel nafe' nati anona aman nofa' takisi tol nape ipat sofa' takisanai, agilinama Livai. Ea' Jisas na'ipana na'i, “Ine' fi'i nila ae'.”
LUK.5.28	Ea' nohafel nailana nafe'. Amamaga hiami ananimi nakwahom ma'oh.
LUK.5.29	Ea' Livai nanda' anom gwa'aimi lu'wami ipat ananinai nanifela Jisas. Ea' amam hiami manda' waf aonai mofa' takisi maloma anom amam wapoti' mape ma' gwa'aimi maloma amam biam. 
LUK.5.30	Ea' anom Farisi maloma anom amam mawalipasa mi'uli Godi, amam Farisi, mape manda' megah maham ma amam alupumi Jisasi ma'i, “Dei' maina ipe' pape pa' gwa'aimi paloma amam mofa' takisi maloma amam amama manda' waf aonai? Na'ama ina andeande', hapaimi.”
LUK.5.31	Ea' Jisas nagwamam na'ipam na'i, “Isima awes a'asi ina safe'ma dokta, owa'. Esis bu'wasi. Ea' isima awes nanda'asi etis safe'ma dokta. 
LUK.5.32	Ae' ina afi'i ma efala epes sape andeande'i somboma opalef, owa'. Ae' afi'i ma efala epes sanda' waf aonai etis somboma opalef sokwaha waf aonai sefe'ma God.”
LUK.5.33	Ea' enis epes sa'ipa Jisas na'ama sa'i, “Alupumi Joni maloma alupumi amam Farisi ukup mapoma basef Godi. Ea' anom nimeguf wikifah hiami amam mololama gwa'aimi monda' beten etin. Ea' alupumi ine'imi owa' monda' waf anama. Amam ma' gwa'aimi embel maim nimeguf hiami.”
LUK.5.34	Ea' nagwamas na'i basef womun etin na'i, “I'i enis sonda' anom gwa'aimi lu'wami ma enis aman nemata'w bias sondase'ama, ipe' ina la'ifipama penda' esis alupisi sondaiwa'ma gwa'aimi nemaf anama anan naso' nemata'wi nape nalomas, owa'etin. 
LUK.5.35	Ea' nemaf anama anan naso' nemata'wi nokwaha esis nafe' anagon laogoma, esis sakwaha gwa'aimi.”
LUK.5.36	Ea' Jisas na'ipasa anom basef womun etina luwaguf na'i, “Ina andeande'ma petopa' lowaf namunai pesana neloma anona lowaf apinai, owa'. I'i enis sonda'am na'ama, lowaf ina noloma apinai na'ama etin, owa'. Namunai pele'etana etin.
LUK.5.37	Ea' ina enin epen nakolo'wa embel wainim dambaimi agwahup apinai mafinina, si'i botowagof, owa'. I'i enin nenda'am na'ama, wain netef hiana, nohape' agwahup anama pepe'etana ea' wain kolo'olana aona hi'ilana. 
LUK.5.38	Ea' wain dambainai sakolo'wana agwahup dambainai atona. 
LUK.5.39	Ea' emi noga' wain apinai enin ina atuwasi okom ni'i wain dambainai, owa'. Enin na'i, ‘Wain apinai bu'unai nikila' dambainai.’ ”
LUK.6.1	Anona nemaf esis Juda sapoma noma'wanai Sabat, Jisas nafe' anagon ea' nataga anona aof sawa witanai nawis. Ea' alupumi ananimi mafe' malomana, ea' magi anom wit maufi moka'isam lagof amamumi magwa'am. 
LUK.6.2	Ea' anom Farisi mahali'am ma'i, “Ina penda'am na'ama ma nemaf anae' Sabat mapoma noma'wanai, owa'. Dei' maina panda'am na'ama?”
LUK.6.3	Ea' Jisas nagwamam na'ipam na'i, “Ipe' pegawa basef amama ma waf fowa' gani dembinai King Devit nanda'anai. Nemaf anama Devit naloma alupumi ananimi nolomaham 
LUK.6.4	anan nawis ipat lu'unai Godi nomon na' bret anama amam pris mondolali maso' Godanai. Ea' na'ana naso' alupumi ananimi wapoti' ma'ana etin. Ea' mi'uli ape'inai na'i amam pris atom mea'ana.”
LUK.6.5	Ea' Jisas na'ipam wapoti' na'i, “Ae' ataga epen endilisiwei, ape Dembiwei ma nemaf anama Sabata i'ipipa maina maol andeande'ma pila basef penda'ana nemaf anama.”
LUK.6.6	Anona nemaf esis Juda sapoma noma'wanai Sabat nataga. Ea', Jisas nafe' nawis nomon ipat esis Juda sa'i basef sapeinai nape na'ipasa basef esis amam nematawa. Ea' anona aman nape nalomas, lagel da'isinai ananinai aona naga' nail. 
LUK.6.7	Amam mawalipasa mi'uli Godi maloma anom Farisi ma'i mogolopa anona eafa meambaso'ma Jisasa anom basef baso'maimi ma monda'mana basef. Ea' manda'ana naep di'inde'ana. Ma'i muti anan nonda' aman anama bo'ona nemaf anama Sabat o owa'? 
LUK.6.8	Ea' Jisas nogawa nomonas amamumi, na'ipa aman anama lagel aonainai na'i, “Ine' hafel nitu naep hiesi la'afena esis seatilina.”
LUK.6.8	Ea' anan nohafel naitu.
LUK.6.9	Ea' Jisas na'ipam na'i, “Ae' a'i ihali'ipa ma mi'uli ape'inai na'iam na'imama? Nemaf ana'e ape' monda' waf bu'unai o monda' waf aonai? Na'i ape' migiambama epes ambal namunai napeis o mohas soga'?”
LUK.6.10	Ea' natologon tulif amam nematawa hiesi, na'ipa aman anama na'i, “Dowa lagel ine'inai usi'ina.”
LUK.6.10	Ea' nando lagel nataga bo'ona wapoti'.
LUK.6.11	Ea' amam Farisi maloma amam mawalipasa mi'uli Godi opalef wandafum kwapete' endilisi ma anan. Ea' manda'ipama ma'i, “Afa' nambimb onda' maina Jisas?”
LUK.6.12	Anona nemaf Jisas nandowasa' nafe' halafutagw nanda' betena God. Ea' owamb anama laona anan nape nanda' beten nafe' ea' lala. 
LUK.6.13	Aon natefi, anan nofala alupumi ananimi hiami mafi'i. Amam 12-peleim nandandepam Aposel. 
LUK.6.14	Anona Saimon, ea' Jisas nanda'mana agel wa'ana Pita. Ea' Andru, owalomana Saimoni. Ea' Jems naloma Jon, Filip naloma Bartolomyu, 
LUK.6.15	Matyu naloma Tomas ea' Jems nogalomana Alfiusi. Ea' Saimon anan epes hiesi Seloti.
LUK.6.16	Ea' Judas nogalomana Jemsi, naloma Judas Kariotinai, aman anama nawalapa Jisasa naumbih ananimi.
LUK.6.17	Ea' Jisas niniala naloma alupumi ananimi mafe' anagon bembe'agoma, do'ok esis alupisi hiesi ananisi safi'i sali' saituma. Ea' epes hiesi safi'i. Enis safi'i wambel hiagoma Judia ea' enis safi'i wambel biefina Tair naloma Saidon nape felefele'ma naoh, enis safi'i Jerusalem. 
LUK.6.18	Esis safi'i ma some' basef ananimi ma natofa awes nanda'asi. Ea' esis amam nematawa ambagof awami mahambombagasi safi'i, Jisas nanda'as bo'wes wapoti'. 
LUK.6.19	Pepel ananinai nafe' nanda' esis hiesi bo'wes. Ea' dei' esis hiesi sa'i sombale'efana.
LUK.6.20	Jisas nati amam alupumi ananimi na'ipam na'i,
LUK.6.20	“Ipe' kwahupei otamba maim a'ipei, ipe' pawis ea' wambota Godi numafipa. Amama atom dei' ipe' pandanifel pape.
LUK.6.22	Ae' ataga epen endilisiwei. Nambimb enis epes siti ipe' pila ae', esis opalef aoma ipe' endilisi. Ea' sowa' alafugaha ipe' sese'epa agof awami endilisi si'i ipe' epes aopai sindaiwa'mepa sogalo'mepa.
LUK.6.23	Nemaf anama esis sonda'epa na'ama, ipe' pendanifel pialemb etin. Dei' main, amamaga hiami bu'wami ipe'imi ma'oh heven ilif. Fowa' gani akupas bafapas asasisi sanda' amam profet aom na'ama etin.
LUK.6.24	Ipe' otamba wiga maim hiamipei, ipe' pindumafuma ma amamaga awami nimanimi meatagamipei. Dei' main, ipe' dei' pefa'am ea' amamaga monda'epa pandanifelamami.
LUK.6.25	Ipe' dei' pa' gwa'aimi elihipei, pindumafuma ma amamaga awami nimanimi meatagamipei. Dei' main, anona nemaf ipe' nolomehepa. Ipe' dei' panda'iafi, ipe' pindumafuma ma amamaga awami nimanimi meatagamepa. Dei' main, anona nemaf ipe' pelefa penda'aga endilisi.
LUK.6.26	Ipe' dei' epes hiesi hi'alas safela agof ipe'mi sa'i ipe' bu'wipei, ipe' pindumafuma ma amamaga nimanimi lu'wami meatagamipei. Dei' main, fowa' akusas bafasas asasisi sa'ipam na'ama etina amam profet mambaso'mami ma'ipasa basef Godi. Sanda'mamam na'ama etin, safela agof amamumi.
LUK.6.27	Ea' ipe' pame' basef ae'ami, ipe' ukup mimila naumbih ipe'isi, penda'masa waf bu'unai isima opalef aoma ipe'i. 
LUK.6.28	Ipe' pihali' Goda nonda'mas waf bu'unai ma epes isima sanda'mepa waf aonai. Ea' penda' betena epes isima sanda'epa aopei. 
LUK.6.29	I'i emi egelin nehepa aomb wa'ol, pendamboma nehepa wa'ol wapoti'. I'i emi egelin nefa'epa saket ipe'inai, ina pinda'imana, owa'. Pese'ana wapoti'. 
LUK.6.30	I'i emi egefin nefalepama anom amamaga, ipe' pese'anam. Ea' i'i emi egefin nefa' amamaga ipe'imi, ipe' owa' pi'ipana mehipa negwamepam, owa'. 
LUK.6.31	Maina waf ipe' pa'i esis sanda'mepana ipe'i, ipe' penda'masana na'ama etin.
LUK.6.32	I'i ipe' ukup mimila epes isima ukup maimaila ipe' etipa, nambimb pefa' maim amamaga bu'wami ma waf anama? Owa'etin. Epes sanda' waf aonai esis sanda'ana na'ama etin. Ukup maimaila epes isima ukup maimailasi. 
LUK.6.33	I'i ipe' penda' waf bu'unai ma isima sanda' waf bu'unai atona ma ipe'i, nambimb emi nefela agof ipe'imi? Owa'etin. Epes isima sanda' waf aonai esis wapoti' sanda' waf na'amainai. 
LUK.6.34	I'i ipe' pese'asa anom amamaga epes isima ipe' pegawa esis nambimb seagwamepami, anona nemaf emi nefela agof ipe'imi? Owa'etin. Epes sanda' waf aonai wapoti' sase'asa anom amamaga enis sanda' waf aonai, ma esis seatanima seafa'am na'ama etin mondagwama si'i sali' sase'asam. 
LUK.6.35	Ea' ipe' ukup mila naumbih ipe'isi, penda'mas waf bu'unai esis pese'asa amamaga. Ipe' ina ata' pi'i anona nemaf esis sogwamepam, owa'. Ipe' penda'as na'ama anona nemaf God la'ifinai nape ilifi nese'epa amamaga lu'wami bu'wami ma pepe awasi ananipei. Dei' main, anan na'i uwahipis esis isima owa' seanifelonae saloma isima sanda' waf aonai. 
LUK.6.36	Ahalomepa ipe'inai na'i uwahipis esis sanda' waf aonai. Ipe' penda'am na'ama etin si'i anan nati esis uwahipis.
LUK.6.37	Ipe' ina pewaloga enis epes si'i anona jas dembinai nawaloga basef kot lu'unai, owa'. Ama anona nemaf God ina nowalogepa, owa'. Ipe' ina pembaso'ma enis epes, owa'. Ama anona nemaf God ina nombaso'ma ipe' wapoti', owa'. Ipe' pekwaha waf aonai enis sanda'ma ipe'anai. Ama anona nemaf God nogwam nokwaha waf aonai ipe'inai. 
LUK.6.38	Ipe' pese'asa amamaga enis epesa God nose'epa amamaga ipe'. Anona nemaf anan nose'epa amamaga hiami si'im mosaminiala ma ipe'. Ikwaf ipe' pease'asana enis epesi, ikwaf anama atona God nese'epana ipe'.” 
LUK.6.39	Ea' Jisas na'ipasa anom basef womun etin wapoti' na'i, “A'i enin epen naep mase'ani la'ifinama nihi'ambaman eaf enin epen naep mase'ani? Owa'etin. Atuwasi esis bias sondakolas dogwas sefe' sowala etin kwambiwag. 
LUK.6.40	Epes sanda' skul etini ina sape dambes sikila' tisa asasinai, owa'. Esis sanda' skul sambefan ea', sotaga na'ama etin si'i tisa asasinai. 
LUK.6.41	Dei' maina ipe' pati usan sa'unai nape naep sahin owan ipe'isi, ea' ipe' owa' pegawa hapataf lu'unai nape naep ipe'imi? 
LUK.6.42	Dei' maina ipe' ata' pa'ipa alupisi pa'i, ‘Owalome, ae' a'i iwafamenana usan sa'unai nape naem ine'inai.’ Ea' ine' hapataf lu'unai anama nape naep ine'imi. Ipe' malogof biamipei pambaso'mami. Ipe' ata' pili' pewafa hapataf lu'unai nape naep ipe'imi, ma piti andeande' pewafamenan usan sa'unai nape naep alupisi ipe'isi.
LUK.6.43	Lawag bu'unai ina nola gwa'aimi awami, owa'. Ea' na'ama etin lawag aonai ina nola gwa'aimi bu'wami, owa'. 
LUK.6.44	Ape' mati gwa'aimi mailami, mogawa lawah bu'wami awami. Ape' ina mola su'utip fik si'i ahip anona mandof higataunai, owa'. Ea' ina mola su'utip wainim anona mandof pipi'embin, amama wapoti' owa'. 
LUK.6.45	Epes na'ama etin. Epes bu'wasi, esis ukup bu'wami mapeis ukup asasimi sawalapa waf bu'unai. Ea' epes awasi waf hianai aonai napeis ukup asasimi. Ea' sawalapa waf aonai atona. Dei' main, waf bu'unai aonai nape si'ina ukup asasimi, anama atona dei' malogof mawalapana nawisi ande'.
LUK.6.46	Dei' maina ipe' pa'i ae' Dembiwei, Dembiwei, ea' ipe' owa' pila malogel ae'anai? 
LUK.6.47	Emi egafis sifi'mai ae' sieila malogel ae'anai, dei' ae' indila'wifa waf ananinai ma ipe' pegawana. 
LUK.6.48	Epen inima si'i anona aman nala' ipati. Anan nandoma olalef mowala gani etap owin otamba ma'oma. Ea' nala' ipat netawa etap anama otambaiguma la'ifiguma. Ea' asaf lu'unai nalai, walemb nawisi lu'una embel kolo'walami mafe', ipat ina nandagwamba, owa'. Dei' main? Aman anama nanda'ana la'ifina. 
LUK.6.49	Ea' emi egefin name' basef ae'ami owa' nilam, inima si'i anona aman nala' ipat falafunai. Anan nanda'ana nala'ana etin natoma etap atona ilif. Ea' anom nimeguf mafe' ea' walembeh mawisi embel magwale'ana nowa aona hi'alana.”
LUK.7.1	Jisas na'ipasa basef amama laumi esis amam nematawa seme'am ma hi'alam, ea' nafe' nataga anona wambel Kaperneam. 
LUK.7.2	Anona aman dembinai nape. Anan kepten numafi soldia hiami 100-peleim. Anona nanda' maola anani awes nanda'ana felefele'ma neaga'. Ea' kepten okom nainailana. 
LUK.7.3	Ea' name' basefa Jisas nasapa' anom agufumi Judai mafe' mofala Jisasa nifi'i nonda' aman anama bo'ona. 
LUK.7.4	Ea' mafe' matagama Jisas ma'ipana mehip ma'i, “Kepten anama aman bu'unai, andeande'ma ine' nigiambamana nenda' aman nanda' maolananai bo'ona. 
LUK.7.5	Dei' main, anan okom nainaila ape' Juda nala' ipat ape' ma'i basef mapeinai.”
LUK.7.6	Ea' Jisas nafe' nalomam nafe' nataga felefele'ma ipat ea', Kepten anama nasapa' anom alupumi mofa'ai basef ananimi mafi'i ma'ipa Jisas na'ama ma'i, “Dembinai, ine' nefo'o owa', hapaimi. Ae' ina aman bu'uwei ma ine' nefo'o niwis ipat ae'anai, owa'. 
LUK.7.7+LUK.7.8	Amama atom ae' wapoti' ina bo'owe ma efe'mago ine', owa'. Ine' ni'i etin, atuwasi anan bo'ona. Dei' main, ae' ape owina anom soldia dambami mumafi mase'e maol. Ea' ape ilifa anom soldia ae'ami imafiam. I'ipa anona i'i, ‘Ine' fo'o’, name'e nafe'. Ea' i'ipa anona i'i, ‘Ine' fi'i’, neme'e nafi'i. Ea' i'ipa anama agel a'anai nanda'me maoli i'i, ‘Ine' da'a maol anama’, anan name'e nanda'ana. Ine' dembinai. Ea' awes anama atuwasi neme' basef ine'imi nefe'. Dei' ine' ni'i etin, ea' anan ambo'ona wapoti'.”
LUK.7.9	Jisas name' basef ananimi okom natanea ea' nandamboma na'ipa amam nematawa hiesi sagi'ma anani na'i, “Ae' a'ipipa, soldia dembinai anama anan ina ipe' Israelinai. Ea' dei' nembale'efa ae'. Ina anona aman Israelinai nembale'ef na'ama, owa'etin. Anan nikila' ipe' Israela nembale'efa ae' la'ifina.”
LUK.7.10	Ea' amam amama kepten nasapa'am mafi'i motanima mafe' ipat mati aman anama nanda' maola kepteni ambo'ona.
LUK.7.11	Anom nimeguf mafe' ea', Jisas nafe' anona wambel Nain. Alupumi ananimi maloma enis amam nematawa hiesi safe' salomana. 
LUK.7.12	Anan nafe' felefele'ma uta sawis wambel anama, ea' nati enis sofa' enin so'uso'win naga'i safi'i sa'i sowan. So'uso'win inima mama'wan alifi'wi. Akwa'w kola enin etin, waulunama'w a' naga'. Ea' esis amam nematawa hiesi sape wambel anama safi'i salomai akwa'w. 
LUK.7.13	Dembinai nati akwa'w, okom ananinai na'i uwahipi'w ea' na'ipakw na'i, “Ine' nelef owa'.”
LUK.7.14	Ea' anan nafe' felefele' nasa lagela bokis salanami. Ea' amam mofa'ai bokis amama maitu.
LUK.7.14	Ea' Jisas na'i, “Souso'win, ine' neme'! Ae' a'ipina, ine' hafel.”
LUK.7.15+LUK.7.16	So'uso'win inima naga' ea'i nehafel nape na'i. Ea' Jisas naso'akwan mama'wan anani'wi. Na'ama esis umbamahas endilisi safela agel Godi sa'i, “Anona aman profet dembinai nataga ea' la'afena ape'. God nafi'i ma nigiambama ape' amam nematawa ananipai.”
LUK.7.17	Ea' basef amama ma maol Jisasi mafe'agen hi'alagon anama etap hiagoma Judia ea' anama hiagoma wapoti'.
LUK.7.18	Alupumi Joni ma'ipana amamaga amama pepel anama Jisas nanda'anai. Ea' Jon nofala alupumi biam ananimi 
LUK.7.19	nasapa'am mafe' mahali' Dembinai Jisas ma'i, “Ine' aman ma'wina nafi'i o ata' mope mohafa anona?”
LUK.7.20	Amam matagama Jisas ea' ma'i, “Jon napisi'as embeli nasapa' afa' biafa wafi'mai ine', anan na'i nogawa, ‘Ine' aman ma'wina nafi'i o ata' mope mohafa anona?’ ”
LUK.7.21	Nemaf anama atona Jisas nanda' amam nematawa awes naninani nanda'asi sataga bo'wes. Anan natofamasa ambagof awami mapeisi. Hiesi naep mase'asi nanda'masam mati andeande'.
LUK.7.22	Ea' Jisas nagwamama basef na'i, “Ipe' pitanima pefe' pi'ipa Jona amamaga amama dei' patolomi pami'ami. Isima naep mase'asi sati wapoti', bo'wagah awamisi safe' andeande'. Isima awes aonai nanda' alop asasinai nambu'wi ambo'wes, aligah mase'asi same' basef andeande', saga'i sotanima sohafel wapoti' ea' kwahusi same' basef bu'wami Godi. 
LUK.7.23	Emi egafis ukup etifim sombale'efa ae', isima sondanifel endilisi.”
LUK.7.24	Amam biam mofa'ai basef Joni motanima mafe'. Ea' Jisas na'ipa esis amam nematawa ma Jon na'i, “Fowa' ipe' pafe' anona etap fatauguma wafiguma epes a'agoma pafe' pati main? Pafe'ma pati anona aman ina nembale'ef andeande' si'i anona elifita uf nefa'ana nanda' felifal? Owa'etin. 
LUK.7.25	Ea' pafe' pati main? Pafe' pati anona aman nala luwaguf bu'wami atumi? Owa'etin. Epes isima sotala amamaga bu'wami atumi ma moni hianai sala luwguf bu'wami atumi, epes isima sape ifagw bu'wami king dambami atom mapeimi. 
LUK.7.26	Dei' ipe' pafe' pati main? Pafe' pati anona aman profet? Endilisi ae' a'ipipa, anan profet dembinai nikila' profet hiami hi'alam. 
LUK.7.27	Aman anama ea' ma'una anan atona si'i basef mape Baibeli na'iama God fowa' gani na'iam na'i,
LUK.7.27	‘Ine' neme', anona nemaf ae' esapa' aman nofa' basef Ae'ami nili' nefe' nendondombamena eaf ine'inai.’
LUK.7.28	Ae' a'ipipa endilisi. Jon dembinai nikila' amam hiami ma etap anae'. Ea' emi egafis dei' siowis wambota Godi numafias, isima dembesi sikila' Jon. Ea' emi egafis agof a'asi ma wambota Godi, esis wapoti' dei' sape dembesi sikila'ana.”
LUK.7.29	Ea' amam mofa' takisi maloma epes hiesi same' basef Jisasi esis sa'i, “A'e, waf Godi andeande'.”
LUK.7.29	Dei' main, Jon atona napisi'asi. 
LUK.7.30	Ea' amam Farisi maloma amam mawalipasa mi'uli Godi ina mofa' baptaisa Jon, owa'. Amam manda'am na'ama dei' mandamboma mowa' alafugaha eaf bu'unai God nihi'ambamanai.
LUK.7.31	Ea' Jisas na'i, “Dei' ae' indili'wifa ipe' amam nematawa dei' pape etap anae'i i'imama? Ae' i'ipipa maim basef womun etina pegawa waf ipe'inai? 
LUK.7.32	Ipe' pape si'i enis awasi sandakolas sapoma sofala enis awasi sa'i,
LUK.7.32	‘Ape' mandanifel mufapula batagwa ipe', ea' ipe' ina palemb. Ape' manda' awalef malef matamea, ea' ipe' ina palef.’
LUK.7.33	Aman anama Jon napisi'as embeli nafi'i, ina na' gwa'aimi embel wainim, owa'. Ea' pa'i ambal aonai napaina. 
LUK.7.34	Dei' ae' ataga epen endilisiwei afi'i a' gwa'aimi maloma embel wain, ea' patolowe pa'i, ‘Piti anan aman na' gwa'aimi hiami, na' embel wain hianai endilisi. Anan alupunai ma amam mefa' takisi maloma amam manda' waf aonai!’ 
LUK.7.35	Ea' emi egafis sila gawa bu'unai Godi, esis isima sihi'ambapa gawa anama Godi bu'unai endilisi ma sombale'efana!”
LUK.7.36	Anona aman Farisi nahali' Jisasa nifi'i nea' gwa'aimi nolomana. Ea' nafe' ipat anama Farisi nalomana ma' gwa'aimi. 
LUK.7.37	Ea' ano'w nemata'w kwape taun anama kwanda' waf aonai. Akwa'w kwame' basefa Jisas na' gwa'aimi ipat anama. Ea' kofa' anona botol bu'unai si'i owap embel sanda alogw bu'wami ma'anai kwafi'i. 
LUK.7.38	Ea' kwawis kwafe' kwaitu alafuga Jisasi felefele'ma bo'wagah ananimi kwalef. Ea' embif akwa'umi maluwi mowala bo'wagah Jisasi ea' kwanda' auf balagaimi kopati' embif akwa'umi, kwape kwasisi' bo'wagah ananimi kwanda' lotumana. Ea' kwakolo' sanda anama bo'wagah ananimi.
LUK.7.39	Ea' Farisi anama nahali' Jisas nafi'i nati amama, nomonas ananimi matamea na'i, “I'i aman anama endilisi anan profet, anan nogawa nemata'w akwama kwahapila anani, nogawa waf akwa'unai. Dei' main? Akwa'w kwanda' waf aonai.”
LUK.7.40	Ea' Jisas nagwamana nomonas amama Farisi anama na'ipana na'i, “Saimon, ae' a'i i'ipina anom basef.”
LUK.7.40	Ea' Saimon na'i, “Tisa, ine' walapa basef ine'imi.”
LUK.7.41	Ea' Jisas na'i, “Amam biam anona wiaf napoma amoma anona aman otamba hiamunai. Anona nowaola wiafa 100 kina ea' anona 10 kina atona. 
LUK.7.42	Amam biam ina la'ifima meagwa wiaf anama, owa'. Ea' dei' aman anama nakwahomoma wiaf anama amam biam. Ea' amam biam nambimb emi okom ninila anan endilisi nikila' anona?”
LUK.7.43	Ea' Saimon nagwa basef na'ama na'i, “Ae' a'i aman anama nase'ana wiaf lu'unai 100 kinai.”
LUK.7.43	Ea' Jisas na'i, “Ine' nawalogam andeande'.”
LUK.7.44	Ea' nandamboma nati nemata'w akwama na'ipa Saimon na'i, “Ine' niti nemata'w akwama? Ae' afi'i awis ipat ine'inai. Ine' owa' nase'e embel esa'opa bo'wagah ae'ami, owa'etin. Ea' nemata'w akwama kwasa'opa bo'wagah ae'ami ma embif maluwi naep akwa'umi. Ea' kopati'am balaga akwa'unai. 
LUK.7.45	Ine' owa' niesisi' ae'. Ea' do'ok ae' afi'i awis etin, akwa'w kwape kwasisi' bo'wagah ae'ami la'ela'ef kwape kwafi'i kwataga dei'. 
LUK.7.46	Ine' owa' neanda' wel nekolo'am ma balaga ae'anai. Ea' akwa'w kwakolo'am bo'wagah ae'ami embel sanda bu'unai. 
LUK.7.47	Na'ama dei' ae' a'ipina. Akwa'w okom nainaila ae' endilisi. Waf anama okom nainaila ae'anai nihi'ambapa waf aonai akwa'unai hianai ae' akwahomakwana hi'alana. Emi epen God nokwahoman waf aonai ananinai kwasala'una, epen inima enin nambimb ina okom ninila God endilisi.”
LUK.7.48	Ea' Jisas na'ipakw na'i, “Ae' akwahomena waf aonai ine'inai.”
LUK.7.49	Ea' amam mape ma' gwa'aimi malumanai mape ukup matamea manda'ipama ma'i, “Aman anama emi egafuna na'i la'ifina ma nokwaha waf aonai?”
LUK.7.50	Ea' Jisas na'ipa nemata'w akwama na'i, “Ine' nembale'efa ae' la'ifiwei. Amama atom God nakwahomena waf aonai ine'inai nofa'ena netanimani. Ine' fo'o, ea' opaf ine'inai nope awanena.”
LUK.8.1	Anom nimeguf mafe' ea', Jisas nafe' wambel hiagoma na'ipasa basef bu'wami amam nematawa sape taun anama wambel hiagomai. Na'ipasa basef amama bu'wami ma nambimb siowis wambota Godi numafias. Alupumi ananimi 12-peleim maloma 
LUK.8.2	anowa nematawa safe' salomana. Nematawa awama fowa' awes nanda'awa Jisas natofamawa ambagof awami nanda'awa bo'owa. Ano'w Maria sofala'w sa'i Makdalai'wi, fowa' natofama'wa ambagof awami 7-peleim mapai'wi. 
LUK.8.3	Ea' ano'w Joana nemata'w anona aman numafi ipat Heroti, agel ananinai Susa. Ea' ano'w Susana kwaloma anowa nematawa hiawai wapoti' wafe' walomana. Awo wagiambama anan naloma alupumi ananimi ma otamba gwa'aimi maim awaumi.
LUK.8.4	Esis amam nematawa hiesi sape safi'i taun hiagoma, safi'i sandakolas safi'mai Jisas. Ea' anan nase'asa basef hiami womun etin na'ama na'i, 
LUK.8.5	“Anona aman nafe' nowaha olelemb witimi si'i rais anona aof. Nowahom nafe', anom mowa eaf safe'ma. Enis epes safe' safofo'asom ea' amiguf mufia' mafi'i ma'am. 
LUK.8.6	Ea' anom mowa anagon otambaiguma. Ea' mataga ea' etap owa' embelina. Masilimb ina mowala ea' alim. 
LUK.8.7	Anom mowala la'afena mandelef wandafumi mataga malomam maofenia wit, ea' amam ina mail mola gwa'aimi, owa'. 
LUK.8.8	Ea' anom mowa mafe' etap bu'unai ea' mataga malo mail mola gwa'aimi. Anom mataga malo mail mola gwa'aimi hiami 100-peleim.”
LUK.8.8	Jisas na'iam na'ama ma ea', na'ipas mehip na'i, “Ipe' aligah magalipei, peme'am andeande' ukup mopomam.”
LUK.8.9	Ea' amam alupumi Jisasi mahali'anama basef ofagema womun etini. 
LUK.8.10	Ea' nagwamama basef na'i,
LUK.8.10	“God nihi'ambepa basef ofagema mape mandambahi'i ma ipe' piowis wambota Ananinai numafipa. Ea' enis epes owa'. God ina nihi'ambas basef amama ofagema, owa'. Ama esis ‘ina some' basef amama alihim, owa'. Some' basef womun etin nambimb sotologon, ea' ina siti anom amamaga, owa'. Esis some' basef, ea' ina sogawa ofagema, owa'.’ ”
LUK.8.11	Basef womun etini ofagema na'ama. Olelemb amama si'i basef Godi. 
LUK.8.12	Anom mowa eafi amama si'i epes isima same' basef, ea' Satan nafi'i nofa' basef amama God nase'esam mape opalef asasimi ma esis ina sembale'efa God nofa'as seatanimani, owa'. 
LUK.8.13	Anom mowa mafe' anagon otambaiguma, amama si'i enis epes same' basef Godi ea' sofa'am mehip sandanifelamam. Ea' isima si'i masilimb ina mondala mowala etap owini. Esis sembale'am nogota bandana etin ea', Satan nagwambas sanda' waf aonai ea' satanima sakwaha sombale'efa God. 
LUK.8.14	Anom mowala mandelef wandafumi la'afen, amama si'i epes isima same' basef sailif safe' ea', anom nimanimi mamumami maloma moni main naloma anom danifel maim etapami, amamaga amama mase'ala esis. Ea' ina sombale'efa God sanda' waf bu'unai la'ifis, owa'. 
LUK.8.15	Ea' anom mowa etap bu'unai, si'i enis same' basef bu'wami sembale'am la'ifis. Opalef asasimi bo'om same' basef Godi sailam. Esis sape la'ifis sanda' waf bu'unai la'ela'ef, isima sape si'i olelemb mataga malo mail mola gwa'aimi andeande'i.
LUK.8.16	Epes ina sakata lamifah sopalo'am ma'oh owina baket o balata owina, owa'. Esis sawamonam balatagw ilifa epes isima suwisi siti howalagon. 
LUK.8.17	Amamaga hiami hi'alam mape mandambahi'i anona nemaf motaga alihiguma hiesi sotolom sogawam. Ea' amamaga hiami ata' sambaho'am ma'ihi, anona nemaf motaga mondawalap, hiesi sogawam. 
LUK.8.18	Ea' ipe' pindumafuma peme' basef andeande'. Emi egafis sembale'efa basef Godi, nambimb God nowatanimasam wapoti'. Ea' isima owa' sembale'ami, anona nemaf basef kwawie'im amama esis sombale'am, God nondalombasam esis sopen etin.”
LUK.8.19	Nemaf anama mama'wana Jisasi kwao'wa owapana safi'mai anan. Amam nematawa hiesi sandakolasi sili'akwana ea' esis ina safe' felefele'ma anan, owa'. 
LUK.8.20	Ea' enis epes sape salomanai sa'ipana sa'i, “Ine' neme', mama'wena ine'ikwi kwaloma owapena ine'imi safi'i saitu ande', sa'i solomena si'i.”
LUK.8.21	Ea' nagwamasa basef isima hiesi na'ipas na'i, “Esis amam nematawa isima some' basef Godi sailam, isima mama'we sahin owan ae'asi.”
LUK.8.22	Anona nemaf Jisas nao'wa alupumi ananimi malata anona bot. Ea' anan na'ipam na'i, “Afa' ofe' anama walemb batupa'manai gani fisana.” Ea' amam malata bot mafe'. 
LUK.8.23	Bot anama nafe' etin, Jisas ambeh mahana na'oh nolola.
LUK.8.23	Ea' anona uf lu'unai naluwi walemb batupa'manai anama, embel kolo'walam mawis bot nomon na'i si'inama embel felefele'ma mowala.
LUK.8.24	Ea' mafe' minimbalana ma'ipana ma'i, “Dembinai, afa' wa'i ahegililafa.”
LUK.8.24	Ea' anan nohafel ninifala ufi embel. Ea' uf faso'mana, embel ina ata' manda' fepo, owa'. Tol motah.
LUK.8.25	Ea' Jisas na'ipam na'i, “Bale'ef ipe'inai nape eti?”
LUK.8.25	Amam umbamaham ukup matamea. Ea' manda'ipama ma'i, “Anan emi egafuna? Na'ipa uf naloma embel mame'ana mowala.”
LUK.8.26	Ea' Jisas naloma alupumi mafe' mataga anagon esis Gerasa sapoma, anama nape wa'ol walemb batupa'manai fisana etap hiagoma Galili. 
LUK.8.27	Ea' Jisas nakwaha bot nisila' nafe' akata, anona aman nape taun anamai nafi'mai anan. Anom ambagof awami mapeinai. Anan ina nowaho' anona lowaf nape andeande' anona ipat, owa'etin. Fowa' anan aona nape la'ela'ef nafi'i nafi'i nataga dei'. Nape nafe' hi'agilif atom. 
LUK.8.28+LUK.8.29	Anona ambal aonai nahapilana tatala'ina. Esis sombalo'ana sumafiana nimeguf hiami sanda' seni hankap sowa'ana lagof bo'wagah, owa'. Nahape'am etin. Ea' ambal anama aonai nofa'ana nafe' anama epes a'agoma.
LUK.8.28+LUK.8.29	Aman anama nafi'i nati Jisas, nindiwa nembawa notawa felefele'ma bo'wagah ananimi. Ea' Jisas na'ipana mehip na'i, “Ine' ambal aonai, nekwaha aman anama ine' fo'o.”
LUK.8.28+LUK.8.29	Ea' nofalana mehip endilisi na'i, “Jisas, ine' Nogalomana dembinai God nape ilif endilisi, ine' na'i nenda' maina ae'? Ae' a'ipina mehip, ine' owa' nese'e nimanimi ae'.”
LUK.8.30	Ea', Jisas nahali'ana na'i, “Agel ine'inai emi?” Ea' anan na'i, “Agel ae'inai ambagof hiami.”
LUK.8.30	Dei' main, ambagof awami hiami mafe' mawisana.
LUK.8.31	Ea' ambagof amama mofala Jisas mehip timbitambel ma'i, “Ina netofafa ofe' owala hul launai owa' nowala neatambili, owa'.”
LUK.8.32	Ea' anom bogof hiami maitu ma' gwa'aimi anona domota felefele'. Ea' ambagof awami ma'ipa Jisas mehip ma'i, “Ine' ni'i a'e ma afa' ofe' uwis bogof mamuma.”
LUK.8.32	Ea' na'i aho'mam. 
LUK.8.33	Ambagof awami amama makwaha aman anama mawisi mafe' mawisa bogof. Ea' bogof mamuma hiami masagih mafe' mehip mowala awagoma tata, mowala embel walemb batupa'manai afum hi'alam.
LUK.8.34	Ea' amam mumafi bogofi mati amamaga matagama bogof, masagih mafe' ma'ipasa amamaga amama amam matulumi amam nematawa sape tauni saloma sail aof felefele'i wapoti'. 
LUK.8.35	Ea' esis safe'ma sieti amamaga amama. Safi'mai Jisas sati aman anama fowa' ambagof awami mapeinai dei' makwahona ea' ambo'ona okom bu'unai napaina andeande' nowaho' lowaf tol nape felefele'ma bo'wagah Jisasi. Amam nematawa hiesi satolona ea' esis umbamahas. 
LUK.8.36	Ea' epes isima sati amamaga amama, sa'ipas sa'i waf Jisas nanda'ana aman anama fowa' ambagof awami mapeinai dei' ambo'ona wapoti'. 
LUK.8.37	Ea' epes hiesi sape anama Gerasai hiesi umbamahas endilisi. Ea' sa'ipa Jisas sa'i, “Ine' nekwaha ape' fo'o.”
LUK.8.37	Ea' Jisas nalata bot anama notanima nafe'.
LUK.8.38	Aman anama fowa' ambagof awami mapeinai nahali'ana mehip na'i, “Ae' a'i efe' elomena.”
LUK.8.38	Ea' Jisas nasapa'ana na'i, 
LUK.8.39	“Ine' tanima fo'o wambel ine'inai, ni'ipasa amamaga hiami God nanda' maina ine'ami.”
LUK.8.39	Ea' aman anama nafe' nawalapa basefa amamaga amama ma amam nematawa hiesi sape taun anamai amamaga Jisas nanda'manam anani.
LUK.8.40	Jisas notanima nafi'i, enis amam nematawa hiesi sape sohafana. Ea' sanda'mana nemaf bu'unai sandanifela ma nafi'i. 
LUK.8.41+LUK.8.42	Ea' anona aman nataga agilinama Jairus. Anan numafi ipat esis Juda sa'i basef sapeinai. Nogamana nemata'w atoto'w afagof akwa'umi 12-peleim felefele' kwa'i koga'. Ea' nindiwa nembawa notawa felefele'ma bo'wagah Jisasi, nahali'ana mehip na'i, “Ine' nifi'i ipat ae'anai.”
LUK.8.41+LUK.8.42	Ea' Jisas nafe' esis amam nematawa hiesi safe' sanda' gwagwasi'ma etin saitu sindiwapana. 
LUK.8.43	Anan ata' nafe' etin, ano'w nemata'w kwafi'mai anan. Awes lu'unai nanda'akwi kwape gamba afagof 12-peleim. Otamba akwa'uimi hi'alama kwatal dokta hiami. Owa' anom la'ifima monda'akw kotaga bo'okwe, owa'etin. 
LUK.8.44	Ea' kwafe' felefele'ma alafuga ananinai, kwasa lagela saket Jisasi da'malifinama. Kwanda'am na'ama, mehip etin esimbel pele'atam, ea' ina ata' maluwi wapoti', owa'etin.
LUK.8.45	Ea' Jisas nahali'as na'i, “Emi nasa lagela ae'?”
LUK.8.45	Ea' esis hiesi sa'i etin etin sa'i, “Ae' owa'.”
LUK.8.45	Ea' Pita na'i, “Dembinai, amam nematawa isima hiesi saitu sanda' gwagwasi'ma etin salomafa.” 
LUK.8.46	Ea' Jisas na'ipas na'i, “Ae' ame' pepel ae'anai nakwahowe nafe'ma nonda' enin epen bo'wen. Ae' egawa enin epen nasa lagel alop ae'anai.”
LUK.8.47	Ea' nemata'w akwama kogawa akwa'w ina atuwasi kondambaho'w ma anan, owa'. Na'ama akwa'w umbamaha'w kwafi'i kwindiwa nembawa kotawa etap felefele'ma naep amam nematawa hiesi. Ea' kwawalapa basef ofagema akwa'umi ma dei' kwasa lagela anan ea' ambo'okw. Ea' kwa'i, “Awes ae'anai ahi'alana owa'etin.”
LUK.8.48	Ea' Jisas na'ipakw na'i, “Nogame, dei' ine' nembale'efa ae' la'ifiwei. Amama atom dei' anda'ena bo'wena. Ine' fo'o opaf ine'inai nope awanena.”
LUK.8.49	Anan ata' na'i etin, anona aman nakwaha ipat Jairusi nafi'i na'ipa Jairus na'ama na'i, “Nogamena ine'ikwi kwaga' ea'. Amama atom dei' ina nenda' Dembinai Tisa nofo'o ekep pehana, owa', hapainai.” 
LUK.8.50	Ea' Jisas name'as na'ipa Jairus na'i, “Ina umbamohena, owa'. Nembale'efa ae' la'ifiwei, ama atuwasi nogamena ine'ikwi kohafel wapoti'.”
LUK.8.51+LUK.8.52	Ea' Jisas nafe' nataga ipat Jairusi ea' ina na'i a'e ma amam nematawa hiesi suwis ipat anama, owa'. Nao'wa Pita naloma Jon Jems atom maloma mama'wakw ahaloma'w etis safe' sawis salomana. Esis amam nematawa hiesi sape ande' salef mehip sa'i sapoma'w.
LUK.8.51+LUK.8.52	Ea' Jisas na'ipas na'i, “Ipe' ina pelef, owa'. Tol pepe. Akwa'w ina kwaga' endilisi, owa'. Kwa'oh etin.”
LUK.8.53	Ea' esis sanda'iafana kwapete'. Esis sogawa akwa'w kwaga' endilisi.
LUK.8.54	Ea' Jisas nahapila lagel akwa'unai nofala'w na'i, “Sa'ukwi, ine' hafel.”
LUK.8.55	Ea' ambal akwa'unai notanima nafi'i nawisa'w wapoti' kohafel mehip. Ea' Jisas na'ipa esis mamasa'w na'i, “Ipe' so'akwa anom gwa'aimi.”
LUK.8.56	Ea' sati amama, gegelalasis endilisi nomonas matamea.
LUK.8.56	Ea' Jisas na'ipas mehipa siela basef ananimi na'i, “Ipe' ina pi'ipa enin epena amamaga amama, owa'.”
LUK.9.1	Nemaf anama Jisas nofalai alupumi 12-peleim ananimi mandakolas mafi'i nase'am agof lu'wami nanda'am la'ifima meatofa ambagof hiami awami ea' monda' hiesi awes hianai naninani nanda'asi sataga bo'wes. 
LUK.9.2	Ea' nasapa'am mafe' ma'ipasa basefa epes siowis wambota Godi numafias ea' manda' epes awes nanda'asi sataga bo'wes.
LUK.9.3	Ea' anan na'ipam na'i, “Ipe' ina pefa' anom amamaga bandefah isalef gwa'aimi moni, owa', hapaimi. Ipe' ina pefa' siogw biagw atogw, owa'. Pefa' atona etin mondandaepa. 
LUK.9.4	I'i pefe' piowis anona ipat, ipe' pepe ipat anama atona. Ea' pekwaha wambel anama pefe'. 
LUK.9.5	I'i esis owa' sofa'epa pefe' ifagw asasimi, ipe' pekwaha wambel anama pindila'ma usas etap mail bo'wagah ipe'imi ma esis sitilipa sogawa waf aonai esis sanda'anai ofagena asasinai atona.”
LUK.9.6	Ea' alupumi Jisasi makwaha anama mapoma mafe' wambel anama hiagoma ma'ipasa basef bu'wami Godi. Ea' magiambama epes awes nanda'asi sape wambel hiagomai manda'as bo'wes wapoti'.
LUK.9.7	Gavman dembinai king Herot numafi etap hiagoma Galili name' basefa amamaga amama hiami mataga, ea' ina nogawam andeande' ea' nomonas matamea mafe'. Dei' main, enis epes sa'i, “Jon notanima nohafel hi'agif wapoti'.”
LUK.9.8	Ea' enis sa'i anom basefa Elaija profet fowa'inai sa'i, “Anan nohafel wapoti'.”
LUK.9.8	Ea' enis sa'i, “Anona aman profet fowa'inai notanima nohafel wapoti'.”
LUK.9.9	Ea' Herot na'i, “Jon ae' atopa'mana. Ea' aman anama ame' basefanai, anan emi egafuna?”
LUK.9.9	Ea' nape la'ela'ef na'i niti Jisas.
LUK.9.10	Aposel alupumi Jisasi motanima mafi'i ma'ipa Jisasa amamaga maol amam manda'ana. Ea' anan nao'wam makwaha enis epes, amam atom mafe' anona taun Betsaida. 
LUK.9.11	Ea', esis amam nematawa hiesi sogawa anama napoma sagi'mana safe'. Safi'mai anan, nanda'mas nemaf bu'unai nandanifel ma esis safi'i. Ea' nawalipasa basefa epes siowis wambota Godi numafias. Ea' nanda' epes awes nanda'asi sataga bo'wes.
LUK.9.12	Wambomota felefele'ma owamb alupumi ananimi 12-peleim mafi'i ma'ipana ma'i, “Ine' nesapa'as sofo'o wambel aof sape felefele'i ma sogolopa gwa'aimi sogolopa sea'oma. Dei' main, anae' afa' wapoma wafiguma epes a'agoma.”
LUK.9.13	Ea' Jisas nagwamam na'ipam na'i, “Ipe' etipa pese'as gwa'aimi.”
LUK.9.13	Ea' amam ma'i, “Afa' gwa'aimi owa' hiame. Bret lagel wa'ana atona maloma agof biam ea' amama atom ma'oh. Ea' ine' na'i afa' ofe' utalai gwa'aimi ma amam nematawa isima hiesi?”
LUK.9.14	Amam atom hiami 5,000-peleim mape.
LUK.9.14	Ea' Jisas na'ipa alupumi ananimi na'i, “Ipe' pi'ipa esis amam nematawa sope sefe' oto otowa sotagama wambotagw 50-peleis etis.”
LUK.9.15	Ea' manda' amam nematawa hiesi sape. 
LUK.9.16	Ea' Jisas nafela bret anama lagel wa'ana atona naloma agof biam, naniga nati heven ilif nanifela God. Ea' nawalana naso' alupumi ananimi maso' esis amam nematawa hiesi hi'alas. 
LUK.9.17	Sa'am elihis dondo', alupumi ananimi matatama tukwakwanimi ma'ihi maolo'wam holalef lu'wami 12-peleim si'im endilisi.
LUK.9.18	Anona nemaf Jisas atotona nanda' beten, alupumi ananimi mape malomana nahali'am na'i, “Esis amam nematawa sa'i ae' aman emi egafuwi?”
LUK.9.19	Ea' amam magwa basef na'ama ma'i, “Enis sa'i ine' Jon aman napisi'as embeli. Ea' enis sa'i ine' anona profet fowa'inai netanima nehafel wapoti', ea' enis sa'i ine' Elaija.”
LUK.9.20	Ea' nahali'am na'i, “Dei' ipe' pa'i Ae' emi egafuwi?”
LUK.9.20	Ea' Pita nagwa basef na'i, “Ine' Krais, God nandandepena nasapa'ena nafi'i.”
LUK.9.21	Ea' Jisas na'ipam mehip na'i amam ina mi'ipasa basef amama enis epes mi'i anan Krais, owa'. 
LUK.9.22	Ea' na'i, “Ae' ataga epen endilisiwei nambimb efa' nimanimi lu'wami ma anom agufumi dambami moloma anom dambami pris maloma anom mawalipasa mi'uli Godi nambimb mowa' alafugaha ae', mohe ega'. Ama nimeguf biam hi'ilama anona neafe'ma wanomi, God nefele etanima ehafel wapoti'.”
LUK.9.23	Ea' na'ipa alupumi ananimi na'i, “Ae' efa' nimanimi anda' maol Godi sehe ega' lawag usi'inai tu'wanainai. Emi egafis si'i sila Ae', esis senda'am na'ama etin si'i Ae' la'ela'ef nimeguf danda ma sieili. Ea' sesambala ukup asasimi ma maina maol esis sa'i seanda'anai. 
LUK.9.24	Dei' main, emi egafis ukup mopoma ambagof asasimi atom, si'i sihapilam tatala'im, anona nemaf ambagof asasimi higililam. Ea' emi egafis ukup mopoma Ae' ma sesambala ambagof asasimi etap anae', anona nemaf ambagof asasimi God nofa'ami sotanimani sope andeande' la'ela'ef hihif. 
LUK.9.25	I'i emi egefis senda' maol naninani ma sefa' gwa'aimi hiahaom amamaga hiami etapami atom higilialami, esis wapoti' awes higililas selomam. Dei' amamaga amama nambimb migiambamas mi'imama? Owa'etin. 
LUK.9.26	Ae' ataga epen endilisiwei. I'i emi egafis ambagof aoma Ae' sondafa'me eloma basef Ae'ami, Ae' wapoti' ambal aona epes isima endafa'mas nemaf anama Ae' ifi'i eloma amamaga bu'wami mafifili Ae'ami, elomai mafifili howalagon Godi maloma amam ensel Godi wapoti'. 
LUK.9.27	Ae' a'ipipa endilisi, enipa paitu na'ae nambimb ina pega' ulal, ata' owa'. Enipa nambimb piti epes siowis wambota Godi numafias.”
LUK.9.28	Jisas na'ipasa basef amama ma ea', nimeguf amama 8-peleim mafe'ma ea', anan nao'wa Pita naloma Jems naloma Jon, nao'wam mondowasa' anona halaf launai ma nonda' beten. 
LUK.9.29	Anan nape nanda' beten etin, amaga ananinai nataga nandati na'ana, ea' luwaguf nalami mataga afitim endilisi howalagon. 
LUK.9.30+LUK.9.31	Ea' amam biam fowa'imi Moses naloma Elaija mataga maloma nafifili pepel ilifanai ea' maitu ma'i malomana. Amam ma'i ma nambimb Jisas nila okom Godi ma nokwaha etap anae' noga' gani Jerusalem. 
LUK.9.32	Pita naloma alupumi biam ananimi amam naep nimanim endilisi ma'i mo'oh etin. Ea' mohafel mati nafifili Jisasi maloma amam amama biam maitu malomana.
LUK.9.33	Amam biam ma'i mokwaha Jisas mefe', ea' Pita na'ipana na'i, “Dembinai, afa' wape na'ae fafas. Afa' ola' anom aolah wanom mondandaepa. Ine' anona, Moses anona, Elaija anona.”
LUK.9.33	Pita ina nogawa andeande'ma na'i basef amama, owa'. 
LUK.9.34	Anan ata' na'i basef etin, anom ilagw maofenia amam ea' umbamaham.
LUK.9.35	Ea' anona malogel na'i natagai ilagw nomon na'i, “Anama anan Nogalome ae'anai. Ae' andandepana ea'. Ipe' peme' basef ananimi.”
LUK.9.36	Malogel anama na'i ea', amam mati Jisas atona naitu nalomam. Ea' amam malogof maso', ina ma'ipa enis epesa amamaga amama matulumi, owa'.
LUK.9.37	Naman wefilu amam makwaha halaf anama makini', ea' enis amam nematawa hiesi safi'mai Jisas eaf. 
LUK.9.38	Anona aman naitu la'afena esis na'i, “Dembinai, ae' ahali'ina mehip a'i, ine' niti nogalome ae'anai uwahipina. Ea' anan atotona. 
LUK.9.39	Anona ambal aonai nahapilana la'ifina ea' na'i mehip endilisi. Ea' naolana kwapete' endilisi, ifat nataga sisih malogel ananinai. Ambal anama nahambombaga alop ananinai endilisi, ea' ina nakwahona, owa'. Napaina la'ela'ef. 
LUK.9.40	Ea' ae' dei' ahali' alupumi ine'imi ma motofa ambal anama aonai nefe'. Ea' amam ina la'ifim.”
LUK.9.41	Ea' Jisas nagwamama basef na'ama na'i, “Ipe' amam nematawa owa' pembale'efa Ae'. Ea' opalef ipe'imi owa' mope andeande'. Nimeguf ma'um ae' ata' epe elomepa wapoti' ma efa' nimanimi ipe'imi? Ipe' fa'an pifi'mai Ae'.”
LUK.9.42	Nogalomana ata' nafi'i etin, ambal anama aonai naolana nafe' nowa etap nakoto'ana kwapete' endilisi. Ea' Jisas ninifala ambal aonai nanda' aman anama so'uso'win bo'ona ea' nase'anan notanima nafe'ma ahalomana ananinai. 
LUK.9.43	Amama atom dei' amam nematawa hiesi sati pepel lu'unai Godi gegelalasis kwapete' endilisi.
LUK.9.43	Esis ata' nomonas matamea mafe'ma etina amamaga amama Jisas nanda'ami. Ea' na'ipa alupumi ananimi na'ama na'i, 
LUK.9.44	“Ipe' pembe' aligah andeande'ma basef dei' ae' a'ipipami. Ae' ataga epen endilisiwei nambimb felefele' anona aman nose'asa ae' efe'ma lagof amam naumbih ae'ami.”
LUK.9.45	Alupumi Ananimi mame' basef amama ea' ina mogawa ofagema, owa'. Dei' main, mandambaho'ma amam. Ea' amam umbamahama meahali'ana ma basef amama ofagema.
LUK.9.46	Ea' alupumi Jisasi mandahihianamam ma'i emi nepe dembinai amamunai. 
LUK.9.47	Ea' Jisas nogawa nomonas amama mape opalef amamumi, ea' nasa'mai enin sa'usaw'in nafi'i naitu nalomana. 
LUK.9.48	Ea' na'ipam na'i, “Emi egafis sese' opalefa sigiambama enin sa'usa'win si'i ini'i ma ukup asasimi mopoma Ae', esis sase'e opalef Ae' wapoti' sagiambame. Ea' emi egafis sagiambama Ae'i, esis saso' opalef Anan nasapa'e afi'i wapoti'. Dei' main? Emi egafis sepe agof a'asi la'afena ipe' hipei, esis sape dembesi sali'ma ipe'.”
LUK.9.49	Ea' Jon nagwamana basef na'ama na'i, “Dembinai, afa' wati anona aman natofa ambagof awami ma agel ine'inai. Anan ina nagi'mafa. Ea' dei' wati watalagamana.”
LUK.9.50	Ea' Jisas na'ipana na'i, “Ipe' ina petalagamana, owa'. Dei' main? Emi egafin ina naumbih ipe'ini, inima alupunai ipe'inai.”
LUK.9.52	Ea' nasapa' anom amam mali' mofa' basef ananimi mafe'. Mafe' mawis anona wambel esis Samariai ma meandondomba amamaga ananimi. 
LUK.9.53	Ea', esis wambel anama sowa' alafugaha Jisas sandaiwa'ma
LUK.9.53	sofa'ana sofe' ipat asasinai. Dei' main? Esis sogawa anan na'i nefe' Jerusalem. 
LUK.9.54	Ea' alupumi amama biam ananimi Jems naloma Jon mati waf anama ma'ipana ma'i, “Dembinai, ine' na'i afa' ofalai nif fandumi misila'i hevena fendo epes isima?”
LUK.9.55	Ea' Jisas nandamboma ninifala amam biam. 
LUK.9.56	Ea' mafe' anona wambel.
LUK.9.57	Amam ata' mafe' eaf etin, anona aman na'ipana na'i, “Ae' a'i efe' elomena. Ea' ofe' etin anama hiagoma ine' na'i neafe'ma.”
LUK.9.58	Ea' Jisas nagwamana na'ipana na'i, “Nombagw aolopumi ma'oh mala etap wambel amamunai. Amiguf wapoti' mufia' mafe' ilifi mala' alegah mapeih gani ilif, ea' ae' owa'etin. Ae' ataga epen endilisiwei wambel a'e ma a'oh alo balaga ae'anai.”
LUK.9.59	Ea' na'ipa anona aman na'i, “Ine' nifi'i nila ae'.”
LUK.9.59	Ea' anan na'i, “Ae' a'i ata' epe imafi ahalome, ata' igiambamana ma noga' ewana ma nope ea' ifi'i ilina.”
LUK.9.60	Ea' Jisas na'ipana na'i, “Hapainai, sowago esis etis isima saga'i. Ea' ine' fo'o newalapa basefa epes siowis wambota Godi numafias.”
LUK.9.62	Ea' Jisas na'ipana na'i, “Emi egafin nehafel nili' nenda' maol aofi ma nendamboma niti alafuga ma neakwaha maol ananinai, enin ina la'ifina nenda' maola ni'ipas siowisa wambota Godi numafias, owa'.”
LUK.10.1	Dembinai nandandepa anom alupumi ananimi 72-peleim nasapa'am mafe' biam atom mali'ana mafe'. Anan nasapa'am mafe' taun wambel hiagoma anan na'i neafe'agoma. 
LUK.10.2	Ea' na'ipam na'i, “Ipe' piti aof hianai gwa'aimi hiami maof ea'. Ea' epes sanda' maoli owa' hiase, kwawie'is. Ea' ipe' penda' beten pihali' Dembinai ofagonama aofi. Pihali'ana ma nosapa' epes hiesi sefe' sonda' maola sola gwa'aimi ananimi sembe'am etifigin. 
LUK.10.3	Ipe' fo'o. Peme', ae' esapa'epa pefe' si'i sipsip nogami la'afena nombagw wandafumi aolopumi. 
LUK.10.4	Ipe' ina pefa' paos manisi soloma brasbeli su, owa'. Ipe' ina penda'masa nemaf bu'unai enis amam nematawa eaf, owa'. Pefe' mehip. 
LUK.10.5	I'i ipe' pefe' piwis anona ipat, ata' pili' pi'i na'ama pi'i, afa' wa'i God nonda' opalef ipe' hipei pape ipat anae' mope awanem. 
LUK.10.6	I'i enin epen opaf awanena nepe ipat anama, ea' basef bu'wami ipe'imi mopoma epen inima. I'i owa', hapaimi, basef amama bu'wami motanimani mopomepa la'ela'ef. 
LUK.10.7	Ipe' peape ipat anama atona. Ina pepe pefe' ifagw mamumami, owa'. Pepe ipat anama atona pea' gwa'aimi embel esis sasi'ipami. Dei' main, epes sanda' maoli andeande'ma mofa' otamba ma maol amam manda'anai.
LUK.10.8	I'i ipe' pefe' piwis anona taun ama esis sofa'epa pefe' ifagw asasimi, ipe' pefa' gwa'aimi esis sase' ipe'ami. 
LUK.10.9	Ea' penda' isima awes nanda'asi bo'wes wambel anama. Ea' pi'ipa esis pi'i, ‘Nemaf anama felefele'ma neataga ma ipe' piowis wambota Godi numafipa.’ 
LUK.10.10	Ea' ipe' i'i pefe' piwis anona taun ama esis owa' seafa'epa pefe' ifagw asasimi, ipe' pefe' pitu eaf taun anama pi'i, 
LUK.10.11	‘Etap ma taun anama ipe'inai maila bo'wagah afa'imi, ea' afa' upati'am motanima mefe'mago ipe'. Ama ipe' ukup mondanda' pegawa basef amama andeande'. Nemaf nataga felefele'ma epes siowis wambota Godi. Ea' ipe' pandaiwa'.’ 
LUK.10.12	Dei' ae' a'ipipa, nemaf anama lu'unai God nowaloga epesanai anan anona nemaf niti esis fowa' gani sape Sodomi uwahipis andeande'. Ea' epes isima wambel anama anan ina niti uwahipis, owa'. Nimanimi lu'wami endilisi anona nemaf motagamas.”
LUK.10.13	“Ae' ati ipe' Korasinipei paloma Betsaidaipei uwahipipa endilisi! Nimanimi lu'wami anona nemaf meatagamepa. Epes isima fowa' gani sanda' waf aonai sape wambel biefina Tair naloma Saidoni, esis ina sati ikwaf la'ifinai naninani si'i dei' anda'ana wambel ipe'inai, owa'. I'i esis siti pepel anama, esis sowaho'am begah pepe'atami si'i luwaguf tol sope nif agambeh. Ama sihi'amba enis epes esis samboma opalef endilisi safe'ma God. Owa'etin. 
LUK.10.14	Anona nemaf God nowaloga esis amam nematawa hiesi, niti esis fowa' gani sape Tair naloma Saidoni uwahipis andeande'. Ea' ipe' owa'. Anona nemaf pefa' nimanimi awami endilisi. 
LUK.10.15	Ea' ipe' Kaperneam, anona nemaf esis sefela agof ipe'imi molata ilif? Owa'etin. Anona nemaf God nokwahipa pefe' pewala wambel aonai hel.”
LUK.10.16	“Emi egafis seme' malogof ipe'imi, esis same' malogel Ae'anai wapoti'. Ea' emi egafis sese'epa alafugah ipe', esis saso' alafugah ma Ae' ea' sase'ana alafugah Anan nasapa'e afi'i wapoti'.”
LUK.10.17	Ea' amam amama mafe' manda' maoli 72-peleim motanima mafi'i mandanifel endilisi ma'i, “Dembinai, afa' wahapila agel ine'inai, ambagof awami mame' basef afa'imi.”
LUK.10.18+LUK.10.19	Ea' anan na'ipam na'i, “Ae' ati Satan nowai heven si'i otaga holala ma dililimbugwalag. Peme', ae' ase'epa pepel ipe' ma nambimb la'ifipa pefa'asa iguf awami wandafumi moloma awisiguf. Ama la'ifipa pili'amona epen aonai Satan naloma pepel hianai ananinai. Ea' ina nambimb anom amamaga mohambombagepa, owa'. 
LUK.10.20	Ea' ipe' ina pendanifel ma ambagof awami mame' basef ipe'imi, owa'. Ipe' pendanifel ma God nanda' agof ipe'imi mail buk ananinai gani heven ilif.”
LUK.10.21	Nogota anama atona Ambal Bu'unai Godi nawalapa danifela opaf Jisasi ea' Jisas na'i, “Ahalome, ine' Dembinai ma ilif etapi. Ae' afela agel ine'inai anifelina. Dei' main? Ine' nambaho' amamaga amama ma esis epes gawaisi sofa' gawa lu'unai, ea' nambomam nihi' ambasam epes isima gawa a'asi falafisi isima sape si'i awasi. Ahalome, okom ine'inai na'i, ea' amama atom.
LUK.10.22	Ahalome ae'anai nanda' amamaga hiami hi'alam mape lagel ae'anai. Ina enin epen negawa ae' Nogalomana Godi, owa'etin. Anan atona nogawe. Ea' owa' enin epen negawa Ahalome, owa'. Ae' Nogalomana ananiwei atowe egawana. Ea' emi egafis ihi'ambasa Ahalomei, isima wapoti' esis etis sogawana.”
LUK.10.23	Ea' anan nandamboma nati alupumi ananimi atom mape malomana na'ipam na'i, “Epes sati amamaga ipe' patulumi esis sandanifel. 
LUK.10.24	Dei' main? Fowa' gani amam king dambami hiami maloma amam profet hiami ma'i miti amamaga amama dei' ipe' patulumi. Owa'. Ukup amamumi maimailam endilisi ma mame' basef amama ipe' pame'ami, owa'. Amam ina mame'am.”
LUK.10.25	Anona aman gawainai nawalipasa mi'uli Godi nohafel na'i nogwamba Jisas nememe'mana. Ea' na'ipana na'i, “Dembinai, ae' enda' maina nambimb efa' ambal namunai eape andeande' la'ela'ef?”
LUK.10.26	Ea' Jisas na'ipana na'i, “Maim basef mapoma mi'uli Godi? Ine' natalifam na'imama?”
LUK.10.27	Ea' anan nagwamana basef na'i, “Ukup ipe'imi mohafela Dembinai God ipe'inai mimilana na'ama. Ukup ipe'imi mimilana hi'ilam, pese'ana ambagof opalef moloma pepel ipe'inai pese'anam hi'ilama Dembinai God atona. Ea' ukup mimila enis epes sape felefele'ma ipe'i si'i ukup maimaila ipe' etipa.”
LUK.10.28	Ea' Jisas na'ipana na'i, “Amama ine' nagwa basef andeande'. Ine' nenda'am na'ama ma nambimb neape ambal namunai la'ela'ef.”
LUK.10.29	Aman anama na'i nondanda' agel ananinai atona nope bo'ona. Ea' na'ipa Jisas na'i, “Epes sape felefele'ma ae'i, esis emi egafis?”
LUK.10.30	Ea' Jisas nagwamana anom basef na'i, “Anona aman nakwaha Jerusalem nafe' nakini' Jeriko. Ea' anom manda' wali matolona eaf, mahana kwapete'ana mola'ipana amamaga hiami luwaguf maim ananimi. Amam manda'am na'ama makwahona mafe'. Anan nataga si'i naga'i.” 
LUK.10.31	Nemaf anama anona aman pris naila eaf anama nafe'. Ea' nati aman anama, nisila'ana naila eaf wa'ol atogon nafe'. 
LUK.10.32	Ea' anona aman wambota Livai naila eaf anama nafi'i wapoti'. Nafi'i nati aman anama nisila'ana naila eaf wa'ol atogon nafe'. 
LUK.10.33	Ea' anona aman Samariainai
LUK.10.33	naila eaf anama nafi'i natagama aman anama. Anan natolona nati owahipina endilisi. 
LUK.10.34	Ea' nafe' felefele'ma anan nakolo'wa wel marasin naloma embel waina melegw ananimi, ea' nowa'manam. Ea' nafelana nawamonana natoma donki ananinai nofa'ana nafe' nahaponana nape ipat esis fi'ife' sapeinai ea' na'ipa aman numafi ipati ma numafiana andeande'. 
LUK.10.35	Ama wafilu anan nase'ana otamba siliwa biam aman numafi ipat anamai na'ipana na'i, ‘Ine' nimafi aman anama andeande'. Ama i'i enin moni ine'inai nese'anana, nambimb itanimai egwamenana.’ ”
LUK.10.36	Jisas na'ipana basef amama ea' nahali'ana na'i, “Dei' ine' okom nape na'imama? Amam wanom maila eaf mafi'i, emi nanda'am si'i aman nape felefele'ma aman anama amam awami mahanai?”
LUK.10.37	Ea' nagwamana na'ipana na'i, “Aman anama Samariainai nati anan uwahipina nagiambamana.”
LUK.10.37	Ea' Jisas na'ipana na'i, “Ine' fo'o nenda'am na'ama etin.”
LUK.10.38	Jisas naloma alupumi ananimi mafe' eaf, ea' nataga anona wambel nafe' nawis. Ano'w nemata'w agili'wa Marta kofa'ana kwafe' ipat akwa'unai. 
LUK.10.39	Owama'w akwa'ukwi agili'wa Maria. Maria kwafi'i kwape felefele'ma bo'wagah Dembinai, kwame' basef ananimi. 
LUK.10.40	Ea' Marta kwanda' maol hianai ma kwandondomba gwa'aimi. Okom natanea ma amamaga mamumami. Ea' kwafe'ma Jisas kwa'ipana kwa'i, “Dembinai, ine' niti uwahipiwi. Owame ae'akwi kwa'waha ae' atowe anda' maola andondomba gwa'aimi. Ine' kipa'w kufi'i kwigiambame.”
LUK.10.41	Ea' Dembinai nagwama'wa basef na'i, “Marta, Marta, okom ine'inai napoma amamaga mamumami ma opaf ine'inai nafe' aona ma amamaga hiami. 
LUK.10.42	Ea' waf bu'unai atotona ine' a'ena. Maria kwa'i kofa' amamaga amama bu'wami mikila' anom. Ina enin epen la'ifinama nili'amona amamaga amama bu'wami ma akwa'w, owa'.”
LUK.11.1	Anona nemaf Jisas nanda' beten nape anagon. Nanda' betena hi'alan, anona alupunai ananinai na'ipana na'i, “Dembinai, ine' nihi'ambafa onda' beten si'i fowa' Jon nihi'amba alupumi ananimi.”
LUK.11.2	Ea' na'ipam na'i, “Nemaf anama ipe' pi'i penda' beten, ipe' pi'iam na'ama pi'i,
LUK.11.2	‘Ahalomapa, ape' ma'i agel ine'inai nope bo'ona ma hiesi sefela agel ine'inai lu'una. Ape' ma'i nemaf anama bu'unai nifi'i ma epes hiesi siowis wambota ine'inai numafias.
LUK.11.3	Dei' ine' nese'apa gwa'aimi mondahama nemaf anae'.
LUK.11.4	Ine' nekwahomapa waf aonai ape' manda'anai. Dei' main? Ape' wapoti' makwahomasa waf aonai enis sanda'mapanai. Ine' owa' nili'apa mefe'ma amamaga ahifimi meagwamba ape'i.’ ”
LUK.11.5	Ea' na'ipam anom basef womun etin na'i, “I'i anona aman alupunai ipe'inai nefe' nie'ipa alupunai ananinai owamb amaneta ni'i, ‘Alupinai, ine' se'e bret wanifina 
LUK.11.6	ma imafi alupunai ae'anai nafi'i natagama ae', ea' ae' gwa'aimi a'e ma imafiana.’
LUK.11.7	Ea', aman anama napani ipat nomon nagwa basef na'ipana na'i, 'Ae' andaiwa'ma nese'e noma'w ae', owa'. Ae' awasi sa'oh ea' ao'was ma'oh lehis. Ae' ina la'ifiwi ma esafel ease'ena gwa'aimi, owa'.’ 
LUK.11.8	Ae' a'ipipa, aman ahalomai ipat ina okom napomana na'i aman anama alupunai ananinai ma nohafel nease'ana gwa'aimi, owa'. Anan okom aona ma name' aman anama falafala la'ela'ef napomana. Amama atom dei' nohafel nase'ana amamaga hiami anan nahali'anami.
LUK.11.9	Dei' ae' a'ipipa, ipe' pihali' God, nese'epa amamaga. Amama ipe' peagolopami, nambimb pitolom. Ipe' peha uta, nambimb God nusi'amepana. 
LUK.11.10	Dei' main, emi egafis sohali' Godi, sofa' amamaga. Emi egafis sogolopa amamaga, nambimb sotolom. Ea' emi egafis seha utai, nambimb God nuwisi'amasana esis.
LUK.11.11	I'i enin so'uso'win nehali' ahalomana ma anona aol, anan ina nambimb nose'an anona yul aonai, owa'. 
LUK.11.12	I'i so'uso'win nihali' ahalomana ma anona kofemb, nambimb nose'ana anona aunil aonai? Amama wapoti', owa'. 
LUK.11.13	Ea' ipe' amam nematawa aopei pase'asa amamaga bu'wami atoma awasi ipe'isi, ahalomepa ipe'inai nape heven ilifi anan wapoti' nambimb nose'asa Ambal Bu'unai Ananinai esis sahali'anai.”
LUK.11.14	Ea' Jisas nogalo'mana ambal aonai nape nasopama malogel anona amani. Nafa' nafe', ea' aman anama ambo'ona noga na'i. Ea' esis amam nematawa hiesi ukup matamea ma aman anama nataga bo'ona. 
LUK.11.15	Ea' enis epes sa'i, “Anan natofa ambagof awami ma pepel anan dembinai ma ambagof awami agilinama Belsebul.”
LUK.11.16	Ea' enis epes sa'i sogwambana sofalana sa'i anan ata' nonda' anona ikwaf la'ifinai nafi'i heveni ma sotolona sogawa endilisi God nagiambamana. 
LUK.11.17	Ea' anan nogawa ukup asasimi na'ipas na'i, “I'i enis epes hiesi sape etap hiagoma sondawaloga biefis sopa', ina nambimb la'ifis, owa'. I'i enis epes wambota atona sondawaloga biefis sopa, esis ina nambimb la'ifis sopa', owa'. 
LUK.11.18	I'i wambota Satani sondawal biefis sopa', nambimb wambota anama la'ifis sopa' si'imama? Owa'etin. Ipe' pa'i ae' atofa ambagof awami ma pepel ambal aonai Belsebul. Na'ama ae' dei' a'ipipa basef amama. 
LUK.11.19	I'i endilisi ae' atofa ambagof awami ma pepel Belsebuli, dei' emi nigiambama epes ipe'isi satofam? Owa'. Dei' epes isima sihi'ambepa basef amama ipe'imi owa' endilisimi. 
LUK.11.20	Pepel Godi atona nagiambama ae' atofa ambagof awami. Na'ama dei' ipe' pegawa nemaf anama epes siowis wambota Godi numafias nataga ma ipe' ea'.”
LUK.11.21	“I'i anona aman la'ifinai nohapila wambawa maim nopoma ipat ananinai andeande', amamaga ananimi hiami mopen andeande'. 
LUK.11.22	Ea' i'i anona aman la'ifinai endilisi nikila' aman anama ma anan notaga la'ifina nifi'i nonda' wandaf nolomana nikila'ana wambawa maim aman anama nawamona okomami, nofa' amamaga ananimi nowalogam mefe'ma anom amam.
LUK.11.23	Emi egafis owa' alupisi ae'asi owa' sepe la'ela'ef neloma ae'i, esis naumbih ae'asi. Ea' emi egafis owa' sekolasa sipsip moloma ae'asi, esis satofa sipsip mafa' mefe' atona etin.
LUK.11.24	Nemaf anama anona ambal aonai nakwaha enin epen nawisi nafi'i, anan nafe' anama fatauguma nogolopa anagon na'i neapoma noma'w. Nagolopagon owa' niti anagone ea' ni'i, ‘Ae' etanima efe' ipat fowa' apeinai.’ 
LUK.11.25	Ea' nafi'i nati ipat anama sambefana andeande' sofalo'mana nape. 
LUK.11.26	Ea' notanima nafe' nao'wai anom ambagof awami 7-peleim wapoti' mafi'i mawis mape ipat anama. Ambagof amama awami endilisi manda' waf aonai nikila' waf aonai fowa' nali' nanda'anai. Fowa' epen inima nape awen, ea' dei' nape awen endilisi nikila' pe fowa' nali' napeinai.”
LUK.11.27	Jisas ata' na'i basef amama etin, enis epes hiesi safi'i salipana. Ea' ano'w nemata'w kwape la'afena esis kwa'i na'ama kwa'i, “Nemata'w akwama fowa' kolaena ma kwase'ena nomambeh ine'i, akwa'w kwandanifel.”
LUK.11.28	Ea' Jisas na'i, “Owa'etin. Ipe' amam nematawa pame' basef Godi ma pagi'mami, ipe' pandanifel ea'.”
LUK.11.29	Amam nematawa hiesi safi'i sandakolas sape, Jisas na'ipas na'i, “Ipe' amam nematawa dei' pape etap anae', ipe' epes aopei. Dei' pa'i piti anona ikwaf la'ifinai. Ae' owa' enda'ana. Ikwaf anama fowa' gani God nihi'amba profet Jonai atona anona nemaf ihi'ambepana ipe'. 
LUK.11.30	Anona profet Jona nataga si'i anona ikwaf nihi'amba esis amam nematawa Ninivaisi. Ea' na'ama etina ae' ataga epen endilisiwei ataga ape si'i anona ikwaf Godi ma ipe' amam nematawa pape nogota anae'. 
LUK.11.31	Anona nemaf God nowaloga epes, nemaf anama ano'w nemata'w kwin dembe'wi kwapani gani wa'ol aon nowalama lambihilifinama kohafel koloma ipe' pape na'ae kogwamepa basef motanima milipa kwi'i ipe' epes aopei. Dei' main, kwin akwama kwapani gani etap nafe' netambela, ea' kwafi'i kwame' basefa gawa lu'unai dembinai king Solomon nawalipasanai. Ea' dei' anona nikila' Solomon nape na'ae. 
LUK.11.32	Nemaf anama God nowaloga esis amam nematawa esis epes Ninivaisi sohafel sola' basef motanima milipa ma waf aonai ipe' panda'anai. Dei' main? Esis Ninive same' basef Godi Jona na'ipasami, ea' samboma opalef sakwaha waf aonai safe'ma God. Ea' dei' anona aman nikila' Jona nape na'ae.
LUK.11.33	Epes ina sokata lamifah nomon ifagw sosapa'am sombaho'am mafe' owina maloh, owa'etin. Esis sawamonam matoma balatagw ilifa sawis sati howalagon. 
LUK.11.34	Naep nomon ukup ipe'imi si'i lama alop si'ina ipe'inai. I'i ukup ipe'imi bo'om mupe, alop si'ina ipe'inai nififil hi'ilana. Ea' i'i ukup ipe'imi aom, nambimb alop ipe'inai hi'ilana akutina. 
LUK.11.35	Dei' ipe' pindumafuma andeande'. Na'ama nafifili nape nomona ipe'i akotina. 
LUK.11.36	I'i alop ipe'inai nififil hi'ilana, ina anagon kwaie'ugun akotigin, owa'. Ea' nambimb alop ipe'inai howalana hi'ilana endilisi si'i lamifah matoma mafifil mafifimipa.”
LUK.11.37	Jisas nanda' basef amama hi'alam, anona aman Farisi nofalana na'i nifi'i nea' gwa'aimi nolomana. Ea' Jisas nafe' nawis nomon ipat natoma tebol. 
LUK.11.38	Ea' Farisi anama nati anan nafe' nape na' gwa'aimi owa' nesa'opa lagof muli' si'i waf amam Farisi mailanai. Ea' anan okom natanea ma waf anama.
LUK.11.39	Ea' Dembinai na'ipana na'i, “Ipe' Farisi, ipe' pandombasa kapi plet ande'am atom andeande'. Ea' nomon owa'. Ipe' opalef nomon si'ipama waf walanai naloma anona waf aonai wapoti'. 
LUK.11.40	Ipe' epes ukup mahipei. Ae' a'ipipa endilisi, God nanda' amamaga ande'am, nomonam wapoti'. 
LUK.11.41	Ea' amamaga mala nomon kahi plegw ipe'imi, amama ipe' penda'am pese' epes kwahusi pigiambamas. I'i ipe' penda'am na'ama, nambimb amamaga hiami ambo'om andeande'.
LUK.11.42	Ipe' Farisi uwahipipa ma nimanimi lu'wami nambimb meatagamipei. Ipe' pawaloga nambawa lombo maloma akwal mamumami hiami pase'ana tu'wanim God. Ea' ipe' pindihi'ama waf bu'unai ukup maimaila Godanai ukup mase'epana nape. Waf anama naloma waf pindalali pese'ana amamaga maim Godanai, anama pekolasana pihapilana etin pilana.
LUK.11.43	Ipe' Farisi, ae' a'i uwahipipama nimanimi awami anona nemaf meatagamipei! Ukup ipe'imi mase'epa pa'i pepe siaifah bu'wami naep epesi nomon ifagw pa'i basef papeimi. Ea' esis amam nematawa seanifelipa sonda'mepa nemaf bu'unai ipe' anama epes hiesi sandatama sapoma.
LUK.11.44	Ae' a'i uwahipipa endilisi ma nimanimi awami anona nemaf meatagamipei! Ipe' si'i hiegilif mape mandambaho' etap owin, epes ina sogawam, owa'. Esis satoma safe' ilif ande' atogon.”
LUK.11.45	Anona aman gawainai nawalipasa mi'uli Godi nagwamana basef na'i, “Dembinai, ine' na'iam na'ama, na'i basef la'ifimi na'i afa' epes aofai.”
LUK.11.46	Ea' Jisas nagwamana basef na'i, “Ipe' amam dembipei gawaipei pawalipasa mi'uli Godi, ae' a'i uwahipipa ipe' wapoti' ma nimanimi awami anona nemaf meatagamipei. Ipe' panda' amamaga nimanimi mapei'as esis amam nematawai, noma'w nahas. Ea' ipe' owa' pigiambamas pefa' nimanimi amama lagof ipe'imi, owa'etin.
LUK.11.47	Ae' a'i uwahipipama nimanimi awami anona nemaf meatagamipei! Esis akusipa ipe'isi saha amam profet maga', ea' ipe' pala' hi'agilif amamumi. 
LUK.11.48	Waf anama nawalapa basef alihim na'i ipe' pa'i a'e ma esis saha amam profet fowa'imi maga'. Ea' dei' pala' hi'agilif amamumi, 
LUK.11.49	panda'am na'ama si'i God anan gawa bu'unai napeinai na'i, ‘Anona nemaf ae' esapa' anom profet moloma Aposel mefe'mago esis, ea' soha anom moga' ea' anom sonda'am kwapete'am.’
LUK.11.50	Ea' dei' amam nematawa nogota anae'isi, anona nemaf God nose'asa nimanimi ma ofagema amama saha profet hiami afum hi'alam fowa' gani dambadamba God nanda' ilif etap ea' nafi'i nataga nogota anae'. 
LUK.11.51	Nali'i esimbel mali'i Abeli nafi'i natagama profet esimbel Sakaraiai sahana afuna la'afena ipat lu'unai Godi sanda' lotuwanai naloma balata saofa mafis sase' Godami. Amama ofagema nambimb mila ipe' etipa dei' pape etap anae'.
LUK.11.52	Ipe' amam gawaipei pegawa mi'uli Godi, ae' a'i uwahipipa ma nimanimi lu'wami anona nemaf meatagamipei. Dei' main, ipe' pakwaha ki anama pefa' gawanai. Ipe' etipa ina pawisi' uta pawis nomon, owa'. Ipe' pahopa eafa enis sa'i siowis nomoni.”
LUK.11.53	Ea' Jisas nakwaha ipat anama nawis ande', amam mawalipasa mi'uli Godi maloma amam Farisi wandafum kwapete'am endilisi ma magolopa anona eafa meanda'mana basef. Amam ma'i mogwamba malogel ananinai ma basef mamumami mahali'anami. 
LUK.11.54	Amam mape mati anan la'ela'ef ma'i mome' anan ni'i anom basef motaga malogel ananinai ma monda'mana kot.
LUK.12.1	Nemaf anama do'ok enis amam nematawa hiesi endilisi safi'i sonduwa'anima endilisi sandafofo'asanama etin bo'wagah asasimi. Ea' Jisas nali' na'ipa alupumi ananimi na'i, “Ipe' pindumafuma andeande'ma yis amama amam Farisi. Basef ofagema ma yis amama ma'i waf baso'mainai ma'i malogof biam. 
LUK.12.2	Amamaga mape mandambahi'i, anona nemaf motaga alihim. Amamaga mandambaho' mape, anona nemaf hiesi sotolom alihim. 
LUK.12.3	Ea' basef hiami ipe' panda'am owambi anona nemaf sotolom alip. Ea' basef ipe' pa'iam so'uso'umbili ifagw nomoni, nambimb sotoma ifagw ilif sowalapam alihim.
LUK.12.4	Ipe' alupipei ae'ipei, ae' a'ipipa na'ama. Ipe' owa' umbamohepama esis soha alop atona neaga'i ea' anona nemaf esis ina la'ifisa sonda' anom amamaga wapoti', owa'. 
LUK.12.5	Ea' ae' ata' i'ipipa aman ipe' umbamiehipamanai. Anama nohepa peaga'i, ea' anona nemaf wapoti' la'ifinai ma neakwahipa pefe' wambel aonai hel. Ae' a'ipipa, ipe' umbamiehipamanai, aman anama atona.
LUK.12.6	Ipe' pegawa, epes satala amiguf sa'umi wanom biam otamba 2 toea. Ea' God ina okom mase'ana anona amil sa'unai na'amainai, owa'. 
LUK.12.7	Endilisi, Anan neambam auf malo balagah ipe'imi God neambam dondo' hi'alam. Ipe' owa' umbamehepa. Anan okom napoma ipe' pikila' amiguf hiami amama sa'umi.
LUK.12.8	Ae' a'ipipa, ae' ataga epen endilisiwei. Emi egafis sewalapa agel Ae'anai ma amam nematawa hiesi, anona nemaf ae' ewalapa agof epes isima ma naep amam ensel Godi. 
LUK.12.9	Ea' emi egafis sowa' alafugaha Ae'i naep amam nematawai, anona nemaf ae' ewa' alafuga esis ma naep amam ensel Godi. 
LUK.12.10	Emi egafis seanda' anom basef awami findiwama ae' ataga epen endilisiwei, nambimb God nokwahomasa awami esis sanda'ami. Ea' emi egafis sanda' basef findiwama Ambal Bu'unai Godi, anona nemaf God owa'etin endilisi ma neakwaha findiwa anama aonai ma epes isima. 
LUK.12.11	Nambimb esis sofa' ipe' pefe' piowis ifagw amama esis Juda sa'i basef sapeimi o sofa'epa pefe'ma naep amam dembemi gavman moloma agufumi monda'mepa kot, ipe' ina umbamohepa, owa'. Ipe' ina pi'i, ‘Nambimb ape' mi'i basef mi'imama? Nambimb mi'i maim basef?’ Owa'. 
LUK.12.12	Dei' main, nogota anama atona Ambal Bu'unai Godi nihi'ambepa maim basef atuwasi peagwami.”
LUK.12.13	Anona aman atotona ma amam nematawa hiesi anan na'ipa Jisas na'ama na'i, “Dembinai, ae' a'i ine' ni'ipa sahalome ae'anai nowaloga amamaga amama ahalomafai nese'e amamaga wa'am.”
LUK.12.14	Ea' Jisas na'ipana na'i, “Ae' andaiwa'! Emi nandandepa ae' ma epe eawaloga amamaga ma ipe'? Owa'etin.”
LUK.12.15	Ea' anan na'ipas na'i, “Ipe' pindumafuma andeande'ma ipe' ina kowalepama anom amamaga. Epen amamaga hiamini endilisi, ina nefa' ambal namunai ma amamaga amama ananimi, owa'.”
LUK.12.16	Ea' nase'asa anom basef womun etin na'i, “Aof anona aman otamba hiamunai nola gwa'aimi hiami. 
LUK.12.17	Aman anama okom napoma anan atona na'i, ‘Dei' ae' ata' enda'am i'imama? Ae' ifagw a'e ma etama gwa'aimi ae'ami hiami imbe'am mea'ome.’
LUK.12.18	Ea' na'i, ‘Ae' enda'am na'ama. Etala ifagw ae'ami ea' ila' dambaimi lu'wami mikila' fowa'imi. Ama nambimb ikolasom ewa'aniam gwa'aimi wit hiami moloma amamaga hiami bu'wami ae'ami mo'oh ifagw amama. 
LUK.12.19	Ea' i'ipa ae' i'i, “Ine' nape andeande'. Amamaga hiami bu'wami mape mondahama afagof hiami. Ea' dei' nepoma noma'w nea' gwa'aimi embel nendanifel nepe.” ’
LUK.12.20	Ea' God na'ipana na'i, ‘Ine' aman nahaga nagouli! Dei' owamb anae' igi ambal ine'inai nega'. Ea' amamaga amama hiami ine' nanda'am nandondombam ma'ihi, amama nambimb emi nefa'am?’
LUK.12.21	Amama na'ama etin si'i epes satama amamaga hiami asasimi atom sambe'am ma'oh. Esis amamaga a'asa naep Godi.”
LUK.12.22	Ea' Jisas na'ipa alupumi ananimi na'i, “Ae' a'ipipa, ipe' ina ukup motamea mefe' ma ambagof ipe'imi ea' pi'i, ‘Ape' ata' mea' main?’ Owa'. Ipe' ina ukup motamea ma alop ipe'inai pi'i, 'Nambimb ape' monda' main mombahe' alop ape'inai?’ Owa'. 
LUK.12.23	Dei' main, ambagof afa'imi ina gwa'aimi atom. Ea' alop ina luwaguf atom, owa'. 
LUK.12.24	Ipe' ukup mopoma amiguf. Amiguf owa' mowa gwa'aimi, mola' gwa'aimi. Ea' owa' mefa' gwa'aimi membe'am ifagw amamumi. God atona nase'am gwa'aimi. Ea' ipe' epes pikila' amiguf amama endilisi. 
LUK.12.25	Ipe' emi atuwasi la'ifina okom natanea nawis niwatania anona nemaf wapoti' ma ambal ananai nope nogota laona wapoti'? Owa'etin. 
LUK.12.26	I'i ipe' owa' la'ifipama penda' anom amamaga sa'usa'umi na'ama, dei' maina ipe' ukup ipe'imi motamea ma anom amamaga mamumami wapoti'?
LUK.12.27	Ipe' ata' ukup mopoma afis. Amam ina manda' maol ina manda' luwaguf maim, owa'etin. Ea' ae' a'ipipa, fowa' gani anona aman amamaga hiamunai Solomon nanda' sosaf hianai ma luwaguf ananimi, sosaf ananinai ina bo'ona si'i afis amama, owa'etin. 
LUK.12.28	Otalef amama dei' ata' motawa aof ama naman atef sotopa'am sokwahom mefe' nif. Otalef amama awami God nofalo'mam. Ea' ipe' amam nematawa pikila' otalef amama. Ea' dei' ipe' pembale'efa basef Godi, bale'ef ipe'inai ina la'ifina, ipe' pegawa endilisi anan numafipa andeande' wapoti'. 
LUK.12.29	Ea' ipe' ina ukup motamea pi'i, ‘Nambimb mea' gwa'aimi embel eti?’ Owa'. Ipe' ina ukup aom motamea ma amamaga amama, owa'. 
LUK.12.30	Epes sololama Godi ukup matamea mafe' endilisi ma sogolopa amamaga amama hiami. Ea' ahalomepa ipe'inai nape heveni anan nogawa ea' amamaga amama a'ipei. 
LUK.12.31	Ipe' ata' ukup mili' pegolopa waf bu'unai noloma piwis wambota Godi numafipa pili', ea' nese'epa amamaga amama ipe' wapoti'.
LUK.12.32	Ipe' epes si'i sipsip kwaie'umi ina umbamohepa, owa'. Ahalomepa ipe'inai okom bo'ona ma ipe' piowis wambota ananinai numafipa. 
LUK.12.33	Ipe' pese'asa amamaga hiami ipe'imi ma enis epes sotalomepam, ea' pefa' otamba pewalogam pese' isima kwahusi pigiambamas. Ipe' penda' maol pegolopa paos otambaimi anona nemaf owa' motaga aom. Ipe' pekolasa otamba wiga maim amamaga bu'wami atom heven ilif nemaf owa' hegilialami. Anama sakowalefi ina suwis sokowalopam, owa'. Sopafowa maim owa' meatotopa'am hiahaom, owa'. 
LUK.12.34	Dei' main, maina wambel amamaga bu'wami ipe'imi ma'oma, wambel anama atona anona nemaf ukup ipe'imi wapoti' meapoma.
LUK.12.35	Ipe' penda' luwaguf ipe'imi bandam, pewaho' legw, ea' pekata lamifah pendondombol pindumafuma pepe. 
LUK.12.36	Ipe' pepe si'i epes sape sahafa aman dembinai asasinai na'i nokwaha gwa'aimi lu'wami sandase'amai notanima nifi'i. I'i nifi'i noha uta ipat ananinai, esis suwisi'manana mehip. 
LUK.12.37	Andeande'ma amam manda' maoli mundumafuma mope miti dembinai amamunai nifi'i notoloma mondanifel. Ae' a'ipipa endilisi, nambimb dembinai nili' nowaho' lowaf bandana nowaho' let, ama nonda'mam gwa'aimi. Ea' ni'ipam motoma tebol ea' anan nifi'i nease'am gwa'aimi. 
LUK.12.38	Anan nifi'i amaneta la'afina o noloma awatagw muli' meanda'am, o maina nogota, ma nieti amam mundumafuma mope, amam mondanifel.
LUK.12.39	Ipe' ukup mopoma anom basef womun etin. I'i ofagenama ipati nili' nogawa nogota nanda' wali neafi'ianai ma nundumafuma nope, nanda' wali ina nambimb nifi'i nupusila ipat ananinai nuwis nomon, owa'etin. 
LUK.12.40	Ipe' wapoti' pundumafuma pepen. Dei' main? Ae' ataga epen endilisiwei, ifi'i anona nemaf ipe' ina pegawa pi'i ifi'i ulal nemaf anama, owa'.”
LUK.12.41	Ea' Pita na'i, “Dembinai, basef amama womun etini ine' nase'afam afa' atofa, o esis amam nematawa hiesi wapoti'?”
LUK.12.42	Ea' Dembinai na'i, “Emi egafis gawaisi sape sanda' maol andeande' panda' waf bu'unai? Epes isima dembinai asasinai nambimb nondandepas ma sumafi ananimi manda' maoli ma sease'ama gwa'aimi amam nogota dembinai na'ianai. 
LUK.12.43	Anona nemaf dembinai asasinai notanima nifi'i ma nieti esis isima sanda' maol andeande', esis isima sendanifel. 
LUK.12.44	Ae' a'ipipa endilisi, dembinai ananinai anona nemaf nondandepasa sope dambesi sumafi amamaga ananimi hiami. 
LUK.12.45	Ea' i'i epes isima ukup mapoma opalef asasimi atom ea' si'i, 'Dembinai ape'inai ina nambimb nifi'i ulal, owa'etin.’ Ama esis sohafel soha enis amam nematawa sanda' maoli, sa' gwa'aimi embel da gwa' sonda' spak sape. 
LUK.12.46	Esis i'i sonda'am na'ama, dembinai asasinai nambimb notanima nifi'i anona nemaf esis isima ina nambimb si'i dembinai nifi'i ulal, ata' owa'. Dembinai nifi'i nogota anama esis ukup mease'asanama. Nifi'i nohambombaga esis isima endilisi, ea' nonda'asa sope soloma epes owa' seambale'efa Godi seapoma.
LUK.12.47	Emi egafis sanda' maola anani, esis segawa ea' ma okom dembinai asasinai, ea' esis owa' seandondomba amamaga siela nomonas dembinai, anona nemaf dembinai nohas mehip endilisi. 
LUK.12.48	Ea' emi egafis sanda' maoli owa' seagawa okom dembinai asasinai ma seanda' waf nendahama esis sefa' nimanimi, nambimb dembinai nohas sa'ombel. Ea' emi egafis enis sease'asa amamaga hiami, anona nemaf epes isima si'ipas sogwamasam amamaga wapoti'. Ea' emi egafis enis sease'asa amamaga hiami sase'as sumafiami, anona nemaf epes isima si'ipas sogwamasam wapoti' mikila' fowa' sali' sase'asami.
LUK.12.49	Ae' afi'i ma ekata nif etap anae' ea' a'i nif amama dei' fendom lu'um. Owa', ata' owa'. 
LUK.12.50	Ea' ae' okom na'i efa' anom baptais. Dei' ae' owa' ata' efa'am, okom ae'anai aona endilisi ma ehafa efa' baptais amama. 
LUK.12.51	Ipe' pa'i ae' afi'i ma indiwa wandaf hianai netaga etap anae' ma hiesi sope opalef awanem? Owa'. Ae' a'ipipa, ae' afi'i ma ewala epes esis amam nematawa hiesi. 
LUK.12.52	Ama dei', anona nemaf wapoti' epes wanis bias sope ipat atotona wambota atotona sondawaloga biefis. Wenis soloma bias sifitap ea' bias soloma wenis sifitap ea' na'ama etin. 
LUK.12.53	Nambimb esis sondawaloga, anona aman noloma ahalomana ananinai mondawaloga biefim, ea' ano'w nemata'w koloma mama'wakw ondawaloga biefiwa, ea' mefi'makw ako'ukwi koloma ma'makw kwandagi'mokwi ondowaloga biefiwa.”
LUK.12.54	Ea' Jisas na'ipa esis amam nematawa wapoti' na'i, “Ipe' pati otaga natefi gani aon newalama, mehip ipe' pa'i, ‘Atuwasi asaf a' nelai’ ea' asaf a' nalai. 
LUK.12.55	Ea' ipe' pati uf la'ifinai naluwi aon natopa'ima wa'ol nataga, ipe' pa'i, ‘Atuwasi owaf a' nuluwi la'ifina.’ Endilisi, naluwi la'ifina na'ama etin. 
LUK.12.56	Ipe' epes pa'i malogof biamipei! Ipe' pati ikwaf hianai ilifanai etapanai andeande', ea' dei' ipe' owa' peagawa ikwaf nogota anae' andeande'.”
LUK.12.57	“Dei' maina ipe' owa' powaloga waf bu'unai? 
LUK.12.58	Nemaf anama ipe' pefe' peloma epen inima na'i nenda' kotimipei, ipe' ata' pefe' eaf, nogota anama pese'ana okom pewalapa amama pi'iam peloman. Na'ama epen inima nenda'epa penda' basefa amama ma jas nonda'epa pefe'ma polisman ea' monda'epa penda' kalabus. 
LUK.12.59	Ae' a'ipipa, ipe' ina nambimb pekwaha ipat anama sanda' kalabusanai ulal, owa'. Ama peagwa amamaga lu'wami sa'umi ma wiaf ipe'inai hi'ilana, pefe'.”
LUK.13.1	Nemaf anama atona enis epes sape sa'ipa Jisasa enis epes Galilisi. Nemaf anama fowa' esis sape sondolalima God sanda' ofa etin, gavman dembinai Pailat nahas saga'. 
LUK.13.2	Ea' Jisas nagwamasa basef na'i, “Ipe' ukup mandanda'mas ma'i epes isima sa'i sikila' enis epes Galilisi sanda' waf aonai, ama ofagema amama atom dei' sofa' nimanimi amama saga'? 
LUK.13.3	Ae' a'ipipa owa'etin endilisi! I'i ipe' owa' pemboma opalefa waf aonai ipe'inai, anona nemaf ipe' hipei pega' na'ama etin si'i esis. 
LUK.13.4	Dei' si'i main enis epes isima 18-peleis wambel anama Siloam ipat launai nato nahas saga' hi'alas? Amama ipe' pa'i waf aonai asasinai nikila' waf aonai enis epes sape Jerusalemi? 
LUK.13.5	Owa'etin. I'i ipe' owa' pemboma opalefa waf aonai ipe' panda'anai, anona nemaf ipe' hipei pega' na'ama etin si'i esis.”
LUK.13.6	Ea' Jisas nawalapa anom basef wamon etin na'i, “Anona aman nawa anona lawag fik aof ananinai nawa wain. Anom nimeguf mafe' ea', su'utipa lawag anama owa' nili. 
LUK.13.7	Ea' na'ipa anan nanda' maol aof anamai na'i, ‘Neme'. Afagof wanom ae' afi'i agolopa su'utip lawag anama fik, owa' nili. Na'ama dei' ine' lena. Dei' main netawa nefa' ifat atona etap etin?’
LUK.13.8	Ea' anan nanda' maol aofi nagwamana basef na'ipana na'i, ‘Dembinai, ine' ata' kwahona notawa afagel anae' atona. Ama ata' ela' etap noloma umba bulmakaum esembe'ana. 
LUK.13.9	Ama iti nambimb niema su'utip afagel anae' o owa'. I'i owa', wila ine' nelena.’ ”
LUK.13.10	Nemaf anama esis Juda sapoma noma'wanai Jisas na'ipasa basef esis amam nematawa anona ipat esis Juda sa'i basef sapeinai nomon. 
LUK.13.11	Ea' ano'w nemata'w ambal aonai napei'wi kwape, ambal anama aonai nanda'akw awasi'w kwape afagof 18-peleim ea' alafuga akwa'unai nondala'akw, ina kohafel kwaitu andeande', owa'etin. 
LUK.13.12	Ea' Jisas natolo'w nofala'w kwafi'i na'ipakw na'i, “Nemata'w, ae' atofa awes ine'inai dei' nataga bo'wena.”
LUK.13.13	Anan nasa lagel ananinai nemata'w akwama ea' mehip kwaitu usi'ikw. Ea' kwafela agel Godi lu'una. 
LUK.13.14	Ea' aman anama numafi ipat esis Juda sa'i basef sapeinai okom wandafuna ma Jisas nanda'akw kwataga bo'okw nemaf anama sapoma noma'wanai. Ea' anan na'ipa esis amam nematawa na'i, “Nimeguf amama wanom wanom sanda' maolanami. Ea' dei' ipe' pi'i aman anama notofamepa awes ipe'inai, andeande'ma pifi'i nemaf anama sanda' maolananai. Ea' ipe' ina pifi'mai maol anama ma nemaf anama mapoma noma'wanai.”
LUK.13.15	Ea' Dembinai nagwamana basef na'i “Ipe' amam pa'i malogof biamipei! Peme! Nemaf mapoma noma'wanai ipe' hipei pafe' ifagw bulmakauwi ma patagaha bulmakau maloma donki ipe'imi pao'wam mafe' ma' embel. 
LUK.13.16	Ea' nemata'w akwama kwataga wambota Abrahami, Satan nowa'akw la'ifikw kwape afagof 18-peleim. Ea' dei' nemaf anama mapoma noma'wanai ae' a'i etagaha mandof nowa'akwi ma kweape wafifi'w.”
LUK.13.17	Jisas na'iam na'ama, nanda' esis naumbih ananisi ambagof aom kwapete'. Ea' amam nematawa hiesi sandanifel endilisi ma amamaga bu'wami la'ifimi hiami anan nanda'ami.
LUK.13.18	Ea' Jisas na'iam wapoti na'i, “Epes siowis wambota Godi numafias si'i main? Ae' indila'wifam i'imama? 
LUK.13.19	Amama si'i anom nalelef so'uso'umi ape' mofalam ma'i mastet. Anona aman nofa' nalelef amama nawam aof ananinai. Anom nimeguf mafe' ea' mataga malo si'i lawah lu'wami ea' amiguf mafi'i mala' alegah mailam.”
LUK.13.20	Ea' Jisas na'iam wapoti' na'i, “Ae' a'i indila'wifa epes siowis wambota Godi numafias i'imama? 
LUK.13.21	Ae' indila'wifama anom yis ano'w nemata'w kofa'am kwambomam maloma plaua hiami. Ea' mafe' mawis plawa hiami manda'am matef lu'um.”
LUK.13.22	Jisas nafe' wambel hiagoma lu'wagoma sa'ogoma nape felefele'ma eaf nafe' Jerusalemi nawalipasa basef esis amam nematawa, ea' nafe' okom na'i nefe' Jerusalem ea' nafe'. 
LUK.13.23	Ea' anona aman na'ipana na'i, “Dembinai, ae' a'i ihali'ina ma epes isima anona nemaf God nofa'as seatanimani. Isima hiesi o kwaie'wis?”
LUK.13.23	Ea' Jisas na'ipas na'i, 
LUK.13.24	“Ipe' pepe la'ifipa penda' maol lu'unai endilisi, pefe' piwis uta sa'unai. Dei' main, epes hiesi anona nemaf si'i suwis nomon, ea' owa' la'ifisi. 
LUK.13.25	Anona nemaf ofagena ma ipati nohafel nowalowa uta ipat anama. Ea' ipe' pifi'i pitu peha uta ande' pefalana na'ama pi'i, ‘Dembinai, usi'amapa uta.’
LUK.13.25	Ea' nogwamepa basef ni'i, ‘Ipe' enimaipei? Ae' owa' egaopei, ipe' enimaipei?’
LUK.13.26	Ea' pi'ipana pi'i, ‘Ape' mape ma' gwa'aimi embel malomena, nape nawalapa basef na'ipapa wambel ape'inai.’
LUK.13.27	Ea' anan anona nemaf nogwa basef ni'i, ‘Ipe' enimaipei? Ae' owa' egaopei. Ipe' epes panda' waf aonai, ipe' si'amae!’
LUK.13.28	Anona nemaf ipe' piti Abraham noloma Aisak noloma Jekop moloma profet amama hiami mope wambel Godi ea' ipe' owa'. Ipe' nogalo'mepa pepe ande'. Anama pelef mehip pena' nalelef tilili talala' kwapete' pepe. 
LUK.13.29	Ea' esis amam nematawa hiesi sifi'i gani aon natefima nowalama naso'ma noloma anama wa'owa'ol esis sope sea' gwa'aimi lu'wami wambel Godi. 
LUK.13.30	A'e endilisi, enis epes dei' sataga sagi'i agof a'asi, anona nemaf sefa' agof lu'wami sope sili'. Ea' enis dei' sataga sali'i sofa' agof lu'wami anona nemaf agof a'as setaga sigi'.”
LUK.13.31	Nogota anama atona anom amam Farisi mafi'mai Jisas ma'ipana ma'i, “Ine' nekwaha wambel anae' fo'o anagon. Dei' main, Herot na'i nehena nega'.”
LUK.13.32	Ea' Jisas nagwamama basef na'ipam na'i, “Ipe' fo'o pi'ipa aman anama nanda' do'ufi douf si'i nombat aolopunai pi'ipana pi'i, ‘Dei' naman wapoti' ae' etofa ambagof awami mape epesi, ea' enda' awes nanda'asi setaga bo'wes. Anom nimeguf mefe' ea', nemaf nefe'ma wenifi hi'ilana, embefa maol ae'anai hi'ilana.’ 
LUK.13.33	Ea' dei' naman bimb ae' efe' enda' maol anama. Ina andeande'ma esis soha anona profet noga' anona wambel, owa'. Sehana noga' Jerusalem atagon.
LUK.13.34	Jerusalem, Jerusalem, ipe' paha amam profet afumi, pakwaha otamba paha amam God nasapa'am mafe'mai ipe'i, la'ela'ef ae' a'i ekolasa ipe' epes hipei si'i awata numa'inai nowa'ani nogami nakolasom mawis behenagof ananimi. Owa'etin, ipe' pandaiwa'. 
LUK.13.35	Ipe' peme'! Dei' ipat bu'unai naloma wambel ipe'inai atuwasi wafina notawa etin. Ae' a'ipipa, ipe' ina petolowe wapoti' ma nambimb pie'i,
LUK.13.35	‘Ape' ma'i God nofalo'ma aman anama nafi'i agel Dembinai.’ ”
LUK.14.1	Anona nemaf esis Juda sapoma noma'wanai sa'i Sabat Jisas nafe' naloma anona aman Farisi na' gwa'aimi ipat ananinai. Ea' esis sanda'ana naep di'indi'ana endilisi. 
LUK.14.2	Anona aman lagufi bo'wagah malatawana kwapete'i nape Jisas opafunama. 
LUK.14.3	Ea' Jisas nati aman anama, nahali' amam gawaimi mawalipasa mi'uli Godi maloma amam Farisi na'i, “A'i afa' onda' aman awes nanda'anai bo'ona nemaf anama Sabat mapoma noma'wanai, o owa'?”
LUK.14.4	Ea' amam masopama malogof. Ea' nahapila aman anama nanda'ana bo'ona nasapa'ana nafe'.
LUK.14.5	Ea' Jisas nahali'am na'i, “I'i anona aman ipe'inai awani ananini o anona bulmakau ananinai sowala hul lounai nemaf anama Sabat sapoma noma'wanai, a'i aman anama ahalomas asasinai nefe' nigiasi mehip nemaf anama o owa'? Endilisi, nefe' nigiasi.”
LUK.14.6	Ea' amam basef a'am.
LUK.14.7	Ea' Jisas nati esis safi'mai gwa'aimi amama sa'i sope siaifah bu'wami matawa sali'i bo'wagoma atogon. Ea' na'ipasa basef womun etin na'i, 
LUK.14.8	“I'i anona aman nofalepama anom gwa'aimi lu'wami sonda'ama aman naso' nemata'wi ma pefe', ipe' owa' pefe' petoma pili' siaifah bu'wami amam dambami atom matomami, owa'. Na'ama aman anama nofo'o nofalai anona aman agel lu'unai nikila' agel ine'inai. 
LUK.14.9	Ama aman anama nofalena nifi'i ni'ipina ni'i, ‘Ine' kwahomana sia inima bu'wani aman anae'.’ Nonda'am na'ama, ine' ambal aona endilisi. Ea' nonda'ena nefe' nepe nigi'i ipat basagaf. 
LUK.14.10	Ea' i'i anona aman nofalena nefe' nea' gwa'aimi nelomana, ine' nefe' nepe nigi' ipat basagaf. Nenda'am na'ama ma atuwasi nofalena nie'i, ‘Alupinai, ine' nifi'i nepe nili' bo'ogoma!’ Anan nonda'am na'ama, atuwasi nefa' agel lu'unai ma naep epes isima hiesi sa' gwa'aimi salominai. 
LUK.14.11	Dei' main, epes emi egafis sefela agof asasimi atom, God nonda'as sisila'. Ea' epes emi egafis senda' agof asasimi misila'i, anona nemaf God nefela agofa esis.”
LUK.14.12	Ea' Jisas na'ipa aman anama nahali'ana nafe'ma gwa'aimi amama na'i, “I'i ine' nenda' anom gwa'aimi lu'wami o sa'umi, ine' owa' nefala alupisi soloma sahin owan wambota ine'isi wambel atona amamaga hiamisi, owa'. I'i nenda'am na'ama, nambimb esis sofalena ma nefe' nea' gwa'aimi ifagw asasimi, ea' sogwamena gwa'aimi ine'imi. 
LUK.14.13	Ine' nenda' gwa'aimi lu'wami, nefala isima kwahusa amamagai, bo'wagah awomisi, naep mase'asi. 
LUK.14.14	Epes isima ina la'ifisa sogwamena gwa'aimi ine', owa'. I'i ine' nenda'am na'ama, nendanifel nepe andeande'. Ea' anona nemaf God nogwamena amamaga amama bu'wami nemaf anama epes isima sanda' waf bu'unai saga'i sohafel wapoti'.”
LUK.14.15	Anona aman asasinai na' gwa'aimi nalomas name' basef amama, na'ipa Jisas na'i, “Emi egafis sepe sea' gwa'aimi lu'wami wambel Godi, esis sendanifel.”
LUK.14.16	Ea' Jisas na'ipana basef womun etin wapoti' na'i, “Anona aman na'i nonda' anom gwa'aimi lu'wami. Ea' nofalai epes hiesi safi'mai gwa'aimi amama. 
LUK.14.17	Nemaf danda' endilisi ma gwa'aimi amama mataga, ea' nasapa' anona nanda' maola anani nafe' na'ipa epes isima fowa' nofalasi. Ea' na'ipas na'i, ‘Ipe' fi'i. Amamaga hiami mandandombam mape ea'.’
LUK.14.18	Ea' epes isima hiesi atona etin sohafel sa'i basef sa'i esis ina safe', owa'. Anona aman na'ipana na'i, ‘Ae' andaiwa'ma efo'o. Ata' efe' etopa'ma aof ae'anai.’
LUK.14.19	Ea' anona na'ipana na'i, ‘Ae' atala bulmakau 10-peleim monda' maol mowala etap, ea' dei' efe' endondomam. Ea' ae' ina efo'o.’
LUK.14.20	Ea' anona na'i, ‘Dei' etef ae' aso' nemata'w. Na'ama ae' ina efo'o, owa'.’
LUK.14.21	Ea' aman anama nanda'mana maoli notanima nafe' na'ipa dembinai ananinai ma amama. Ea' ofagenama ipati opaf wandafuna ea' na'ipa nanda'mana maoli na'i, ‘Ine' mehip fo'o eaf hianai lu'unama sa'onama ma taun anama ea' nefa'ai isima falafisi, naep mase'asi, lagof bo'wagah awomisi ine' ne'wasi sifi'i suwisi nomon ipat ae'anai.’
LUK.14.22	Ea' aman anama nanda' maolananai na'i, ‘Dembinai, ae' aila basef ine'imi ea', ati ipat ina dei' si'ina, ata' owa'.’
LUK.14.23	Ea' dembinai na'ipana na'i, ‘Ine' fo'o eaf hianai lu'unama sa'onama nila indalelemb nefe' aof ea' ni'ipasa basef la'ifimi sifi'i suwisi nomon ipat ae'anai ma si'ina. 
LUK.14.24	Ae' a'ipina endilisi, epes isima hiesi fowa' ali' efalasi, dei' andaiwa' ma sea' gwa'aimi ae'ami.’ ”
LUK.14.25	Amam nematawa hiesi safi'i saloma Jisas, ea' nandamboma na'ipas na'i, 
LUK.14.26	“Emi egafis sifi'mai Ae', ma esis owa' sesambala mamasas wauhiamas wauhupawa batawisas asasisi soloma sahin owan wambota asasinai, ea' ambagof asasimi wapoti', esis ina nambimb sepe la'ifis sepe alupisi ae'asi, owa'. 
LUK.14.27	Ae' efa' nimanim awami anda' maol Godi sehe ega' lawag usi'inai tu'wanainai. Emi egafis owa' senda'am na'ama etin si'i ae' ma sieili, epes isima ina la'ifis setaga alupisi ae'asi, owa'.
LUK.14.28	Enin epen ipe'ini i'i nenda' anona ipat lu'unai nolata ilif, enin nenda'am ni'imama? Enin ata' nope nomonas motamea andeande' nili' ma nogawa andeande' otamba amama nanda' ipatami. Nambimb otamba ananimi mondahama ipat anama hi'ilana o owa'? 
LUK.14.29	I'i owa'etina nenda' amama meali', ma nili' nonda' simen etina owa' nonda' ipat anama hi'ilana. Nambimb epes hiesi satolonai si'i basef aman anama sonda' findiwana 
LUK.14.30	si'iam si'i, ‘Epen inima nasefela ipat anama, ea' enin owa' la'ifin nembefanae.’
LUK.14.31	Anom basef wapoti' amama. I'i anona aman dembinai king ni'i nofe' nopa' noloma anona king, anan ata' nope okom notanea andeande'. Soldia ananimi 10-tausen etin, ea' king anama nagi'i anan nifi'i noloma soldia ananimi hiami 20-tausen. Ea' king anama nali'i na'i ata' nili' nogawa na'ama. Anan nambimb nopa' noloma king anama nagi'i la'ifinama notofam o owa'? 
LUK.14.32	Anan nonda'am na'ama ma i'i nogawa anan ina la'ifina, naumbih ananimi ata' mopani laogon, nili' nosapa' anom amam mofe'ma anan mofalana mi'ipana basef mi'i wandaf hapainai. 
LUK.14.33	Ea' ipe' na'ama etin. Ipe' emi egafipa owa'etina pewa' alafugah ma amamaga ipe'imi ma pesambalom, ipe' ina nambimb la'ifipa pepe alupipei ae'ipei, owa'.
LUK.14.34	Ipe' pegawa sol amama bu'wami. Ea' i'i sol amama mumbul owa' usihim, owa'etin. Nambimb ipe' penda'am pi'imama usihim wapoti'? Owa'. 
LUK.14.35	Sol amama ina bo'oma ape' monda'am aof, o mokwahom moloma umba bulmakaum, owa'etin. Ape' mokwahom etin. Emi egafipa aligah magalipei pame' basefi, pilam.”
LUK.15.1	Epes hiesi saloma anom mofa' takisi maloma enis epes sanda' waf aonai safi'i felefele'ma Jisas same' basef ananimi. 
LUK.15.2	Ea' amam Farisi maloma amam mawalipasa mi'uli Godi manda' megah mahama anan ma'i, “Aman anama naloma epes isima sanda' waf aonai nofalas alupisi nalomas na gwa'aimi.”
LUK.15.3	Ea' Jisas nase'ama basef amama womun etin na'ipam na'i, 
LUK.15.4	“I'i anona aman ipe'inai numafi anom sipsip 100-peleim ama anona atotona hegililana, aman anama ata' nokwaha sipsip amama 99-peleim mitu mea' otalef anagon, anan ata' nefe' nogolopa anona hegilalanai. Nogolopana nafe' nafe' natolona nafelana 
LUK.15.5	nowandefana ekaf ananinai, nandanifel nefa'ana nafi'i. 
LUK.15.6	Nafi'i nataga ipat ananinai, nofalai esis alupisi ananisi saloma esis wambel atona sandakolas etifigin. Ea' na'ipas na'i, ‘Ipe' pendanifel peloma ae'! Anona sipsip ae'anai hegilalana, ea' ae' afe' agolopana atolona efa'anai ea'.’ ”
LUK.15.7	Dei' Jisas na'ipas na'i, “Ae' a'ipipa na'ama etina esis amam nematawa sape heven ilifi sandanifel ma epes isima 99-peleis ambo'wes, ina sanda' waf aonai ma sotanima somboma opalef, owa'. Ea' i'i enin epen nenda' waf aonai ni'i nemboma opaf, esis sape heven ilifi sondanifel endilisi ma enin. Danifel asasinai nikila' sandanifela epes isima sape bu'wasi.
LUK.15.8	I'i ano'w nemata'w anona moni 10-peleina siliwa anona atotona higililana, atuwasi konda' maina kogolopana kwutolona? Akwa'w kwakata lam kombefagon ipat nomon kogolopana andeande' hi'alagon kofe' kofe' ma kwatolona. 
LUK.15.9	Akwa'w kwatolona ea', kofala esis alupisi wambel akwa'unai sondakolasi ea' kwi'ipas kwi'i, ‘Ipe' pendanifel peloma ae'! Anona moni ae'anai higilalana, ea' dei' agolopana afa' atolona etanima efa'anai ea'.’ 
LUK.15.10	Dei' ae' a'ipipa na'ama etin si'i amam ensel Godi mandanifela enin epen nanda' waf aonai nemboma opaf nafe'ma God.”
LUK.15.11	Ea' Jisas na'ipam wapoti' na'i, “Anona aman batausan biam. 
LUK.15.12	Aonama awagufunai nafe' na'ipa ahalomana ananinai na'i, 'Ahalome, ae' okom napoma otamba maim amamaga afa' ofa'ami ma nemaf ine' nega'. Dei' ae' a'i efa' tu'wanim ae'ami. Ine' niwalom biefim newalogamafam afa' biafa. Ae' a'i ine' nese'eam dei'.’
LUK.15.12	Ea' ahalomam nawaloga amamaga hiami ananimi mafe'ma amam batausana biam.
LUK.15.13	Ea' ina ata' nogota laona aonama awagufunai nefa' amamaga hiami ananimi nafe' napani anona wambel laogoma ea' nase'asam amamaga hiami ananimi ma waf naninani aonai anan naila okom ananinai na'i neanda'anai. Ea' otamba ananimi hi'alama ma waf aonai. 
LUK.15.14	Anan nakwaha otamba ananimi hi'alam, nogota nolomahasanai nataga lu'una etap anama hiagoma hi'alagon. Ea' anan amamaga a'ana nape wafina. 
LUK.15.15	Ea' anan nafe' nanda' maola anona aman etap anamainai. Aman anama nasapa'ana nafe' etap ananinai ma numafi bogof ananimi. 
LUK.15.16	Bogof amama ma' su'utip lawahim, ea' anan wapoti' na'i nea' su'utip amama ma opaf ananinai. Anan ina enis sase'ana gwa'aimi, owa'. 
LUK.15.17	Anan nape na'ama anom nimeguf, okom ananinai nogawa andeande' ea' na'iam na'i, ‘Amam hiami manda' maola ahalome ae'anai amam gwa'aimi hiami endilisi. Ea' ae' ape na'ae nolomahe endilisi. 
LUK.15.18	Hapaimi, ae' atuwasi ehafel efe'ma ahalome ae'anai. Ea' i'ipana i'i, “Ahalome, ae' anda' waf aonai ma God ine' wapoti'. 
LUK.15.19	Dei' ae' ina aman bu'uwei ma ine' nefala ae' nogalomena ine'iwei, owa'. Ine' nenda'e epe si'i anona nanda'mena maoli.” ’
LUK.15.20	Ea' nohafel nafe'ma ahalomana.
LUK.15.20	Ea' anan ata' nafi'i laogon ahalomana natolona, okom nainailana endilini nasagih nafe' nahapilana nombalo'ana nasisi' dalogw. 
LUK.15.21	Ea' nogalomana na'ipana na'i, ‘Ahalome, ae' anda' waf aonai ma God ine' wapoti'. Ae' ina ata' aman bu'uwei ma ine' nefala ae' ni'i nogalomena ine'iwei, owa'etin.’
LUK.15.22	Ea' ahalomana na'ipa amam manda' maola anani na'i, ‘Ipe' fa'ai lowaf bu'unai launai namunai ae'anai pefa'ana pifi'i ulal pewaho'manana anan. Ea' pelamana anona ring faf ananinai, pelamana su bo'wagah ananimi. 
LUK.15.23	Fa'ai bulmakau noganai anama lu'unai gigititi'i pehana ma ape' mea'ana mondanifel molomana. 
LUK.15.24	Dei' main, nogalome anama ae'anai andowelamana si'i naga'i, ea' dei' ambal napaina wapoti'. Anan higilalana ea', dei' matolona wapoti'.’
LUK.15.24	Ea' esis sandanifel salomana.
LUK.15.25	Ea' nogalomana dembenama napani aof nafi'i. Ea' anan nafi'i nataga felefele'ma ipat, name' maguf sanda' musik salemb.
LUK.15.26	Ea' nofala anona nanda' maoli nahali'ana na'i, ‘Esis sanda' main?’
LUK.15.27	Ea' anan nanda' maoli na'ipana na'i, ‘Owalomena ine'inai notanima nafi'i, ea' ahalomena ine'inai nandanifel nalomana, na'ama dei' naha anona bulmakau lu'unai. Dei' main, anan notanimai ina ata' nape aona, owa'. Nape andeande'.’
LUK.15.28	Ea' nogalomana dembenama okom wandafuna ea' nandaiwa'ma nuwis nomon ipat. Ea' ahalomana nawisi ande' na'ipana mehipa nuwis nomon, owa'etin. 
LUK.15.29	Anan nagwamana basef ahalomana na'i, ‘Afagof hiami ae' ahapila maol ine'inai si'i agel a'e anda' maol atona. Ae' ina esambala basef mi'uli ine'imi anona nemaf, owa'. Ea' ine' owa' nese'e anom amamaga so'umi atom si'i meme noganai ma eandanifel eloma alupisi ae'asi, owa'etin. 
LUK.15.30	Ea' sa'usa'uni anama ine'inai anan nase'awa amamaga hiami ine'imi ma awau nematawa gembaiwai. Ea' dei' notanimai, ine' okom napomana dei' nahamana bulmakau anama anan.’
LUK.15.31	Ea' ahalomana na'ipana na'i, ‘Nogalome, la'ela'ef afa' biafa wape etifigin. Ea' amamaga ae'ami amama ine'imi atom. 
LUK.15.32	Ea' dei' afa' ondanifel, opalef afa'imi mope bo'om. Dei' main, owalomena anama ine'inai fowa' nafe' laogon si'i naga'i, ea' dei' nafi'i nataga ambal napaina wapoti'. Anan higilalana, ea' dei' afa' watolona wapoti'.’ ”
LUK.16.1	Ea' Jisas na'ipa alupumi ananimi na'i, “Anona aman amamaga hiamunai nao'wa anona ananinai numafi opeh ananimi nape. Ea' enis safi'mai anan sambaso'mana anan nanda'mana opehi ma basef sa'i, ‘Numafi maol ine'imi anan nakwaha otamba hiami ine'imi mafe' etin.’
LUK.16.2	Ea' nofala aman anama numafi maoli nafi'i na'ipana na'i, ‘Dei' maina basef anama ae' ame'ama ine'? Ine' nefe' niamba amamaga ae'ami mape lagel ine'inai newalapam. Ina ata' nepe nimafi maol ae'anai wapoti', owa'.’
LUK.16.3	Ea' numafi maoli okom natanea na'i, ‘Ae' nambimb ata' enda'am i'imama? Dembinai na'i nigalo'me ma epe imafi maol dei'. Ae' ina la'ifiwi ma ewala etap. Ea' ambal aona indaila enis epesa gwa'aimi maim. 
LUK.16.4	Ea' ae' okom natanea ma anom amamaga eanda'ama nambimb epes sofa'e efe' ifagw asasimi ma nemaf anama dembinai nigalo'me ma maol anama dei' anda'anai.’
LUK.16.5	Ea' nofala amam hiami atona etin wialef mataomami mafi'mai anan. Anona aman nali' nafi'manai nahali'ana na'i, ‘Ine' wialef ma'um mapoma dembinai ae'anai?’
LUK.16.6	Ea' anan na'i, ‘Darep wel lu'wami 100-peleim.’
LUK.16.6	Ea' na'ipana na'i, ‘Ine' mehip nepe niti tiketa wiaf nenda' amefa darep 50-peleim atom mil.’
LUK.16.7	Ea' anona nataga nahali'ana na'i, ‘Wialef ine'imi ma'um?’
LUK.16.7	Ea' anan na'i, ‘Begah witim 100-peleim.’
LUK.16.7	Ea' na'ipana na'i, ‘Ine' nefa' tiket anama wiaf ine'inai nailanai ea' nenda' 80-peleim.’
LUK.16.8	Ea' aman dembinai nafela agela aman anama aonai numafi maoli. Dei' main, anan nanda' waf gawainai si'i aman nomonas mapeinai. Epes ukup asasimi maimaila amamaga maim mape etap anae' esis sanda' maola waf gawainai si'i epes nomonas mapeisi sikila' epes sape howalagon owa' segawa andeande'i.”
LUK.16.9	Ea' Jisas na'i, “Ae' a'ipipa ma moni wiga maim ma'oh etap anae', ipe' penda' enis amam nematawa sotaga alupisi ipe'isi. Ea' i'i nemaf esis sohapila wiga monianai hi'ilana, anona nemaf God nofa'epa pefe' ifagw mape ilif heveni pepe andeande' la'ela'ef hihif.
LUK.16.10	Emi egafis sumafi amamaga sa'umi andeande', anona nemaf sumafi amamaga lu'wami andeande' wapoti'. Ea' emi egafis sembaso'am, owa' seanda' maol andeande'ma amamaga sa'usa'umi, anona nemaf esis ina senda' amamaga lu'wami andeande' wapoti', owa'etin. 
LUK.16.11	I'i ipe' owa' pimafi moni wiga maim mape etap anae', anona nemaf emi nese'epa amamaga bu'wami endilisi pimafiam? Owa'etin endilisi. 
LUK.16.12	I'i ipe' owa' pimafi amamaga enis epesi, emi nese'epa amamaga ipe'imi atom pimafiam? Owa'etin.
LUK.16.13	Ina enin epen nanda' maoli la'ifin nihapila maol biefina amam dambami biam, owa'etin. Na'ama okom nila anona, anona nesambalona. Ea' na'ama etin ipe' ina la'ifipa pepe owina God noloma wigai moni wapoti', owa'.”
LUK.16.15	Ea' anan na'ipam na'i, “Ipe' panda' maol ma epes hiesi sitilipa si'i ipe' epes bu'upei. Ea' God nogawa ukup ipe'imi nomon. Amamaga epes safela agofami satalom otamba lu'wami, amama falafumi atoma naep Godi. 
LUK.16.16	Basef amam profet mawalipasami maloma basef mail mi'uli God nase' Mosesanai amama amam mawalipasam la'ela'ef mape mafi'i metambel nogota Jon nataganai. Ea' nogota anama Joni nafi'i nataga dei' basef bu'wami ma epes siowis wambota Godi numafias, amama mape mafe' mataga wambel hiagoma. Ea' epes hiesi la'ifis sanda' maol mehip ma sefe' siowis wambota Godi numafias. 
LUK.16.17	Anom basef tu'wanima
LUK.16.17	amef sa'usa'umi moloma anom basef bandami mail nomona buk mi'uli Godi ina anona nemaf mefe' higililam hi'ilam, owa'etin. Mope la'ela'ef hihif na'ama etin. Ea' etap naloma otaga anona nemaf hegililam.
LUK.16.18	Emi egalin nakwaha waulu'mana anani'wi ma nease' ano'w nemata'w wapoti', anan nanda' waf aonai so'a waola nemata'w akwama nali' nase'akwi. Ea' emi egalin naso' ano'w nemata'w fowa' anona aman nagalo'makwi aman anama nagi' nase'akwi wapoti' nanda' waf aonai so'a waola nemata'w akwama.
LUK.16.19	Anona aman amamaga hiamunai nape. La'ela'ef anan nala siaogw bu'wami atom luwaguf bu'wami satalom otamba lu'wami. Ea' nimeguf hiami nefa' gwa'aimi bu'wami atom nape andeande' endilisi. 
LUK.16.20	Ea' felefele'ma ipat ananinai anona aman kwahunai nandailasa gwa'aimi moni maim nape, agilinama Lasarus. Alop ananinai si'ina ma maselis. 
LUK.16.21	Enis epes sofa'ana safi'i na'oh felefele'ma ipat aman anamai. Anan na'i notatama gwa'aimi tukwakwanimi mowa ma'oh tebol owinam aman anama amamaga hiamunai ma ata' nea'am nease' opaf. Ea' nombagw mafi'i mapalo'mana maselis ananimi afegah amamumi.
LUK.16.22	Anom afagof mafe'ma ea', aman anama falafunai naga', ea' anom ensel mofa'ana mafe' mahaponana nape wambel bu'unai felefele'ma Abraham. Ea' aman anama amamaga hiamunai anan wapoti' naga, sawana. 
LUK.16.23	Ea' nafe' wambel aonai hel nofa' nimanimi lu'wami. Ea' natologon nalata ilif, nati Abraham napani laogon endilisi, Lasarus nape nalomana. 
LUK.16.24	Ea' nofalana na'i, ‘Ahalome Abraham, ine' niti uwahipiwi nesapa' Lasarus nufi'i nola faf ananinai tu'wanina atona embel nupihi'ame afega ae'anai. Ae' ame' nimanimi lu'wami endilisi ma nif amae'.’
LUK.16.25	Ea' Abraham na'ipana na'i, ‘Nogalome, ine' okom nondanda'ma fowa' ata' nape naminai etap anae' nefa' amamaga bu'wami atom. Ea' Lasarus nofa' amamaga hiami awami. Ea' dei' wambel ana'e opaf ananinai nape bo'ona, ea' ine' nefa' nimanimi lu'wami. 
LUK.16.26	Ea' anom amamaga wapoti' mape. La'afena ape' maloma ipe' God nanda' anona kwambiwag lu'unai. Na'ama epes sape na'ae ma sa'i sotopa' kwambiwag anama seafo'o ma ipe', esis ina la'ifis. Ea' epes sapani na'amai, esis ina la'ifisa sotopa'i kwambiwag siefi'mai ape', owa'etin.’
LUK.16.27	Ea' aman anama na'i, ‘Ahalome, ae' a'i ine' nesapa'o Lasarus notanima nofo'o ipat ahalome ae'anai. 
LUK.16.28	Ae' anom owape wanom biam mape. Ama Lasarus ni'ipama basef la'ifimi ma momboma opalef. Na'ama amam wapoti' mufi'i wambel anae' mofa' nimanimi lu'wami.’
LUK.16.29	Ea' Abraham na'ipana na'i, ‘Owa'. Owapena ine'imi mome'ago basefa Moses noloma amam profet migiambamam. Amam mome'ago basef amama.’
LUK.16.30	Ea' na'ipana na'i, ‘Ahalome Abraham, owa'etin. Ina nambimb mome'am, owa'. Ea' i'i enin epen naga'i nehafel hi'agif nefe'ma amam, nambimb meme'ana momboma opalef.’
LUK.16.31	Ea' Abraham na'ipana na'i, ‘Owa'etina meame' basefa Moses noloma amam profeti, ea' nambimb enin epen naga'i nitanima nehafel hi'agif, amam ina mombale'efana wapoti', owa'.’ ”
LUK.17.1	Ea' Jisas na'ipa alupumi ananimi na'i, “Endilisi amamaga amama meagwambipei motagamepa ma penda' waf aonai. Endilisi amamaga anona nemaf miatagai, ea' emi egefis sonda' amamaga amama awami motaga, ae' ati esis uwahipis endilisi. Dei' main, esis anona nemaf sefa' nimanimi lu'wami. 
LUK.17.2	I'i enis epes sofa' epes isima sepa' owap lu'unai nil bagafowa asasimi, sofa'as sefe' sokwahis sowala naoh mami lu'wami ma afis, esis ata' sepe awes. I'i epes isima senda' enin so'uso'win nekwaha nembale'efa Ae', epes isima anona nemaf sepe awes endilisi sikila' sewala naoh afis. 
LUK.17.3	Ipe' pindumafuma andeande'. I'i owalomepa ipe'inai nonda' waf aonai, pi'ipana basef mehipa nokwahana. Ama i'i anan nemboma opaf, ipe' pekwahomana waf aonai ananinai. 
LUK.17.4	I'i anan nonda'mepa waf aonai ma ipe' la'ela'ef 7-peleif nemaf atotona, ama anan netanima nifi'mai ipe' 7-peileif ni'i, ‘Ae' amboma opaf.’, ipe' pekwahomana waf aonai anan nanda'anai.”
LUK.17.5	Ea' amam Aposel Jisasi ma'ipa Dembinai amamunai ma'i, “Ine' nenda' afa' ombale'efena la'ififa wikila' wali' ombale'efena.”
LUK.17.6	Ea' Dembinai na'ipam na'i, “I'i bale'ef ipe'inai so'ona nendahama si'i nalelef sa'umi mastetimi lawag, nambimb ipe' pi'ipa lawag nanima su'utip mailanai pi'i, ‘Ine' degia neloma ofagena nefe' newala naoh embel nomon,’ ea' nila basef ipe'imi.”
LUK.17.7	“I'i anona aman ipe'inai nofa' anona aman nanda' maola anan nowala etap aof o numafi sipsip, ea' wambomota notanimai nifi'i ipat, atuwasi dembinai numafi anani ni'ipana ni'i, ‘Ine' fi'i mehip nepe nea' gwa'aimi’? Owa'etin. 
LUK.17.8	Atuwasi ni'ipana ni'i, ‘Ine' nendondomba gwa'aimi ae'ami, newaho' let, nenda'me gwa'aimi ae' nili' nefa'am nifi'i. Ma ili' ea'am, ine' nigi' nea' ine'imi.’
LUK.17.9	Ea' atuwasi anan ninifela aman anama nanda'mana maoli ma nila basef ananimi? Owa'etin. 
LUK.17.10	Ea' ipe' wapoti' na'ama etin. I'i ipe' penda' amamaga hiami hi'ilam si'i God na'ipipa, ipe' pi'i basef pi'i, ‘Afa' wanda' maoli aofai. Amamaga afa' wanda'ami, amama maol afa'imi atom.’ ”
LUK.17.11	Ea' Jisas nafe' eaf na'i nefe' Jerusalem, nafe' la'afena etap hiagoma biefigin Samaria naloma Galili. 
LUK.17.12	Anan nataga anona wambel, ea' amam 10-peleim awes aonai nanda' alop amamunai nambo' mafi'i eaf ata' maituwi laogon, 
LUK.17.13	mofalana mehip ma'i, “Jisas, Dembinai, ine' niti uwahipifa!”
LUK.17.14	Ea' Jisas natolom na'ipam na'i, “Ipe' fo'o pihi'amba alop ipe'inai ma amam pris.”
LUK.17.14	Amam ata' mafe' etin, alop amamunai nataga bo'ona.
LUK.17.15	Anona aman amamunai nati alop ananinai bo'ona, notanima nafe' noga na'i mehip nafela agel Godi. 
LUK.17.16	Ea' natambe nowafa notawa etap felefele'ma bo'wagah Jisasi nanifelona. Anan ina Judainai, owa'. Anan Samariainai.
LUK.17.17	Ea' Jisas natolona na'i, “Ae' a'i ipe' 10-peleipa ambo'wepa etin. Dei' 9-peleim emuma? 
LUK.17.18	Amam motanima mifi'i mefela agel Godi? Aman anama anona wambelinai, anan atotona.”
LUK.17.19	Ea' Jisas na'ipana na'i, “Ine' hafel fo'o. Ine' nembale'efa ae', amama atom dei' nataga bo'wena wapoti'.”
LUK.17.20	Anom Farisi mahali' Jisas ma'i, “Maina nogota nemaf anama bu'unai notaga ma ape' miowis wambota Godi numafiapa?”
LUK.17.20	Ea' anan nagwamama basef amam na'i, “Amama esis ina satolom naep, owa'. 
LUK.17.21	Esis ina anona nemaf si'i, ‘Piti, amama mape na'ae, o mape gani, owa'etin.’ Peme'! Amama mape opalef ipe'imi nomon ea'.”
LUK.17.22	Ea' Jisas na'ipa alupumi ananimi na'i, “Anona nemaf notaga, opalef ipe'imi pelef endilisi pi'i, ‘Ape' ma'i aman anama notaga epen nofa' alop epesi ata' nifi'i notaga ulala ata' mutolona.’ Owa'etin. Ipe' ina petolowe, owa'. 
LUK.17.23	Ea' nambimb enis epes si'ipipa si'i, ‘Piti nani nape gani,’ enis si'i ‘Piti anan nape na'ae.’ Ea' ipe' ina peme'as pigi'mas, owa'. Hapaisi. 
LUK.17.24+LUK.17.25+LUK.17.26	Ipe' pegawa pelele'ala ma otaga dilulum bogwalag pele' pele' nafe'agon hi'alagon. Ea' ae' ataga epen endilisiwei, anona nemaf enda'am na'ama etina nemaf ae' iefi'ianai. Ea' ae' ata' ili' efa' nemanimi hiami ma epes anai'isi dei' sowa' alafugahe. Waf fowa' gani sanda'ana nogota anama Noa napeinai, ea' na'ama etin si'i anona nemaf esis sonda'ana nemaf anama felefele'ma ifi'i etaga etap anae'. 
LUK.17.27	Sa' gwa'aimi, sa' embel, amam nematawa sindikikila'ma sandase'ama etin safe' safe' sataga nemaf anama Noa nafe' nawis sip. Ea' embel lu'wami mataga maha esis amam nematawa hiesi afis hi'alas.
LUK.17.28	Esis sanda' waf na'ama etin si'i nogota anama Lot napeinai wapoti'. Sa' gwa'aimi, sa' embel, satala amamaga sase'asam safe'ma enis satalom, sawa amamaga aof, sala' ifagw. 
LUK.17.29	Ea' Lot nakwaha Sodom nafe', ma nemaf anama atona nif maloma otamba salfa fandumi mowai heven si'i asaf nalai ea' mahambombaga amam nematawa hiesi saga' hi'alas.
LUK.17.30	Ea' na'ama etina nemaf anama ae' ataga epen endilisiwei iefi'ianai. 
LUK.17.31	Nemaf anama emi epen neape ipat andi'i felefele'i, ina ata' netanima nuwis nefa'ai amamaga ananimi ipat nomon, owa'. Ea' na'ama etin epen napani aofi, ina ata' netanima nefe' ipat, owa'.
LUK.17.32	Ipe' nomonas mondanda'ma Lot waulu'mana. 
LUK.17.33	Emi egafis si'i sili'akwa ambagof asasimi, ambagof asasimi anona nemaf higililam. Emi egafis sesambala ambagof asasimi, anona nemaf ambagof asasimi mope andeande' la'ela'ef hihif. 
LUK.17.34	Endilisi ae' a'ipipa, nemaf anama owamb amam biam mo'oh ipat lehis atifim, God nofa' anona, anona nokwahona nope. 
LUK.17.35	Anowa nematawa biawa onda' maola plaua onda' bret, atuwasi God nofa' ano'w, nokwaha ano'w kope.” 
LUK.17.36	[Amam biam meape aofi, atuwasi God nofa' anona, nokwaha anona nope.]
LUK.17.37	Alupumi ananimi mame' basef amama mahali'ana ma'i, “Dembinai, amama anona nemaf motaga eti?”
LUK.17.37	Ea' Jisas na'ipam na'i, “Anama alop saga'i sa'oma, ea' anama atogon anona nemaf komemb mufi'i mondowa'anima.”
LUK.18.1	Ea' Jisas nase'am basef wamon etin alupumi ananimi ma nihi'ambam monda' beten nimeguf hiami ma amam ina ala'uta neam, owa'. 
LUK.18.2	Ea' anan na'iam na'i, “Anona dembinai jas nape anona taun. Anan ina umbamahana ma God, ina okom napoma enis epes wapoti', owa'.
LUK.18.3	Ano'w nemata'w alifi'wi kwape taun anama. La'ela'ef akwa'w kwafi'mai jas anama kwa'ipana kwa'i, ‘Naumbih ae'asi sa'i sohambombaga ae'. Ine' ata' nigiambame ma kot.’
LUK.18.4	Jas anama nali' nandaiwa'ma niegiambama'w. Nogota launai nafe' ea', okom ananinai ma'i, ‘Ae' ina umbamahema God, ea' ina ila basef epesi, owa'. 
LUK.18.5	Ea' nemata'w akwama alifi'wi kwase'e nimanimi ae'. Ea' hapaimi, ata' igiambama akwa'w mehipa kot. Na'ama kwafi'i la'ela'ef konda' okom nalowe.’ ”
LUK.18.6	Ea' Dembinai na'ipam na'i, “Ipe' peme' basefa jas anama aonai. 
LUK.18.7	Epes isima God nandandepas ea' ananisi, esis salef sakokowe la'ela'ef owamb alip. Dei' God nigiambamasa kot o owa'? Anan nigiambamas. Anan ina ni'ipas mamumami, owa'. 
LUK.18.8	Ae' a'ipipa endilisi, nambimb nigiambamas mehip. Ae' ataga epen endilisiwei. Ea' anona nemaf ae' iefi'i, nemaf anama iti amam nematawa etapesi sembale'efa ae', o owa'?”
LUK.18.9	Enis epes ukup mapoma esis etis sa'i esis epes bu'wasi sanda' waf bu'unai, ea' sa'i enis sanda' waf aonai. Epes isima Jisas nase'asa basef womun etin na'i, 
LUK.18.10	“Anom amam biam ma'i mofe' monda' beten ipat lu'unai Godi. Anona Farisi, anona aman nofa' takisi. 
LUK.18.11	Farisi anama naitu okom napoma anan atona nanda' beten na'ama na'i, ‘Ae' anifelina God, ama ae' ina si'i enis epes sanda' waf aonai. Esis sambaso'mas sofa' wiga hiahaom enis epesi, sanda' waf aonai, sanda' waf aonai so'a waulanai. Ae' anifelina ma ae' ina si'i aman nanima aonai nofa' takisi. 
LUK.18.12	Wikifah hiami ae' akwaha gwa'aimi nimeguf bifa anda' beten. Ea' amamaga hiami ae' efa'ami, awala tu'wanim amamaga ase'enam ine'.’ ”
LUK.18.13+LUK.18.14	“Ea' aman anama nefa' takisi naituwi laogon nandaiwa'ma niniga niti heven ilif, owa'. Naha mafata ananinai la'ela'ef na'i, ‘God, ae' aman anda' waf aonai, ine' niti ae' owahipiwi nigiambame.’
LUK.18.13+LUK.18.14	Ae' a'ipipa endilisi, aman anama nofa' takisi na'iam na'ama, anan bo'ona ma naep Godi. Ea' aman anama nali' nanda' beteni, owa'. Dei' main, emi egafis sefela agof asisimi atom, nambimb God nonda' agof asasimi mowala. Ea' emi egafis senda' agof mowala, nambimb God nefela agof asasimi lu'um.”
LUK.18.15	Esis sao'wamanai enis awasi sofa'as safi'mai Jisas, sa'i anan nowamona lagofa ni'ipasa basef bu'wami ma God nofalo'mas. Ea' alupumi ananimi mati isima ea' minifalis esis sofa'as sifi'mai anan. 
LUK.18.16	Ea' Jisas nofala awasi isima safi'i felefele'ma anan ea' na'ipam na'i, “Ipe' kwahowas awasi isima sifi'mai ae'. Ipe' ina pindaiwa'mas. Fa'asi sifi'mai Ae'. Dei' main, esis amam nematawa siowis wambota Godi numafias esis same' basef ananimi sailam si'i awasi isima. 
LUK.18.17	Ae' a'ipipa endilisi. Emi egafis si'i a'e ma siowis wambota Godi numafias ama sese'ana ukup asasimi ma Anan si'i awasi isima sa'i a'e mana, isima sanda'am na'ama nambimb siowis wambota Godi numafias. I'i owa', owa'etin.”
LUK.18.18	Anona agilinai Judainai nahali' Jisas na'i, “Tisa bu'winai, ae' nambimb enda' maina efa' ambal namunai epe andeande' la'ela'ef?”
LUK.18.19	Ea' Jisas na'ipana na'i, “Dei' maina ine' na'i Ae' bu'uwei? God atona bu'unai. 
LUK.18.20	Ine' negawa mi'uli God naso' Mosesanai na'i, ‘Ina nenda' waf aonai so'a waulanai, ina neha enis epes soga' nenda' wal, owa', ina nembaso'ma enis epes, ine' neme' basef mamasinai nembale'am nilam ea' nimafias andeande'.’ ”
LUK.18.21	Ea' na'ipana na'i, “Mi'uli anama hianai ahapilana ailana fowa' ata' sa'owe afi'i afi'i ataga dei'.”
LUK.18.22	Ea' Jisas name' basef amama na'ipana na'i, “Ine' anona waf bu'unai atotona ata' owa' neanda'ana. Ine' fo'o nese'asa amamaga ine'imi hiami enis epes sotaluma ine' nefa' moni anama nenda'ana neso' isima kwahusi. Nenda'am na'ama ma anona nemaf nefa' amamaga bu'wami gani heven ilif. Ea' nifi'i nembale'efe ae' nila ae'.”
LUK.18.23	Anan name' basef amama, opaf ananinai nimanina endilisi. Anan amamaga hiamunai. Na'ama dei' anan okom nimaninai.
LUK.18.24	Ea' Jisas natolona na'i, “Epes isima hiahaom moni hianaisi, sanda'am ahifim endilisi ma siowis wambota Godi numafias. Atona etin sefe' siowis. 
LUK.18.25	Anona mafin lu'unai kamel nuwis nil nagala sagundisa luwagufanai, anama wila ma niowis. Ea' amam nematawa amamaga hiamisi i'i suwis wambota Godi, sonda'am ahifim endilisi ma siowis. Maol anama ahifina endilisi nikila' maol kamel niowis nil nagala.”
LUK.18.26	Ea' epes isima same' na'ama sa'i, “I'i na'ama, anona nemaf God nofa' emi egafis setanimani sopen andeande' la'ela'ef? Owa'etin.”
LUK.18.27	Ea' Jisas na'ipas na'i, “Amamaga epes owa' la'ifisa seanda'ami, amama God atona la'ifinama nonda'am.”
LUK.18.28	Ea' Pita na'ipana na'i, “Neme', afa' wakwaha amamaga afa'imi hiami ea' dei' wafi'i wambale'efa basef ine'imi wailina.”
LUK.18.29	Ea' Jisas na'ipas na'i, “Ae' a'ipipa endilisi, ipe' emi egafipa pekwaha ifagw ipe'imi ma penda' maola epes siowis wambota Godi numafias, 
LUK.18.30	anona nemaf God nogwamepa amamaga hiami mikila' amama pali' pefa'ami. Anona nemaf nogota bu'unai neataga, ipe' pefa' ambagof namumi ma peape andeande' la'ela'ef.”
LUK.18.31	Ea' Jisas nao'wa alupumi ananimi 12-peleim na'ipam na'i, “Peme', dei' afa' ondowasa' Jerusalem. Ama basef amama hiami amam profet fowa' gani manda'am mail buki ma'i ae' ataga epen endilisiwei motaga alihim mondawalap hi'ilam. 
LUK.18.32	Nambimb amam monda'e efe'ma enis epes sololama Godi. Ea' sonda'e findiwae sehe sonda'me waf aonai sisisi'wafe sopagahowe sehe ega'. 
LUK.18.33	Ama nimeguf biam mefe' hi'ilam ama anona nefe'ma wenifi ae' etanima ehafel wapoti'.”
LUK.18.34	Ea' amam alupumi ananimi ina mogawa basef amama, owa'. Basef ofagema ma'iam ata' mandambaho'ma amam, ea' ina ukup mandanda'mam andeande'ma amamaga Jisas na'i neanda'ami, owa'.
LUK.18.35	Jisas nafe' nataga felefele'ma anona wambel Jeriko, ea' anona aman naep mase'anai nape eaf wa'ana dawalegef nandailasa gwa'aimi moni maim. 
LUK.18.36	Ea' name' esis hiesi safi'i sikila'ana safe', nahali'as na'i, “Esis sanda' main notaga?”
LUK.18.37	Ea' sa'ipana sa'i, “Jisas Nasaretinai anama dei' nafi'i nikila'ena nafe'.”
LUK.18.38	Ea' nofalana na'i, “Jisas, ine' akunamana Deviti, niti ae' uwahipiwi!”
LUK.18.39	Epes isima sali' safi'i sinifalana na'ama sa'i, “Ine' feso'mena!”
LUK.18.39	Ea' anan fala etin nape na'i, “Ine' Devit akunamana, niti ae' uwahipiwi.”
LUK.18.40	Ea' Jisas nafi'i naitu na'ipas na'i, “Kipana nifi'mai ae'.”
LUK.18.40	Anan nafe' felefele', Jisas nahali'ana na'i, 
LUK.18.41	“Ine' na'i ae' enda'mena main?”
LUK.18.41	Ea' na'ipana na'i, “Dembinai, ae' a'i iti andeande' wapoti'.”
LUK.18.42	Ea' Jisas na'ipana na'i, “Naep ine'imi miti. Ine' nembale'efa ae' la'ifina. Amama atom dei' nataga bo'wena wapoti'.”
LUK.18.43	Ea' mehip naep matiana andeande', naila Jisas nafe' eaf nafela agel Godi. Ea' esis amam nematawa sati amama safela agel Godi wapoti'.
LUK.19.1	Ea' Jisas nafe' nawis Jeriko, na'i nefe'. 
LUK.19.2	Ea' anona aman amamaga hiamunai nape, agel ananinai Sakius anan agilinai ma amam amama mofa' takisi. 
LUK.19.3	Anan na'i niti Jisasa nogawana anan emi egafuna. Ea' amam nematawa wambelisi hiesi saitu sili'akw. Sakius anan bandabandanai, ea' ina nati Jisas, owa'. 
LUK.19.4	Ea' nasagih nali' nafe' nalata natoma anona lawag fik ama niti Jisas niefi'i.
LUK.19.5	Ea' Jisas nataga anama naniga nati ilif na'ipana na'i, “Sakius, dei' ae' efe' epe ipat ine'inai. Ine' sila'i mehip.”
LUK.19.6	Ea' nisila'i mehip okom ananinai nandanifel, nao'wa Jisas nafe' ipat ananinai.
LUK.19.7	Ea' esis amam nematawa sati amama, ukup aom endilisi sa'i basef mamumami sa'i, “Anan nafe' nape ipat anona aman nanda' waf aonai.”
LUK.19.8	Ea' Sakius nehafel naitu na'ipa Dembinai na'i, “Dembinai, ine' neme'. Dei' ae' a'i ewala amamaga hiami ae'ami la'afen na'ama etin, ea' ese'as tu'wanim isima kwahusi. I'i ae' embaso'ma enin epena ekwalopa amamaga ananimi, nambimb ae' egwamana hiami bifibif.”
LUK.19.9	Ea' Jisas na'ipana na'i, “Dei' God nefa' amam nematawa sape ipat anae'i sotanimani ea'. Dei' main, aman anama wapoti' akunamana Abrahami. 
LUK.19.10	Ae' ataga epen endilisiwei, ae' afi'i ma egolopa epes higilalasi efa'as setanimani.”
LUK.19.11	Esis same' basef amama, ea' Jisas nafe' nataga felefele'ma Jerusalem, ea' epes hiesi ukup ma'i dei' atef God nifi'i numafi epes Ananisi nupe dembinai ma esis ea' epes hiesi sotolona. Na'ama Jisas na'i basef amama womun etin 
LUK.19.12	na'i, “Anona aman dembinai na'i nefe' anona wambel laogoma ma esis sonda'ana nope king. Anona nemaf anan notanima nifi'i. 
LUK.19.13	Ea' nofalai anom amam 10-peleim manda' maol ananinai, ea' natambe' moni 20 kina nandahama amam. Ea' na'ipam na'i, ‘Ipe' penda' maolana moni anama pefe' petagama ae' etanima iefi'i.’
LUK.19.14	Ea' esis wambel atona aman anamai ukup aoma anan endilisi. Ea' nafe' sasapa' anom amam magi'mana mafe' ma'i, ‘Ape' mandaiwa'ma ine' nepe king ma ape'.’
LUK.19.15	Owa'etin. Esis sanda'ana nataga nape king dembinai nape anom nimeguf, notanima nafi'i. Ea' na'i, ‘Falai amam amama manda' maoli fowa' ae' ase'ama moni. Ae' a'i ata' egawa moni wamanai ma'ufina amam hiami atona etin mofa'anai.’
LUK.19.16	Ea' nali'i nafi'i na'ipana na'i, ‘Dembinai, ae' anda' maol 20 kina anama ine'inai anda' maolanana dei' efa'ai 200 kina wamanai.’
LUK.19.17	Ea' dembinai na'ipana na'i, ‘Ine' nanda' maol andeande'. Ine' nimafi moni anama kwawie'una andeande'. Dei' ese'ena agel lu'unai ine' ma nimafi taun lu'wagoma 10-peleina.’
LUK.19.18	Ea' anona nafe'ma biami nafi'i na'ipana na'i, ‘Dembinai, ae' anda' maola 20 kina ine'inai dei' etanima efa'ai 100 kina wamanai wapoti'.’
LUK.19.19	Ea' dembinai na'ipana na'i, ‘Ae' enda'ena nimafi taun lu'wagoma 5-peleina.’
LUK.19.20	Ea' anona nagi'i nafi'i wapoti' na'ipana na'i, ‘Dembinai, 20 kina ine'inai anae'. Ae' ewa'ana hankisip ambe'ana na'oh. 
LUK.19.21	Ae' egawa ine' aman la'ifinai. Anom amamaga enis epes sambe'am ma'ihi, amama ine' nefa'am. Gwa'aimi enin epen nawami, amama ine' nala'ami. Na'ama ae' ombamahe ma ine'. Ea' dei' ewa'ana moni anama na'omena.’
LUK.19.22	Ea' dembinai na'ipana na'i, ‘Ine' nanda' maoli, ine' epen awinai natotopa' basefi. Basef ine'imi atom ewalogena. Dei' ine' negawa ae' aman la'ifiwei ala' gwa'aimi anona aman nawami. 
LUK.19.23	I'i ine' negawa na'amai, dei' nefa'ana nembe'ana benga ae' etanima ifi'i efa'ana neloma anona wamanai wapoti'.’
LUK.19.24	Ea' na'ipa esis saitu na'ama felefele'i na'i, ‘Ipe' dalombana 20 kina aman anama pese'anana aman anama nofa' moni 200 kinai.’
LUK.19.25	Ea' esis sa'ipana sa'i, ‘Dembinai, anan nofa' 200 kina ea'.’
LUK.19.26	Ea' anan na'i, “Ae' a'ipipa, emi egafis sohapila amamaga amama nambimb ese'asa anom amamaga wapoti' esis. Ea' emi egafis owa' sehapila anom amamaga, amamaga kwawie'um esis sahapilami, amama nambimb ae' endalombasam. 
LUK.19.27	Ea' esis isima satago naumbih ae'asi, sandaiwa'ma ae' epe dembiwei king asasiwei imafias, ipe' fa'as fi'i na'ae pehas ma naep ae'ami.’ ”
LUK.19.28	Jisas na'i basef amama ea' nali' nafe' naila eaf nafe' Jerusalemi nondowasa'. 
LUK.19.29	Ea' nataga Betfagei Betani wambel anama felefele'ma halaf anama oliv motawama ea' nasapa' alupumi ananimi biam mali' mafe'. 
LUK.19.30	Na'ipam na'i, “Ipe' bipa pefe' wambel nanima nape gani wa'ili felefele'ma na'ae. Pefe' piwis piti anona mafin donki sa'unai esis saundana nail. Ina dei' enin epen natomana, ata' owa'. Petagahona pefa'ana pifi'mai ae'. 
LUK.19.31	I'i enin epen nihali'ipa ni'i, ‘Patagahona ma main?’ ea' pegwaman pi'ipan pi'i, ‘Dembinai afa'inai na'ipafa na'i nonda' maolanana.’ ”
LUK.19.32	Ea' amam biam mafe' mati amamaga amama na'ama etin si'i do'ok na'ipam. 
LUK.19.33	Ea' matagaha mandofa donki anama sa'unai. Matagahona etin, amam mumafi donki anamai ma'ipam ma'i, “Dei' maina ipe' patagaha donki anama?”
LUK.19.34	Ea' amam ma'ipam ma'i, “Dembinai na'i nonda' anona maolanana.”
LUK.19.35	Ea' amam mofa' donki anama mafi'mai Jisas mawamona sagegw amamumi matoma ilifa donki anama. 
LUK.19.36	Ea' magiambama Jisas nalata natoma donki anama nafe', ea' esis amam nematawa sa'i sefela agel ananinai lu'una. Ea' dei' sambe'amanam sagegw sase'wiam eaf sofalo'mana.
LUK.19.37	Anan nafi'i felefele'ma eaf nakini'i halaf lawah oliv motawama, alupusi ananisi hiesi sandanifel, ukup mapoma amamaga amama pepel fowa' nanda'anai. Ea' sanda' la kolo' sa'oh mehip, safela agel Godi lu'una.
LUK.19.38	Sa'iam na'ama sa'i,
LUK.19.38	“Ape' mefela agel God nape ilifi lu'una, howalagon anan atona. Ma'i anan nofalo'ma ine' dembinai king nafi'i agel Ananinai nese'ena pepel ma nenda' maol Ananinai. Esis sape heveni opalef awanem.”
LUK.19.39	Ea' anom dambami Farisi mape maloma epes hiesi ma'ipa Jisas ma'i, “Dembinai Tisa, ine' ninifala alupusi ine'isi ma ata' sosopama malogof.”
LUK.19.40	Ea' Jisas nagwamasa basef na'i, “Ae' a'ipipa endilisi, i'i esis seasopama malogof, atuwasi otamba atom ma'oh etapi mope mi'i mehip.”
LUK.19.41	Ea' Jisas nataga felefele'ma Jerusalem natologon nalopagon. Nalopa esis amam nematawa sape taun anamaisi. 
LUK.19.42	Ea' na'i, “I'i dei' nemaf anae' atona ipe' pegawa basef ofagema ma pepe opalef awanem, amama andeande'. Owa'etin. Basef amama ata' mandambahe', dei' ipe' owa' ata' pegawam. 
LUK.19.43	Anona nemaf netaga, naumbih ipe'isi sifi'i sola' indalelemb sonda' wandaf sili'akwepa. Ea' sili'akwepa endilisi ma anama hiagoma. 
LUK.19.44	Ea' sehepa sohambombagepa endilisi, peloma awasi ipe'isi sape nomona wambel ipe'inai. Esis sohambombaga wambel awagon hi'ilagon endilisi, ea' ina nambimb otamba sala' ifagwami mondapapei'ma etin mope, owa'. Mo'oh deindei'. Dei' main? Ipe' owa' pegawa nemaf dei' God niefi'anai ma nefa'epa pitanimani pepe andeande', owa'.”
LUK.19.45	Ea' Jisas nehafel nawis ipat lu'unai Godi sanda' lotuwanai ea' nagalo'mas amam amama manda' bisnisi matala amamaga ipat anama nomon. 
LUK.19.46	Anan na'ipam na'i, “Basef mape Baibeli, God na'i, ‘Ipat ae'anai nondapoma esis sifi'i sopama sonda' beten sohali' Ae'.’ Ea' ipe' panda'ana nataga si'i sanda' walanai.”
LUK.19.47	Nimeguf hiami Jisas nawalipasa basef ipat anama nomon. Ea' amam pris dambami maloma amam agufumi Judai maloma amam mawalipasa mi'uli Godi magolopa eafa mohana neaga'. 
LUK.19.48	Ea' esis amam nematawa hiesi ukup bo'om endilisi ma seame' basef ananimi. Na'ama amam ina mati anona eafa meahana, owa'.
LUK.20.1	Anona nemaf Jisas nape nase'asa basef amam nematawa ipat lu'unai Godi nomon, nawalapa basef bu'wami Godi. Ea' amam pris dambami maloma amam mawalipasa mi'uli Godi maloma agufumi amam Judai mafi'mai anan. 
LUK.20.2	Ea' mahali'ana ma'i, “Ine' ni'ipafa. Ine' nanda' maol anama ma pepel eminai? Emi na'ipina dei' nape dembinai nanda' maol anama?”
LUK.20.3	Ea' Jisas nagwamama basef na'i, “Ae' wapoti' a'i ihali'ipama anom basef pi'ipiam. 
LUK.20.4	Aman anama Jon napisi'as embeli, God nape heveni na'ipana napisi'as o enin epen etapani na'ipana?”
LUK.20.5	Ea' amam mame' basef amama manda'ipama ma'i, “Afa' wi'i, ‘God nape heveni na'ipa Jon napisi'asi’, atuwasi anan ni'ipafa ni'i, ‘Dei' maina ipe' owa' pembale'efana?’ 
LUK.20.6	Ea' afa' wi'i, ‘Enin epen nape etapanai na'ipana’, na'ama esis amam nematawa sohafa. Dei' main, hiesi sa'i Jon anona profet dembinai.”
LUK.20.7	Ea' magwamana basef Jisas ma'i, “Afa' ina ogawana.”
LUK.20.8	Ea' Jisas na'ipam na'i, “Na'ama etin ae' ina i'ipipa ma emi nase'e agel lu'unai anda' maol anama Ae'anai, owa'.”
LUK.20.9	Ea' Jisas na'ipasa basef amama womun etin esis amam nematawa na'i, “Anona aman nanda' anona aof nawa wain. Ea' nakwahomana aof anama anom amam monda' maolana aof anama mofa' monianai. Ea' nafe' napani nogota launai anona wambel laogoma. 
LUK.20.10	Ama nogota su'utip mailanai, anan nafamona aofi nasapa' anona nanda' maoli nafe'ma amam manda' maol aof ananinai. Anan na'i amam mose'ana anom su'utip gwa'aimi ma aof anama. Ea' amam mahana matofana notanima nafe'. 
LUK.20.11	Ea' nafamona aofi nasapa' anona nanda' maoli nafe' wapoti' ma amam, ea' mahana wapoti' manda'ana aona matofana nafa' nafe'. 
LUK.20.12	Ea' nasapa' anona nafe'ma wenifi. Ea' amam mahana makwahona nawis ande'.
LUK.20.13	Ea' anan nafamona aofi na'i, ‘Ae' ata' enda' main? Nogalome ae'anai ae' okom nainailana, esapa'ana nofo'o. Nambimb mome' malogel ananinai o owa'?’
LUK.20.14	Ea' amam mati nogalomana ananinai nafi'i, manda'ipama etin ma'i, ‘Aman anama anona nemaf nofa' amamaga hiami ahalomanai. Afa' ohana ma afa' atofa ofa' aof anae'.’
LUK.20.15	Ea' mahana makwahona nawis aof ande'ana, mahana afuna. Ea' nambimb anan nafamona aofi nonda' maina amam? 
LUK.20.16	Nambimb nifi'i noham afum hi'ilam, nose'asa aof anama nofe'ma enis epes.”
LUK.20.16	Esis same' basef amama sa'i, “Waf anama aonai endilisi. Afa' wandaiwa'mana.”
LUK.20.17	Ea' Jisas natilis andeande' na'ipas na'i, “Ea' na'ama etin si'i basef amama mape Baibeli ma'i,
LUK.20.17	'Owap anama amam mala' ipati magalo'mana, dei' nataga owap nape nali'i ma nembalo' ipat.’
LUK.20.17	Basef amama ofagema ma'i main? 
LUK.20.18	Emi egafis hilili'ilamas sowa owap anama, pepe'etas. Ea' i'i owap anama nowa nesali'as, loloweas si'i sopof atona.”
LUK.20.19	Ea' amam agufumi esis Judai mogawa Anan na'i basef amama womun etini mondela'wifa amam. Ea' ma'i mombalo'ana. Ea' amam umbamahama esis amam nematawa hiesi.
LUK.20.20	Ea' amam mawalipasa mi'uli Godi maloma amam pris dambami manda'ana naep di'indi'ana ma mombalo'ana mofa'ana. Ea' masapa' anom amam mafi'i matolona. Amam amama manda' doufindouf mambaso'am ma'i amam manda' waf endilisinai. Owa'etin. Amam ma'i mombalo'a Jisasa anom basef na'iami ma moso' anan neafe'ma gavman dembinai ma nonda' kotimana.
LUK.20.21	Ea' mahali' Jisas ma'i, “Dembinai tisa, ape' mogawena basef ine'imi bu'wami atom na'ipasam esis amam nematawa. Ine' na'i basef atifima epes isima hiesi agufisi saloma isima agof a'asi na'ama etin hi'alas. Ine' na'ipasa basef maloma waf bu'unai Godi endilisi ma epes hiesi. 
LUK.20.22	Mi'uli ape'inai na'iam na'imama? Ape' mose'ana takis Sisar gavman dembinai esis Romi o owa'?”
LUK.20.23	Jisas negawa ea' ma baso'am amamunai. Ea' na'ipam na'i, 
LUK.20.24	“Ipe' pihi'ambe anona moni ma ata' itolona. Ambal naloma agel anama mailanai eminai?”
LUK.20.24	Ea' ma'i, “Amama gavman dembinai Sisar esis Romi.”
LUK.20.25	Ea' nagwamam na'ipam na'i, “Ea' amamaga Sisari, amama pese'anam Sisar. Ea' amamaga Godi, pese'anam God.”
LUK.20.26	Ea' amam ina la'ifima mombalo'ana ma anom basefa naep esis amam nematawa hiesi, owa'. Amam ukup matamea ma basef amama na'ipamami, ea' masopama malogof tol mape.
LUK.20.27	Anom Sadyusi mafi'mai Jisas. Amam hiami mombale'ef saga'i ina anona nemaf sotanima sohafel wapoti', owa'. 
LUK.20.28	Ea' mahali'ana ma'i, “Dembinai tisa, fowa' gani Moses nanda' anom basef mail buki ma ape' ma'i, ‘I'i anona aman noga' ma anan awasi a'ana, waulu'mana ata' kope, owalomana ananinai nose'akwa nola enis awasi ma soho'ofana.’ 
LUK.20.29	Ea' fowa' amam wambota atotona 7-peleim mape. Nali'i sahalomam nase'akw so'uso'win a'akw naga' nakwaho'w kwape. 
LUK.20.30	Ea' owalomana nafela'w nase'akw. 
LUK.20.31	Ea' anona owalomana la'efinai wapoti' nanda'am na'ama etin, ea' anona natu'ulanai nase'akw manda'am na'ama etin mafe' matagama owagufunai akutainai. Amam amama wambutaim 7-peleim ina mola enis awasi, owa'. Maga' etin hi'alam. 
LUK.20.32	Anona nemaf nemata'w waulu'mam kwagi'mam kwagi' kwaga'. 
LUK.20.33	Ea' anona nemaf esis saga'i sohafel wapoti', nemata'w akwama kope nemata'w emi'wi? Amam 7-peleim mase'akw hi'alam.”
LUK.20.34	Ea' Jisas na'ipam na'i, “Amam nematawa nogota anae'isi dei' sandase'ama. 
LUK.20.35	Ea' emi egafis God na'i bo'wes andeande'ma sotanima sohafel wapoti' sope namusi nemaf anama etap dambainai neataga ina sendase'ama, owa'. 
LUK.20.36	Esis ina soga' wapoti', owa'. Sopen si'i ensel Godi. Sotanima sohafel hi'agilif wapoti'. Na'ama sope awasi Godi. 
LUK.20.37	Basef amama ma saga'i sotanima sohafel wapoti', amama fowa' gani Moses nihi'ambepam nif ilalowa mataga lawag sa'unai fandonai, ma'i anan nofala Dembinai na'i
LUK.20.37	‘Ae' God Abrahami, Aisaki, naloma Jekopi.’
LUK.20.38	Basef amama ma'i God ina Dembinai ma epes isima saga'i, owa'. Anan Dembinai ma epes isima sape namusi. Dei' main, epes hiesi sape namisa naep Godi hi'alas.”
LUK.20.39+LUK.20.40	Jisas na'iam na'ama, amam mawalipasa mi'uli Godi umbamahama mohali'ana ma anom basef wapoti'. Ea' anom magwamana basef ma'i, “Dembinai Tisa, ine' na'iam andeande'.”
LUK.20.41	Ea' Jisas na'ipam na'i, “Amam ma'i Krais, God nasapa'ana nafi'i anan akunamana Deviti. Ma'i Krais aman atona falafunai si'i epes sape etapi. Dei' maina amam ma'iam na'ama ma Krais? 
LUK.20.42	Buk anama Songi Devit na'i na'ama na'i,
LUK.20.42	'Dembinai God na'ipa Dembinai ae'anai na'i, “Ine' nepe lagel da'isinai ae'anai,
LUK.20.43	la'ela'ef nefe' netagama anona nemaf ae' enda' naumbih ine'isi sefe' owina ine' si'i sia bo'wagah ine'imi maituma.” ’
LUK.20.44	Devit fowa' gani nofala Krais na'i anan Dembinai. Amama atom Krais ina aman atona falafunai, owa'. Anan Dembinai. Dei' maina Devit nofala Krais akunamana ananinai?”
LUK.20.45	Amam nematawa hiesi ata' sape same' basef amama, Jisas na'ipa alupumi ananimi na'i, 
LUK.20.46	“Ipe' pindumafuma amam amama mawalipasa mi'uli Godi. Amam ma'i mundawisam luwaguf bu'wami atom mefe', si'i dambami atom mandawisami. Ma'i enis epes sotolom sondalalimam sonda'mam nemaf bu'unai sinifelom anama lu'wagoma ma naep hiesi sandatama sapoma ma sefela agof amamumi lu'um. Ea' amam ukup ma'i siaifah amama motawa mali'i atom, dambami atom mapoma, nomon ifagw esis Juda hiesi sa'i basef sapeimi o anama hiesi sandakolasam nimeguf amama sanda' gwa'aimi lu'wami. 
LUK.20.47	Amam amama mawis ifagw amama nematawa alifiwai, manda' wala amamaga awoumi. Ea' manda' beten launai etina esis sotolom si'i amam bu'wami. Anona nemaf God nowaloga epes hiesi, enis epes owa' seanda' waf aonai na'amainai sofa' nimanimi kwawie'um ea' amam mofa' nimanimi lu'wami endilisi.”
LUK.21.1	Ea' Jisas nape ipat lu'unai Godi natologon tulif nati enis epes moni hianaisi sakwaha moni nowala bokis moni nalami soaso' God. 
LUK.21.2	Ea' nati ano'w nemata'w alifi'wi kwala moni sa'unai biefina newala bokis amama. 
LUK.21.3	Ea' na'i, “Ae' a'ipipa endilisi, nemata'w akwama alifi'wi kwa'waha moni lu'unai nikila' otamba hiami esis amam nematawa hiesi sakwahomi. 
LUK.21.4	Epes isima hiesi moni hianai na'omas sakwaha tu'wanina atona newala bokis. Ea' nemata'w akwama moni a'akw endilisi kwa'waha moni akwa'inai hi'alana. Ea' owa' anona no'oh kweatala gwa'aimi, owa'. Ea' moni akwa'inai biefina sa'unai nikila' moni hianai esis sakwahonai.”
LUK.21.5	Anom alupumi Jisasi ma'i basefa ipat lu'unai Godi sanda' lotuwanai ma'i, “Esis sofalo'ma ipat anama otamba bu'wami amamaga bu'wami esis amam nematawa sase'anam Godi.”
LUK.21.5	Ea' Jisas na'i, 
LUK.21.6	“Amamaga amama dei' patulumi, anona nemaf dahandahama neataga, ina anom otamba mandapapei'ma etin la'ifima mopan, owa'. Sugulatam sowalom hi'ilam mofe' mo'oh atona etin hi'ilam.”
LUK.21.7	Ea' mahali'ana ma'i, “Dembinai Tisa, maina nemaf amama motaga? Maina ikwaf nili' netaga ma afa' weagawa amama felefele' motaga?”
LUK.21.8	Ea' Jisas na'i, “Ipe' pindumafuma pepe. Na'ama enis epes sombaso'mepa. Epes hiesi anona nemaf sifi'i si'i agel ae'anai si'i, ‘Ae' ea' ma'uwi.’ Ea' enis si'i, ‘Dei' nemaf nafi'i felefele' ea'.’ Ipe' ina pefe' pila esis, owa'. Hapeimi. 
LUK.21.9	Anona nemaf peme'asa basefa wandaf lu'unai hianai ea' enis si'i sondaiwa'ma amam gavman dambami mumafias sonda' wandaf. Nemaf anama ipe' ina umbamohepa, owa'. Amamaga amama ata' mili' motaga, ea' nemaf akutainai ina notaga mehip, ata' owa'.”
LUK.21.10	Ea' na'ipam na'i, “Enis epes sape etap hiagoma sefela wandaf sopa' soloma esis sape anona etap hiagoma. Anona aman dembinai king no'wa enis wambel hiagoma ananisi sopa' soloma anona dembinai king no'wa ananisi anona wambel hiagoma. 
LUK.21.11	Anona nemaf sowambon lu'unai nokoto' etap hiagoma. Anagon nolomeahas lu'unai neatagamas, wambel hiagoma ea' awes lu'unai notaga wambel hiagoma. Esis anona nemaf siti gani ilif ikwaf lu'unai neatagama amamaga mamumami monda' epes umbameahahas endilisi.
LUK.21.12	Amamaga amama hiami ina motaga mehip, ata' owa'. Esis sili' sombalo' ipe' paila basef ae'ami. Ea' sonda'epa kwapete'epa. Sonda'mepa kot nomon ifagw esis Juda sa'i basef sapeimi ea' sonda'epa penda' kalabus. Ea' sofa'epa pefe' sohaponepa pitu naep amam king moloma gavman dambami. Ipe' pefela agel ae'anai paila basef ae'ami. Amama atom sonda'epa na'ama. 
LUK.21.13	Sonda'mepa waf anamanai si'i anona eafa pewalapa basef bu'wami pi'ipasam. 
LUK.21.14	Ea' ipe' pihapila nomonas ipe'imi mope la'ifim, ama ipe' ina ukup mopoma anom basef pi'i pegwamasam mehip, owa'. 
LUK.21.15	Dei' main, nemaf anama ae' atowe enda' basef mope malogof ipe'imi ese'epa gawa bu'unai ma epes isima ina la'ifisa seagwa basef amama ae' iesi'ipami, owa'. 
LUK.21.16	Ehasepa mamasepa sahin owan esimbel atom ipe'isi soloma alupisi, esis wapoti' anona nemaf sowalapepa ma naumbih ipe'isi. Ea' soha enipa pega'. 
LUK.21.17	Anona nemaf epes hiesi wambel hiagoma opalef aoma ipe' endilisi. Esis sati ipe' paila basef ae'ami, na'ama dei' sahepa. 
LUK.21.18	Ea' ipe' ina nambimb pega', owa'etin. Ina anona auf atotona nape balagah ipe'imi higililana, owa'. 
LUK.21.19	Ipe' pepe la'ifipa ma anona nemaf pefa' ambal namunai.
LUK.21.20	Nemaf anama ipe' piti soldia hiami esis naumbih sifi'i sonauli' Jerusalem, ipe' pegawa nambimb felefele'ma taun anama lu'unai neataga aona. 
LUK.21.21	Nemaf anama amam nematawa sape etap hiagoma Judiai sofa' sefe' sondowasa' halafutagw. Ea' esis amam nematawa sape nomon Jerusalemi sokwaha wambel anama sofa' sefe' laogon. Ea' isima sape aof wambel anama, ina ata' sefe' suwis, owa'. 
LUK.21.22	Dei' main, nemaf anama God nogwamasa awami isima sanda' waf aonai si'i basef hiami mail buk Baibeli mondawalap alihim endilisi. 
LUK.21.23	Nematawa opafuwai waloma awama awasi ata' sa' nomagof atomi, ae' a'i awau uwahipiwa endilisi ma nogota anama ofa' nimanimi lu'wami. Nimanimi amama aom endilisi motaga etap anae' ma okom wandafunai Godi nambimb neafe'ma epes isima. 
LUK.21.24	Enis, bainat nohas soga'. Enis, naumbih sonda' kalabusimas sofa'as sefe' sope etap anae' hiagoma hi'ilagon. Ea' epes isima sololama Godi sotaga sofa'asa wambel anama Jerusalem bo'wagah asasimi sumafiagon. Ea' sope la'ela'ef sefe' na'ama etina nemaf God nandandepanai ma nogota asasinai hi'ilana.”
LUK.21.25	“Nemaf anama ikwaf hianai notagama aon alipunai owambunai neloma ondowa. Etap anae' amam nematawa hiesi sape anona etap lu'unai hiagoma gegela'asis kwapete'as. Esis umba mohas kwapete'as ma naoh lu'wami mohafel lu'um mowa bililig etin ea' sowa selef. 
LUK.21.26	Ea' ondowa maim mape gani ilifi mondakoto' bolatin mofe' mifi'i mope. Na'ama esis amam nematawa hiesi umbamohas kwapete'as sowa so'oh etap si'i saga'i. Esis ukup mopoma amamaga amama ma'i meataga etap anae'.
LUK.21.27	Ae' ataga epen endilisiwei. Nemaf anama siti ae' eloma elagw otaga ilif ifi'i eloma amamaga mafifili bu'wami Godi moloma pepel ananinai. 
LUK.21.28	Nemaf anama amamaga amama mohafel, ipe' pitu piniga. Dei' main, nemaf anama felefele'ma neataga God notagahipa ma waf aonai ipe' panda'anai nofa'epa petanimani.”
LUK.21.29	Ea' Jisas na'ipasa basef womun etin na'i, “Ipe' piti lawag anama fik noloma lawah hiami wapoti'. 
LUK.21.30	Ipe' piti elif monafa ma masowa, pegawa nogota anama nelemb ea' felefele'ma meaof. 
LUK.21.31	Ea' na'ama etin, i'i ipe' piti amamaga amama ae' ali' a'ipipami motaga, ipe' pegawa nemaf anama Krais a' nifi'i nupe dembinai numafi epes hiesi Ananisi felefele'ma neataga.
LUK.21.32	Ae' a'ipipa endilisi, amam nematawa dei' ata' papani ina nambimb pega' mehip, ata' owa', ipe' piti amamaga amama hiami motaga hi'ilam. 
LUK.21.33	Otaga noloma etap hiagoma anona nemaf a' higililam hi'ilam, ea' basef ae'ami ina hi'ilam, owa'. Mope la'ela'ef hihif.
LUK.21.34	Ae' ataga epen endilisiwei. Ipe' pindumafuma andeande' nemaf anama ae' iefi'ianai. Na'ama penda' waf aonai penda' waf alop atonai, pea' embel la'ifimi hiami ukup motamea ma nimanimi mamumami etapami atom. I'i waf anama nose'elipa hi'ilipa, nemaf anama ae' iefi'ianai notagamepa mehip si'i sakwaha wambawa saha mafis. 
LUK.21.35	Nemaf anama notaga ma amam nematawa hiesi sape etap hiagomai ganigani hi'alas na'ama etin. 
LUK.21.36	La'ela'ef pindumafuma pepe ma ina penda' waf aonai anama, owa'. Pepe penda' beten la'ela'ef ma God nose'epa pepel pitu la'ifipama pihi'ama amamaga amama ma'i meatagamipei. Ama pitu la'ifipa ma ae' ataga epen endilisiwei isimba'epa ewalogepa.”
LUK.21.37	Nimeguf hiami la'ela'ef Jisas nape nawalipa esis amam nematawa ipat lu'unai Godi nomon, ea' owamb nafe' na'ihi halaf anama oliv motawama. 
LUK.21.38	Ea' amam nematawa hiesi sohafel kuhumbita atona safi'mai anona seme' basef ananimi ipat lu'unai Godi la'ela'ef.
LUK.22.1	Felefele'ma nemaf anama Pasova sonda' gwa'aimi lu'wami esis Juda sogwa' bret owa' neatef lu'unaia felefele'ma netaga. 
LUK.22.2	Ea' amam pris maloma amam mawalipasa mi'uli Godi magolopa eafa moha Jisas neaga'. Dei' main, amam umbamahama esis amam nematawa.
LUK.22.3	Ea' Satan nawis okom Judasi Kariotinai. Anan amam 12-peleim alupumi Jisasi. 
LUK.22.4	Ea' Judas nafe'ma amam pris dambami maloma amam plisman dambami mumafi ipat lu'unai Godi. Amam amama ma'i basef mandame'mama Judas nogolopa eafa nease'ama Jisas nofe' lagof amamumi. 
LUK.22.5	Ea' mandanifel ma'i basef mandame'mama mose'ana anom otamba Judas. 
LUK.22.6	Ea' anan na'i a'e ma basef amamumi, ea' nafe' nagolopa eafa nihi'ambama Jisas amam meambale'ana. Anan nahafa anona nemaf ma owa' enis amam nematawa sope solomana.
LUK.22.7	Nemaf anama nataga esis Juda sa'i sonda' anom gwa'aimi lu'wami sea' anona bret owa' neatifi. Anama sa'i soha anom sipsip nogami hiami ma sonda' gwa'aimi amama Pasova. 
LUK.22.8	Ea' Jisas nasapa' Pita naloma Jon na'ipam na'i, “Ipe' bipa pefe' pendondombamafa gwa'aimi amama Pasova ma afa' weagwa'am.”
LUK.22.9	Ea' amam mahali'ana ma'i, “Ine' na'i afa' ofe' ondondomba ipat enima?”
LUK.22.10	Ea' na'ipam na'i, “Peme', ipe' pefe' piwis gani wambel lu'unai, atuwasi piti anona aman nofa' embel malep lu'unai nitilipa eaf. Ea' pigi'mana pefe' piwis ipat anama anan nefe' niowisanai. 
LUK.22.11	Ea' pihali' ofagena ma ipat anamai pi'i, ‘Tisa afa'inai na'ipafa na'i, ipat anama sapeinai netawa eti? Anan na'i no'wa afa' atofa alupufai ope onda' gwa'aimi amama lu'wami Pasova.’ 
LUK.22.12	Ea' anan nihi'ambepa rum anama lu'unai nape ilifi, tebol siaifah ma'oh etifim. Ipe' pendondomba gwa'aimi rum anama.”
LUK.22.13	Ea' amam mafe' mati amamaga amama na'ama etin si'i Jisas nali' na'ipamam ea' mandondomba gwa'aimi amama Pasova.
LUK.22.14	Nogota a' nataga ma sogwa' gwa'aimi amama lu'wami Pasova, Jisas nao'wa alupumi ananimi mafi'i mape, anan nafe' nape felefele'ma tebol.
LUK.22.15	Ea' na'ipam na'i, “Ae' okom na'i ata' ea' gwa'aimi amama Pasova elomepa uli', ma atuwasi efa' nimanini awami. 
LUK.22.16	Ae' a'ipipa endilisi, ae' ina ata' ea' gwa'aimi amama Pasova wapoti', owa'. Anona nemaf basefa gwa'aimi amama Pasova ofagema motaga mondawalap alihim anama wambel Godi, eagwa'am wapoti'.” 
LUK.22.17	Ea' anan nafela anona kap embel wain nalami nanifela God na'i, “Ipe' fela embel amama pendandamam. 
LUK.22.18	Ae' a'ipipa, dei' anona nemaf wapoti' ae' ina ea' embel wainim elomepa, owa'. Anona nemaf epes hiesi siowis wambota Godi numafias wambel Ananinai, ae' ea' embel wain anama wapoti' elomepa.”
LUK.22.19	Ea' anan nafelai bret nanifela God nawalona nase'am na'i, “Bret anama alop ae'anai. [Ae' ase'epana ma iegiambamepa. Penda'am la'ela'efa ukup mopoma ae'.”
LUK.22.20	Amam ma'am hi'alam, nanda'am na'ama etina anona kap embel wain nalami, na'i, “Wain embel amama esimbel ae'ami manda' basef Godi dambaimi endilisimi mataga la'ifim. Esimbel amama ae' ekolo'wama iegiambamepa.] 
LUK.22.21	Ea' ipe' piti aman anama na'i nowalapa ae' ma amam naumbih ae'ami, nape na' gwa'aimi nalome tebol amae'. 
LUK.22.22	Ae' ataga epen endilisiwei, naman ega' si'i eaf fowa' gani God nandandepanai. Ea' aman anama neawalape ma amam naumbih, ae' ati uwahipina endilisi. Dei' main, nimanimi lu'wami motagamana.”
LUK.22.23	Anan na'iam na'ama, alupumi ananimi atom mandahahali'ma ma'i, “Epen afa'ini emi atuwasi neanda' waf anama?”
LUK.22.24	Amam alupumi Jisasi ma'i anom basef mandahihi'anamam ma'i, “Emi nepe dembinai afa'inai?”
LUK.22.25	Ea' Jisas na'ipam na'i, “Amom king dambami ma esis hiesi sololama Godi sape lu'wagoma, mape dambami asasimi manda'as kwapete'as. Amam mumafi esis la'ifim, ea' ma'i esis sofalam agof lu'wami si'i manda' waf bu'unai migiambamasi. 
LUK.22.26	Ea' ipe' ina penda'am na'ama, owa'. Emi egalin ni'i nope dembeni ma ipe', anan ata' nope si'i amama agof a'ami si'i isima sanda' maoli ma segiambamepa. 
LUK.22.27	Emi epen dambeni nikila' enis epes? Epen natoma na' gwa'aimi teboli o epen nanda' gwa'aimi nefa'am nafe'manai? Ea' ae' ape alomepa si'i nanda' maoli ma iegiambamepa. 
LUK.22.28	Fowa' amamaga amama magwamba ae'i, nimeguf amama ipe' pape palome, ipe' ina pakwahowe, owa'etin. 
LUK.22.29	Ahalome ae'anai nase'e agel lu'unai na'ipi ape dembiwei, imafi enis epes. Ea' na'ama etin ae' ese'epa agof lu'wami i'ipipa pepe dembipei king pimafi enis epes. 
LUK.22.30	Nemaf anama ipe' pepe dembipei king peloma ae' pea' gwa'aimi embel pelome tebol ae'ami wambel Godi. Ea' pepe siaifah bu'wami amam dambami kingi, pewaloga epes wambotagw 12-peleim ape'isi Israel.”
LUK.22.31	Ea' Jisas na'i, “Saimon, Saimon, ine' neme'. God na'i a'e ma Satan nogwamba ipe' ma penda' waf aonai si'i sandilama rais ama bu'wami mafe' anagon awami mafe' anagon. 
LUK.22.32	Owa'etin. Ae' anda' betena egiambamena ma nembale'efa ae' la'ela'ef. Atuwasi nemboma opaf nenda' owapena ine'imi motaga la'ifim.”
LUK.22.33	Ea' Pita nagwamana basef na'ipana na'i, “Dembinai, ae' andandombam elomena weafe' kalabus. Ea' ae' andandombam ega' ealomena wapoti'.”
LUK.22.34	Ea' Jisas nagwamana basef na'i, “Pita, ae' a'ipina endilisi! Atuwasi owamb anae' awata ata' owa' neanda'am, ine' nembaho' agel ae'anai ni'i wenif ni'i, ‘Ae' owa' egawa Jisase.’ ”
LUK.22.35	Ea' Jisas na'ipa amam na'i, “Fowa' ae' asapa'epa pandailagof pafe', ipe' ina pefa' paos moni nalami maloma brasbeli su, owa'. Pafe' etin. Nemaf anama anom amamaga a'epa o owa'?”
LUK.22.35	Amam magwam ma'i, “Owa'etin.”
LUK.22.36	Ea' Jisas na'ipam na'ama na'i, “Ea' emi dei' aman paos moni nalami ma'omanai anan nefa'am. Ea' brasbel wapoti' na'ama etin. Aman bainat a'anai anan nose'asa saket ananinai enis sotalona, notala anona bainat.
LUK.22.37	Dei' main, anom basef ma ae' felefele'ma motaga mondawalap. Anom basef mail Buk Baibeli fowa' gani ma'iam na'ama ma'i, ‘Esis ukup ma'i ae' epen aowei atowe.’
LUK.22.37	Ae' a'ipipa endilisi! Basef amama felefele' motaga endilisi ma nimanimi lu'wami atuwasi motaga ma ae'.”
LUK.22.38	Ea' alupumi ananimi ma'i, “Dembinai, ine' niti. Afa' bainah biam amae'.”
LUK.22.38	Ea' nagwamam na'ipam na'i, “Ea' amama.”
LUK.22.39	Ea' Jisas nakwaha taun nawis ande' nafe' halaf lawah oliv motawama si'i la'la'ef nanda'am. Ea' alupumi ananimi magi'mana mafe'. 
LUK.22.40	Anan nataga na'ama na'ipam na'i, “Ipe' penda' betena amamaga meagwambaipei ina motagamepa, owa'.”
LUK.22.41	Ea' nakwaha amam nindiki'ah nafo'o felefele', nogota bandana si'i aman nakwaha anona otam nafe' nowama. Ea' nindiwa nembawa notawa nanda' beten na'i, 
LUK.22.42	“Ahalome, ine' ni'i a'e, nekwahome kap anama. Ea' ine' nila okom ine'inai atona, ae' owa'.” [ 
LUK.22.43	Ea' anona ensel nafi'i heven ilif nase'ana pepel. 
LUK.22.44	Jisas name' nimanimi ea' aom endilisi, ea' nanda' beten la'ifinai endilisi, agwah mandana si'i esimbel malo etap.]
LUK.22.45	Anan nanda' beten ea' nohafel nafe'ma alupumi ananimi. Ea' nati amam ukup nimanim ambeh maham ma'oh etin. 
LUK.22.46	Ea' na'i, “Dei' maina ipe' pa'oh? Ipe' hafel penda' beten. Na'ama amamaga meagwambipei mafi'i fele' ea' motagamepa.”
LUK.22.47	Jisas ata' na'i etin, amam hiami mafi'i. Aman anama sofalana sa'i Judas, anan alupunai amam 12-peleim Jisasi, nafi'i nali'ma amam. Anan nafi'i felefele'ma Jisasa neasisi' dalogw ananimi. 
LUK.22.48	Ea' Jisas na'ipana na'i, “Judas, ae' ataga epen endilisiwei. Ine' nasisi'i nihi'amba amam naumbih ae'ami?”
LUK.22.49	Alupumi ananimi mape malomana mati amam naumbih Jisasi ma'i mombalo'ana mohana ea' mahali' Jisas ma'i, “Dembinai, ine' na'i afa' oham bainah?”
LUK.22.50	Ea' anona alupunai ananinai naha anona aman nanda'mana maola pris dembinai nape nali'ma pris hiami ea' natopa' aliga da'isinai pele'atana nowa.
LUK.22.51	Ea' Jisas na'ipana mehip na'i, “Kwaha waf anama.”
LUK.22.51	Ea' Jisas nasa lagel aliga aman anamai, nataga bo'ona wapoti'.
LUK.22.52	Ea' Jisas na'ipa agufumi Judai maloma amam pris dambami maloma amam dambami mumafi polisman hiami mumafi ipat lu'unai Godi, mafi'i ma'i mombalo'ana. Ea' na'i, “Ipe' pefa'ai bainahi belep pafi'i si'i pa'i pewa' anona aman nanda' wandaf naloma gavmani? 
LUK.22.53	Nimeguf hiami la'ela'ef ae' ape alomepa ipat lu'unai Godi awalapa basef bu'wami ma esis amam nematawa hiesi, ea' ipe' owa' peambale'e. Ea' dei' nogota anae' nemaf ipe'inai. Dei' waf anama owambunai a' nikila' ae'.”
LUK.22.54	Ea' amam mombale'ana mofa'ana mafe' mawis ipat pris dembinai. Ea' Pita ina nalomam nafe' etin, owa'. Nagi'mam nafe' nape laogon. 
LUK.22.55	Amam makata nif indalelemb anama nomon ipat napoma mapomam. Ea' Pita nape nalomam.
LUK.22.56	Ea' ano'w nemata'w kwanda' maoli kwati anan napoma nif. Ea' kwatolona kwa'i, “Aman anama wapoti' anan nape naloma Jisas.”
LUK.22.57	Ea' Pita na'i, “Ehae', ae' owa'.” Anan na'i, “Nemata'w, ae' ina egawa anan, owa'.”
LUK.22.58	Ea' nogota bandana hi'alana, anona aman nati Pita na'i, “Ine' wapoti' ine' aman epes hiesi ananisi.”
LUK.22.58	Ea' Pita na'i, “Aman, ae' owa'.”
LUK.22.59	Ea' nogota bandana si'i aua atitin, anona aman na'i basef la'ifimi na'i, “Endilisi etis, aman anama wapoti' nape naloma anan. Dei' main, anan wapoti' Galilinai atona.”
LUK.22.60	Ea' Pita nagwamana basef na'i, “Ehae', ae' owa' eagawa basef amama ine' na'iami.”
LUK.22.60	Anan ata' na'iam etin, awata nanda'am. 
LUK.22.61	Ea' Dembinai nandamboma nati Pita, ea' okom Pitai nandanda' ma basef amama do'ok Dembinai na'ipanam na'i, “Owamb anae' awata ata' owa' neanda'am, ine' atuwasi nembaho' agel ae'anai ni'iam wenif ni'i, ‘Ae' owa' egawa Jisase.’ ” 
LUK.22.62	Ea' Pita nawisi nafe' ande' nalef mehip.
LUK.22.63	Amam mumafi Jisasi manda' anan findiwana mahana. 
LUK.22.64	Amam mapete' anona lowaf mambaho'mana naep mahali'ana ma'i, “Ine' ni'i basef profeti newalapa emi nahena.” 
LUK.22.65	Ea' manda' basef hiami awami wapoti' ma anan.
LUK.22.66	Ama aon natefi amam agufumi esis Judai maloma amam pris dambami maloma amam mawalipasa mi'uli Godi, amam hiami mondowa'anima mape. Ea' mofa' Jisas mafi'mai amam mahali'ana ma'i, 
LUK.22.67	“Ine' ni'ipafa. Ine' Krais, God nandandepena nasapa'ena nafi'i o owa'?”
LUK.22.67	Ea' Jisas nagwamama basef na'ipam na'i, “I'i ae' ipipa, ina atuwasi pembale'efam owa'. 
LUK.22.68	Ea' i'i ihali'ipa ma anom basef, ipe' ina pegwam, owa'. 
LUK.22.69	Ea' dei' anona nemaf wapoti' ae' ataga epen endilisiwei epe wa'ol lagel da'isinai Godi.”
LUK.22.70	Ea' amam hiami ma'i, “Dei' ine' God Nogalomana a'amon?”
LUK.22.70	Ea' anan nagwamama basef na'i, “Ipe' pa'iam ea' ma'um.”
LUK.22.71	Ea' amam ma'i, “Afa' wa'i ata' ome' maim basef wapoti'? Owa'. Malogel ananinai atona na'i basef amama afa' wame'am ea'.”
LUK.23.1	Ea' amam dambami hiami mohafel mofa' Jisas mafe'ma dembinai gavman Pailat. 
LUK.23.2	Ea' ma'i mombaso'mana manda'mana basef ma'i, “Afa' wati aman anama nanda' waf aonai nafela ukup epes hiesi ma sonda' wandaf soloma gavman. Anan nandaiwa'ma epes sese'ana takisa gavman dembinai Sisar ea' na'ipapa na'i anan atona anona dembinai king Krais.”
LUK.23.3	Ea' Pailat nahali'ana na'i, “Ine' king dembinai Judai o owa'?”
LUK.23.3	Ea' Jisas nagwamana basef na'i, “Basef amama ine' na'iam endilisimi.”
LUK.23.4	Ea' Pailat na'ipa amam pris dambami maloma esis amam nematawa hiesi na'i, “Ae' ina ati anom amamaga awami ma epen anama, owa'. Ina ati anona waf aonai ma aman anama enda'mana anom basef, owa'.”
LUK.23.5	Ea' amam manda'mana basef Jisasi ma'ipana basef la'ifimi ma'i, “Anan nase'asa basef esis amam nematawa hiesi nanda'as sehafel la'ifis sa'i sonda' wandafa ganima hiagoma Judia. Anan nanda'i maol gani etap hiagoma Galili ea' nafi'i nataga na'ae.”
LUK.23.6	Pailat name' basef amama sa'i anan nanda' maol etap hiagoma Galili ea' nahali' amam na'i, “Aman anama anan Galilinai?”
LUK.23.7	Amam ma'ipana ea' negawa Jisas anan Galilinai gavman dembinai Herot numafiagoma. Ea' Pailat nasapa'ana nafe'ma Herot. Nogota anama Herot ata' napani Jerusalem.
LUK.23.8	Herot nati Jisas nandanifelamana endilisi. Anan name' basefa anan nogota launai, ea' na'i notolona. Anan name' basefa maol Jisas nanda'anai ea' na'i Jisas ata' nonda' anona pepel si'i God nanda'anai ma ata' notolona. 
LUK.23.9	Ea' Herot nahali'anama amamaga hiami. Ea' Jisas ina nagwamana anom basef anan, owa'. 
LUK.23.10	Amam pris dambami maloma amam mawalipasa mi'uli Godi mafi'i maitu felefele' manda'mana kot baso'manai la'ifinai endilisi. 
LUK.23.11	Ea' Herot nao'wa amam soldia ananimi manda' Jisas findiwana ma basef awami. Ea' mofa'ai anona lowaf bu'unai mowahe'amonana masapa'ana notanima nafe'ma Pailat. 
LUK.23.12	Fowa' Herot naloma Pailat manda' naumbih, ea' dei' nemaf anama mataga alupumi.
LUK.23.13	Ea' Pailat nofalai amam pris dambami maloma agufumi esis Judai maloma esis amam nematawa hiesi safi'i sandakolas. 
LUK.23.14	Ea' na'ipas na'i, “Ipe' fa'ai aman anama pa'i nafela ukup epes hiesi nahambombagasa sanda' wandafi sifi'mai ae'. Do'ok ahali'ana ma amamaga amama ma naep ipe'imi pame'e. Ae' ina ati anona waf aonai ma aman anama ma amamaga amama ipe' panda' basefami, owa'. 
LUK.23.15	Dembinai gavman Herot wapoti' na'ama etin. Dei' main, anan nasapa'ana netanima nafi'mai ape'. Ipe' pegawa aman anama ina nanda' anona waf aonai ma ape' mohana neaga', owa'etin. 
LUK.23.16	Ea' atuwasi ehana etin ekwahona nefe' wafifina.”
LUK.23.16	[ 
LUK.23.17	Ea' waf esis Judai nape na'ama. Afagof danda nemaf anama sanda' gwa'aimi amama lu'wami Pasova gavman dembinai Pailat natagaha anona nanda' kalabusi nafe' wafifina ma esis.]
LUK.23.18	Ea' esis amam nematawa hiesi sa'i mehip na'ama sa'i, “Ha aman anama ma noga', ea' tagaha Barabas nifi'mai ape'.”
LUK.23.19	Aman anama Barabas anan napa' naloma amam gavmani ma taun anama lu'unai ea' naha enin epen naga'. Ea' dei' sanda'ana nanda' kalabus.
LUK.23.20	Pailat na'i nokwawa Jisas nefe' wafifina, ea' nahali'as wapoti'. 
LUK.23.21	Ea' sa'i mehip sa'i, “Hana noga', hana noga' lawag usi'inai tu'wanainai.”
LUK.23.22	Ea' Pailat netambel nahali'as wenif wapoti' na'i, “Dei' nanda' maina waf aonai? Ae' ina ati anona waf aonai ofagena napoma aman anama ma ape' mohana neaga', owa'etin. Ea' ae' i'ipa amam soldia mohana mopagahona ea' ekwahona nefe' wafifina.”
LUK.23.23	Owa'etin. Esis sa'i mehip sa'i anan nohana noga' lawag usi'inai tu'wanainai. Ea' basef asasimi mikila' basef Pailati. 
LUK.23.24	Ea' Pailat nasopama malogel ananinai naila ukup asasimi. 
LUK.23.25	Aman anama nanda' wandaf naloma gavmani naha enin epen naga'i, sanda'ana nape nanda' kalabus, Pailat nakwahona nafe'mas wafifina. Ea' nagi'ma ukup asasimi nakwahona nafe'mas wafifina ea' nase'asa Jisas nafe'ma esisa amam soldia mefa'ana mafe' mohana noga'.
LUK.23.26	Amam soldia mofa' Jisas mafe' ea' mati anona aman Saimon, anan anona etap hiagoma Sairini, napani aolop nafi'i na'i nefe' nuwis wambel taun lu'wagoma. Ea' masasapa'ana nowandefa lawag anama usi'inai tu'wanainai ekaf ananinai nofa'ana naila Jisas nafe'.
LUK.23.27	Ea' enis amam nematawa hiesi safe' sagi'mana ea' anowa nematawa wapoti' wafe' walef watawea wafe' wa'i uwahipina ma anan.
LUK.23.28	Ea' Jisas nandamboma na'ipawa na'i, “Ipe' nematawa Jerusalemipei, ipe' ina pelopa ae', owa'. Ipe' pelopa ipe' peloma awasi ipe'isi'. 
LUK.23.29	Dei' main, anona nemaf netaga ma enis epes si'i, ‘Awau nematawa asawai, ea' awama owa' weaso' nomambeha awasi, awama nambimb ope andeande' ondanifel.’
LUK.23.31	Ea' anona nemaf lawag anama notaga alina, esis sonda' maina waf?”
LUK.23.32	Ea' amam soldia mofa' amam biam manda' waf aonai ma'i moham moga' moloma Jisas. 
LUK.23.33	Ea' safe' sataga anagon sofalagon sa'i Pipitagel Balagaina. Anama amam soldia maunda Jisas lawag usi'inai tu'wanainai. Ea' maunda anom biam manda' waf aonai manda' wali mandolam mail wa'olwa'ol Jisas nail la'afen. 
LUK.23.34	Ea' Jisas na'ipa God na'i, “Ahalome, ine' nekwahomama waf aonai amam manda'meanai. Amam ina mogawa andeande' amamaga amama manda'meam ae'i, owa'.”
LUK.23.34	Ea' amam soldia manda' satu ma luwaguf maim Jisasi ma emi nikila' nefa'am mandandamam atona etin. 
LUK.23.35	Ea' esis amam nematawa saitu sape satolona ea' amam agufumi esis Judai manda' salamalana manda'iafana ma'i, “Anan nagiambama enis epes. Ea' endilisi anan Krais God nandandepana, ata' nigiambama anan atona nondatagah nisila'i.”
LUK.23.37	Ea' ma'ipana ma'i, “I'i endilisi ine' king Judai, ine' ata' nigiambama ine' etina.”
LUK.23.38	Anom basef mail lawag anama ilifa balaga ananinai ma'iam ma'i, “AMAN ANAMA DEMBINAI KING ESIS JUDAI.”
LUK.23.39	Ea' anona aman nanda' waf aonai nail wa'ol na'i basef findiwaimi ma Jisas na'i, “Ine' Krais endilisi, ine' ata' nigiambama ine' nili' ea' nigiambamafa wapoti'.”
LUK.23.40	Ea' anona nail wa'oli na'ipana mehip na'i, “Ine' nefa' nimanimi na'ama etin si'i aman anama. Ine' owa' umba mehenama Gode? 
LUK.23.41	Amam soldia maha afa' oga' andeande' wandahama waf aonai afa' wanda'anai. Ea' aman anama ina nanda' waf aonai, owa'etin.”
LUK.23.42	Ea' nandamboma na'ipa Jisas na'i, “Jisas, anona nemaf ine' netaga dembinai king, nemaf anama ine' okokoma ae'.”
LUK.23.43	Ea' Jisas na'ipana na'i, “Ae' a'ipina endilisi, ine' dei' nepe nelome wambel bu'unai Paradais.”
LUK.23.44	Aon na'i naho'walom, awamb lu'unai nataga naofenia etap hiagoma esis Judai nape nafe' nafe' nataga aon nandamboma nape gani 3 klok wambomota. Ea' owaf naluwi wapoti'. 
LUK.23.45	Ea' anona lowaf lu'unai si'i uta nail ipat lu'unai God nomoni palalana hi'alana nandawal nataga biefina. 
LUK.23.46	Ea' Jisas noga na'i mehip na'i, “Ahalome ae'anai, ae' ese'enago ambal ae'anai nofo'o lagel ine'inai.”
LUK.23.46	Anan na'iam na'ama ma ea', a' naga'.
LUK.23.47	Ea' kepten numafi amam soldiai naitu nati amamaga amama mataga, ea' nafela agel Godi na'i, “Endilisi, aman anama bu'unai.”
LUK.23.48	Ea' amam nematawa isima hiesi safi'i sandakolasa sati amamaga amama mataga, satolom ea' saha mefetagw asasimi sihi'ambasa ukup asasimi aom endilisi ea' setanima safe'. 
LUK.23.49	Esis alupusi hiesi Jisasi saloma anowa nematawa wafi'i etap hiagoma Galili waila Jisas wafi'i, esis saitu laogon felefele' sati amamaga amama.
LUK.23.50	Anona aman agilinama Josep anan Arimateainai etap hiagoma Judia. Anan aman bu'unai, dembinai ma amam mumafi esis Juda hiesi. 
LUK.23.51	Anan ina na'i a'e ma amam dambami Juda moha Jisas noga', owa'. Anan nape nohafa nemaf bu'unai neataga ma epes hiesi siowis wambota Godi numafias. 
LUK.23.52	Aman anama nafe'ma Pailat nahali'ana ma nefa'ai alop Jisasi neawana. 
LUK.23.53	Ea' nafe' natagaha alop Jisasi nisila'i, nanda' anona lowaf afitinai nowa'ana ma nombafana, nasapa'ana nawis hi'agif anama nalana nomon. Hi'agif anama sagwasana nawis anona owap lu'unai. Fowa' esis ina dei' sawa enin epenagon, ata' owa'. 
LUK.23.54	Nemaf anama sa'i sogolopa gwa'aimianai. Nemaf sapoma noma'wanai sa'i Sabat felefele'ma neataga.
LUK.23.55	Nematawa awama Galiliwai nimbewa' waloma Jisas wafi'i, awau do'ok wagi' waila Josep wafe' wati hi'agif anama. Ea' wati nomon na'ama Josep nawa Jisasa. 
LUK.23.56	Watolona ea' otanima wafe' ifagw awaumi, wandondomba wel maloma amamaga alogw bu'wami ma'ami ma bimb ofa'am ofe' hi'agif undisa alop Jisasi.
LUK.23.56	Nemaf anama Sabat nataga, wapoma noma'w si'i mi'uli Godi na'i.
LUK.24.1	Wafilu nemaf anama Sande nali'ma wik, kuhimbita atona awau ohafel wafe' hi'agif. Agufuwama awama. Maria Makdalai'wi kwaloma ano'w awau agel atona Maria mama'wana Jemsi waloma Joana ea' waloma anowa wapoti'. Ea' ofa' wel maim alogw bu'wami ma'ami awau wali' wandondombami, ofa'am wafe' hi'agif. 
LUK.24.2	Ea' watologon, wati owap anama ina ata' nape nowalo uta, owa'. Enin epen nafe' nawisana nafe' na'oh wa'ol. 
LUK.24.3	Wawis nomon ea' awau ina wati alop Dembinai Jisasi, owa'etin. 
LUK.24.4	Ea' awau ukup matamea mafe'ma amama. Ea' mehip wati anom amam biam mataga felefele'ma awou. Luwaguf amamumi membal endilisi. 
LUK.24.5	Ea' awau umbamahawa endilisi windiwa balagah wati etap. Ea' amam ma'ipawa ma'i, “Ipe' pafi'i pagolopa aman anama ambal napeinai ma na'ae epes saga'i ma main? 
LUK.24.6	Anan ina ata' nape na'ae, owa'. Ea' nohafel ea'! Ipe' ukup mopoma basef amama fowa' nali' na'ipipemi. Nemaf anama ata' nape nalomepa ganima etap hiagoma Galili na'ipipa na'i,
LUK.24.7	‘Ae' ataga epen endilisiwei. Esis nambimb sese'e efe'ma amam manda' waf aonai, munde lawag usu'inai tu'wanainai. Ma nimeguf biam hi'ilam, anona nemaf wapoti' etanima ehafel.’ ”
LUK.24.8	Ea' awau ukup mandanda'ma basef amama fowa' na'iami. 
LUK.24.9	Ea' wakwaha hi'agif otanima wafe' wa'ipa amam alupumi ananimi 11-peleim maloma enis alupusi hiesi ananisi wapoti' ma amamaga amama. 
LUK.24.10	Nematawa awama wanowa Maria Makdalai'wi kwaloma Joana kwaloma ano'w Maria Jems mama'wana. Awau wape waloma anowa nematawa wa'ipa amam Aposel 11-peleim. 
LUK.24.11	Ea' amam ma'i awau wambaso'mam wa'i basef atom wafimi. Owa' meme'awai.
LUK.24.12	Ea' Pita nohafel nasagih nafe' hi'agif natambe' nati nomon ea', nati luwaguf mowa'anami atom ma'oh. Ea' notanima nafe' ipat okom ananinai nataneama amamaga amama matagai.
LUK.24.13	Nemaf anama atona anom amam biam alupumi Jisasi mohafel mafe' anona wambel sa'unai felefele' agilinama Emeus. Eaf anama nakwaha Jerusalem nafe' Emeusi kilomita 11-peleina. 
LUK.24.14	Amam mafe' ea' manifa amamaga amama dei' matagai. 
LUK.24.15	Amam ma'iam mandahahali'mam mafe', ea' Jisas atona nataga felefele' nafe' nalomam. 
LUK.24.16	Ea' naep amamumi walufum, ina mati Jisas mogawana, owa'.
LUK.24.17	Ea' na'ipam na'i, “Ipe' bipa pa'i main pafe'?”
LUK.24.17	Nahali'am na'ama, ukup amamumi aom maitu.
LUK.24.18	Ea' anona amam biam Kliopas nahali'ana na'i, “Epes hiesi sape Jerusalemi sati amamaga amama mataga nemaf anae' sogawam. Ea' ine' etina owa' negawai.”
LUK.24.19	Anan na'iam na'ama, Jisas nahali'am na'i, “Main de'im?”
LUK.24.19	Ea' ma'ipana ma'i, “Amamaga amama matagama Jisas Nasaretinai. Anan dembinai profet na'ipa esis amam nematawa basef bu'wami. Anan la'ifinai ma nawalipasa basef amama nanda' maol la'ifinai ma naep Godi naloma epes wapoti'. 
LUK.24.20	Ea' amam pris dambami maloma agufumi ape'imi mase'ana nafe'ma amam gavman dambami. Ea' amam gavman manda'mana basef mohana naga'. Ea' maundana lawag usi'inai tu'wanainai. 
LUK.24.21	Ea' fowa' afa' ukup ma'i endilisi wa'i, ‘Aman anama notagaha ape' Israel meape wafifipa.’ Ea' anom basef wapoti'. Amamaga amama mataga ea' nemaf dei'inai nafe'ma wanifi. 
LUK.24.22	Dei' anowa nematawa afa'iwai wanda'afa gegelalasofa kwapete'afa. Kuhimbita atona ohafel wafe' hi'agif, 
LUK.24.23	ea' awo ina wati Jisas, owa'etin. Ea' otanima wafi'i wa'iam wa'i, ‘Afa' wati anom ensel si'i wa'oh wandanda'ah watolom ma'ipafa ma'i.” Anan nohafel nape namunai.” ’
LUK.24.24	Ea' anom amam afa'imi mafe' hi'agif mati amamaga na'ama etin si'i awau wa'iam. Ea' anan ina matolona, owa'.”
LUK.24.25	Ea' Jisas na'ipam na'i, “Ipe' bipa nomonas a'ipei. Ukup ipe'imi ea' mase'epa, ina pembale'a basef hiami amam profeti, owa'. 
LUK.24.26	Krais anan ata' nili' nofa' nimanimi ea' nigi' nofa' pepel howalagon ananinai nigi'.”
LUK.24.27	Ea' nali' nasefela basef hiami Baibelimi amam profet maloma Moses manda'ami nawalipamam. Na'ipam basef amama hiami ma'i anan nawalipamam ofagema hi'alam.
LUK.24.28	Ea' amam mafe' mataga felefele'ma wambel anama ma'i meafe'ma. Ea' Jisas na'i ata' nefe' etin, 
LUK.24.29	ea' ma'ipana ma'i, “Ine' nepe nelomafa. Aon nowala felefele'ma owamb.”
LUK.24.29	Ea' nawis nape nalomam.
LUK.24.30	Amam ma'i mea' gwa'aimi, anan nape nalomam nafela bret nanifela God nawalona nase'amana. 
LUK.24.31	Anan nanda'am na'ama ma amam ea' naep amamumi pele'atam dei' mogawana. Ea' nohafel nafe' nakwaha amam matimana owa'.
LUK.24.32	Ea' ma'i, “Afa' wafi'i eaf ukup afa'imi ea' mohafel endilisi ma anan nawalapa basef mape Baibeli na'ipafam nogota anama.”
LUK.24.33	Amam ma'iam na'ama ea', dei' atef mohafel motanima mafe' Jerusalem. Ea' mati alupumi 11-peleim Jisasi maloma enis alupusi amamisi sandatama sape. 
LUK.24.34	Ea' sa'ipa amam biam sa'i, “Endilisi etis Dembinai notanima nohafel! Saimon natolona ea'.”
LUK.24.35	Ea' amam biam ma'ipasa amamaga amama do'ok matolom eafi. Ma'ipasam ma'i, “Anan nalomafa wape nawala bret watolona ea' ogawana.”
LUK.24.36	Esis ata' sa'i basef amama atom, Jisas naitu la'afena esis na'ipas na'i, “Ae' a'i opalef ipe'imi mope awanem.”
LUK.24.37	Ea' satolona sohafel gegelalasis kwapete' umbamahas. Esis sa'i sati anona gamba.
LUK.24.38	Ea' na'ipas na'i, “Ipe' gegelalasipa kwapete'epa ma main? Dei' maina ukup ipe'imi matamea? 
LUK.24.39	Ipe' piti lagufi bo'wagah ae'ami. Ae' atowe ea' ma'uwi ape si'iwi. Ipe' pesa lagofa ae' peme'e. Gambefah ina alop naloma bihitagof mapeis si'i pati mape alop ae'anai, owa'.”
LUK.24.40	Anan na'iam na'ama ma ea', nihi'ambasa lagofi bo'wagah ananimi.
LUK.24.41	Ea' sandanifela sati anan. Ea' esis gegelalasis kwapete' ukup matamea, owa' ata' seambale'efanai.
LUK.24.41	Ea' nahali'as na'i, “Ipe' anom gwa'aimi o owa'?”
LUK.24.42	Ea' sase'ana anona aol tu'waninai saofanai. 
LUK.24.43	Nandalombasana na'ana ama naep asasimi.
LUK.24.44	Ea' na'ipas na'i, “Fowa' ae' ata' ape alomepa, a'ipipa ea' ma basef hiami mail buk Baibeli ma mi'uli God fowa' gani naso' Mosesanai. Buk anama amam profeti maloma Buk Songi, basef amama hiami ma'i ae'. Basef amama hiemi dei' mataga endilisi mandawalap alihim.”
LUK.24.45	Anan nihi'ambas andeande'ma ukup asasimi ma segawa basef mail Buk Baibeli.
LUK.24.46	Ea' na'ipas na'i,
LUK.24.46	“Fowa' gani amam manda' basef amama mail buk Baibeli ma'i Krais nefa' nimanimi sohana noga' ma nimeguf bi'am hi'ilam anona neafe'ma wanomi, notanima nohafel hi'agif wapoti'. 
LUK.24.47	Ama agel ananinai anona nemaf alupusi ananisi sili' sowalapa basef Jerusalem ea' si'ipasam amam nematawa hiesi hi'ilas sape wambel hiagomai ma seamboma opalefa God nokwahomasa waf aonai esis sanda'anai. 
LUK.24.48	Ipe' pati amamaga amama matagamai ma nambimb pi'ipa amam nematawa hiesi. 
LUK.24.49	Ipe' peme! Anom amamaga la'ifimi fowa' Ahalome na'iam endilisi na'i niesi'ipami felefele' miefi'imipei. Ipe' pepe la'ela'ef taun anama pefe'ma petaga nemaf anama la'ifimi amama misila'i heven ilifi meafi'mai ipe'.”
LUK.24.50	Jisas nao'wa esis amam nematawa hiesi safe' sataga felefele'ma Betani ea' nasa'ma lagof malata nofalo'masa nonda'as la'ifis. 
LUK.24.51	Anan ata' nofalo'mas etin, God nagiana nakwaha esis nalata heven ilif. 
LUK.24.52	Ea' sanifelana sanda' lotumana ea' sandanifel endilisi sotanima safe' Jerusalem sandanifel la'ela'ef sape. 
LUK.24.53	Ea' la'ela'ef sape ipat lu'unai Godi sanda' lotuwanai safela agel ananinai lu'una endilisi.
JHN.1.1	Fowa' gani dambadamba anom Basef epen nape. Ea' Basef epen anama nape naloma God. Ea' epen anama agilinama Basef anan atona God. 
JHN.1.2	Fowa' dambadamba epen anama agilinama Basef naloma God nape. 
JHN.1.3	Anan nanda' epes ea' nanda' amamaga hiami. Owa' anom amamaga motaga anona eaf, owa'etin. Epes saloma amamaga matagai hiami anan atona nanda'am mataga. 
JHN.1.4	Ambal namunai napaina nape epen anama ea' ambal anama nanda' epes howalas. 
JHN.1.5	Howalagon anama nanda' owamb howalagon. Ea' owamb ina naofeniagon, owa'.
JHN.1.6	Anona aman nataga, agilinama Jon, God nasapa'ana nafi'i.
JHN.1.7	Anan nafi'i ma neawalapa basef. Dei' nawalapa basefa howalagon anama ma epes hiesi some' basef ananimi sembale'efana. 
JHN.1.8	Jon nawalapa basef amama anan ina nagwapin anama nanda' epes hiesi howalas, owa'. Anan nali' nafi'i ma neawalapa basef alihima nagwapin anama endilisinai nafi'i etap anae' nanda' epes howalas. 
JHN.1.9	Nagwapin anama nanda' epes howalas endilisi nafi'i etap anae' ma dei' nogota anae'. 
JHN.1.10	Fowa' gani anan nanda' etap anae' nataga, dei' nafi'i nape etap anae'. Ea' esis amam nematawa etapasi ina segawana, owa'. 
JHN.1.11	Anan nafi'i nataga ofagama etap hiagoma esis Juda, ea' epes hiesi Ananisi ina sogawana sa'i sofa'ana sembale'efana, owa'etin. 
JHN.1.12	Ea' esis emi egafis amam nematawa seambale'efanai, nese'asa esis agofa setaga awasi Godi. 
JHN.1.13	Esis ina sataga awasi Godi ma waf bu'unai mamasas solasi, owa'etin. Esis ina sataga awasi Godi si'i ukup mamasasi ma'i ma selas, owa'. God atona nanda'as sataga awasi ananisi.
JHN.1.14	Basef mataga epen ea' anan nape la'afena ape', ea' wati howalagon pepel Ananinai. Howalagon anama pepel Nogalomana atona, Ahalomana nasapa'ana nafi'i. Ape' mati amama nagiambamapa etin nanda'apa la'ifipa ma nihi'ambapa waf endilisinai nape si'ina ma anan.
JHN.1.15	Ea' Jon nawalapa basefa anan na'ama na'i mehip na'i, “Anan aman anama fowa' ali' a'ipipana a'i. Anan nigi'ma ae' neafi'i, anan nape nali'ma ae'. Dei' main, mama'we ata' owa' kolae anan fowa'inai napen ambal namunai.”
JHN.1.16	Ape' hiapai mofa' amamaga bu'wami hiami mapoma anan atona. Waf anama nagiambamapa etin nanda'apa la'ifipa nanda'am mape na'ama etin nimeguf hiami. 
JHN.1.17	Fowa' God nase'ana mi'uli Moses ea' Moses nawalipas. Ea' Jisas Krais nikila' Moses nagiambamapa etin ma waf endilisinai. 
JHN.1.18	Owa' anona epen nieti Gode. Owa'etin. Nogalomana anama Godi atotona natolona. Anan na'ama etin si'i God. Anan nape felefele' endilisi naloma Ahalomana ea' nawalapa basef ofagema ma ape' nihi'ambapa God.
JHN.1.19	Anom amam dambami Judaimi mapani Jerusalem masapa'i anom amam mafe' mahali' Jon. Anom pris maloma anom Livai mumafi ipat Godi, amam mapani Jerusalem mafi'i mahali' Jon ma'i, “Ine' emi egafina?”
JHN.1.20	Ea' Jon ina nambaho'a basef, owa'. Anan nagwamam nawalapa basef alihim na'ipam na'i, “Ae' ina Krais God nandandepe nasapa'e afi'i, owa'.”
JHN.1.21	Ea' mahali'ana ma'i, “Dei' ine' enina profet fowa'inai agilinama Elaija?”
JHN.1.21	Ea' anan na'i, “Ae' owa'.”
JHN.1.21	Ea' ma'i, “Dei' ine' aman anama Profet ape' mape mohafanai?”
JHN.1.21	Ea' nagwamama basef na'i, “Owa'.”
JHN.1.22	Ea' ma'ipana ma'i, “Dei' ine' emi? Ama afa' utanima ofe' wi'ipa dambami masapa'afa wafi'i. Ine' na'i ine' etina na'i maim basef, ine' emi?”
JHN.1.23	Ea' Jon nagwa basef si'i fowa' profet Aisaia na'iam na'i,
JHN.1.23	“Ae' anona maf atona na'i anona etap fatauguma wafiguma na'iam na'ama na'i, ‘Pendondomba eaf Dembinai!’ ”
JHN.1.24+JHN.1.25	Ea' anom Farisi dambami Judai masapa'am mafi'i mahali'ana ma'i, “Ine' Krais God nandandepena nasapa'ena nafi'i o, ine' Elaija o, ine' enina Profet dembinai? I'i ine' owa' Krais, owa' Elaija, enina Profet, dei' ine' napisi'asa embela main?”
JHN.1.26	Ea' Jon nagwamam na'ipam na'i, “Ae' apisi'as embel atom wafimi, ea' anona aman nape la'afena ipe', ina pegawana. 
JHN.1.27	Aman anama nigi'ma ae' niefi'i. Ae' ina epen bu'uwei ma eatagaha mandelefa su ananimi, owa'. Anan dembinai endilisi, nikila' ae'.”
JHN.1.28	Basef amama mataga anona wambel Betani walemb Jordan fisana, Jon napisi' esis amam nematawa.
JHN.1.29	Wafilu Jon nati Jisas nafi'mai anan na'ipas na'ama na'i, “Ipe' piti aman anama anan si'i mafin sipsip nogalomana Godi. Anan nambimb nokwaha waf aonai esis amam nematawa hiesi sape etapi sanda'anai. 
JHN.1.30	Anan ma'una anama ea' nafi'i. Anama fowa' ae' a'ipipa a'i, ‘Anona aman nigi'ma ae' niefi'i, anan nali'ma ae'. Dei' main, anan nali' nape ea' ae' selai agi' ataga.’ 
JHN.1.31	Ae' ina egawa anan epen emi egalina, ata' owa'etin. Ae' afi'i apisi'ipa embela eawalapa aman anama dembinai ma ape' amam nematawa Israel.”
JHN.1.32	Ea' Jon nawalapa basef alihim na'i, “Ae' ati Ambal Bu'unai Godi nakwaha heven nisila'i si'i amil mai'una nisila'i ea' nafe' nape nomona anan. 
JHN.1.33	I'I God owa' nie'ipi basef amama ae' ina egawa anan, owa'. Ea' God nasapa'e afi'i ma iepisi'asa embel anan na'ipi na'i, ‘Ine' niti Ambal bu'unai Ae'anai nisila'i ma ea' aman anama ea' ma'una. Anan nambimb nesapa'i Ambal Bu'unai Godi nope nolomepa.’
JHN.1.34	Ae' atolona endilisi awalapa basef alihima anan a'iam a'i, anama anan Nogalomana Godi endilisi.”
JHN.1.35	Wafilu Jon nafe' naitu wapoti' na'ama ea' alupumi ananimi biam malomana mape. 
JHN.1.36	Ea' nati Jisas nafo'o, na'ipa alupumi ananimi nihi'ambama Jisas na'i, “Piti, anan si'i sipsip nogalomana Godi.”
JHN.1.37	Ea' alupumi ananimi mame' na'ipam na'ama, mafe' maila Jisas. 
JHN.1.38	Ea' Jisas nandamboma nati amam mailana na'ipam na'i, “Ipe' pa'i pifi'i pegolopa main?”
JHN.1.38	Ea' ma'ipana ma'i, “Rabai, ine' nape maina ipat?” Agel anama “Rabai” ape' mambomana ma'i, “Dembinai tisa.”
JHN.1.39	Ea' anan na'ipam na'i, “Ipe' ata' fi'i ma petologon.”
JHN.1.39	Ea' mafe' ipat anan napeinai. Nemaf anama atona wambomota aon nandamboma napani gani wa'ol 4 klok, ea' malomana mapani. 
JHN.1.40	Amam mame' basef amama Jisasi Jon fowa' nali' na'iami mailana. Amam agilinama Saimon Pita naloma owalomana Andru. 
JHN.1.41	Andru nali' name' basef Jisasi atom, netambel nagolopa Saimon, ea' na'ipana na'i, “Afa' wati Mesaia ea'.”
JHN.1.41	Ape' dei' mamboma agel anama Mesaia ma'i Krais, God nandandepana nasapa'ana nafi'i.
JHN.1.42	Ea' Andru nao'wa Saimon nafi'mai Jisas natolona na'i, “Ine' Saimon nogalomana Joni. Anona nemaf agel ine'inai nefala Sifas.”
JHN.1.42	Agel anama “Pita” na'i owap.
JHN.1.43	Wafilu Jisas na'i nefe' etap anama hiagoma Galili. Ea' nagolopa Filip natolona na'ipana na'i, “Ine' fi'i nila ae'.”
JHN.1.44	Filip nafi'i wambel anama atona Pita naloma Andru mafi'ima, Betsaida. 
JHN.1.45	Ea' Filip nafe' nagolopa Nataniel na'ipana na'i, “Aman anama fowa' gani Moses nanda' basefa mi'uli God na'ianai, ea' amam profet wapoti' manda' basef ma'ianai, aman anama ma'una afa' watolona. Anan Jisas Nasaretinai, Josep nogalomana.”
JHN.1.46	Ea' Nataniel nahali' Filip na'i, “Dei' anom amamaga bu'wami mataga mafi'i Nasaret?”
JHN.1.46	Ea' Filip na'ipana na'i, “Ine' fi'i nitolona.”
JHN.1.47	Ea' Jisas nati Nataniel nafi'mai anan na'ipana na'i, “Niti aman anama Israelinai endilisi, aman bu'unai. Anan owa' ni'i anom basef baso'maimi.”
JHN.1.48	Ea' Nataniel na'ipana na'i, “Dei' ine' negawe na'imama?”
JHN.1.48	Ea' Jisas nagwamana na'ipana na'i, “Do'ok Filip ina dei' nofalena, ata' owa'etin, ae' ali' atilina nape lawag fik ofagena. Nogota anama atilina.”
JHN.1.49	Ea' Nataniel nagwamana na'i, “Dembinai Tisa, ine' nogalomana Godi endilisi. Ine' dembinai King ape' Israeli.”
JHN.1.50	Ea' Jisas nagwa basef na'i, “Do'ok ae' atilina nape lawag ofagena fik. Amama atom dei' ine' nombale'efa ae'. Endilisi, anona nemaf ine' niti anom amamaga la'ifimi mikila' amama.”
JHN.1.51	Ea' Jisas na'ipam wapoti' na'i, “Ae' a'ipipa endilisi, anona nemaf ipe' piti heven nindowsi' negal ea' amam ensel Godi molata misila'i ae' ataga epen endilisiwei.”
JHN.2.1	Anom nimeguf mafe'ma wenif, anona aman naso' ano'w nemata'w wambel anama Kana nape etap anama hiagoma Galili. Ea' mama'wana Jisasi kwape kwalomas kwati sandase'ama. 
JHN.2.2	Esis sofala Jisas naloma alupumi ananimi wapoti' mafi'i mati sandase'ama. 
JHN.2.3	Ea' embel wain hi'alam. Ea' mama'wana Jisasi kwafi'i kwa'ipana kwa'i, “Esis embel wain a'as.”
JHN.2.4	Ea' Jisas na'ipakw na'i, “Mama'we, maol anama ina ae'anai. Nogota ae'anai ina dei' nataga, ata' owa'.”
JHN.2.5	Ea' kwa'ipa amam manda' maola anan naso' nemata'wi kwa'i, “I'i anan nie'ipipa anom basef, ipe' peme'ana.”
JHN.2.7	Ea' Jisas na'ipa amam manda' maoli na'i, “Ipe' pilai embel pekolo'wam maloh amama ma si'im endilisi.”
JHN.2.7	Ea' amam molam si'im si'i anan na'ipam. 
JHN.2.8	Ea' na'ipam na'i, “Dei' nelai tu'wanim pefa'am pefe' pese'anam aman numafi gwa'aimi.”
JHN.2.8	Ea' mofa'mana embel mafe'. 
JHN.2.9	Dembinai numafi gwa'aimi embel amama name'am, ea' mataga bo'om si'i wain, ea' anan ina negawa embel amama amam mola embel atom, owa'. Ea' amam manda' maola anan mogawam. Ea' anan dembinai nofala aman anama naso' nemata'wi 
JHN.2.10	na'ipana na'i, “Epes hiesi ata' sali' sase'asa wain anama bu'unai nali' sa'ana ea' sagi' sofa'masi wain anama aonai kwaikwaie'. Ea' ine' owa'etin. Ine' nambaho'wa wain anama bu'unai na'ihi dei'aol nagi' nefa'ana nafi'i.”
JHN.2.14	Ea' nawis ipat lu'unai Godi nomon nati epes satama mafis amama sipsip bulmakau amiguf mai'unamb ea' enis satalom otamba sindisisila'mam. 
JHN.2.15	Ea' Jisas nafela anona mandof strin natopagas nanda' anep wip si'i bolam. Ea' natopaga epes isima natofas natofamasa amamaga amama asasimi sipsip maloma bulmakau wapoti' mawis mafe' ande'. Ea' nakowasom otamba moni esis sindisisila'mami nakwahom, namboma tebol asasimi nakolo'asam. 
JHN.2.16	Ea' na'ipa amam amama matala mai'unamb na'i, “Ipe' fa'a amamaga amama fo'o. Ipe' ina penda' ipat Ahalomei netaga si'i ipat maket, owa'.”
JHN.2.17	Ea' alupumi ananimi ukup mandanda'ma anom basef mape Baibel ma'iam ma'i, “Ae' okom nohafel endilisi ma enda' maol la'ifinai endilisi ma imafi ipat ine'inai neape andeande'.”
JHN.2.18	Ea' amam Juda mati anan nanda'am na'ama, ma'ipana ma'i, “Ine' ata' nihi'ambafa anona ikwaf si'i God atona nanda'anai ma weagawa ine' agel lu'unai ma nanda'am na'ama ma afa'.”
JHN.2.19	Ea' Jisas nagwamama basef na'i, “Ipe' penda'ana ipat anama lu'unai Godi aona, nambimb ae' etanima ela'ana notawa wapoti' nimeguf wanom.”
JHN.2.20	Ea' amam Juda ma'ipana ma'i, “Ipat anama sanda'ana sala'ana afagof hiami 46-peleim, ea' ine' na'i nimeguf wanom etin nela'ana wapoti' a' amon?”
JHN.2.21	Ea' ipat anama Jisas na'ianai ina na'i ipat anama endilisinai lu'unai Godi, owa'. Anan na'i alop ananinai. 
JHN.2.22	Nemaf anama God nafelana wapoti' hi'agif sawanama, nogota anama amam alupumi ananimi ukup mapoma basef amama ananimi fowa' na'iami. Ea' dei' mombale'efa basef amama mape Baibel maloma basef amama Jisas fowa' na'iami.
JHN.2.23	Jisas nape Jerusalem ama nimeguf amama Pasovaimi, esis amam nematawa hiesi sati ikwaf la'ifinai anan nanda'anai ea' sembale'efana. 
JHN.2.24	Ea' Jisas negawa nomonas asasimi epes hiesi. Na'ama anan ina nembale'efas, owa'. 
JHN.2.25	Anan ina gawa a'ana ma enis sie'ipana ma waf epesi, owa'etin. Anan negawa epes hiesi ea' negawa ukup opalef asasimi.
JHN.3.1	Anona aman agilinama Nikodemus, anan Farisi agel lu'unai ma esis Juda. Anan nape dembinai asasinai. 
JHN.3.2	Anona owamb nafi'mai Jisas na'ipana na'i, “Dembinai Tisa, ape' mogawa ine', God nasapa'ena nafi'i si'i Dembinai Tisa. I'i owa' God nope noloma anona epen, anan ina la'ifina neanda' maol anama la'ifinai ine' nanda'anai, owa'.”
JHN.3.3	Ea' Jisas nagwamana basef na'i, “Ae' a'ipina endilisi, emi epen God owa' nendan netaga dambaini, enin ina nambimb niowis wambota Godi numafian, owa'etin.”
JHN.3.4	Ea' Nikodemus nahali'ana na'i, “Dei' amama hagasi sonda'am si'imama ma solas seataga dambais wapoti'? Esis sotanima suwis opalef mamasasi nomon, ama nambimb otanima olas wapoti'?”
JHN.3.5	Ea' Jisas nagwamana na'ipana na'i, “Ae' a'ipina endilisi, i'i Ambal Bu'unai Godi owa' nenda'an dambaina embel, ina nambimb la'ifin niowis wambota Godi, owa'etin. Ea' i'i Ambal Bu'unai Godi nolan dambain, enin wilama niowis wambota Godi. 
JHN.3.6	Amamaga mataga alop atonai, amama alop atopumi si'i ano'w nemata'w kola awani. Ea' amamaga Ambal Bu'unai Godi nanda'ami, amama mataga si'i Ambal Bu'unai. 
JHN.3.7	Ina nomonas natanea a'ipina na'ama a'i petaga dambaipa wapoti' si'i epes solaipa, owa'. 
JHN.3.8	Uf naluwi si'i nalo nafe' ganigani. Ine' name' uf atona, ea' ina negawa anama nalo nafi'ima nafe'ma, owa'. Epes hiesi Ambal Bu'unai Godi nanda'as sataga dambais, esis sataga na'ama etin.”
JHN.3.9	Ea' Nikodemus nagwamana basef na'i, “Amamaga amama nambimb motaga mondawalap mi'imama?”
JHN.3.10	Ea' Jisas nagwamana na'i, “Dei' si'i main? Ine' Dembinai Tisa nawalipasa basef esis Juda, ea' ine' owa' negawa amamaga amama? 
JHN.3.11	Endilisi ae' a'ipina, afa' wa'i amamaga afa' wagawami, ea' wawalapa amamaga amama watolomi. Ea' ipe' pewa' alafugaha basef amama afa' wawalapami. 
JHN.3.12	Ae' a'ipipa amamaga amama etapami, ea' ipe' ina pegawam pembale'efam, owa'. I'i ae' iea'ipipa amamaga ilifami, nambimb ipe' pegawa pembale'efam pi'imama? Owa'etin. 
JHN.3.13	Ina enin epen etapani nealata gani heven, owa'. Ae' atowe. Ae' ataga epen endilisiwei ea' ae' atowe akwaha heven isila'i, ae' ma'uwi. 
JHN.3.14	Fowa' Moses nafela anona yul nanda' kapa nanda'anai nail anona lawag ilif. Nanda'ana anama wafiguma fatauguma. Anama na'ama etina anona nemaf sefela ae' ataga epen endilisiwei sundi ieil anona lawag ilif. 
JHN.3.15	Ama epes emi egafis sembale'efa ae'i, anona nemaf sofa' ambal namunai sope andeande' la'ela'ef hihif.
JHN.3.16	Endilisi, God Nogalomana ananinai atotona nape. Owa'etin. Ea' anan okom nainaila amam nematawa hiapai mape etapi. Ea' nase'apai Nogalomana ananinai atotona ma emi egafis sombale'efanai sope andeande', ina sega'ma waf aonai, owa'. Sofa' ambal namunai sope andeande' la'ela'ef hihif. 
JHN.3.17	God ina nasapa' Nogalomana ananinai nafi'i etap anae' ma neanda'mapa basef, owa'. Anan nasapa'ana nafi'i ma nofa' ape' epes hiapai mape etapi motanimani. 
JHN.3.18	Emi egafis sembale'efa anan, esis anona nemaf basef kot lu'unai a'as. Ea' emi egafis owa' seambale'efana, epes isima hegililas ea' ma kot anama lu'unai aonai. Dei' main? Esis sandaiwa'ma seambale'efa Nogalomana atotona Godi, na'ama epes isima hegililas hi'alas. 
JHN.3.19	Basef ofagema ma kot lu'unai anama na'ama. Howalagon nafi'i nataga etap anae', ea' esis ukup maimaila waf anama etapanai atona si'i sape owamb, sandaiwa'ma howalagon. Dei' maina esis sandaiwa'? Esis sanda' waf aonai na'ama dei' sandaiwa'. 
JHN.3.20	Emi egafis sanda' waf aonai, sowa' alafugaha howalagon, esis sandaiwa'ma sifi'mai howalagon ma waf aonai esis sanda'anai neandawalap. Ea' dei' umbamahas sandaiwa'. 
JHN.3.21	Emi egafis sanda' waf endilisinai safi'mai howalagon ma enis epes sitilis seagawa esis sape la'ifis la'ela'ef saloma God sanda' opeh ananimi.”
JHN.3.22	Basef amama hi'alam, Jisas naloma alupumi ananimi mafe' etap hiagoma Judia ea' mafe' anama taun a'agoma. Ea' nape nalomam napisi' esis amam nematawa embel. 
JHN.3.23	Ea' Jon nape wambel anama Inon felefele'ma anona wambel Salim. Anama walemb lu'unai netaha, esis amam nematawa hiesi safi'i anama, ea' anan napisi'as embel.
JHN.3.24	Nemaf anama dembinai King Herot ina dei' nanda' Jon nanda' kalabus, ata' owa'. 
JHN.3.25	Ea' amam alupumi Joni ma'i anom basef mape la'afena amam maloma anona aman Judainai. Amam ma'i basefa waf anama esis Juda sasa'of sowando' alogwa seape bo'wesa naep Godi.
JHN.3.26	Ea' alupumi Joni mafe'ma anan ma'ipana ma'i, “Dembinai Tisa, aman fowa' nape naloma ine'i gani wa'ol walemb Jordani ine' nawalapa basef na'ianai, aman anama dei' amam nematawa hiesi safe'ma anan napisi'as embel.”
JHN.3.27	Ea' Jon na'ipam na'i, “I'i God nape heveni owa' nease'ana anom amamaga anona epen, epen anama ina la'ifina neanda' anona maol, owa'. 
JHN.3.28	Ipe' pegawa basef amama fowa' ae' a'iami a'i ae' ina Krais, God nandandepe nasapa'e afi'i, owa'. Ea' God nasapa'e ali' afi'mai Krais. 
JHN.3.29	I'i anona aman nese' ano'w nemata'w, nemata'w akwama ea' anani'wi nase'akwi. Ea' alupunai aman anama nendanifela naitu name' basefa aman anama dei' nase'akwi nafi'i. Dei' na'ama etina ae' andanifel endilisi ma okom ae'anai, andanifela Dembinai Jisas. 
JHN.3.30	Agel Jisasi nelata lu'una, ea' agel ae'anai nowala sa'ona.”
JHN.3.31	Aman nafi'i ilifi anan nape ilifa amamaga hiami. Ea' aman nataga etapi anan etapanai na'i basef etapami atom. Ea' aman nafi'i heveni anan nape ilifa amamaga hiami. 
JHN.3.32	Anan na'i basef nawalapa amamaga amama hiami natolom negawam ea'i. Ea' ina enin epen neme' basef amama anan na'iami, owa'etin. 
JHN.3.33	Emi egafis seme' basef ananimi ma sailam, esis sa'i a'e ma basef amama sihi'ambasam alihim ea' sa'i basef Godi endilisimi atom. 
JHN.3.34	Aman anama God nasapa'ana nafi'i anan nawalapa basef Godi. Ea' God nase'ana Ambal Bu'unai Ananinai nape si'inama anan. 
JHN.3.35	Ahalomana God okom nainaila Nogalomana ea' nase'ana amamaga hiami ma lagof ananimi. 
JHN.3.36	Emi egafis sembale'efa Nogalomana ananinai, epes isima dei' sefa' ambal namunai ma sope andeande' la'ela'ef hihif. Ea' emi egafis sewa' alafugama Nogalomana ananinai, epesisima ina nambimb sefa' ambal namunai sepe andeande' la'ela'ef, owa'etin. Dei' main, okom wandafunai Godi napomas la'ela'ef.
JHN.4.1	Nemaf anama amam Farisi dambami Judai mame' anom basef na'ama ma'i, “Jisas napisi' alupusi hiesi nikila' isima Jon napisi'asi.”
JHN.4.2	Ea' Jisas atona ina napisi'as, owa'. Amam alupumi ananimi atom mapisi'as. 
JHN.4.3	Ea' Jisas negawa amam Farisi mame' basef amama. Ea' anan nakwaha etap anama Judia netanima nafe' etap hiagoma Galili wapoti'. 
JHN.4.4	Eaf anama anan nailana nafi'i, nafe' la'afena etap hiagoma Samaria. 
JHN.4.5	Ea' nafe' nataga anona wambel nape Samaria taun anama agiliguma sa'i Sikar. Anama nape felefele'ma Jekop fowa' gani nase'anagoma nogalomana ananinai Josep. 
JHN.4.6	Ifata sela embelanai fowa' gani Jekop nanda'anai nape wambel anama. Nogota anama nemaf aon nahagasom. Jisas nafi'i laogon na'ama napoma noma'w ifata anama sela embelanai.
JHN.4.7	Ea' ano'w nemata'w Samariai'wi kwafi'i kwa'i kola embel, ea' Jisas natolo'w nahali'akwa kwease'ana anom embel. 
JHN.4.8	Alupumi ananimi mafe' wambel lu'unai ma motala gwa'aimi.
JHN.4.9	Ea' nemata'w akwama kwa'ipana kwa'i, “Ine' Judainai, ea' ae' nemata'w Samariaiwei. Dei' maina ine' nahali'ima embel na'i Ae' ese'ena embel nea'am?”
JHN.4.9	Dei' main, esis Juda ina saloma esis Samaria sanda' kolas etifigin, owa'etin. Esis sanda' naumbih.
JHN.4.10	Ea' Jisas nagwama'wa basef akwa'w na'i, “I'i ine' okom nopeina ma neagawa anom amamaga bu'wami pressen God na'i neasi'inami, ama ine' negawa aman anama nahali'inai ma embel, ine' nihali'anama anom embel ambal namunai napaimi Anan nese'enam.”
JHN.4.11	Ea' kwa'ipana kwa'i, “Aman dembinai, ifata anae' launai nowala gani owin. Ine' baket a'ena ma nela embel. Dei' ine' nela embel amama ambal namunai napaimi enima? 
JHN.4.12	Akunamapa ape'inai Jekop nagwa' embelana nao'wa batausana ananisi saloma mafis bulmakau sipsip maim asasimi sagwa' embela. Dei' ea' nakwahona napoma ape'. A'i ine' nikila' anan ama nese'apa embel ambal namunai napaimi?”
JHN.4.13	Ea' Jisas nagwama'wa basef na'i, “Emi egafis sea' embel amama, nambimb eap nese'as wapoti'. 
JHN.4.14	Ea' emi egafis sea' embel amama ae' a'i iese'asami, esis ina nambimb eap nese'as wapoti' ma nimeguf hiami la'ela'ef sope, owa'etin. Embel amama ae' ase'asami nambimb mataga si'i embel mataga etin mawai lae'la'ef mape ma nomon opalef asasimi sofa' ambal namunai sope andeande' la'ela'ef hihif.”
JHN.4.15	Ea' kwa'ipana kwa'i, “Dembinai, ine' se'e embel amama ma ae' ina ata' eap nese'e etanima ifi'i na'ae ma ela embel wapoti', owa'.”
JHN.4.16	Ea' Jisas na'ipa'w na'i, “Ine' fo'o falai waulunamena ine'inai nili' ea' pitanima pifi'i na'ae.”
JHN.4.17	Ea' kwagwamana basef kwa'i, “Ae' wauluname a'e.”
JHN.4.17	Ea' Jisas na'ipakw na'i, “Ine' na'i ine' waulunamena a'ena, amama ine' na'i endilisi. 
JHN.4.18	Endilisi ine' fowa' wauhupina ine'imi wanom biam. Ea' aman anama dei' ine' nape nalomanai anama ina waulunamena ine'inai, owa'. Basef amama ine'imi endilisi.”
JHN.4.19+JHN.4.20	sanda' lotuma. Ea' ipe' Juda pa'i wambel esis sanda' lotuwagoma anama napani Jerusalem.”
JHN.4.21	Ea' Jisas na'ipakw na'i, “Nemata'w, ine' nembale'efa ae'. Anona nemaf neataga ipe' ina pefe' penda' lotuma Ahalome halaf anama, o penda' lotumana Jerusalem atogon, owa'etin. 
JHN.4.22	Ipe' panda' lotuma amamaga ipe' owa' peagawami. Ea' ape' Juda manda' lotuma amamaga ape' mogawami. Basef ofagema ma ape' manda' lotu amama. God nofa' amam nematawa setanimani, amama matagama ape' Juda atepa. 
JHN.4.23	Ea' anona nemaf na'i neataga, dei' nataga ea' ma amam nematawa emi egafis sanda' lotu endilisi sonda' lotuma Ahalomapa Goda Ambal Bu'unai ananinai noloma waf bu'unai endilisi. Anan nagolopa amam nematawa na'amaisi ma sonda' lotumana. 
JHN.4.24	God anan ambal namunai. Na'ama amam nematawa emi egafis si'i sonda' lotumana endilisi, esis sanda' lotumana andeande'ma ukup moloma ambagof asasimi ma waf endilisinai.”
JHN.4.27	Anan na'ipa akwa'w na'ama, ea' alupumi ananimi motanima mafi'i. Ea' amam ukup matamea ma anan naloma ano'w nemata'w naitu na'i. Ea' amam ina anona nahali'ana na'i, “Ine' na'i nefa' main? Ama dei' naloma'w na'i?” Owa'.
JHN.4.28	Ea' nemata'w akwama kwakwaha baket kola embelanai na'oh, kotanima kwafe' taun anama. Ea' kwa'ipa esis kwa'i, 
JHN.4.29	“Ipe' pifi'i piti anona aman nawalapai amamaga hiami fowa' ae' anda'ami na'ipiam hi'alam. Anan Krais a' amon?”
JHN.4.30	Esis same' na'ama, sakwaha wambel safi'i sati Jisas.
JHN.4.31	Ea' alupumi ananimi ma'ipana mehip ma'i, “Ine' ata' nea' gwa'aimi.”
JHN.4.32	Ea' anan na'ipam na'i, “Ae' anom gwa'aimi ma'oh, amama ipe' owa' pegawame.”
JHN.4.33	Ea' alupumi ananimi atom mape manifam ma'i, “Enis sofa'manai anom gwa'aimi?”
JHN.4.34	Ea' Jisas nawalapem basef na'ipam na'i, “Gwa'aimi ae'ami amama. God nasapa'e afi'i. Dei' ae' a'i ila okom ananinai atona enda' maol ananinai efe' embefana hi'ilana. Maol anama si'i gwa'aimi ae'ami. 
JHN.4.35	Ipe' pa'iam pa'i, aomb biamibiam ata' mape ma nogota anama gwa'aimi meofanai neataga. Ea' dei' ae' a'ipipa, ipe' ata' sa'ma naep petologon aof tulif. Gwa'aimi maof ea' ma seala'am. 
JHN.4.36	Emi egafis sela' gwa'aimi, esis sefa' otamba ma maol anama sanda'anai. Ea' sowa'ani gwa'aimi amama ambal namunai napeimi mope la'ela'ef. Ea' epes isima sawami saloma enis sala'ami sonda'kolas etifigin sondanifel. 
JHN.4.37	Na'ama dei' basef gawaimi amama mataga endilisi etin, ma'i, ‘Enin epen nawamagon aof anama, ea' enin nafe' nala'am.’ 
JHN.4.38	Ae' asapa' ipe' pafe'ma pela'a gwa'aimi aof anama fowa' ipe' owa' peanda' maolananai. Enis epes sanda' maola aof anama, ea' ipe' pela'am gwa'aimi atona etin enis sanda'am sawami.”
JHN.4.39	Akwa'w do'ok kwa'i Jisas nawalapa amamaga akwa'w fowa' kwanda'ami, nawalapam na'ipakwam alihim. Ea' esis Samaria amam nematawa hiesi sape taun anama same' basef akwa'imi sembale'efa Jisas. 
JHN.4.40	Ea' esis safi'mai anan sahali'ana mehip sa'i ata' nope nolomas. Ea' napani nimeguf bif nalomas wambel anama. 
JHN.4.41	Ea' epes hiesi wapoti' wambel anama same' basef ananimi sembale'efana. 
JHN.4.42	Ea' sa'ipa akwa'w sa'i, “Dei' ape' ina mame' basef ine'imi atom mombale'efam, owa'. Ape' mame' basefa aman anama ea' mogawa anan atona nofa' amam nematawa hiesi etapasi sotanimani.”
JHN.4.43	Nimeguf bif hi'alam, Jisas nakwaha wambel anama ea' nafe' etap hiagoma Galili. 
JHN.4.44	Fowa' Jisas anan atona nawalapa basef na'iam na'i, “Anona profet ina nofa' agel lu'unai wambel ofagama ananima, owa'.”
JHN.4.45	Ea' dei' nafe' nataga etap anama hiagoma Galili, esis sondanifel ma anan nafi'i. Dei' main, esis fowa' safe' Jerusalema nemaf bu'unai Pasovainai ea' satolom segawa amamaga hiami anan nanda'am nemaf anama mandawalap alihim.
JHN.4.46+JHN.4.47	Anan netanima nafe' wapoti' nataga anona wambel Kana etap hiagoma Galili. Wambel anama fowa' namboma embel mataga si'i wain. Ea' anona agilinai nanda' maola dembinai kingi, nape Kana. Nogalomana ananinai awes nanda'ana na'oh anona wambel Kaperneam felefele'ma neaga'. Ea' agilinai anama name' basefa Jisas nakwaha etap hiagoma Judia nafi'i etap hiagoma Galili, ea' nafe'ma Jisas nahali'ana mehipa neafe' nonda' nogalomana ananinai bo'ona.
JHN.4.48	Ea' Jisas na'ipana na'i, “I'i ipe' hipei piti ikwaf la'ifinai si'i God atona nanda'anai, ipe' pembale'efa ae'. I'i owa', owa'etin.”
JHN.4.49	Ea' anan nanda' maola dembinai kingi na'ipana na'i, “Dembinai, ine' nifi'i mehip. Na'ama nogalome ae'anai noga'.”
JHN.4.49	Ea' Jisas na'ipana na'i, “Ine' fo'o. Nogalomena ine'inai atuwasi nope namunai ambal nopaina.”
JHN.4.50+JHN.4.51	Ea' aman anama nombale'efa basef Jisasi nafe'. Anan ata' nafe' etin, amam manda'mana maoli mafi'i matolona eaf ma'ipana ma'i, “Nogalomena ine'inai ambo'ona nehafel nape.”
JHN.4.52	Ea' nahali'ama maina nogota nogalomana ananinai nehafel bo'ona andeande'. Ea' ma'i, “Nambati' aon nandamboma alop nifina ambo'ona.”
JHN.4.53	Ea' ahalomana ananinai negawa nambati' nogota anama atona Jisas na'ipana na'i, “Nogalomena ine'inai ambo'ona.”
JHN.4.53	Ea' agilinai anama nembale'efa Jisas naloma esis amam nematawa ananisi wapoti'. 
JHN.4.54	Fowa' Jisas nakwaha etap hiagoma Judia nafe' nataga etap hiagoma Galili, ea' dei' nanda' ikwaf anama la'ifinai. Ikwaf anama nafe'ma bifi nanda' so'uso'win inima bo'wen.
JHN.5.1	Jisas nape Galili ea', nondowasa' Jerusalem naloma esis Juda sea' gwa'aimi lu'wami ma nomonas meapoma Dembinai God. 
JHN.5.2	Wambel anama nomon felefele'ma uta lu'unai sipsip mawisanai anama anona walemb batupa'manai sa'unai notah. Agilinama esis sofalana diga Hibrui sa'i Betesda. Walemb batupa'manai anama wa'owa'ol sala' ifagw sanda' ilagwalef wanom biam mape. 
JHN.5.3	Ilagwalef amama la'ela'ef epes isima hiesi awes nanda'asi sape saloma enis naep mase'asi saloma bo'wagahi lagof maga' mailasi. [Esis sape la'ela'ef sahafa embel mandambombol manda'am de'inda'. 
JHN.5.4	Anom nimeguf anona ensel Dembinai Godi nafi'i nowala walemb batupa'manai anama nanda' embel mandambombol. Emi egafin awes nanda'asi nili' nefe' newala embel, netaga bo'wen wapoti'.]
JHN.5.5	Anona aman nape awes lu'unai nanda'ana nape nalomas afagof hiami 38-peleim. 
JHN.5.6	Ea' Jisas natolona tol na'oh ea' negawa aman anama awes nanda'anai na'oh na'ae afagof hiami. Na'ama nahali'ana na'i, “Ine' na'i atuwasi netaga bo'wena, o owa'?”
JHN.5.7	Ea' nagwamana basef na'i, “Aman dembinai, nemaf anama embel mandambombol ina enis epes safele salae ewala embel, owa'. Ae' atowe anda'am a'i efe' ea', enis epes sali' sowala sikila'e.”
JHN.5.8	Ea' Jisas na'ipana na'i, “Ine' hafel nitu nefa' lehis ine'imi nitu nefe'.”
JHN.5.9	Dei' atef anan nataga bo'ona. Na'ama anan nohafel naitu nafela lehis ananimi ea' nafe'.
JHN.5.10	Nemaf anama amama mataga, anona nemaf Sabat esis Juda sapoma noma'wanai. Ea' amam dambami esis Judai mati aman anama nataga bo'ona nafela lehis ananimi nofa'am naitu nafe' naep amamumi nemaf anama Sabat. Ea' ma'ipana ma'i, “Dei' nemaf ape' mapoma noma'wanai, mi'uli ape'inai na'i owa' ma ine' nefela lehis nefa'am neafe', owa'.”
JHN.5.11	Ea' anan nagwamama basef na'i, “Aman anama nanda'e bu'uwei anan na'ipi na'i, ‘Fela lehis ine'imi nefa'am nefe'.’ ”
JHN.5.12	Ea' mahali'ana ma'i, “Emi egalin na'ipina na'i, ‘Ine' fela lehis ine'imi nefa'am nefe'?’ ”
JHN.5.13	Aman anama ina negawa emi egalin nanda'ana bo'ona, owa'etin. Dei' main? Jisas nafe' nandambaho' naloma amam nematawa hiesi wambel anama. 
JHN.5.14	Anom nimeguf mafe'ma ea', Jisas natolona ipat lu'unai Godi sanda' lotuwanai na'ipana na'i, “Neme'! Dei' ine' ambo'wena ea'. Ea' ine' owa' nitanima nefe' nenda' waf aonai wapoti, owa'. Na'ama amamaga awami endilisi motagamena.”
JHN.5.15	Ea' nafe' na'ipa amam Juda na'i, “Aman anama nanda'e bu'uwei anan Jisas.”
JHN.5.16	Ea' dei' amam Juda ukup aoma nanda' aman anama awes nanda'ana nataga bo'ona nehafel nofa' lehis na'ohami nafe' nemaf anama Sabat. Na'ama dei' mohafel manda'mana waf aonai mogolopana ma meahana. 
JHN.5.17	Ea' Jisas nagwamama basef amam na'i, “Ahalome ae'anai nanda' maol nimeguf hiami nafi'i notambel dei' nemaf anae' Sabat wapoti'. Ea' ae' wapoti' anda' maol si'i anan.”
JHN.5.18	Ea' amam Juda ukup wandafum endilisi ma'i mohana neaga'. Amam ma'i anan nosambala basefa mi'uli ma nemaf anama Sabat sapoma noma'wanai. Ea' Jisas na'iam wapoti' na'i God anan ahalomana ananinai endilisi. Ea' amam ma'i, “Anan na'i anan nataga na'ama etin si'i God.”
JHN.5.19	Ea' Jisas nagwamama basef amam na'i, “Ae' a'i endilisi a'ipipa. Ae' nogalomana Godi ae' atowe ina la'ifiwei ma enda' anom amamaga ma okom ae'anai atona, owa'. Ae' anda' amamaga amama ati Ahalome nanda'ami, ea' amama atom. Dei' main, amamaga hiami ahalome nanda'ami, amama ae' Nogalomana wapoti' dei' anda'am. 
JHN.5.20	Ahalome ae'anai okom nainaila ae' Nogalomana ananiwei nihi'ambe amamaga hiami anan nanda'ami. Anona nemaf nihi'ambe anom amamaga lu'wami mikila'. Na'ama nambimb ipe' gegelalasipa endilisi ma amamaga amama lu'wami meataga. 
JHN.5.21	Ahalome nafela esis saga'i sohafel wapoti' ma nease'as ambal namunai. Ea' dei' na'ama etin ae' Nogalomana ananiwei wapoti' ae' ase'as ambal namunai epes ae' okom na'iasi. 
JHN.5.22	Endilisi, Ahalome God ina nawaloga enin epen si'i sanda'masa koti sanda'am, owa'. Maol hianai ma neawaloga epes anan nase'eam ae' Nogalomana ananiwei. 
JHN.5.23	God nanda'am na'ama ma dei' esis amam nematawa hiesi safela agel ae' Nogalomanai ananiwei lu'una na'ama etin si'i safela agel Ahalomei lu'una. Emi egafis owa' seafela agel ae' Nogalomanai lu'una, amama ina safela agel Ahalomei God nasapa'e afi'i lu'una, owa'.
JHN.5.24	Endilisi ae' a'ipipa. Emi egafis seme' basef ae'ami ma sembale'efa anan nasapa'e afi'i, isima sefa' ambal namunai ea' ma seape andeande' la'ela'ef hihif. Esis ina sanda' basef lu'wami ma kot, owa'. Esis sefa' ambal namunai nikila'a ga'. 
JHN.5.25	Endilisi ae' a'ipipa, nemaf anama na'i neataga, dei' nataga ea' ma esis sa'i seame' maf ae'anai, ae' Nogalomana Godi. Emi egafis seme' ae'i, nambimb sefa' ambal namunai ma seape bo'wes endilisi la'ela'ef. 
JHN.5.26	Ambal namunai nape Ahalome atona. Ea' nanda' ae' Nogalomana ananiwei ea' ae' wapoti' ambal namunai napaiwei na'ama etin. 
JHN.5.27	Ae' ataga epen endilisiwei. Na'ama God nase'e agel lu'unai ma eawaloga epesa kot ma basef lu'wami. 
JHN.5.28+JHN.5.29	Ipe' ina ukup hiahiama amama, owa'. Nemaf anama dahandahama ni'i neataga, amam nematawa hiesi saga'i sawas sape hi'agilifi anona nemaf seme' maf ae'anai sohafel sokwaha hi'agilif suwisi ande'. Ea' emi egafis sanda' waf bu'unai, anona nemaf sohafel wapoti' sofa' ambal namunai sepe bo'wes la'ela'ef hihif. Ea' emi egafis sanda' waf aonai, anona nemaf setanima sehafel sonda' basef lu'wami ma kot.”
JHN.5.30	Ea' Jisas na'ipas na'i, “Ae' ina anda' anom amamaga ma nomonas ae'ami atom, owa'. Basef ae' ame'ama Ahalome, amama atom ailam awalapama esis ewalogas ma kot. Ea' basef amama ma kot ae'anai amama bo'om andeande'. Dei' main, ae' ina anda'ama aila nomonas ae'ami atom, owa'. Ae' anda'ama aila nomonasa aman anama nasapa'e afi'i. 
JHN.5.31	I'i ae' ewalapa basefa ae' atowe, na'ama ipe' pi'i basef amama ae' a'iami ina endilisi, owa'. Pi'i basef amama baso'maimi. 
JHN.5.32	Anona nape dei' nawalapa basefa ae'. Na'ama ae' dei' egawa basef amama na'iama ae' endilisi.
JHN.5.33	Fowa' ipe' pasapa' basef mafe'mago Jon. Anan nawalapa basef endilisimi ma ae'. 
JHN.5.34	Ea' dei' ae' ina efala enis epes etapasi ma sowalapa basefa ae' siegiambame, owa'. Ae' a'i God nofa'epa pitanimani pifi'mai anan. Dei' a'i basef amama. 
JHN.5.35	Aman anama Jon si'i anona nagwapina nafifima amam nematawa hiesi. Ea' ukup ipe'imi ma'i a'e ma ipe' pendanifel nogota anama bandana ma howalagon anama Joni ea' pembale'efa basef ananimi. 
JHN.5.36	Maol anama la'ifinai Ahalome nase'eama na'i imafiana enda'ana hi'ilana anama atona ae' dei' anda'ana. Anama maol la'ifinai nikila' maol Joni nawalapa basef ofagema ma ae'. Dei' main, maol anama Ahalome nasi'ianai ma eanda'ana hi'ialana ae' anda'anai nihi'amba esis amam nematawa segawa Ahalome nasapa'e afi'i. 
JHN.5.37	Ahalome nasapa'e afi'i, anan atona nawalapa basef ofagema ma ae'. Fowa' gani pafi'i pataga dei' ipe' ina pati Anan pame' maf ananinai, owa'. 
JHN.5.38	Ea' basef ananimi wapoti' amama ina mape ukup ipe'imi, owa'. Dei' main, ipe' owa' peambale'efe God nasapa'e afi'i. 
JHN.5.39	Ukup ipe'imi mandanda' ma'i basef amama mape Buk Baibel mase'epa ambal namunai ipe' ma peape bo'wepa la'ela'ef hihif. Ea' ipe' patalifa basef amama peagawam ea' panda' maol lu'unai pagolopa basef amama hiami. Basef amama Baibelimi ma'i ae' mawalape. Owa'etin. 
JHN.5.40	Ipe' pandaiwama pifi'mai ae' pefa' ambal namunai peape bo'wepa la'ela'ef hihif.
JHN.5.41	Ae' ina okom na'i epes etapasi seafela agel ae'anai lu'una, owa'. 
JHN.5.42	Ae' egawa ukup ipe'imi ina maimaila God, owa'. 
JHN.5.43	Ae' afi'i agel Ahalome ae'anai, ea' ipe' ina pase'e opalef ipe'imi ma ae', owa'. Anona nemaf anona aman nifi'i ma agel ananinai atona, ipe' pi'i a'e pese'ana opalef anan. 
JHN.5.44	Ukup ipe'imi ma'i mefa' agof lu'wami ma sahopepa owapepa ipe'imi atom. Ea' God owa'. Na'ama ipe' pembale'efe pi'imama? Owa'etin. 
JHN.5.45	Ipe' ina ukup mendanda' mi'i anona nemaf ae' enda' kotimipa ma Ahalome God, owa'etin. Aman nenda' kotima ipe', anan Moses, aman anama ipe' pa'i anona nemaf nigiambamepa. 
JHN.5.46	Ipe' pembale'efa basef ananimi, pembale'efa basef ae'ami wapoti'. Dei' main, anan nanda' basef ma'i ae' mail Buk Baibel. 
JHN.5.47	Ea' ipe' owa' peambale'efa basef anan nanda'ami ma ae', owa'. Nambimb ipe' pembale'efa basef ae'ami pi'imama? Owa'etin.”
JHN.6.1	Amama mataga ea' Jisas nafe' nambo walemb batupa'manai anama Galili fisana. Walemb batupa'manai anama sa'i Taiberias. 
JHN.6.2	Ea' amam nematawa hiesi safi'mai anan. Dei' main, esis sati ikwaf naninani la'ifinai anan nandana ma nanda' isima awes naninani nanda'asi sataga bo'wes. Ea' sailana safe'.
JHN.6.3+JHN.6.4	Nemaf anama lu'unai sanda' gwa'aimianai sa'i Pasova felefele' ma neataga. Ea' nondowasa' halaf anama nao'wa alupumi ananimi mape. 
JHN.6.5	Ea' Jisas natologon ganigani nati amam nematawa hiesi endilisi safi'mai anan. Ea' nahali' Filip na'i, “Afa' ata' otala bret eti ma oso' amam nematawa amama sea'ana?”
JHN.6.6	Jisas nagwambana na'iam na'ama. Anan negawam ea' amamaga anan na'i neanda'ami.
JHN.6.7	Ea' Filip nagwamana basef na'i, “I'i afa' otala bret 200 kina, ina atuwasi dondo'ma epes isima hiesi sea'ana, owa'.”
JHN.6.8	Ea' anona amam alupumi Jisasi Andru, Saimon Pita sahalomana, na'ipa Jisas na'i, 
JHN.6.9	“Anona aman awomunai nahapila bret so'umi 5-peleim maloma agof so'umi biam ma'oh na'ae. Ea' amama ina dondo'ma epes isima hiesi, owa'.”
JHN.6.10	Ea' Jisas na'ipa alupumi na'i, “Kipa esis amam nematawa hiesi sope etap.”
JHN.6.10	Anama otalef bu'wami mapoma. Ea' amam atom mataga 5,000-peleim mape otalef amama. 
JHN.6.11	Ea' Jisas nafela bret amama nanifela God ea', nase'asam esis sape etapi. Ea' nanda'am na'ama etina agof wapoti'. Nase'asam sa'am elihis andeande' si'i do'ok nolomahas. 
JHN.6.12	Sa'am elihis ea', tukwakwanimi ma'oh. Ea' anan na'ipa alupumi ananimi na'i, “Ipe' petatama tukwakwanimi ma'ihi. Na'ama mo'oh etin.”
JHN.6.13	Ea' alupumi mafe' matatama tukwakwanimi ma'ihi maolo'wam holalef lu'wami 12-peleima bret amama.
JHN.6.14	Ea' esis amam nematawa sati ikwaf anama la'ifinai Jisas nanda'ana sa'iam sa'i, “Endilisi, anan profet anama sa'i niefi'i etap anae'.”
JHN.6.15	Ea' Jisas negawa ukup asasimi sa'i sifi'i sohapilana sonda'ana netaga nope si'i anona dembinai kinga numafias. Ea' anan atona notanima nondowasa' halaf ilif.
JHN.6.16	Wambomota felefele'ma owamb, alupumi Jisasi mowala walemb batupa'manai 
JHN.6.17	malata anona bot mafe' walemb batupa'manai ma'i mombo wambel Kaperneam. Ea' owamb natagamam la'afen, ea' Jisas ina dei' nafi'i natagamam, ata' owa'. 
JHN.6.18	Ea' uf lu'unai naluwi, naoh mohafel manda'am fetawa fepo endilisi. 
JHN.6.19	Amam manda' pul mafe' nogota launai si'i kilomita 6-pelein, ea' mati Jisas naitu nafi'i embel ilif walemb batupa'manai anama nafi'i nataga felefele'ma bot nafe'ma. Ea' amam umbamaham endilisi. 
JHN.6.20	Ea' Jisas na'ipam na'i, “Ipe' la'ifipa, umbamehepa owa'. Ae' atowe ma'uwi ailipa afi'i.” 
JHN.6.21	Ea' ma'i nakwaha embel nalata bot. Ea' bot nafe' mehip nataga anama amam ma'i meafe'ma.
JHN.6.22	Ea' esis amam nematawa hiesi nambati' sapani walemb batupa'manai fisana, esis segawa ea' sa'i, “Nambati' alupumi ananimi atom malata bot anama ea' mafe'. Ea' anan ina nafe' nalomam, owa'etin. Ina anona bot nail naloma anama, owa'. Atotona nala.”
JHN.6.23	Ea' anogw bogw wapoti' Taibiriasigwi mafi'i felefele'ma na'ama anan nape nanifela God sagwa gwa'aimi amama. 
JHN.6.24	Ea' esis amam nematawa sati Jisas naloma alupumi ananimi amam ina ata' mape, owa'. Ea' safe' salata anogw bogw safe' Kaperneam sagolopa Jisas.
JHN.6.25	Esis sagolopana ma satolona gani wa'ol walemb batupa'manai anama fisana sa'ipana sa'i, “Dembinai Tisa, ine' nambai' nafi'i na'ae?”
JHN.6.26	Ea' Jisas nagwamasa basef na'i, “Ae' a'ipipa endilisi, ipe' ina ukup ma'i pepel ae' anda'anai dei' pafi'i pa'i petolowe, owa'etin. Ipe' ukup mapoma bret atona pagwa'anai ma opalef ipe'imi si'im, amama atom dei' pagolope pafi'i. 
JHN.6.27	Ipe' ina penda' maola pefa' gwa'aimi amama awami folo'olami, owa'. Ipe' penda' maola gwa'aimi bu'wami sagwa'am mape bo'om andeande' la'ela'ef. Gwa'aimi amama ambal namunai nape la'ela'ef. Gwa'aimi amama, ae' ataga epen endilisiwei, ae' atowe nambimb ese'epam ipe'. God nase'e agel lu'unai nesahe'e ea' ma enda' maol anama lu'unai.”
JHN.6.28	Ea' sahali'ana sa'i, “Dei' ape' monda' maol main ata' nili'ma monda' maol Godi?”
JHN.6.29	Ea' Jisas nagwamasa basef na'i, “Maol Godi na'ama. Ipe' pembale'efa ae', God nasapa'e afi'i.”
JHN.6.30	Ea' esis sa'ipana sa'i, “Ine' nihi'ambapa maina pepel la'ifinai ma ape' matolona meambale'efena? Ine' nanda' maina maolan? 
JHN.6.31	Ehasapa ape'isi fowa' gani sagwa' anom gwa'aimi agilima sa'i mana etap anama wafiguma fatauguma si'i basef mape Baibeli ma'iam ma'i,
JHN.6.31	‘Anan nase'asa gwa'aimi mafi'i heveni sa'am.’ ”
JHN.6.32	Ea' Jisas na'ipas na'i, “Endilisi ae' a'ipipa, Moses ina nase'epa gwa'aimi amama mafi'i heveni, owa'. Ahalome ae'anai atona nasi'ipei gwa'aimi amama endilisimi. 
JHN.6.33	Gwa'aimi amama God nasi'ipami amama ae' akwaha ilif isila'i ma ase'asa ambal namunai esis amam nematawa hiesi sape etapi ma sope andeande' la'ela'ef hihif.”
JHN.6.34	Ea' sa'ipana sa'i, “Dembinai, dei' ine' nese'apa gwa'aimi amama mope la'ela'ef.”
JHN.6.35	Ea' Jisas na'ipas na'i, “Ae' atowe ae' gwa'aimi bret ambal namunai bu'unai napaiwei. Emi egafis siefi'mai ae'i ina nambimb nolomahas, ea' emi egafis seambale'efa ae'i, esis ina nambimb eap nese'as wapoti' ma embel, owa'etin. 
JHN.6.36	Ae' ali' a'ipipa, ipe' patolowe ea' ipe' ina pembale'efa basef bu'wami ae'ami, owa'. 
JHN.6.37	Emi egafis Ahalome nase'eas ae'i, isima nambimb sifi'mai ae'. Emi egafis si'i seafi'mai ae'i, ae' ina anona nemaf egalo'mas, owa'etin endilisi. 
JHN.6.38	Ae' ina akwaha heven isila'i ma iela okom ae'anai atona, owa'etin. Ae' afi'ima iela basefa okom anan nasapa'e afi'i. 
JHN.6.39	Okom aman anama nasapa'e afi'i nape na'ama. Esis amam nematawa hiesi anan nase'eas ae'asi, ae' ina ekwaha enin atitin nefe' higililan, owa'etin. Ae' efelas wapoti' sehafel hiagilif nemaf akutainai. 
JHN.6.40	Okom Ahalome ae'anai nape na'ama. Amam nematawa emi egafis seme' basef ae'ami seambale'efa ae'i, esis anona nemaf sofa' ambal namunai sope andeande' la'ela'ef hihif. Ea' efelas wapoti' sehafel hi'agilif nemaf akutainai.”
JHN.6.41	Ea' Jisas na'i, “Ae' atowe si'i gwa'aimi akwaha heven isila'i.”
JHN.6.41	Anan na'iam na'ama, esis Juda opalef aoma anan sa'i basef hiami ma anan. 
JHN.6.42	Esis sa'iam na'ama sa'i, “Dei' si'i main? Aman anama Jisas anan Josep nogalomana. Ahalomana mama'wana ananisi ape' mogawas. Dei' maina anan na'i, ‘Ae' akwaha heven isila'i?’ ”
JHN.6.43	Ea' Jisas nagwamasa basef esis na'i, “Ipe' ina ukup motamea pi'i basef amama, owa'. 
JHN.6.44	Ina enis epes la'ifisa esis etis sifi'mai ae', owa'. Ahalome nasapa'e dei' afi'i. I'i anan nefela nomonas asasimi. Epes isima nambimb sifi'mai ae', ea' anona nemaf ae' efelas sehafel nemaf akutainai. 
JHN.6.45	Basef anona profet na'iami mape buk Baibeli ma'i na'ama ma'i,
JHN.6.45	‘God anona nemaf nuwalipas amam nematawa hiesi.’
JHN.6.45	Ea' ae' a'ipipa, amam nematawa emi egafis seme' basefa Ahalome ae'anai ma seagawa anan, esis sifi'mai ae'.
JHN.6.46	Ina enin epen atitin nati Ahalome, owa'. Fowa' ae' ape aloma God afi'i etap anae' ae' atowe atolona. 
JHN.6.47	Ae' a'ipipa basef endilisimi atom. Emi egafis sembale'efa ae', esis dei' sefa' ambal namunai sepe andeande' la'ela'ef hihif. 
JHN.6.48	Ae' si'i bret ambal namunai napaiwei. 
JHN.6.49	Fowa' gani ehasepa ipe'isi sa' gwa'aimi amama mana etap anama wafiguma fatauguma, dei' saga' ea'. 
JHN.6.50	Gwa'aimi amama dei' makwaha heven misila'i amama na'ama. Emi egafis seagwa'ami, esis ina anona nemaf saga', owa'etin. Sope andeande' la'ela'ef hihif. 
JHN.6.51	Ae' si'i bret ambal namunai napaiwei akwaha heven isila'i ape etap anae'. Emi egafis sea' bret anama, esis sope andeande' la'ela'ef hihif. Bret anama ae' nambimb iese'esana, amama alop ae'anai eso' amam nematawa etapasi ma sofa' ambal namunai sope andeande' la'ela'ef hihif.”
JHN.6.52	Ea' amam Juda ma'i basef mehip mandahihianama Jisas la'afena amam atom ma'i, “Dei' si'i maina aman anama na'i nease'apa alop ananinai ape' mea'ana?”
JHN.6.53	Ea' Jisas na'ipam na'i, “Ae' a'ipipa endilisi, ae' ataga epen endilisiwei. I'i ipe' pindaiwa'ma pea' alop neloma esimbel ae'ami, ipe' ina nambimb pefa' ambal namunai, owa'etin. 
JHN.6.54	Emi egafis, sea' alop noloma esimbel ae'ami, amama dei' sefa' ambal namunai sope andeande' la'ela'ef hihif ea' efelas wapoti' sehafel hi'agilif nemaf akutainai. 
JHN.6.55	Dei' main? Alop ae'anai si'i gwa'aimi endilisimi, ea' esimbel ae'ami endilisimi ma seagwa'am. 
JHN.6.56	Emi egafis seagwa' alop noloma esimbel ae'ami, esis sope la'ifis soloma ae', ea' ae' epe la'ifiwi elomas. 
JHN.6.57	Ahalome ambal namunai napainai nasapa'e afi'i, ea' ae' dei' ape ambal namunai Ahalomei. Ea' na'ama etina emi egafis seagwa' alop noloma esimbel ae'ami esis nambimb sofa' ambal namunai sope la'ela'ef ma pepel ae'anai. 
JHN.6.58	Bret anama nakwaha heven nisila'i anama ae' atowe. Fowa' gani ehasepa ipe'isi sagwa' mana ea' esis saga'. Ea' emi egafis sogwa bret anama nafi'i heveni, esis sofa' ambal namunai sope la'ela'ef hihif.”
JHN.6.59	Jisas na'ipas na'ama nawalipas nomon ipat esis Juda sa'i basef sapeinai wambel Kaperneam.
JHN.6.60	Enis alupisi Jisasi hiesi same' basef amama ea' sa'i, “Basef amama ahifima ape'. Emi egafis nambimb sefa'am silam? Owa'etin.”
JHN.6.61	Ea' Jisas negawa alupusi ananisi sandaiwa'ma basef amama. Ea' na'ipas na'i, “Basef amama ma'i mohambombaga ukup ipe'imi? 
JHN.6.62	I'i ipe' piti ae' ataga epen endilisiwei etanima ilata ilif fowa' apanima, nambimb ipe' gegelalasipa kwapete'epa. 
JHN.6.63	Ambal Bu'unai Godi atona nese'epa ambal namunai pepe andeande' la'ela'ef hihif. Ea' waf hianai epes sanda'anai ina nagiambamepa, owa'etin. Basef amama atom ae' a'iami, amama mataga Ambal Bu'unai Godi amama ambal namunai napaimi mape andeande' la'ela'ef hihif. 
JHN.6.64	Ea' enipa ina pembale'efa basef ae'ami, owa'.”
JHN.6.64	Dei' main? Jisas fowa' dambadamba nagawa emi egafis owa' seambale'efanai ea' nagawa emi egalin nambimb ni'ipa naumbih nihi'ambama anan napoma.
JHN.6.65	Ea' na'ipas wapoti' na'i, “Amama atom ae' a'ipipa ma ina enis epes la'ifisa seafi'mai ae', owa'. Ahalome ae'anai nefela nomonas asasimi, sifi'mai ae'. I'i owa', owa'etin.”
JHN.6.66	Nemaf anama enis alupusi ananisi hiesi sakwahona sotanima safe' deindei, ina ata' sape salomana wapoti', owa'.
JHN.6.67	Ea' Jisas nahali' alupumi ananimi 12-peleim na'i, “Ipe' wapoti' pa'i pekwaha ae' pitanima pefe', a' amon?”
JHN.6.68	Ea' Saimon Pita nagwamana basef na'i, “Dembinai, afa' okwaha ine' ofe' eti wila emi? Basef ine'imi atom ma'ipafa ma weape ambal namunai andeande' la'ela'ef hihif. 
JHN.6.69	Afa' ombale'efa ina ea' ogawa endilisi ine' aman Godi bu'unai endilisi, nasapa'ena nafi'i.”
JHN.6.70	Ea' Jisas nagwamama basef na'ipam na'i, “Ae' esahe'a ipe' 12-pelaipa ea' ae'ipei. Ea' anona ipe'inai ambal aonai napainai.”
JHN.6.71	Jisas na'i anona amamunai amam 12-peleim agilinama Judas, anan Saimon Kariotinai nogalomana. Anan nape naloma alupumi Jisasi 12-peleim, ea' anona nemaf nefe' nihi'ambam naumbih Jisasi anan napoma.
JHN.7.1	Amamaga mataga ea', Jisas nafe' nowalona etap hiagoma Galili. Esis Juda dambami asasimi mape etap hiagoma Judia ma'i mohana noga'. Na'ama anan ina ata' nafe' nape etap asasinai, owa'. Nape Galili atogon. 
JHN.7.2	Ea' felefele' ma nemaf anama esis Juda sanda' anom gwa'aimi lu'wami ma ukup meapoma God. Ea' sala' aolah sa'uhi sapoma sanda' gwa'aimi amama. 
JHN.7.3	Ea' owapana Jisasi ma'ipana ma'i, “Ine' nekwaha na'ae nefe' etap hiagoma Judia, ma alupusi seati maol la'ifinai ine'inai si'i God nanda'anai. 
JHN.7.4	I'i anona aman ni'i epes hiesi sogawa maol ananinai, anan ina nondambaho' nonda'ana, owa'. Ine' na'ama etin, nekwaha wambel ine'inai nefe'ma epes hiesi sitilina seati maol ine'inai ma sogawena.”
JHN.7.5	Owapana ananimi ina mombale'efana, owa'. Ea' dei' ma'ipana basef amama.
JHN.7.6	Ea' Jisas na'ipam na'i, “Nimeguf hiami ipe'imi atom, ea' nemaf ae'anai dahandahama ina dei' nataga, ata' owa'. Nogota ae'anai neataga ae' efe' Jerusalem. 
JHN.7.7	Ae' awalapa waf aonai epes etapasi sanda'anai. Ea' dei' ukup asasimi aoma ae'. Ea' ukup asasimi ina aoma ipe', owa'. 
JHN.7.8	Ipe' pili' pendowasa' pefe'ma gwa'aimi amama. Ae' ota'. Dei' ae' ina endowasa', ata' owa'. Dei' main, nogota ae'anai ina dei' nataga.”
JHN.7.9	Anan na'ipam na'ama ma ea', ata' napani Galili.
JHN.7.10	Ea' owapana Jisasi mondowasa' mafe' Jerusalema gwa'aimi amama lu'wami. Amam mali' mafe', anan wapoti' nagi'mam nondowasa' ma gwa'aimi amama. Ea' anan ina nafe' nandawalap, owa'etin. Anan nandambaho' etin nafe'. 
JHN.7.11	Nemaf anama sanda' gwa'aimi amama amam dambami Juda mape naep motaoma Jisas. Ea' mahali' esis ma'i, “Aman anama nape eti?”
JHN.7.12	Amam nematawa hiesi esis etis sanda'ipama anan sa'osa'ombel. Enis sa'i, “Anan aman bu'unai.”
JHN.7.12	Ea' enis sa'i, “Owa', anan nambaso'ma epes hiesi.”
JHN.7.13	Ea' ina enin epen nawalapa basef na'iam alihima Jisas, owa'. Dei' main, esis hiesi umbamahasa amam agufumi esis Judai.
JHN.7.14	Esis sape sanda' gwa'aimi amama nimeguf wanom, ea' Jisas nafi'i nape ande' felefe'ma ipat lu'unai Godi sanda' lotuwanai nawalipasa basef esis. 
JHN.7.15	Amam agufumi Judai gegelalasom endilisi mahali'as ma'i, “Anan ina nafe'ma skul. Emi egalin nase'ana gawa anama?”
JHN.7.16	Ea' Jisas nagwamam na'ipam na'i, “Gawa anama ina gawa ae'anai, owa'. Gawa anama anona amani nasapa'e afi'i. 
JHN.7.17	I'i enin epen okom ni'i neanda' maol Godi si'i anan na'ianai, nambimb epen inima negawa basef ae' awalipasami mataga God o mataga Ae' atowe. 
JHN.7.18	Emi egafis sie'ipasa gawa ananinai atona, esis sa'i enis epes seafela agof asasimi lu'um. Ea' emi egafis sonda' maola sefela agel anan nasapa'as safi'i, esis epes bu'wasi, sa'i basef endilisimi atom. Basef baso'maimi ina mapomas, owa'. 
JHN.7.19	Fowa' Moses nase'epa mi'uli Godi ipe', ea' owa' enin epen dei' nape nalomepa nila mi'uli anama, owa'etin. Dei' maina ipe' pa'i pehe ega'?”
JHN.7.20	Ea' esis amam nematawa hiesi sagwamana basef sa'ipana sa'i, “Ambal aonai napaina. Emi egalin na'i nehena nega'?”
JHN.7.21	Ea' Jisas na'ipas na'i, “Ae' anda' pepel atotona ea' dei' ipe' gegelalasipa. 
JHN.7.22	Ea' ipe' patopa'mam alop nogamepa ipe'imi nemaf anama Sabat papoma noma'wanai. Dei' main? Ipe' paila mi'uli anama fowa' God naso' Mosesanai. Moses atona ina nali' na'ipipa panda' waf anama, owa'. Dambadamba waf anama nali' natagama amam agufumi Judai fowa'imi mali'i. 
JHN.7.23	Ipe' patopa'mam alop nogamepa nemaf anama Sabat ama ipe' ina pewala mi'uli anama God naso' Moses anai. Dei' maina ipe' ukup aoma ae' ma anda' anona aman bo'ona endilisi nemaf anama Sabat? 
JHN.7.24	Ipe' ina pewaloga amamaga penda'am naep atom, owa'. Ipe' pewalogam ukup ipe'imi ma waf bu'unai atona peagawa waf esis sanda'anai bo'ona o aona.”
JHN.7.25	Enis epes Juda sape Jerusalemi same' basef amama ananimi sahali'as sa'i, “Anan ma'una anama dambami ape'imi ma'i mohana neaga'? 
JHN.7.26	Anan nape nawalipasa basef alihiguma ea' amam agufumi ina magwamana anom basef, owa'. Amama endilisi a' amon? Amam dambami ape'imi mogawa aman anama Krais, God nandandepana nasapa'ana nafi'i? 
JHN.7.27	Ape' mogawa aman anama nataga etap anae' ape'inai. Ea' anona nemaf owagama Krais neafi'i, ina enin epen negawa anan neatagama, owa'.”
JHN.7.28	Ea' Jisas ata' nape ande' felefe'ma ipat lu'unai Godi nawalipas na'i mehip na'i, “Endilisi, ipe' pegawa ae' atagama wambel ae'ainai. Ea' ae' ina afi'i etin aila okom ae'anai atona, owa'. Anan nasapa'e afi'i anan endilisinai. Ipe' ina pegawana, owa'. 
JHN.7.29	Ea' ae' egawana. Dei' main, fowa' ae' alomana wape etifigin ea' anan nasapa'e afi'i.”
JHN.7.30	Esis same' basef amama ananimi, opalef aoma anan sa'i sefa'ana sonda'mana basef. Owa'etin. Dei' main, nemaf anama ananinai ina dei' nataga, ata' owa'.
JHN.7.31	Epes hiesi sape na'ae same'ana sembale'efana sa'i, “Nemaf anama Krais niefi'i, Anan nonda' maol la'ifinai. Maol Kraisi nambimb nikila' maol aman anama nanda'anai?”
JHN.7.32	Amam Farisi mame' esis amam nematawa hiesi sa'i basef so'umbelifi ifima ma Jisas. Ea' amam pris dambami maloma amam Farisi masapa' anom polisman mumafi ipat lu'unai Godi mafi'i mefa'ana. 
JHN.7.33	Ea' Jisas na'ipas na'i, “Ae' ata' elomepa epe nogota bandana ea' etanima efe'ma Anan nasapa'e afi'i. 
JHN.7.34	Ipe' nambimb pegolopa ae', owa'. Gani ae' nambimb iapanima, ipe' ina la'ifipa peafo'o, owa'.”
JHN.7.35	Ea' amam Juda atom manda'ipama ma'i, “Aman anama na'i nefe' eti ma afa' weagolopana? Anan nambimb nefe'ma esis Juda afa'isi saloma esis Grik sapoma ea' niwalipa esis Grik, a' amon?
JHN.7.36	Ea' na'i, ‘Ipe' pegolopa ae' ea' ina nambimb petolowe, owa'.’ Ea' na'iam wapoti' na'i, ‘Ipe' ina la'ifipa piti ae' eapoma, owa'.’ Basef amama ofagema ma'i main?”
JHN.7.37	Nemaf anama lu'unai akutainai ma esis Juda sanda' gwa'aimi amama, Jisas naitu na'i mehip na'i, “Emi egafis eap nese'as sifi'mai ae' sea' embel. 
JHN.7.38	Emi egafis sembale'efa ae'i sotaga si'i basef mail Buk Baibeli ma'iam ma'i, ‘Emi egafis sembale'efa ae'i, esis nambimb embel ambal namunai napeimi motaga opalef asasimi nomon ea' kolo' etin muwisi ande'.’ ”
JHN.7.39	Basef Jisasi ofagema ma'i Ambal Bu'unai Godi anona nemaf esis sembale'efana sofa'ana nupe nolomas. Nemaf anama Ambal Bu'unai Godi ine' dei' nape naloma enis epes sembale'efanai, ata' owa'. Dei' main, Jisas ata' owa' noga' nohafel wapoti' nofa' agel lu'unaima howalagon ananinai, ata' owa'.
JHN.7.40	Ea' enis amam nematawa same' basef amama sa'i, “Endilisi, aman anama anan dembinai Profet ape' mape mohafanai.”
JHN.7.41	Ea' enis sa'i, “Dei' Krais nataga etap hiagoma Galili? Owa'etin. 
JHN.7.42	Basef mail Baibeli ma'i na'ama ma'i, ‘Krais owagama notaga wambota Deviti wambel Betlehem, Devit fowa' napoma.’ ”
JHN.7.43	Ea' epes hiesi sandawal biefis sa'i Jisas emi egafuma. 
JHN.7.44	Ea' enis sa'i sefa'ana nefe' nonda' basef, ea' owa'. Ina enis sefa'ana, owa'.
JHN.7.45	Amama mataga ea', polisman amama mumafi ipat lu'unai Godi motanima mafe'ma amam pris dambami maloma amam Farisi mapoma. Ea' dambami amama mahali' amam polisman ma'i, “Dei' maina ipe' owa' pewa' Jisas pefa'ana pifi'i?”
JHN.7.46	Ea' amam ma'i, “Fowa' gani nafi'i nafi'i nataga dei' owa' enin epen nawalapa basef si'i anan na'iam, owa'.”
JHN.7.47	Amam Farisi magwamama basef ma'i, “Anan nambaso'mepa wapoti', a' amon? 
JHN.7.48+JHN.7.49	Ina anona dembinai o anona Farisi nembale'efana, owa'. Ea' amam nematawa isima hiesi, ina sogawa mi'uli Godi, owa'. Isima anona nemaf God nogwamasa waf aonai esis sanda'anai.”
JHN.7.50+JHN.7.51	Ea' Nikodemus fowa' nafe'ma Jisasi, anan dembinai naloma amam dambami Farisi, nahali'am na'i, “Afa' andeande'ma owaloga anona aman etin wi'i anan nanda' waf aonai, o owa'? Mi'uli afa'inai na'i na'ama na'i, afa' uli' uhali'ana ma weagawa waf ananinai neloma maol ananinai, ea' wi'i anom basef.”
JHN.7.52	Ea' amam ma'ipana ma'i, “Ine' wapoti' Galilinai? Owa'etin. Ine' ata' niti basef mail Buk Baibeli ea' nitalifam. Ama nambimb neagawa ina anona profet nataga etap hiagoma Galili, owa'etin.”
JHN.7.53	Amam amama hiami mafe' ifagw amamumi atona etin,
JHN.8.1	ea' Jisas nondowasa' nafe' halaf lawah oliv motawama.
JHN.8.2	Ea' kuhimbita atona netanima nafe' ande' felefele'ma ipat lu'unai Godi sanda' lotuwanai. Esis amam nematawa hiesi safi'mai anan ea' nape nawalipasa basef. 
JHN.8.3	Ea' amam dambami mawalipasa mi'uli Godi maloma amam Farisi mati ano'w nemata'w kwanda' so'a waol kwaloma anona aman kwa'oh mao'wakw mafi'i. Ea' ma'ipakw kwaitu la'afena amam hiami matolo'w. 
JHN.8.4	Ea' ma'ipa Jisas ma'i, “Dembinai tisa, nemata'w akwama afa' watolo'w kwaloma anona aman kwanda' so'a waola waf aonai. 
JHN.8.5	Mi'uli God fowa' naso' Mosesanai na'ipafa na'i afa' okwaha otamba oha nematawa wanda' waf anama oga'. Ine' okom nape na'imama?”
JHN.8.6	Amam ma'i mogwambana. I'i anan owa' neagwamama basef andeande', monda'mana basef. Ea' Jisas natambe' notawa nanda' faf ananinai nanda' anom basef mail etap.
JHN.8.7	Amam maitu mope mahali'ana ma basef hiami, ea' nehafel naitu na'ipam na'i, “Ipe' emi egafipa owa' peanda' waf aonai, ipe' pili' pekwaha otam peha akwa'w.”
JHN.8.8+JHN.8.9	Ea' anan natambe' wapoti' nanda' anom basef mail etap. Amam mome' basef amama ananimi ea' mandamboma atona etin matanima mafe'. Amam hagami mali' mafe' ea' awomimi magi' mafe'. Mafe' atona etin makwaha akwa'w ato'w kwaitu.
JHN.8.10	Ea' Jisas nehafel naitu nahali'akw na'i, “Dei' amam amama mafe' eti? Owa' anona aman ni'i nenda'mena basef?”
JHN.8.11	Ea' akwa'w kwa'ipana kwa'i, “Dembinai, owa'. Mafe' hi'alam.”
JHN.8.11	Ea' na'ipakw na'i, “Ae' na'ama etin si'i amam. Ae' ina anda'mena basef, owa'. Ine' fo'o, ea' ina netanima nenda' waf aonai wapoti', owa'.”
JHN.8.12	Ea' Jisas na'ipa amam nematawa wapoti' na'i, “Ae' si'i howalagon nafi'i etap. Emi egafis siela ae' esis ina nambimb sefe' akota eaf asasinai, owa'. Esis sope howalagoma ambal namunai nupais.”
JHN.8.13	Ea' amam Farisi ma'ipana ma'i mogwambana anom basef ma'i, “Dei' ine' na'i basefa ine' etina. Na'ama afa' ina ombale'efena, owa'. Basef ine'imi ina endilisimi, owa'.”
JHN.8.14	Ea' Jisas nagwamama basef na'i, “Ae' a'ipasa basefa ae'. Ea' dei' basef amama ae'ami endilisimi atom. Dei' main, ae' egawa ae' ataga afi'ima ea' egawa anama anona nemaf eafe'ma. Ea' ipe' ina pegawa anama ae' ataga afi'ima, o anona nemaf eafe'ma, owa'. 
JHN.8.15	Ipe' pawaloga epes si'i epes etapasi sawalogas. Ea' ae' owa'. Ae' ina ewaloga enin epen, owa'. 
JHN.8.16	I'i ae' ewaloga enis epes, ae' ewalogas andeande' endilisi. Dei' main? Ina ae' atowe ape, owa'. Ae' ape aloma Ahalome nasapa'e afi'i. Na'ama afa' biafa wawalogas andeande' endilisi. 
JHN.8.17	Anom basef mail mi'uli ipe'inai ma'i, ‘I'i anom amam biam mie'i basef etifim, basef amama amamumi endilisimi atom.’ 
JHN.8.18	Basef amama ma ae' afa' biafa wa'iam, ae' aloma Ahalome ae'anai nasapa'e afi'i.”
JHN.8.19	Ea' amam mahali'ana ma'i, “Ahalomena ine'inai nape eti?”
JHN.8.19	Ea' Jisas nagwamama basef na'i, “Ipe' ina pegawa ae', ea' ipe' ine' pegawa Ahalome ae'anai wapoti'. I'i ipe' pegawa ae, ipe' pegawa Ahalome ae'anai wapoti'. Owa'etin.”
JHN.8.20	Ea' Jisas ata' nawalapa basef anama nomon ipat lu'unai Godi sanda' lotuwanai ma rum sambe' otamba moni sanda' ofa anai na'oma. Ea' ina anona aman nafe' nombalo'ana nofa'ana ma neanda' basef, owa'. Dei' main, nogota ananinai ata' owa' neataga.
JHN.8.21	Ea' Jisas na'ipam wapoti' na'i, “Ae' nambimb ekwahipa efe'. Ea' ipe' pegolope ea' ina petolowe, owa'. Ipe' pepe pega' ma waf aonai ipe'inai. Dei' main, anama ae' eafe'ma, ipe' ina nambimb la'ifipa peafo'oma, owa'.”
JHN.8.22	Ea' amam Juda manda'ipama ma'i, “Anan na'i nefe' eti, ma afa' ina la'ififa weafo'o? Dei' maina anan na'i na'ama? Anan na'i nondaha anan atona?”
JHN.8.23	Ea' Jisas nagwamama basef wapoti' na'i, “Ipe' pape etap anae'. Ea' ae' ape ilif. Wambel ipe'inai etap anae', ea' ae' owa'. 
JHN.8.24	Ae' a'ipipa ea'. Nambimb ipe' pega' ma waf aonai ipe' panda'anai ata' la'ela'ef napaipa. I'i ipe' owa' peambale'efa ae', aman God nasapa'e afi'i, nambimb ipe' pega' ma waf aonai ipe' panda'anai la'ela'ef napaipa.”
JHN.8.25+JHN.8.26	Ea' amam mahali'ana ma'i, “Ine' emi egafina?”
JHN.8.25+JHN.8.26	Ea' Jisas nagwamama basef na'i, “Si'i fowa' ali' a'ipipa. Ae' la'ifiwei ma i'ipipa basef hiami ipe' ma ienda' kotimipa ma basef hiami amama a'ipipami. Ea' anan nasapa'e afi'i, anan endilisinai. Basef ananimi ae' ame'am ea' a'ipipam ipe' hipei pape etapi.”
JHN.8.27	Amam ina mogawa Jisas na'ipama Ahalomana ananinai, owa'.
JHN.8.28	Na'ama Jisas na'ipam na'i, “Nambimb ipe' pesa'ma ae' ataga epen endilisiwei piundi il lawag usi'inai tu'wanainai ilif. Nemaf anama ipe' pegawa basef amama ma'i ae' atowe ea' ma'uwi si'i ali' a'ipipa. Ea' pegawa ae' ina anda' maol ae' atowe a'ianai, owa'. Basef Ahalome na'ipiami, amama atom a'iam a'ipipam. 
JHN.8.29	Anan nasapa'e afi'i nape nalome. Anan ina nakwahowe ae' atowe ape, owa'. Dei' main, la'ela'ef ae' aila okom ananinai anda' maol.”
JHN.8.30	Jisas ata' na'ipam etin, hiesi sambale'efana.
JHN.8.31	Ea' Jisas na'ipa esis Juda sambale'efana na'i, “I'i ipe' pembale'efa basef ae'ami pilam, ipe' alupipei ae'ipei endilisi. 
JHN.8.32	Ea' ipe' nambimb pegawa basef endilisimi ea' amama atom motagahipa pepe wafifipa.”
JHN.8.33	Ea' esis sagwamana basef sa'i, “Ape' akupana Abrahami. Ape' ina agof a'apa mape owina enis epes, owa'etin. Dei' maina ine' na'ipapa na'i basef endilisimi matagahepa mape wafifipa?”
JHN.8.34	Ea' Jisas nagwamasa basef na'i, “Endilisi ae' a'ipipa, emi egafis sape sanda' waf aonai, waf anama newa'as sape si'i agof a'asi sape owina enis epes. 
JHN.8.35	Epes isima agof a'asi sape sanda' waf aonai ina sape andeande' ma wambota ananinai la'ela'ef, owa'. Ea' esis sape batausana ananisi endilisi, esis sape wambota ananinai andeande' la'ela'ef hihif. 
JHN.8.36	I'i Ae' Nogalomana Ananiwei etagahipa panda' waf aonai newa'epa la'ifipa, nambimb pepe andeande' wafifipa endilisi. 
JHN.8.37	Ae' egawa ipe' pataga wambota Abrahami. Ea' ipe' pa'i pehe ega'. Dei' main, basef amama ae'ami ina mape nomonas ipe'imi, owa'. 
JHN.8.38	Ae' awalapa basef amama ma amamaga ae' aloma Ahalome ae'anai watolom, ea' a'ipipa basef amama, ea' ipe' panda'am si'i pame' ahalomepa ipe'inai na'ipipa.”
JHN.8.39+JHN.8.40	Esis Juda sagwamana basef sa'i, “Bafalamapa ape'inai Abraham.”
JHN.8.39+JHN.8.40	Ea' Jisas na'i, “I'i ipe' Abraham batawisanai, ipe' penda' maol Abrahami. Owa'etin. Ea' pa'i mehipa pehe eaga'. Ae' a'ipipa basef endilisimi atom ame' God na'ipiami. Abraham ina nanda' waf anama si'i ipe' pa'i pehe ega', owa'etin. 
JHN.8.41	Ipe' panda' waf ahalomepa ipe'inai nanda'anai.”
JHN.8.41	Ea' esis sagwamana basef sa'i, “Mamalapa ape'iwai ina wanda' so'a waol olapa, owa'. Ahalomapa ape'inei God atona.”
JHN.8.42	Ea' Jisas na'ipas na'i, “I'i God ahalomepa ipe'inai, ukup ipe'imi mimila ae'. Ina ae' atowe ela okom afi'i, owa'etin. Ahalome nasapa'e afi'i ape na'ae. 
JHN.8.43	Dei' maina ipe' owa' peagawa basef ae'ami? Ipe' ina la'ifipama peme' basef ae' a'iemi pielam, owa'.
JHN.8.44	Ahalomepa ipe'inai Satan ea' ipe' paila nomonas ananimi atom. Fowa' dambadamba nafi'i nafi'i nataga dei', anan naha epes saga', ea' nowa' alafugama basef endilisimi. Nomonas ananimi ina mapoma basef endilisimi, owa'. Anan nambaso'mas nimeguf hiami la'ela'ef. Basef baso'maimi anan na'iami, amama si'i diga ananinai. Dei' main, anan epen nambaso'ami ea' ofagenama basef baso'maimi hiami. 
JHN.8.45	Ea' ae' a'ipipa basef endilisimi atom. Amama atom dei' ipe' pandaiwa'ma peambalefa ae'. 
JHN.8.46	Emi egafis sape la'afena ipe'i la'ifipa ma peawalapa anona waf aonai atotona ae' anda'anai? Owa'etin. I'i ae' ie'ipipa basef endilisimi, dei' maina ipe' owa' peambale'efa ae'? 
JHN.8.47	Epes Godi same' basef ananimi. Ea' ipe' ina epes Godi, owa'. Ipe' enipa epes. Na'ama ipe' owa' peme' basef ananimi.”
JHN.8.48	Ea' esis Juda sagwamana basef sa'i, “Ape' ma'i endilisi ine' Samariainai naumbih ape'inai ea' ambal aonai napaina.”
JHN.8.49	Ea' Jisas na'i, “Ae' ambal aonai owa'etin. Ea' ae' afela agel Ahalome ae'anai ea' ipe' panda' agel ae'anai nowala. 
JHN.8.50	Ae' ina anda' maola enis epes seafela agel ae'anai lu'una, owa'. Ea' anona dembinai nanda' maol na'i enis epes seafela agel ae'anai, Ahalome nape dembinai jas. 
JHN.8.51	Ae' a'ipipa basef endilisimi atom. Emi egafis sembale'efa basef ae'ami sielam, esis ina anona nemaf soga', owa'. Sope la'ela'ef hihif.”
JHN.8.52	Ea' esis Juda same' basef amama sa'i, “Dei' ape' mogawa ine' ambal aonai nape nomonas ine'imi. Abraham fowa' gani naga' ea' amam profet fowa'imi wapoti' maga'. Ea' ine' na'i, emi egafis seambale'efa basef ine'imi esis ina soga', owa'.”
JHN.8.53	Ea' sahali'ana wapoti' sa'i, “Ine' nikila' bafalomapa ape'inai Abraham? Anan naga' ea' amam profet wapoti' maga'. Ea' ine' na'i ine' emi egafina?”
JHN.8.54+JHN.8.55	Ea' Jisas nagwa basef na'ama na'i, “I'i ae' efela agel ae'anai lu'una, agel ae'anai wafinai si'i basef wafimi. Ea' Ahalome ipe' pa'i God ipe'inai, anan nafela agel ae'anai lu'una. Ipe' ina pegawana, owa'. Ae' atowe egawana. I'i ae' i'i owa' eagawana, a'i basef baso'maimi si'i ipe' pambaso'am. Owa'etin. Ae' egawana aila basef ananimi.
JHN.8.56	Abraham bafalomepa ipe'inai, anan nandanifel ma nati nogota ae'anai nataga, si'i nati ae' ma nandanifel endilisi.”
JHN.8.57	Ea' esis Juda sa'ipana sa'i, “Afagof ine'imi ata' owa' 50-peleim, ine' na'i nati Abraham?”
JHN.8.58	Ea' Jisas nagwamasa basef na'ipas na'i, “Ae' a'ipipa endilisi, fowa' gani Abraham mama'wana ata' owa' kolanai, ae' ali' ape.”
JHN.8.59	Esis same' basef ananimi, ea' amam Juda mafe' mafela otamba ma'i mokwahom mohana, ea' Jisas nakwaha ipat lu'unai Godi nandambaho' nawisi ande' nafe'.
JHN.9.1	Jisas nafe' eaf ea' nati anona aman naep mase'anai. Fowa' mama'wana kolana naep mase'ana nape na'ama etin la'ela'ef. 
JHN.9.2	Ea' alupumi ananimi mahali'ana ma'i, “Dembinai tisa, dei' maina aman anama naep mase'ana? Anan nanda' waf aonai o esis mamasana ananisi sanda' waf aonai selana?”
JHN.9.3	Ea' Jisas na'ipam na'i, “Ofagema ma anan naep mase'ana ina mamasana sanda' waf aonai o anan nanda' waf aonai, owa'. Anan naep mase'ana ma maol Godi notaga lu'una nondawalap. Amama atom dei' naep mase'ana. 
JHN.9.4	Dei' ea' alip, nogota anama ape' monda' maola anan nasapa'e afi'i. Owamb neataga ina ata' monda' maol, owa'etin. 
JHN.9.5	Ae' ata' ape etap anae' ape si'i nagwapin howalagon ipe'iwei ipe' hipei pape etapi.”
JHN.9.6	Jisas na'ipam na'ama, ea' nisi'wafa apah nandisam maloma etap. Ea' nasemanam naep aman anama. 
JHN.9.7	Ea' na'ipana na'i, “Ine' nefe' nesa'opa naep embel walemb batupa'manai anama Siloam.” Basef ofagema ma agel anama na'i, nasapa'ana nafe'.
JHN.9.7	Ea' aman anama nafe' nasa'opa naep ananimi, ma ata' netanimani, naep matiana andeande' bo'ona.
JHN.9.8	Esis wambel atona saloma enis fowa' sati anan nape eaf nandailasa otamba gwa'aimi maim sahali'as sa'i, “Anan aman anama ma'una fowa' nape eaf nandailasa gwa'aimi maim?”
JHN.9.9	Ea' enis sa'i, “Anan ma'una.”
JHN.9.9	Ea' enis sa'i, “Owa'. Anona aman anama. Ea' amaga ananinai si'i anan.”
JHN.9.9	Ea' aman anama atona fowa' naep mase'anai na'i, “Ae' ma'uwi.”
JHN.9.10	Ea' esis sahali'ana mehip sa'i, “Ine' nanda' maina dei' nati andeande'?”
JHN.9.11	Ea' anan nagwamas na'i, “Anona aman agel ananinai Jisas nanda' etap maloma apah ananimi nambomam nanda'meam naep ae'ami. Ea' na'ipi na'i, ‘Ine' nefe' nesa'of walemb batupa'manai Siloam.’ Ea' afe' asa'of ea' naep mati.”
JHN.9.12	Ea' sahali'ana sa'i, “Aman anama nape eti?”
JHN.9.12	Ea' na'ipas na'i, “Ae' ina egawa napoma, owa'.”
JHN.9.13	Esis sao'wa aman anama fowa' naep mase'anai safe'ma amam Farisi. 
JHN.9.14	Nemaf anama esis sapoma noma'wanai Sabat, anama atona Jisas nanda' etap maloma apah nambomam nanda'mana naep ananimi ea' naep matiana.
JHN.9.15	Ea' amam Farisi mahali'ana wapoti' ma'i, “Anan nanda'mena maina dei' naep mati?”
JHN.9.15	Ea' aman anama nagwamam na'i, “Anan nanda' etap maloma apah ananimi nanda'meam naep ae'ami, ea' afe' asa'opa naep ea' dei' naep mati.”
JHN.9.16	Ea' anom Farisi ma'i, “Aman anama ina naila mi'uli ma nemaf anama Sabat, owa'. Na'ama dei' anan ina aman Godi, owa'.”
JHN.9.16	Ea' anom Farisi ma'i, “Anona aman nanda' waf aonai ina la'ifina ma neanda' maol la'ifinai si'i God nanda'anai, owa'.”
JHN.9.16	Ea' amam Farisi mandawal biefim.
JHN.9.17	Ea' mahali' aman anama fowa' naep mase'anai wapoti' ma'i, “Ine' negawana na'imama? Aman anama nanda' naep ine'imi mati.”
JHN.9.17	Ea' aman anama na'i, “Anan profet.”
JHN.9.18	Ea' amam dambami esis Judai ina mombale'efana ma'i endilisi, owa'. Ea' mofalai mamasana ananisi safi'i mahali'as.
JHN.9.19	Ea' mahali'as ma'i, “Aman anama nogalomepa ipe'inai? Aman anama ipe' pa'i naep ananimi mase'anai fowa' mama'wana kolana? Dei' anan nati andeande' na'imama?”
JHN.9.20	Esis mamasana sagwamama basef sa'i, “Afa' ogawa anan nogalomafa afa'inai. Ea' ogawa fowa' mama'wana kolana naep mase'ana. 
JHN.9.21	Ea' afa' ina ogawa dei' anan nati, nati andeande' na'imama. Emi nanda' naep ananimi matiana, afa' ina ogawa. Anan dambena ea', afa' wa'i ipe' pihali' anan ni'ipipa.”
JHN.9.22	Esis mamasana ananisi umbamahasa amam agufumi Juda. Dei' sa'iam na'ama. Dei' main, amam agufumi Juda ma'i basef mandame'mam ea' ma'i, emi egafis si'i basefa Jisas si'i anan Krais, amam mogalo'mas ipat esis Juda sa'i basef sapeinai ma ina sonda' lotu sealomas wapoti', owa'.
JHN.9.23	Amam ma'iam na'ama dei' mamasana ananisi umbamahas sa'i, “Anan dambena ea'. Pihali' anan ni'ipipa.”
JHN.9.24	Ea' amam mofalai aman anama wapoti' ma'ipana ma'i, “Ine' ni'i basef endilisimi atom, God natilina. Afa' ogawa aman anama Jisas, anan aman aonai.”
JHN.9.25	Ea' anan nagwamam na'i, “Ae' ina egawa waf ananinai aonai o owa'. Ea' ae' egawa endilisi, fowa' naep ae'ami mase'e ea' dei' ati andeande'.”
JHN.9.26	Ea' mahali'ana ma'i, “Anan nanda'mena maina dei' nanda' naep ine'imi mati?”
JHN.9.27	Anan nagwamama basef na'i, “Do'ok ae' a'ipipa ea', ea' ipe' ina pame'e, owa'. Dei' maina pa'i peme' basef amama wapoti'? Ipe' wapoti' pa'i petaga alupipei ananipei pilana?”
JHN.9.28	Ea' amam ma'i basef wandafumi ma anan ma'i, “Ine' aman alupinai ananinai. Ea' afa' alupufai Mosesi. 
JHN.9.29	Afa' ogawa God fowa' gani na'ipa Moses ea' aman anama afa' ina ogawa waf ofagena ananinai anan nataga eti?”
JHN.9.30	Ea' anan nagwamama basef na'i, “Amama amamaga maim? Ipe' ina pegawa anan nataga eti, ea' anan nanda' naep ae'ami mati. 
JHN.9.31	Ape' mogawa God ina name' esis sanda' waf aonai, owa'. Anan name' emi egafis sanda' maol ananinai safela agel ananinai ma seame' basef ananimi. 
JHN.9.32	Fowa' gani nafi'i nafi'i nataga dei' ina anom basef ma'i anona aman mama'wana kolana ea' nataga naep mase'ana ma anona nemaf anona aman nonda' naep mitiana, owa'etin. 
JHN.9.33	I'i aman anama ina aman Godi, anan ina nambimb nenda' anom amamaga. Owa'etin. Anan aman Godi.”
JHN.9.34	Ea' amam magwamana basef ma'i, “Endilisi, fowa' mama'wena kolaena ine' nanda' waf aonai atona. Ea' ina niwalipafa, owa'.”
JHN.9.34	Ea' amam magalo'mana ipat anama esis Juda sa'i basef sapeinai, ina ata' nolomas nonda' lotu wapoti', owa'.
JHN.9.35	Ea' Jisas name' basefa amam magalo'mana nape ande' ea' nagolopana natolona nahali'ana na'i, “Ine' nembale'efa aman anama nataga epen endilisinai?”
JHN.9.36	Ea' nahali'ana na'i, “Dembinai, aman anama emi? Ni'ipiana ma embale'efana.”
JHN.9.37	Ea' Jisas na'ipana na'i, “Dei' ine' natolona ea'. Anan epen anama dei' na'i nalomanai.”
JHN.9.38	Ea' na'i, “Dembinai, dei' embale'efena.”
JHN.9.38	Na'iam na'ama ea', nindiwa nembawa netawa etap nanda' lotumana.
JHN.9.39	Ea' Jisas na'i, “Ae' afi'i etap anae' ma eawaloga epes hiesi hi'ilas. Ama esis naep mase'asi nambimb seati andeande' ea' isima naep matiasi ea' naep mease'as.”
JHN.9.40	Ea' anom Farisi mape malomana mame' basef amama mahali'ana ma'i, “Amama maim basef? Ine' na'i afa' naep mase'afa wapoti' a' amon?”
JHN.9.41	Ea' Jisas na'ipam na'i, “I'i ipe' naep mease'ipei, ipe' waf aonai a'epa. Owa'etin. Ipe' pa'i, ‘Afa' wati.’ Na'ama waf aonai ipe'inai ata' napomepa.”
JHN.10.1	Ea' Jisas na'i, “Endilisi ae' a'ipipa, emi egafis owa' suwisi uta endalelemb sipsipi ma esis situ siwisi anagon, epes isima sanda' wali. 
JHN.10.2	Epen anama bu'unai nawisi utai, anan numafi sipsipi. 
JHN.10.3	Aman numafi utai nawisi'amana uta ma numafi sipsip. Amam sipsip mame' malogel ananinai. Anan nofala agofa sipsip ananimi, ea' nao'wam mawisi ande'. 
JHN.10.4	Nao'wa sipsip ananimi hiami mawisi ande' hi'alam ea' nali' nafe', amam magi'mana mafe'. Dei' main? Amam mogawa maf ananinai. 
JHN.10.5	Ea' sipsip ina magi'ma anona epen, owa'. Na'ama mondafa'mana mofa' mefe' atona etin. Dei' main? Amam ina mogawa maf ananinai, owa'.”
JHN.10.6	Ea' Jisas na'ipasa basef womun etin na'ama, ea' esis ina sogawa basef ofagema, owa'.
JHN.10.7	Ea' Jisas na'ipas wapoti' na'i, “Endilisi ae' a'ipipa, ae' si'i uta sipsip miawisanai. 
JHN.10.8	Amam fowa' mumafi sipsipi, amam hiami manda' wali ea' sipsip ina mame' maguf amamumi, owa'. 
JHN.10.9	Ae' si'i uta. Emi egafis siwisi ae' nomon, God nefa'as seatanimani. Esis suwis suwisi sea' gwa'aimi bu'wami. 
JHN.10.10	Amam makualifi ina mafi'i ma meanda' anona maol, owa'. Amam mafi'i ma makualef mohas saga' mohambombagas. Ae' afi'i ma ipe' peape andeande' ambal namunai nopeipa si'ipa endilisi. 
JHN.10.11	Ae' aman bu'uwei imafi sipsipi, a'i a'e ma eaga' ma iegiambama sipsip imafiam. 
JHN.10.12	I'i anona aman nenda' maola neafa' otamba atomi ma numafi sipsip amamai, anan okom ni'i nofa' otamba atom. Anan ina nambimb numafi sipsip andeande', owa'. Anan ina aman endilisi numafi sipsipi, owa'. Maina nemaf niti nombagw maitu aolupi mufi'i, anan umbamohana nokwaha sipsip atom mitu nofa' nefe'. Ea' nombagw amama muwis moha sipsip mofa' mefe' atona etin. 
JHN.10.13	Aman anama nanda' maola otamba atomi, nambimb niti nombagw amama mufi'i, ea' umbamohana nofa' nefe'. Dei' main, anan nanda' maola otamba atom, ea' nandaiwa' ma numafi sipsip andeande'.
JHN.10.14	Ae' aman bu'uwei imafi sipsip andeande'i. Ae' egawa sipsip ae'ami ea' sipsip mogawa ae'. 
JHN.10.15	Ea' na'ama etin si'i Ahalome ae'anai negawa ae', ae' egawa anan. Ae' a'i a'e ma ega' iegiambama sipsip ae'ami. 
JHN.10.16	Ae' anom sipsip maitu anagon. Amam ina maitu nomon endalelemb amama, owa'. Amam maitu endalelemb anagon. Ae' okom na'iam endilisi anona nemaf efa'am mifi'i mome' maf ae'anai ekolasom mitu endalelemb etifigin ea' ae' atowe imafiam. 
JHN.10.17	Ae' a'i ega' ma ieigiambama sipsip ae'ami ma nambimb ehafel eape namowe wapoti'. Amama atom Ahalome ae'anai okom nainaila ae' endilisi. 
JHN.10.18	Ina anona aman noha ambal ae'anai ega', owa'etin. Okom ae'anai atona a'i nambimb eaga'. Ae' efa' agel lu'unai ma ega' eahafel wapoti'. Ahalome ae'anai na'ipi basef la'ifimi ea' a'i enda'am na'ama.”
JHN.10.21	Ea' enis sa'i, “Anona aman ambagof awami mapainai ina na'i anom basef si'i anan na'iami, owa'. Anan ambagof awami mapainai, ina la'ifinama nenda' aman anama naep mase'anai niti wapoti', owa'etin.”
JHN.10.22+JHN.10.23	Nogota anama nomanamb lu'wami mataga si'i asaf atona nalai, esis Juda sanda' anom gwa'aimi lu'wami ma seanda' lotu lu'unai gani Jerusalem.
JHN.10.24	Ea' amam Juda mafi'i maitu malipana ma'i, “Ine' nanda' opalef afa'imi mataga nomonas biefim. Maina nemaf ni'ipafa alihim? I'i ine' Krais,
JHN.10.24	dei' ni'ipafa basef alihim.”
JHN.10.26	Ea' ipe' ina sipsip ae'ipai, owa'. Ipe' enipa sipsip. Na'ama dei' ipe' ina pembale'efa ae', owa'. 
JHN.10.27	Sipsip ae'ami mame' maf ae'anai ea' egawa amam ea' amam maila ae'. 
JHN.10.28	Ae' ase'am ambal namunai ma meape andeande' la'ela'ef hihif. Amam ina moga', owa'etin. Ina enin epen la'ifina neatagahom lagof ae'ami nefa'am, owa'etin. Amam mope lagof ae'ami la'ela'ef hihif.
JHN.10.29	Ahalome ae'anai nase'e sipsip amama ae'ami. Ina enin epen anona nemaf la'ifina neatagahom lagel Ahalomei nefa'am, owa'etin. Dei' main, Ahalome ae'anai la'ifinai endilisi nikila' epes hiesi. 
JHN.10.30	Ae' aloma Ahalome, afa' biafa wape atotofa.”
JHN.10.32	Ea' Jisas na'ipam na'i, “Ae' ihi'ambepa ikwaf hianai la'ifinai nataga Ahalomei ea' patolona. Ea' ukup ipe'imi mapoma maina ikwaf ae' ali' anda'anai dei' pa'i pekwaha otamba pehe?”
JHN.10.34	‘Ae' a'ipipa ea' a'i, ipe' si'i anom god.’
JHN.10.37	I'i ae' ina anda' maol Ahalome ae'anai, andeande'ma ipe' pindaiwa' ma pembale'efa ae'. 
JHN.10.38	I'i ae' enda' maol ananinai ma i'i ipe' owa' peambale'efa ae', hapaimi. Ipe' piti ikwaf la'ifinai anda'anai, ea' pegawa Ahalome nape nalome, ape alomana.”
JHN.10.40	Ea' Jisas notanima nambo walemb Jordan fisana nafe' nataga anama fowa' dambadamba Jon napisi'as embel ea' nape anama. 
JHN.10.41	Ea' amam nematawa hiesi safi'mai anan. Esis sa'i, “Jon owa' nonda' anona ikwaf la'ifinai, ea' basef ananimi hiami na'iama Jisas, amama endilisimi atom.”
JHN.10.42	Ea' amam nematawa hiesi sombale'efa Jisas anama.
JHN.11.1+JHN.11.2	Anona aman awes nanda'anai agel ananinai Lasarus. Anan naloma hanitiamana ananiwai biawa, Maria kwaloma Marta sape wambel anama Betani. Maria akwama ato'w nambimb kwokolo'wam sanda balaga Dembinai ma konda' auf balaga ako'unai kwundisamana bo'wagah ananimi. 
JHN.11.3	Ea' awau wasapa' basef mafe'ma Jisas wa'i, “Dembinai, aman anama ine' okom nainailanai awes nanda'ana na'oh.”
JHN.11.4	Ea' Jisas name' basef amama na'i, “Ina awes nanda'ana ma neaga', owa'. Anan awes nanda'ana ma esis sefela agel ae' Nogalomana Godi, ea' sefela agel Godi wapoti'.”
JHN.11.5	Ea' Jisas okom nainaila Marta kwaloma owama'w Maria waloma Lasarus. 
JHN.11.6	Anan name' basefa Lasarus awes nanda'ana, ea' anan ata' napani nimeguf biam wapoti' wambel anama napanima. 
JHN.11.7	Nimeguf biam mafe'ma ea', na'ipa alupumi ananimi na'i, “Afa' dei' otanima ofe' etap hiagoma Judia.”
JHN.11.8	Ea' alupumi ananimi magwamana basef ma'i, “Dembinai tisa, nimbewa' esis Juda sa'i sokwaha otamba sehena afina, ea' dei' ine' na'i netanima nefe' anama wapoti', a' amon?”
JHN.11.9	Ea' Jisas nagwamama basef na'i, “Nemaf atotona awa 12-pelain nape. Emi egafis safe' alipi esis ina sowa, owa'. Dei' main, esis sati hauguma etap anae' howalagon safe' andeande'. 
JHN.11.10	Ea' i'i esis seafe' owamb, atuwasi sowa. Dei' main? Esis nagwapin howalagon a'as.”
JHN.11.11	Jisas na'ipam na'ama ma ea', na'ipam wapoti' na'i, “Alupunai afa'inai Lasarus anan na'oh. Ae' atuwasi efe' etap hiagoma Judia ma inimbalona.”
JHN.11.12	Ea' alupumi ananimi magwamana basef ma'i, “Dembinai, i'i anan no'oh etin, nambimb ambo'ona.”
JHN.11.13	Do'ok Jisas nali' na'ipam na'i Lasarus na'oh, na'i Lasarus naga' endilisi. Ea' alupumi ananimi ukup ma'i anan ata' na'oh etin.
JHN.11.14	Dei' Jisas na'ipam alihim na'i, “Lasarus naga' endilisi. 
JHN.11.15	Ae' andanifel ma ae' ina alomana wape atagon nemaf anan naga'anai. Ama ipe' atuwasi peambale'efa ae'. Dei' afa' ofe'ma anan na'oma.”
JHN.11.16	Ea' Tomas agel wa'ana Didimus na'ipa anom alupumi Jisasi na'i, “Afa' ofe' wapoti' ma oga' olomana.”
JHN.11.17	Lasarus naga' ea' sawana. Nimeguf biamibiam mafe' ea', Jisas nafi'i nataga. Anan nogawa Lasarus sawana nape hi'agif nimeguf biamibiam. 
JHN.11.18+JHN.11.19	Wambel anama Betani nape felefele'ma Jerusalem, si'i kilomita wenifin. Ea' amam Juda hiami mafi'i ma monda' opalef hanitiamana biawa Marta kwaloma Maria mope awanema anan hanitinamawa naga'. 
JHN.11.20	Marta kwame' basefa Jisas nafi'i etin, kwafe' kwatolona eaf, ea' Maria ata' kwapani ipat.
JHN.11.21	Ea' Marta kwafe'ma Jisas kwa'ipana kwa'i, “Dembinai, i'i ine' nepe na'ae, hanitiname ae'inai ina noga', owa'.”
JHN.11.22	Ea' akwa'w kwa'ipana wapoti' kwa'i, “Ae' egawa ine' dei' atef nihali' Goda maim amamaga, anan nise'enam.”
JHN.11.23	Ea' Jisas na'ipakw na'i, “Hanitinamena nambimb nehafel wapoti'.”
JHN.11.24	Ea' Marta kwagwamana basef kwa'i, “Ae' egawa anan anona nemaf nehafel wapoti' nemaf akutainai anama epes hiesi saga'i seahafel wapoti'anai.”
JHN.11.25	Ea' Jisas na'ipakw na'i, “Ofagema epes seahafel wapoti' ma sofa' ambal namunai, ae' atowe. Emi egafis seambale'efa ae'i, anona nemaf saga' ea' sehafel wapoti' sefa' ambal namunai sope andeande' la'ela'ef. 
JHN.11.26	Emi epes ata' sape namisa seambale'efa ae'i, esis sope andeande'. Ina ata' soga' wapoti', owa'etin. Sope la'ela'ef hihif. Ine' nembale'efa basef amama?”
JHN.11.27	Ea' kwa'ipana kwa'i, “A'e Dembinai, ae' embale'efa ine' Krais, God nandandepena nasapa'ena nafi'i. Ine' nogalomana ananinai, fowa' anan na'i nifi'i etap anae'.”
JHN.11.28	Akwa'w kwa'ipana na'ama, kotanima kwafe'ma owama'w Maria kwa'ipakw sa'osa'ombel kwa'i, “Dembinai Tisa nafi'i nataga nofalena.”
JHN.11.29	Maria kwame' basef amama etin, kohafel mehip kwafe'mana. 
JHN.11.30	Jisas ina dei' nawisi wambel lu'unai la'afen, owa'. Ata' napani wambel di'inai do'ok Marta kwatagamana. 
JHN.11.31	Amam Juda mape maloma Maria nomon ipat awaunai ma'i monda' okom akwa'unai la'ifina. Ea' amam mati Maria kwahafel mehip kwafe'. Amam ukup ma'i akwa'w kwafe' hi'agifa kwa'i kwealopana. Ea' magi'mokw mafe'.
JHN.11.32	Ea' Maria kwafe'ma anama Jisas napoma kwatolona kundiwa nembawa felefele'ma bo'wagah ananimi kwa'ipana kwa'i, “Dembinai, i'i ine' nepe nelomapa, hanitiname ae'inai ina noga', owa'.”
JHN.11.33	Jisas nati akwa'w kwape kwalef etin ea' nati amam Juda mafi'i maloma'w malef wapoti'. Ea' nati esis uwahipis opaf ananinai aona endilisi na'i nelef etin. 
JHN.11.34	Ea' nahali'as na'i, “Ipe' pawana eti?”
JHN.11.34	Ea' esis sa'ipana sa'i, “Dembinai, fi'i netologon.”
JHN.11.35	Ea' anan nalef.
JHN.11.36	Amam Juda mati anan nalef na'ama ma'i, “Ipe' petolona! Anan okom nainailana endilisi.”
JHN.11.37	Ea' anom ma'i, “Aman anama ma'una nanda' aman anama naep mase'anai ma dei' naep matiana. Anan la'ifinai ma fowa' nili' nifi'i ma niegiambama aman anama, dei' nope o noga'?”
JHN.11.38	Ea' Jisas opaf nimanina endilisi nafe' nataga hi'agif anama lu'unai sagwasogon nawis owap lu'unai. Ea' sanda' anona owap lu'unai sowalo uta.
JHN.11.39	Ea' na'ipas na'i, “Ipe' lefatana owap anama nowalo utai.”
JHN.11.39	Ea' Marta haniti'mana aman anama naga'i kwa'i, “Dembinai, anan nape nimeguf biamibiam ea'. Dei' alogw awami ea' mana.”
JHN.11.40	Ea' Jisas na'ipakw na'i, “Fowa' ali' a'ipina dei' i'ipina wapoti', i'i ine' nembale'efa ae', atuwasi niti nafifili pepel Godi.”
JHN.11.41+JHN.11.42	Ea' esis selefatana owap anama ea' Jisas naniga nati ilif na'i, “Ahalome, ae' anifelina ma name'e. Ae' egawa ine' name'e la'ela'ef ea' ae' a'iam na'ama ma esis amam nematawa saitu anae' sembale'efa ae', ine' nasapa'e afi'i.”
JHN.11.43	Jisas nanda' beten na'ama ea', nofalana mehip na'i, “Lasarus, hafel niwisi ande'.”
JHN.11.44	Ea' aman anama nohafel nawisi ande'. Ea' bo'wagah maloma lagof amaga ananimi sanda' lowaf sowa'ana.
JHN.11.44	Ea' Jisas na'ipas na'i, “Ipe' tagahamana luwaguf amama ea' pekwahona nefe' wafifina.”
JHN.11.45	Amam Juda hiami mafi'i mati Maria maloma'w malef, ea' mati amama do'ok Jisas nanda'ami. Ea' mombale'efana. 
JHN.11.46	Ea' anom mafe'ma amam Farisi ma'ipama amama Jisas do'ok nanda'ami. 
JHN.11.47	Ea' amam pris dambami maloma amam Farisi hiami mofala anom dambami mafi'i mandakolasa monda' kot. Ea' ma'i,
JHN.11.47	“Afa' atuwasi onda' maina aman anama nanda' ikwaf anama la'ifinai hianai? 
JHN.11.48	I'i ope weatolona ma nonda' la'ifimi amama, nambimb hiesi sombale'efana. Ea' amam Rom nambimb mifi'i mohambombaga ipat lu'unai Godi sanda' lotuwanai noloma ape' Juda hiapai wapoti'.”
JHN.11.49	Ea' anona aman agilinai Judai agelinama Kaiafas, anan dembinai pris nape nali'ma pris hiami ma afagel anama na'ipam na'i, “Ipe' ina pegawa anom amamaga, owa'etin. 
JHN.11.50	Ipe' ina dei' pegawa anom basef, owa'. I'i aman atotona neaga'ma amam nematawa hiesi, na'ama andeande'ma ipe'. Afa' wandaiwa' ma esis seahambombaga ape' Juda. Na'ama epes hiesi ape'isi Juda higililas hi'ilas.”
JHN.11.51	Anan ina na'i basef amama ma okom ananinai atona, owa'etin. Anan nape pris dembinai afagel anama. Ea' na'i basef Ambal Bu'unai Godi na'ipanami si'i profet na'i Jisas noga' ma nigiambama esis Juda hiesi. 
JHN.11.52	Kaiafas na'i Jisas ina noga' nigiambama esis Juda etis, owa'. Anan noga' ma nigiambama epes Godi hiesi sape safe' etap hiagomai hi'ilas nefa'as sotanimani, ea' nonda'as sotaga epes hiesi wambota Godi atotona.
JHN.11.53	Nemaf anama atona amam agufumi Judai mali' ma'i basef mandame'mama moha Jisas noga'. 
JHN.11.54	Anan nafe' nandambaho' etin felefele'ma anama wafiguma fatauguma ma wambel anama Efraim. Nape na'ama naloma alupumi ananimi.
JHN.11.55	Ina nogota laona ma esis Juda seagwa' gwa'aimi lu'wami sa'i Pasova, owa'. Ea' esis Juda hiesi sakwaha wambel asasinai safe' Jerusalem atogon. Safe'ma siela basef Godi fowa'imi sosa'of sotofa alogwa sondondomba alop asasinai ma God nieti esis bo'wes andeande' ma seagwa' gwa'aimi amama. 
JHN.11.56	Esis sape ipat lu'unai Godi nomon sagolopa Jisas ea' sahali'as sa'i, “Ipe' ukup mape ma'imama? Anan atuwasi nifi'mai gwa'aimi amama o owa'?”
JHN.11.57	Ea' amam pris dambami maloma amam Farisi hiami mali' ma'i mehip ma'iam ma'i, “Emi egafis sogawa Jisas napoma si'ipafa ofe' ombalo'ana ma weanda'mana basef.”
JHN.12.1	Nimeguf wanom wanom ata' mapoma esis Juda sonda' gwa'aimi amama lu'wami Pasova. Nemaf anama Jisas nataga wambel Betani, alupunai Lasarus napoma. Fowa' naga'ma Jisas nafelana nohafel wapoti'. 
JHN.12.2	Ea' sanda'mana gwa'aimi Jisas. Marta kwanda' gwa'aimi, ea' Lasarus nape nalomas sape sa' gwa'aimi saloma Jisas. 
JHN.12.3	Ea' Maria kwahapila anona kap si'inama sanda bu'wami agilima nad satalom otamba hiami. Ea' kwahapilam kwakolo'wam kwasa'opa bo'wagah Jisasi kwanda' auf balaga ako'unai kwandisamana bo'wagah ananimi. Ea' ipat anama si'inama alogw bu'wami ma sanda amama. 
JHN.12.4	Ea' anona alupunai Jisasi Judas Kariotinai kowalana ma sanda amama nandaiwa'ma kwakolo'wam kwasapalom. Aman anama nambimb neawalapa Jisas ni'ipa amam naumbih ma meahana.
JHN.12.5	Ea' Judas na'ipas na'i, “I'i afa' ofa' sanda amama enis epes sose'afa moni 300 kina sotalom ofa'ana oso' epes isima kwahusa gwa'aimi maim, wila. Owa'etin.”
JHN.12.6	Ea' Judas okom ananinai ina na'i nigiambama isima kwahuwisi, owa'. Anan na'iam na'ama ma nonda' wal nofa' otamba amama. Dei' main, anan numafi bek anama Jisas naloma alupumi ananimi maolo' otamba amamimi matolo'ma. Ea' hihif Judas nakoalopam otamba amama.
JHN.12.7+JHN.12.8	Ea' Jisas nagwamana basef na'i, “Ipe' owa' pi'ipakwa basef amama, owa'. Andeande'ma akwa'w kwakolo'wa sanda amama ma nambimb nemaf anama eaga'anai ma seawe. Isima kwahusa gwa'aimi maim sape salomepa nimeguf hiami. Ea' ae' ina epe elomepa nogota laona, owa'.”
JHN.12.9	Esis Juda hiesi same' basefa Jisas nape Betani. Ea' safi'i sa'i sotolona ea' sa'i siti Lasarus wapoti', nimbewa' naga'ma Jisas nafelana nehafel wapoti'. 
JHN.12.10	Ea' amam pris dambami ma'i basef mandame'mama moha Lasarus neaga' wapoti'. 
JHN.12.11	Dei' main, enis Juda hiesi sati Lasarus netanima nehafel ambal napaina. Amama atom dei' sakwaha amam dambami Juda safe' saila Jisas sembale'efana.
JHN.12.12	Wafilu epes hiesi safi'mai gwa'aimi amama Pasova, same' basefa Jisas ata' nafi'i etin Jerusalem. 
JHN.12.13	Ea' satopa' agof lawahim apulima sahapilam safi'i satagamana eaf. Ea' soga sa'i mehip sa'i,
JHN.12.13	“Hosana. Ape' mandanifel endilisi ma ine'. Ape' ma'i God nofalo'ma ine' nafi'i agel ananinai nese'ena pepel nenda' opeh ananimi. Ine' king dembinai ape' Israeli.”
JHN.12.14+JHN.12.15	Ea' Jisas nagolopa donki atotona noganai natolona nandagia natomana nafe' si'i fowa' anom basef Godi mail buk Baibeli ma'i,
JHN.12.14+JHN.12.15	“Ipe' wambel Saion, ipe' ina umbamehepa, owa'. Dembinai king ipe'inai anona nemaf notoma donki noganai nofa'ana nifi'i.”
JHN.12.16	Nemaf anama alupumi Jisasi ina mogawa basef amama ofagema ma'i Jisas, owa'. Ama nogota anama Jisas naga' ma nahafel wapoti' notanima nolata ilif, wila amam mogawa basef amama ma'i anan. Ea' amam ukup mapoma amama epes isima sanda'manam anan wapoti'.
JHN.12.17	Enis epes sali' sati Jisas nofala aman anama na'i Lasarus napani hi'agif nehafel wapoti'. Ea' sa'ipa hiesi ma basef amama Lasarusi. 
JHN.12.18	Ea' epes hiesi same' basefa Jisas nanda' ikwaf anama lu'unai nafela Lasarus hi'agif. Ea' dei' safe' satolona. 
JHN.12.19	Ea' amam Farisi manda'ipama ma'i, “Opeh afa'imi ina la'ifim, owa'. Afa' agof a'afa. Piti amam nematawa hiesi safi'mai anan atona hi'alas.”
JHN.12.20	Epes hiesi safe' Jerusalem ama gwa'aimi amama lu'wami sonda' lotuma God. Ea' anom Grik wapoti' mafe' malomas. 
JHN.12.21	Anona aman alupunai Jisasi Filip anan Betsaidainai etap hiagoma Galili. Amam Grik mafi'mai gwa'aimi amama ea' mafi'mai Filip ma'ipana ma'i, “Dembinai, afa' wa'i uti Jisas.”
JHN.12.22	Ea' Filip nafe' na'ipa Andru, amam biam mafe' ma'ipa Jisas. 
JHN.12.23	Ea' Jisas nagwamama basef na'ipam na'i, “Ae' ataga epen endilisiwei afi'i. Nogota anama nataga ea' God nihi'amba epes hiesi ma nafifili pepel ae'anai. 
JHN.12.24	Ae' a'ipipa basef endilisimi, i'i olelemb witimi owa' mowa etap nomon, olelemb amama mo'oh etifim. Ea' i'i mowa mowala etap nomon, wila amama motaga molo mil hiami. 
JHN.12.25	Emi egafis ukup mopoma ambagof asasimi atom, si'i sihapilam la'ifim, anona nemaf ambagof asasimi higililam. Ea' emi egafis ukup mopoma ae' ma sosambala ambagof asasimi etap anae', anona nemaf God nofa'as sotanimani sope andeande' la'ela'ef hihif. 
JHN.12.26	Emi egafis si'i sonda' opeh ae'ami, esis sila ae'. Mamagoma ae' eapoma, isima sanda' opeh ae'ami esis sope soloma ae'. Ea' emi egafis sonda' opeh ae'ami, Ahalome ae'anai nambimb nefela agof asasimi motaga lu'um.”
JHN.12.27	Ea' Jisas na'ipam wapoti' na'i, “Dei' opaf ae'anai nataga aona. Ae' basef owa'etina ie'iam. Atuwasi ae' i'i, ‘Ahalome, nekwahome nimanimi amama ma'i meatagama ae' dei'i?’ Owa'. Ae' afi'i nogota anae' ape etap anae' ma opeh amama atom ae' enda'ama sehe ega'. 
JHN.12.28	Ahalome, ine' nenda'ama epes hiesi sefela agel ine'inai lu'una.”
JHN.12.28	Ea' anona maf na'i nataga heven na'i, “Ae' anda'ama sefela agel ae'anai notaga lu'una, ea' atuwasi enda'ana notaga lu'una wapoti'.”
JHN.12.29	Ea' enis amam nematawa hiesi saitu same' maf anama sa'i, “Owa', otaga dililiwala.”
JHN.12.29	Ea' enis sa'i, “Anona ensel na'ipana anom basef.”
JHN.12.30	Ea' Jisas na'i, “Maf anama ina na'i ma niegiambama ae', owa'. Anama na'i ma nigiambama ipe'. 
JHN.12.31	Dei' Ahalome God nawaloga wafa amam nematawa hiesi sape etap anae' ea' natofa dembinai aonai numafi etap anae'i. 
JHN.12.32	Nambimb esis sundi il etin lawag usi'inai tu'wanainai ilifa nambimb ihindi'ai esis amam nematawa hiesi sifi'mai ae'.”
JHN.12.33	Jisas na'ipas na'ama ma nihi'ambas sogawa eaf anan nambimb neaga'anai.
JHN.12.34	Ea' esis sagwamana basef sa'i, “Mi'uli ape'inai na'i na'ama na'i, Krais anan nope la'ela'ef hihif. Dei' maina ine' na'i, ‘Anan nataga epen endilisinai nambimb sundana lawag usi'inai tu'wanainai ilif?’ Dembinai nataga epen endilisinai, anan emi egafuna?”
JHN.12.35	Ea' Jisas nagwamasa basef na'i, “Nogota ata' bandana ma nogwapin nafifili nope nolomepa. Dei' ipe' pefe' howalagoma. Na'ama owamb neatagamepa. Emi egafis seafe' owambi, esis ina sogawa anama seafe'ma, owa'. 
JHN.12.36	Ae' ape si'i nogwapin ipe'iwei. Ipe' pembale'efa nogwapin anama ma petaga awasi nogwapin nafifili.”
JHN.12.36	Jisas na'ipas ea', nakwaha esis nafe' nandambaho'mas.
JHN.12.37	Jisas nanda' ikwaf la'ifinai hianai, ea' esis satolona. Ea' esis ina sembale'efana, owa'. 
JHN.12.38	Si'i basef amama fowa' gani profet Aisaia na'iami dei' mataga mandawalap alihim ma'i,
JHN.12.38	“Anona nemaf epes emi egafis sombale'efa basef afa'imi? Esis siti pepel Godi esis emi egafis? Owa'etin.”
JHN.12.39+JHN.12.40	Esis ina la'ifisa sombale'efa Jisas. Dei' main, profet anama Aisaia nanda' anom basef Godi wapoti' ma'iam na'ama ma'i,
JHN.12.39+JHN.12.40	“Anan nanda' naep asasimi mase'as nanda' ukup asasimi mase' ma ina anona nemaf sotologon ea' ukup asasimi wapoti' ina anona nemaf sogawa ma seamboma opalefa ae' enda'as bo'wes, owa'etin.”
JHN.12.41	Fowa' gani Aisaia nati pepel howalogon Jisasi ea' na'iam na'ama ma anan atona.
JHN.12.42	Amam agufumi hiami mombale'efa Jisas. Ea', amam umbamahama amam Farisi dambami. Ea' amam ina mawalapa basef ma'ipasam alihim, owa'. Umbamahama amam Farisi mogalo'mama ina ata' moloma esis Juda monda' lotu wapoti', owa'. 
JHN.12.43	Amam agufumi amama ukup ma'i epes seafela agof amamumi atom lu'um. Ea' amam ina ukup ma'i God nefelam agof amamumi, owa'.
JHN.12.44	Ea' Jisas na'ipas mehip na'i, “Emi egafis sembale'efa ae'i, esis ina sembale'efa ae' atowe, owa'. Sembale'efa anan nasapa'e afi'i wapoti'. 
JHN.12.45	Emi egafis siti ae'i esis sati anan nasapa'e afi'i wapoti'. 
JHN.12.46	Ae' afi'i etap anae' si'i anona nogwapin ma emi egafis sembale'efa ae'i, esis ina sope owamb, owa'. 
JHN.12.47	Emi egafis seme' basef ae'ami ma owa' seambale'efam sielam, ae' ina anona nemaf ewaloga esis, owa'. Dei' main? Ae' ina afi'i etap anae' ma eawaloga epes etapasi, owa'. Ae' afi'i ma efa'as sotanimani. 
JHN.12.48	Emi egafis sewa' alafugama ae'i ma esis owa' seambale'efa ae', anona nemaf anona dembinai jas nowaloga esis. Nemaf anama akutainai basef amama atom ae' a'iami mowaloga epes isima. 
JHN.12.49	Dei' main? Ae' ina a'i anom basefa okom ae'anai atona na'iami, owa'. Ahalome ae'anai atona na'ipi basef amama mehip ea' a'ipasam. Ea' anan nasapa'e afi'i a'iam si'i okom ananinai na'iam. 
JHN.12.50	Ae' egawa basef ananimi mawalapa ambal namunai ma ipe' pepe andeande' la'ela'ef hihif. Na'ama basef ae' a'ipasami amama atom si'i Ahalome na'ipiami.”
JHN.13.1	Nemaf anama lu'unai esis Juda sa' gwa'aimi amama Pasova owa' ata' notagai. Jisas nogawa nogota ananinai nataga ea' ma nokwaha etap anae' nefe'ma Ahalomana. Ea' okom ananinai nainaila epes ananisi sape etapi endilisi. Na'ama dei' nihi'ambasa okom ananinai lu'unai nainailas. 
JHN.13.2	Ea' wambomota anan naloma alupumi mape ma' gwa'aimi amama. Ea' Saimon nogalomana Judas Kariotinai nalomam mape. Ea' aman aonai Satan nali' nafela nomonas Judasi ma nefe' nihi'amba amam naumbih ma Jisas napoma. 
JHN.13.3	Ea' Jisas nogawa Ahalomana nanda' anan la'ifina ma numafi amamaga hiami. Ea' nogawa anan nape naloma God nafi'i ea' nambimb notanima nefe'mana wapoti'. 
JHN.13.4	Ea' nohafel natagaha siot launai ananinai nowaha' anona taul. 
JHN.13.5	Ea' nakolo' embel anom dis nafe' notawa nasa'opamafa bo'wagah afa' alupufai ananifai ea' nanda' taul anama nowaha'anai nandisamafa bo'wagah. 
JHN.13.6	Nasa'opamafa bo'wagah nafe', natagama Saimon Pita. Ea' Pita na'ipana na'i, “Dembinai, nesa'opame bo'wagah ae'ami, owa'.”
JHN.13.7	Ea' Jisas nagwamana basef na'i, “Ine' owa' negawa opeh amama ae' dei' anda'ami. Anona nemaf ine' negawam.”
JHN.13.8	Ea' Pita na'ipa Jisas na'i, “Owa'. Ine' owa' nesa'opa bo'wagah ae'ami, owa'.”
JHN.13.8	Ea' Jisas nagwamana basef na'i, “I'i ae' owa' easa'opamena bo'wagah ine'imi, ina nambimb nepe alupinai ae'inai, owa'.”
JHN.13.9	Ea' Saimon Pita nagwamana basef na'i, “Dembinai, ina nesa'opame bo'wagah atom, owa'. Nesa'ope hi'ili lagof balaga wapoti' motaga bo'om.”
JHN.13.10	Ea' Jisas nagwamana basef na'i, “Emi egafis sasa'of ea', esis ina atuwasi sesa'of wapoti', owa'. Esis bo'wes ea'. Ipe' hipei ipe' bo'wepa ea'. Anona ipe'inai atotona ata' owa' bo'ona andeande'e.”
JHN.13.11	Dei' main? Anan nogawa emi egafuna nambimb nefe' ni'ipa naumbih ananimi ma nihi'ambamama neapoma.
JHN.13.11	Ea' na'ipam na'i, “Ipe' hipei ambo'wepa andeande', ea' anona ipe'inai atotona ata' owa' bo'onai.”
JHN.13.12	Anan nasa'opamam bo'wagah amamumi ea', nala siot ananinai nafe' natoma felefele'ma tebol. Ea' nahali'am na'i, “Ipe' pegawa opeh amama ae' anda'mepami o owa'? 
JHN.13.13	Ipe' pefale tisa o Dembiwei, na'ama andeande'. Ae' ea' ma'uwi, basef amama endilisimi atom. 
JHN.13.14	Ae' dembiwei tisa ipe'iwei. Ae' do'ok asa'opa bo'wagah ipe'imi. Ea' ipe' wapoti' pesa'opa bo'wagah ipe'imi atona etin. 
JHN.13.15	Ae' ea' ihi'ambepa waf anama ae'anai. Ipe' penda'am na'ama etin si'i ae' anda'am. 
JHN.13.16	Dei' ae' a'ipipa basef endilisimi atom. Emi egafis agof a'asi sanda' opeh etin, esis ina sape ilifa dembinai asasinai, owa'. Ea' anona dembinai nasapa' enin epen nafi'i, inima ina nikila' dembinai anama ananinai, owa'. 
JHN.13.17	Dei' ipe' pegawa waf anama ea'. I'i pilana andeande', pendanifel.
JHN.13.18	Ae' ina a'i ipe' hipei pefe' pewalapa basef pi'ipa naumbiha ae', owa'. Ipe' bo'wepa ea'. Ae' egawepa andandepepa ea'. Ea' basef Godi mail buk Baibeli atuwasi motaga endilisi ma anona aman nowalapa ae' ma naumbih ae'ami. Basef amama ma'i na'ama ma'i,
JHN.13.18	'Aman anama nea' gwa'aimi nealumai anona nemaf nigi bo'waga nofa'asa ae'.’
JHN.13.19	Ae' dei' ape a'ipipa basef amama ma waf anama ina dei' nataga, ata' owa'etin. Ama nambimb notaga nondawalap, ipe' pembale'efa ae' ea' ma'uwi. 
JHN.13.20	Ae' a'ipipa basef endilisimi, emi egafis soso' opalefa enin epen ae' asapa'an nafi'i, esis soso' opalefa ae'. Ea' emi egafis soso' opalefa ae'i, esis soso' opalefa Ahalome ae'anai wapoti' nasapa'e afi'i.”
JHN.13.21	Jisas na'ipafa basef amama ea', okom ananinai nimanina endilisi. Ea' na'ipafa na'i, “Ae' a'ipipa endilisi, anona afa'inai atuwasi nefe' nihi'amba naumbih ma ae' eapoma.”
JHN.13.22	Ea' alupufai ananifai wanda' tima etin wape. Afa' ina ogawa Jisas na'i emi.
JHN.13.23	Ae' alupuwei Jisasi, anan okom nainaila ae'i ape felefele'ma Anan. 
JHN.13.24	Ea' Saimon Pita nanda' balaga na'ipi na'i, “Ine' hali'ago Anan na'i emi.”
JHN.13.25	Ea' ae' indiki'ah afe' felefele'ma Jisas ahali'ana a'i, “Dembinai, ine' na'i emi?”
JHN.13.26	Ea' Jisas nagwame na'i, “Ae' atuwasi ela bret dis eso' anona, ea' ma'una anan.”
JHN.13.26	Ea' nala bret dis naso' Judas Kariotinai Saimon nogalomana. 
JHN.13.27	Ea' ata' nahapila bret etin, aman aonai Satan nawisana okom ananinai nomon.
JHN.13.27	Ea' Jisas na'ipana na'i, “Opeh ine' na'i neanda'ami, da'am mehip.”
JHN.13.28	Afa' alupufai Jisasi wape wa' gwa'aimi, afa' ina ogawa basef Jisasi ofagema, owa'. 
JHN.13.29	Judas numafi otamba afa'imi. Na'ama anom alupumi Jisasi ukup ma'i Jisas na'ipana ma nefe' notala anom gwa'aimi ma nonda' gwa'aimi amama o na'ipana na'i nose'asa otamba isima kwahusi. 
JHN.13.30	Ea' Judas ata' nahapila bret etin, nafe' nawis ande' mehip. Ea' owamb nataga.
JHN.13.31	Judas nafe' nawis ande', Jisas na'ipafa na'ama na'i, “God nafela agel ae'anai lu'una. Ea' dei' ae' anda' epes siti nafifili pepel ananinai sefela agel ananinai lu'una ma opeh ae' anda'ami. Esis sefela agel ae'anai ae' ataga epen endilisiwei lu'una. Ea' sefela agel Ahalome Godi ma maol ae' anda'anai wapoti'. 
JHN.13.32	Amama atom Ahalome God wapoti' nefela agel ae'anai lu'una dei' atef. 
JHN.13.33	Ipe' so'upei, ae' elomepa ope nogota bandana efe'. Ipe' atuwasi pegolopa ae' ea' ina petolowe, owa'. Anama ae' eafe'ma, ipe' ina la'ifipama nambimb peafo'o, owa'. Basef amama atom fowa' a'ipa amam Juda, dei' a'ipipam wapoti'. 
JHN.13.34	Dei' ase'epa mi'uli ae'anai dambainai ma ipe' ukup ipe'imi mimila ipe' atona etin si'i okom ae'anai nainailipa. Ea' na'ama etin, ukup ipe'imi mimila ipe' atona etin. 
JHN.13.35	I'i ukup ipe'imi mimila ipe' atona etin, nambimb epes hiesi sogawa ipe' alupipei ae'ipei.”
JHN.13.36	Ea' Saimon Pita nahali'ana na'i, “Dembinai, ine' nefe' eti?”
JHN.13.36	Ea' Jisas nagwamana basef na'i, “Anama dei' ae' eafe'ma, ina nambimb nigi'mi nefo'o, owa'. Ea' owagama ine' nigi'mi nefo'o.”
JHN.13.37	Ea' Pita nahali'ana na'i, “Dembinai, dei' maina ae' ina la'ifiwi ma dei' igi'mina efo'o? Ae' a'i a'e ma ega' ma iegiambamena.”
JHN.13.38	Ea' Jisas nagwamana basef na'i, “Ine' na'i a'e endilisi ma neaga' ma niegiambama ae' a' amon? Ae' a'ipina endilisi, dei' owamb anae' awata ata' owa' neanda'am, ine' nembaho' agel ae'anai ni'i wenif ni'i, ‘Ae' owa' egawa Jisase.’ ”
JHN.14.1	Ea' Jisas na'ipafa na'i, “Opalef ipe'imi ina mohafel nimanim, owa'. Ipe' pembale'efa God, pembale'efa ae' wapoti'. 
JHN.14.2	Ipat Ahalome ae'anai alihina satopa' rum hiami mape mandandaepa. I'i owa', fowa' ae' a'ipipa. Endilisi, ae' efe' endondomba wambel ipe'inai. 
JHN.14.3	I'i ae' efe' endomba wambel ipe'inai, anona nemaf etanimani efa'epa pefe' pepe pelome. Ea' anama ae' eapoma, ipe' wapoti' pepe anama atagon pelome. 
JHN.14.4	Ea' ipe' pegawa eaf ae' iefe'anai ma wambel anama.”
JHN.14.5	Ea' Tomas nahali'ana na'i, “Dembinai, afa' owa' ogawai ine' nefe' eti? Afa' ina ogawa eaf anama ine' na'i neafe'ma.”
JHN.14.6	Ea' Jisas na'ipana na'i, “Ae' atowe eaf ofagewe ma basef endilisimi moloma ambal namunai. Owa' enin epen la'ifina nefe' neatagama Ahalome anona eaf, owa'etin. Ea' ae' atowe. 
JHN.14.7	I'i ipe' pegawa ae', pegawa Ahalome ae'anai wapoti'. Ea' dei' patolona. Dei' atef patolona pegawana.”
JHN.14.8	Ea' Filip nahali'ana na'i, “Dembinai, ine' nihi'ambafa Ahalomena ine'inai afa' ea' mondahama afa'.”
JHN.14.9	Ea' Jisas na'ipana na'i, “Filip, nogota launa ape alomepa, ine' owa' ata' negawa ae'? Emi egafis sati ae', esis sati Ahalome ae'anai wapoti'. Dei' maina ine' ata' na'i, ‘Ae' ihi'ambepa Ahalome ae'anai ipe'?’ 
JHN.14.10	Ine' nembale'efa ae' ma negawa ae' aloma Ahalome afa' atofa, ae' ape anan, anan nape ae'? Basef ae' a'ipapami, amama ae' ina efa'ama okom ae'anai atona, owa'. Ahalome nape ae' ea' anan atona nanda' opeh ananimi hiami. 
JHN.14.11	Ipe' pembale'efa basef amama. Ae' ape Ahalome, Ahalome nape ae'. I'i owa', ipe' ukup mopoma opeh la'ifimi hiami anda'ami. Ipe' piti opeh amama, pembale'efa ae'.
JHN.14.12	Basef endilisimi atom dei' a'ipipa. Emi egafis sembale'efa ae'i, opeh hiami dei' anda'ami, esis wapoti' anona nemaf esis sonda'am. Ama anona nemaf sonda' opeh lu'wami endilisi mikila' opeh ae'ami. Dei' main? Ae' efe'ma Ahalome. 
JHN.14.13	Amamaga hiami ipe' penda' beten pihali'ana agel ae'anai, anona nemaf ae' enda'am. Ama Ahalome nofa' agel lu'unai ma opeh ae' nogalomana ananiwei anona nemaf enda'am. 
JHN.14.14	Amamaga ipe' pehali' ae' ma agel ae'anai, pembale'efa ae' endilisi, nambimb enda'am.
JHN.14.15	I'i ipe' ukup mimila ae' endilisi, ipe' pila mi'uli ae'enai andeande'. 
JHN.14.16	Ama nambimb ihali' Ahalome, ma nisi'ipei anona nigiambamepa nonda'epa la'ifipa. Anan nope noloma ipe' la'ela'ef hihif. 
JHN.14.17	Anama Ambal Bu'unai Godi na'i basef endilisimi. Esis amam nematawa saila waf etapanai ina anona nemaf sotolona sogawana sofa'ana, owa'. Ea' ipe' pegawana ea' nape nalomepa, ea' nambimb nope nolomepa. 
JHN.14.18	Ae' ina ikwahipa tol pepe etin, si'i awasi amama alifisi ahapas mamasas a'asi, owa'etin. Nambimb ae' ifi'mipei. 
JHN.14.19	Nogota bandana esis amam nematawa saila waf etapanai ina nambimb sotolowe wapoti', owa'. Ea' ipe' petolowe. Ae' ape ambal namunai napaiwe, ea' na'ama etin ipe' pepe ambal namunai nupaipa. 
JHN.14.20	Nemaf anama ipe' pegawa ae' ape Ahalome, ape nomona ipe', ipe' pape ae'. 
JHN.14.21	Emi egafis sefa' mi'uli ae'anai silana andeande'i, esis ukup maimaila ae' endilisi. Nambimb Ahalome ae'anai okom nila esis. Ea' ae' wapoti' okom ninila esis ea' etaga endawalapa esis alihiwi.”
JHN.14.22	Jisas na'iam na'ama ea' anona Judas ina anama Kariotinai, owa', anona epen, na'ipa Jisas na'i, “Dembinai, dei' maina ine' na'i nihi'ambafa ine' netaga nendawalap alihinama afa', ea' ine' owa' nihi'ambasa ine' alihinama esis saila waf etapanai?”
JHN.14.23	Ea' Jisas nagwamana basef na'i, “Emi egafis ukup mimila ae' endilisi, esis anona nemaf sila basef ae'ami andeande'. Ea' Ahalome ae'anai okom ninila esis. Ea' afa' biafa ufi'mai esis ope olomas la'ela'ef hihif. 
JHN.14.24	Emi egafis sandaiwa'ma ae'i, esis ina anona nemaf sila basef ae'ami andeande', owa'. Ea' basef amama ipe' pame'ami, amama ina ae'ami, owa'. Amama basef Ahalome God nasapa'e afi'i. 
JHN.14.25	Nogota anama ae' ata' ape alomepa a'ipipa basef amama hiami. 
JHN.14.26	Ea' anan nigiambamepa ma nonda'epa la'ifipa, anan Ambal Bu'unai Godi. Anama Ahalome nambimb nesapa'ana nifi'i ma agel ae'anai. Ea' nowalipipa ma amamaga hiami, nefela nomonas ipe'imi ma ukup mopoma basef hiami ali' a'ipipami. 
JHN.14.27	Ae' a'i ikwahipa. Ea' ae' ina enda'epa umbamahepa ukup awiaom pepan si'i amam nematawa saila waf etapanai sanda'am, owa'. Dei' anda'epa pepe ukup awanem endilisi. Ukup ipe'imi ina mohafel aom, owa'. Ina umbamahepa, owa'. 
JHN.14.28	Ipe' pame'am ea' basef amama do'ok a'ipipami. Ae' ikwahipa efe'. Nambimb itanimamipei ifi'i. I'i ipe' ukup mila Ae' endilisi, ipe' pendanifel ma Ae' efe'ma Ahalome. Dei' main? Ahalome Anan dembinai nikila' Ae'. 
JHN.14.29	Amamaga amama ina dei' mataga, ata' owa'. Ea' ae' ali' a'ipipa ma nemaf anama amamaga amama meataganai ipe' pegawa ea' pembale'efa ae'. 
JHN.14.30	Ae' ina nambimb i'i basef hiami elomepa, owa'. Dei' main? Aman dembinai aonai numafi etap anae' anama dei' nafi'i. Anan ina nambimb la'ifinama nonda'me anom amamaga, owa'etin. 
JHN.14.31	Ea' ae' a'i esis amam nematawa saila waf etapanai sogawa ae' okom nainaila Ahalome endilisi. Na'ama dei' anda'am na'ama etin si'i anan na'ipi. Ea' dei' afa' ofe'.
JHN.15.1	Ae' si'i lawag wain si'ina
JHN.15.1	endilisi. Ahalome ae'anai Anan si'i ofagenama aofi. Aof anama sawa lawah su'utip wainim gwa'aimi mailami. 
JHN.15.2	Agof hiami su'utip owa' mielami, amama Ahalome natopa'am nakwahom. Ea' anom agof mail mola gwa'aimi amama anan nandombasom natopa'am bandam ama nambimb mope bo'om mil mola gwa'aimi hiami andeande'. 
JHN.15.3	Basef amama Ae' a'ipipami monda'epa pataga bo'wepa ea'. 
JHN.15.4	Ipe' pepe ae' ea' ae' nambimb epe ipe'. I'i agof atom wafim, ina mola gwa'aimi, owa'. I'i agof owa' mondala la'ifim lawag si'ina,
JHN.15.4	amam ina molo andeande', mil mola gwa'aimi, owa'. Ea' na'ama etin si'i ipe'. I'i ipe' owa' pepe peloma ae', ipe' wapoti' ina pela anom gwa'aimi, owa'etin. 
JHN.15.5	Ae' si'i lawag si'ina, ipe' si'i agof. Emi egafis sope Ae' ma Ae' ape esis, nambimb sola gwa'aimi hiami. I'i ipe' pekwaha Ae', ipe' etipa ina nambimb penda' anom amamaga, owa'.
JHN.15.7	I'i ipe' pepe ae' ma basef ae'ami mope nomona ipe', ipe' pihali' ae' ma maim basef pendahama ukup ipe'imi ma'iam, anona nemaf amamaga amama motagamepa na'ama etin. 
JHN.15.8	I'i ipe' pela gwa'aimi hiami, Ahalome ae'anai nofa' agel lu'unai. Ama pihi'amba amam nematawa hiesi ipe' pepe alupipei Ae'ipei. 
JHN.15.9	Ahalome okom nainaila Ae', ea' na'ama etin Ae' okom nainaila ipe'. Ipe' la'ela'ef pepe okom ae'anai la'afena pegawa okom ae'anai nainailipa endilisi. 
JHN.15.10	I'i ipe' pila mi'uli ae'anai andeande', nambimb pepe okom ae'anai nomon si'i ae' aila mi'uli Ahalome andeande'ma ape okom ananinai nomon. 
JHN.15.11	Ae' a'ipipa basef amama ma a'i danifel anama ae'anai nepe nelomepa ea' danifel ipe'inai nepe opalef ipe'imi si'im. 
JHN.15.12	Mi'uli ae'anai anama. Ipe' ukup mimila sahin owan ipe'isi atona etin si'i ae' okom nainailipa. 
JHN.15.13	Emi egafis ukup mimila alupisi ma sokwaha ambagof asasimi atom soga', ma sigiambama alupisi asasisi, waf anama nikila' waf bu'unai hianai. 
JHN.15.14	I'i pila mi'uli a'ipipanai andeande' ipe' alupipei ae'ipei. 
JHN.15.15	Epen agel a'ani dembinai ananinai ina na'ipana basef alihima maol anan nienda'anai, owa'. Ea' ae' a'ipipa basef hiami Ahalome ae'anai na'ipiami. Na'ama dei' ae' ina efalepa epes falafipei agof a'ipei, owa'. Ae' efalepa alupipei endililsi. 
JHN.15.16	Ipe' ina pali' pesaho' ae' ipe'iwei, owa'. Ae' ali' andandepepa ea' ae'ipei. Ea' anda'epa panda' opeh bu'wami. Ama pefe' penda' opeh bu'wami si'i lawah mola gwa'aimi ma opeh bu'wami ipe'imi mope andeande'. Penda'am na'ama ma i'i ipe' penda' beten pihali' Ahalome ma anom amamaga agel ae'anai, anan nose'epa. 
JHN.15.17	Ae' ase'epa mi'uli ipe' na'ama. Ipe' ukup mimila sahin owan ipe'isi atona etin.
JHN.15.18	I'i esis amam nematawa saila waf etapanai si'i sonda'mepa naumbih, ipe' pegawa esis fowa' sali' sanda'ma ae' naumbih wapoti. 
JHN.15.19	I'i ipe' epes etapipei, esis saila waf etapanai ukup mimilipa si'i ipe' epes asasipei etipa. Ea' ipe' ina epes etap anae'ipei, owa'. Ae' esahe'epa ea' ma pekwaha waf etapanai. Ea' dei' esis saila waf etapanai sonda'mepa naumbih.
JHN.15.20	Ipe' ukup mopoma basef amama ae' a'ipipa emi andeande'. Basef amama ma'i Ae' Dembiwei ipe'iwei ma'i epen agel a'ani nanda' opeh etini, enin ina nape ilifa dembinai ananinai, owa'. Ae' sali' sanda'me waf aonai, ea' nambimb esis sonda'mepa waf aonai, sonda'epa awepa wapoti'. I'i esis sila basef ae'ami, nambimb esis siela basef ipe'imi wapoti'. Owa'etin. 
JHN.15.21	Esis ina sogawa Ahalome nasapa'e afi'i, owa'. Ipe' ukup mopoma agel ae'anai, ea' ae'ipei. Ea' esis saila waf etapanai sonda' amamaga awami hiami ma ipe'. 
JHN.15.22	I'i ae' owa' ifi'i ie'ipasa basef amama, esis ofagema ma waf aonai a'as. Owa'etin. Dei' esis owa' anona eafa sombaho'a waf aonai asas sanda'anai, owa'. 
JHN.15.23	Emi egafis sonda'me naumbih, esis sonda' naumbiha Ahalome ae'anai wapoti'. 
JHN.15.24	Esis saila waf etapanai ina sati anona aman nanda' opeh mandahama opeh ae' anda'ami, owa'. I'i ae' owa' enda 'opeh amama, esis ofagenama waf aonai a'as. Ea' dei' sati opeh ae'ami la'ifimi ea' sowa' alafugaha ae' ukup aom endilisi ma ae' aloma Ahalome ae'anai wapoti'. 
JHN.15.25	Ea' waf anama asasinai nafe' na'ama etin si'i anom basef mail mi'uli esis Judai ma'i, ‘Esis ukup aoma ae' etin. Ae' basef ofagema a'e.’
JHN.15.26	Ea' Anan nigiambamepa nonda'epa la'ifipa, Anan napani naloma Ahalome nambimb nifi'i. Ea' Ae' nambimb esapa'ana nifi'mai ipe'. Anan Ambal Bu'unai Godi nawalapa basef endilisimi. Nemaf anama Ae' esapa'ana nifi'mipei, nowalapa basefa ae'ami. 
JHN.15.27	Ae' a'ipipa, ipe' wapoti' nambimb pi'i basef ae'ami pewalapama esis. Dei' main, ipe' fowa' dambadamba pati asefela maol anda'ana palome pape la'ela'ef pafi'i pataga dei'.”
JHN.16.1	Ea' Jisas na'ipam wapoti' na'i, “Ae' dei' a'ipipa basef amama hi'alam ma ipe' ina pekwaha pembale'efa ae', owa'. 
JHN.16.2	Anona nemaf esis sogalo'mepa ifagw esis Juda sa'i basef sapeimi. Anona nemaf notaga ma emi egafis sehepa pega', esis ukup mondanda' si'i sanda' maol bu'unai Godi. Owa'etin. 
JHN.16.3	Fowa' esis ina sogawa Ahalome naloma ae' wapoti', owa. Na'ama esis sanda' waf anama aonai. 
JHN.16.4	Ea' dei' a'ipipa ea' ma amamaga amama. Ama nemaf anama neataga ma esis sonda'epa na'ama, ipe' ukup mondanda'ma basef amama dei' a'ipipami.
JHN.16.5	Fowa' Ae' ape alomepa Ae' ina a'ipipa ma amamaga amama, owa'. Ea' dei' ae' efe'ma anan anama nasapa'e afi'i. Ina anona aman ipe'inai nahali'i na'i, ‘Ine' nefe' eti?’ Owa'. 
JHN.16.6	Ae' a'ipipa basef amama ea' ma ipe'. Ea' dei' opalef ipe'imi nimanim endilisi. 
JHN.16.7	Ea' ae' a'ipipa basef endilisimi. Ae' ikwahipa efe' ma igiambamepa pepe andeande'. I'i ae' owa' eafe', dei' Ambal Bu'unai Godi nonda'epa la'ifipa, ina nambimb nifi'mai ipe', owa'. I'i ae' efe', esapa'ana nifi'mai ipe'. 
JHN.16.8	Nemaf anama niefi'ianai, nihi'amba esis amam nematawa saila waf etapanai ma sogawa basef ofagema ma waf aonai noloma waf bu'unai noloma wafa God nowaloga epes hiesi ma nonda'masa basef. 
JHN.16.9	Waf aonai ofagena asasinai na'ama. Esis ina sombale'efa ae', owa'. 
JHN.16.10	Waf ofagena bu'unai na'ama. Ae' efe'ma Ahalome ea' ipe' ina petolowe wapoti', owa'.
JHN.16.11	Basef ofagema ma kot na'ama. Aman dembinai aonai ma epes etapasi, anan faso'mana ma kot anama ma basef lu'wami God dei' nanda'manami.
JHN.16.13	Nemaf anama Ambal Bu'unai Godi na'i basef endilisimi atomi niefi'i, nihi'ambepa ma basef hiami endilisimi. Anan ina nowalapa basef nomonas ananimi atom, owa'. Basef name'am ea', amama atom nowalapam ni'ipipam. Ama ni'ipipa amamaga amama ma'i anona nemaf migi' meatagai. 
JHN.16.14	Ea' nofa' basef ae'ami nowalapama ipe' ma nowalapa agel ae'anai. 
JHN.16.15	Amamaga Ahalomei Ae'anai hiami, amama ae'ami. Ea' dei' Ae' a'iam a'i nambimb Ambal Bu'unai Godi nofa' basef Ae'ami ni'iam nowalapama ipe'.
JHN.16.17	Anom alupumi ananimi, amam atom manda'ipama ma'i na'ama ma'i, “Maim basef ofagema amama anan na'ipafa emi? Anan na'i, nogota bandana afa' ina nambimb otolona, ea' nambimb otolona wapoti'. Na'i nefe'ma Ahalomana. Afa' ina ogawa basef amama ofagema, owa'.”
JHN.16.18	Ea' amam ma'iam wapoti' ma'i, “Nogota anama bandana anan na'ianai, amama amamaga maim? Afa' ina ogawa basef amama na'iam na'ama, owa'.”
JHN.16.19	Ea' Jisas nogawa amam ma'i mohali'ana, ea' na'ipam na'i, “A'i ipe' pahali'ima basef amama ofagema ae' a'iami. Ae' a'iam na'ama. Nogota bandana ipe' ina petolowe, owa'. Ea' nambimb ipe' petolowe wapoti'. 
JHN.16.20	Endilisi ae' a'ipipa. Nambimb ipe' pelef mehip pendahowe. Ea' esis amam nematawa saila waf etapanai sondanifel. Ea' ipe' opalef nimanim. Owa'etin. Opalef ipe'imi nimanim ea' nambimb mondamboma monda'epa pendanifel endilisi. 
JHN.16.21	Nemata'w opafu'wi ma kwa'i kola awani akwa'w kwame' nimanimi kogawa nogota bandana ma kola awani nataga ea'. Na'ama opaf akwa'unai nimanina. Akwa'w kolana ea', akwa'w ina ata' okom nandanda'ma nimanimi amama wapoti', owa'. Akwa'w kwandanifel etin kwapoma so'uso'win nataga nape etap ea'. 
JHN.16.22	Ipe' na'ama etin, dei' ipe' opalef nimanim. Ea' nambimb ae' itilipa wapoti', opalef ipe'imi bo'om. Ina enin epen la'ifina nogalo'ma danifel anama ipe'inai, owa'. 
JHN.16.23	Nemaf anama ipe' ina pihali'i ma anom amamaga atom, owa'. Ea' dei' ae' a'ipipa basef endilisimi ipe'. I'i ipe' pihali' Ahalome ma maim amamaga ma agel ae'anai, nambimb nese'epam. 
JHN.16.24	Fowa' ipe' ina pahali'ana ma pefa' anom amamaga agel ae'anai, owa'. Dei' pihali'anamam, pefa'ama opalef ipe'imi bo'om endilisi.
JHN.16.25	Ae' dei' a'i basef amama womun etina ipe'. Ea' ae' ina nambimb ata' i'ipipa basef womun etin, owa'. Nemaf anama ae' ewalapam alihim i'ipipam ipe' ma Ahalome. 
JHN.16.26	Ama nemaf anama ipe' pihali' Ahalome ma agel ae'anai. Ae' ina ata' i'ipipa na'ama i'i ae' atowe ihali'ana ma nigiambamepa, owa'. 
JHN.16.27	Ahalome atona okom nainailipa endilisi. Dei' main, ipe' ukup maimaila ae' endilisi, ea' ipe' pembale'efa ae' pegawa ae' ape aloma God afi'i. 
JHN.16.28	Fowa' gani ae' ape aloma Ahalome ea' akwahona afi'i etap anae'. Dei' ae' a'i ekwaha etap anae' etanima efe'ma anan.”
JHN.16.29	Ea' alupumi ananimi ma'i, “Dei' ine' na'ipafam alihim, ina ata' na'i basef womun etin, owa'. 
JHN.16.30	Dei' afa' ogawa ina ata' nape nehafa enin epen nihali'ina nili', owa'etin. Ine' negawa amamaga hiami ea'. Amama atom dei' afa' wambale'efa ine' nape naloma God nafi'i.”
JHN.16.31	Ea' Jisas nagwamama basef na'ipam na'i, “Ipe' dei' pembale'efa ae' a' amon? 
JHN.16.32	Ipe' peme'. Nogota felefele' notaga, endilisi nataga ea' ma sogalo'ma ipe' hipei atona etin pefe' wambel ipe'inai. Ea' pekwaha ae' atowe epe. Ea' ina ae' atowe epe, owa'. Ahalome nape nalome. 
JHN.16.33	Ae' a'i ipe' pepe pelome opalef ipe'imi mope awanem. Na'ama dei' a'ipipa basef amama. Etap anae' ipe' peme' opalef nimanim. Pepe la'ifipa! Dei' main, ae' agalo'ma waf aonai etapanai ikila'ana ea'.”
JHN.17.1	Jisas na'i basef na'ama ma ea', naniga nati heven ilif nanda' beten na'i, “Ahalome, nogota nataga ea'. Dei' ine' nese'e agel lu'unai ae' nogalomena ine'iwei, ma atuwasi la'ifiwi ma efela agel ine'inai lu'una. 
JHN.17.2	Dei' main? Ine' nendandepe ea' ma ape Dembiwei ali'ma epes hiesi ese'as ambal namunai epes isima hiesi ine' nasi'iesi. Ambal anama nenda' esis sope andeande' la'ela'ef hihif. 
JHN.17.3	Ambal namunai anama ofagena anama. Esis sogawa ine' etina God endilisinai ea' sogawa endilisi ae' Jisas Krais, ine' nasapa'e afi'i.
JHN.17.4	Opeh amama ine' nasapa'e afi'i ma eanda'ami, ae' anda'am hi'alam. Ea' dei' afela agel ine'inai lu'una ma naep esis amam nematawa etapasi. 
JHN.17.5	Ahalome, fowa' etap anae' owa' ata' notagai ae' ape alomena efa' agel lu'unai. Dei' ine' nese'e agel anama lu'unai si'i fowa'. 
JHN.17.6	Ae' awalapa agel ine'inai ea' a'ipa epes isima ine' naso' ae'asi ma etap anae'. Epes isima ine'isi naso' ae'asi. Esis saila basef ine'imi andeande'. 
JHN.17.7	Dei' sogawa amama hiami ine' nase'eam ae'i hi'alam, amama mafi'mai ine' etina. 
JHN.17.8	Basef hiami ine' nasi'iami, amama ae' a'ipasam ea' sofa'am sogawa endilisi fowa' ae' ape alomena afi'i. Ea' sombale'efa basef amama ine' nasapa'e afi'i.
JHN.17.9	Dei' ae' anda' betena igiambama esis. Ae' ina anda' betena igiambama esis amam nematawa saila waf etapanai, owa'. Ae' anda' betena igiambama epes isima ine' naso' ae'asi. Dei' main? Isima esis ine'isi si'isi. 
JHN.17.10	Ea' epes ae'asi, isima ine'isi etis. Epes hiesi ine'isi hi'alas isima ae'asi. Ea' enis epes siti epes isima ae'asi ea' dei' sogawa nafifili pepel ine'inai. 
JHN.17.11	Dei' ae' ina ata' epe etap anae' wapoti', owa'. Ea' esis sope etap anae'. Ea' ae' efe'mago ine'. Ahalome bu'unai endilisi, ine' nimafi esisa sope la'ifisa pepel anama ine'inai, nali' nasi'ianai. Ine' nenda'am na'ama ma esis sope wambota atotona si'i afa' biafa wape atotofa. 
JHN.17.12	Nogota anama ae' ape aloma esis, ae' emafias sape pepel ine'inai, pepel anama ine' nasi'ianai. Ae' emafias andeande' ea' ina enin atitin higilalan, owa'. Aman hegilialanai, anan atona nambimb nefe' wambel aonai ma basef ine'imi mail buk Baibeli motaga endilisi mondawalap. 
JHN.17.13	Ae' dei' ata' ape etap anae' a'i basef amama ma danifel ae'anai nepe si'ina opalef asasimi. Ea' dei' efe'mago ine'.
JHN.17.14	Basef ine'imi, ae' ase'asam ea'. Esis amam nematawa sanda'ma esis naumbih sanda'as awes. Dei' main? Esis ina saila waf etap anae'inai si'i ae' wapoti' ina etap anae'iwei, owa'. 
JHN.17.15	Ae' ina anda' beten ahali'ina ma nogalo'mas etap anae', owa'. Ae' anda' betena ine' nimafiasa aman aonai ina nohambombagas, owa'. 
JHN.17.16	Esis ina saila waf etapanai si'i ae' wapoti' ina etap anae'wei, owa'. 
JHN.17.17	Basef ine'imi amama endilisimi. Ine' nenda' esis sotaga ine'isi etis bo'wes ma basef amama. 
JHN.17.18	Fowa' ine' nasapa'e afi'i ape la'afena esis amam nematawa saila waf etapanai. Dei' na'ama etin ae' wapoti' asapa' esis ae'asi sofe' la'afena esis isima saila waf etapanai. 
JHN.17.19	Ine' nigiambame epe ine'iwei atowe ma igiambama esis wapoti' sotaga bo'wes andeande' ine'isi etis.
JHN.17.20	Ae' ina anda' betena igiambama esis amama atom, owa'etin. Ae' anda' betena agiambama epes isima anona nemaf some' basefa esisa sombale'efa ae'. 
JHN.17.21	Ahalome, ae' anda' betena esis isima hiesi sope ukup etifim si'i ine' Ahalome nape naloma ae' ea' ape alomena. Ea' na'ama etin, anda' betena esis sope afa' biafa. Ama amam nematawa saila waf etapanai sombale'efa ine' etina nasapa'e afi'i. 
JHN.17.22	Fowa' ine' nase'e agel lu'unai naloma la'ifimi ine'imi ase'esam esisa sope ukup etifim si'i afa' biafa wape ukup etifim. 
JHN.17.23	Ine' nape naloma ae', ae' ape aloma esis, ea' na'ama etin ae' okom na'i esis sotaga ukup etifim endilisi. Ama esis amam nematawa etapasi sogawa ine' nasapa' ae' afi'i, ea' ine' okom nainaila esis endilisi si'i ine' okom nainaila ae'.
JHN.17.24	Ahalome, ae' okom na'i esis amam nematawa ine' nasi'iasi sefe' sope solome wambel ae' eapoma. Ae' okom na'i esis siti pepel la'ifinai noloma nafifili ae'anai, anama ine' nasi'ianai. Fowa' etap anae' ata' owa' notagai nogota anama ine' okom naila ae'. Ea' nase'e pepel nafifili anama. 
JHN.17.25	Ahalome bu'unai endilisi, esis amam nematawa saila waf etapanai ina sogawa ine'. Ea' ae' egawa ine'. Ea' esis amama alupisi sogawa ine' nasapa'e afi'i. 
JHN.17.26	Ae' awalapa agel ine'inai ea' ma esis. Ea' ae' ewalapana etin la'ela'ef hihif. Ama esis sofa' waf anama ukup maimaila epes hiesi si'i ine' okom nainaila ae' ma ae' epe nomona esis.”
JHN.18.1	Jisas nanda' beten nahali' Ahalomana ea', naloma alupufai ananifai wafe' owala wambo walemb Kidron fisana lawah hiami oliv motawama. Nao'wafa wafe' anama. 
JHN.18.2	Anan Judas nogawa anama ma atuwasi neafe' nihi'amba amam naumbih ma Jisas napoma. Dei' main? Nimeguf hiami Jisas nao'wafa wape etifigin wapoma anama. 
JHN.18.3	Ea' Judas nafi'i nao'wa anom soldia maloma anom polisman. Soldia amama maloma polisman amama, amam pris dambami maloma amam Farisi masapa'am mafi'i. Amam polisman maloma soldia mefa' bagah nagwahis lamifah maloma amama sapa'ami mefa'am mafi'i anama.
JHN.18.4	Ea' Jisas nogawa amamaga hiami atuwasi meatagamanai. Ea' nafe' nahali'am na'i, “Ipe' pagolopa emi?”
JHN.18.5	Ea' magwamana basef ma'ipana ma'i, “Jisas Nasaretinai.”
JHN.18.5	Ea' Jisas na'i, “Ae' ma'uwi.”
JHN.18.5	Ea' Judas na'i nihi'ambamam Jisas, anan naitu nalomam wapoti'. 
JHN.18.6	Ea' Jisas ata' na'ipam etin na'i, “Ae' ma'uwi”, ea' mandahagas mowa motawa etap.
JHN.18.7	Ea' Jisas nahali'am wapoti' na'i, “Ipe' pagolopa emi?”
JHN.18.7	Ea' ma'i, “Jisas Nasaretinai.”
JHN.18.8	Ea' Jisas na'i, “Doko' ae' a'ipipa a'i ae' ea' ma'uwi. I'i ipe' pegolopa ae', pihapili pekwaha amam mefe' wafifim.”
JHN.18.9	Ea' Jisas dei' na'ipam na'ama naila basef amama fowa' na'iami ma motaga alihim endilisi. Basef amama ma'i na'ama ma'i, “Amam amama fowa' ine' nasi'iami, ina anona atotona higililana, owa'.”
JHN.18.10	Ea' Saimon Pita nahapila anona bainat nagianai naha anona aman Malkus nanda'mana maola pris dembinai nape nali'ma pris hiami. Ea' natopa' aliga da'isinai ananinai nowa.
JHN.18.11	Ea' Jisas na'ipa Pita mehip na'i, “Ine' tanima la bainat nowala let. Ae' ea' embela kap Ahalome nasi'ianai.”
JHN.18.12	Ea' amam soldia maloma dembinai amamunai maloma amam polisman Judai hiami mombalo' Jisas manda' mandof mowa' lagofana. 
JHN.18.13	Ea' mao'wana nali' nafe' ma Anas, Kaiafas fafomana. Afagel anama Kaiafas dembinai pris nape nali'ma pris hiami. 
JHN.18.14	Aman anama Kaiafas nali' na'ipa amam agufumi Juda na'i, “I'i aman atotona noga' ma nigiambama ape' Juda hiapai, waf anama andeande', waf bu'unai.”
JHN.18.15	Ea' Saimon Pita naloma ae' alupuwei Jisasi wagi'ma Jisas wafi'i. Pris anama dembinai nogawa ae'. Ea' ae' awis aloma Jisas ipat nomon 
JHN.18.16	ea' Pita tol naitu uta endalelemb ande'. Ae' etanima awisi ande' a'ipa ano'w nemata'w kumafi utai ea' ao'wa Pita wawis nomon. 
JHN.18.17	Ea' nemata'w kumafi utai kwa'ipa Pita kwa'i, “Ine' wapoti' alupinai aman anama, o owa'?”
JHN.18.17	Ea' anan nagwama'wa basef na'i, “Ae' owa'.”
JHN.18.18	Amam manda' maola pris anama dembinai maloma anom polisman amam hiami nomanamb mam makata nif maitumam mahi'am. Ea' Pita wapoti' nalomam naitumam.
JHN.18.19	Ea' pris anama dembinai Anas nahali' Jisas ipat nomon. Nahali'ana ma alupumi ananimi maloma basef anan nawalipasami.
JHN.18.20	Ea' Jisas nagwamana na'i, “Ae' awalipasa basef ae'ami alihiguma ma epes hiesi etapasi. Ae' awalipas nomon ifagw esis Juda sa'i basef sapeimi nimeguf hiami la'ela'ef. Ea' awalipas ipat lu'unai Godi wapoti', ipat anama esis Juda hiesi sandakolas etifigin. Basef ae' a'iami ina mandambaho', owa'. 
JHN.18.21	Dei' maina ine' nahali' ae'? Dei' nihali' esis same' basef awalipasami. Esis sogawam.”
JHN.18.22	Jisas na'i basef amama, anona polisman naitu felefele' nakola aombana na'ipa Jisas mehip na'i, “Ine' owa' negwamana basef amama dembinai pris.”
JHN.18.23	Ea' Jisas nagwamana basef na'i, “I'i ae' i'i anom basef awami, ine' ni'ipa amam hiami na'ama. Owa'etin. Ae' a'i basef endilisimi dei' nahe ma main?”
JHN.18.24	Mandelef ata' mapomana lagof Jisasi ea' Anas nasapa'ana nafe'ma pris anama dembinai Kaiafas.
JHN.18.25	Saimon Pita tol naituma nif mahi'ana, esis sa'ipana sa'i, “A'i ine' alupinai ananinai?”
JHN.18.25	Ea' anan na'i, “Ae' owa'.”
JHN.18.26	Ea' anona aman nape felefele'ma Pita, anan nanda' maola pris anama dembinai. Anan amam atom wambota atona aman anama do'ok Pita nahana natopa' aliganai.
JHN.18.26	Ea' na'ipa Pita na'i, “Endilisi, ae' ati ine' nape naloma Jisas ganima lawah oliv motawama.”
JHN.18.27	Ea' Pita nambaho' agel Jisasi na'i wapoti' na'i, “Ae' owa'.”
JHN.18.27	Anan ata' na'i etin, awata nanda'am.
JHN.18.28	Ea' kuhimbita atona amam Juda mofa' Jisas makwaha ipat Kaiafasi, mofa'ana mafe' ipat gavman dembinai. Ea' amam Juda ina mafe' mawis ipat anama Romi, owa'. Amam ma'i, “Na'ama mofa' alogw awami ea' ina naman mea' gwa'aimi lu'wami Pasova, owa'.”
JHN.18.29	Amam ukup mandanda' na'ama ea' maitu ande' ea' Pailat nafi'mai amam na'i, “Aman anama ipe' pa'i penda'mana kot ma main?”
JHN.18.30	Amam magwamana basef ma'i, “I'i aman anama owa' nonda' waf aonai, ape' ina mofa'ana nifi'mai ine', owa'.”
JHN.18.31	Ea' Pailat na'ipam na'i, “Ipe' etipa pefa'ana penda'mana basef mondahama mi'uli ipe'inai. Ae' owa', andaiwa'.”
JHN.18.31	Ea' amam Juda magwamana ma'i, “Mi'uli ipe' Romi na'i owa' ma moha enin epen noga', owa'.”
JHN.18.32	Amamaga amama amam Juda manda'ami ina mataga etin, owa'. Amama mataga maila basef amama Jisas nali' na'iami motaga endilisi. Dei' main? Anan nali' na'i, “Nambimb esis sehe ega' lawag usi'inai tu'wanainai.”
JHN.18.33	Ea' gavman dembinai Pailat natanima nawis ipat lu'unai gavmani nomon. Ea' nofala Jisas nafi'i nahali'ana na'i, “Ine' king dembinai esis Judai?”
JHN.18.34	Ea' Jisas nahali'ana na'i, “Basef amama mataga okom ine'inai atona o enis epes sa'ipinama ae'?”
JHN.18.35	Ea' Pailat nagwamana basef na'i, “Ine' okom na'i ae' wapoti' ae' Judaiwei? Owa'. Epes ine'isi saloma amam pris dambami, esis etis sombalo'ena sowa'ena nafi'mai ae'. Ine' nanda' maina waf?”
JHN.18.36	Ea' Jisas na'i, “Ae' ina Judaiwei king imafi epes etapesi, owa'. I'i ae' epe king etap anae', alupumi ae'ami manda' opeh ae'ami migiambama ae' mopa' ma esis Juda ina la'ifisa sombale'e. Owa'.”
JHN.18.37	Ea' Pailat na'i, “Na'ama ine' enina king dembinai?”
JHN.18.37	Ea' Jisas nagwamana basef na'i, “Ine' na'i ae' anowe dembiwei king. Basef amama endilisimi. Mama'we kolae ma epe king dembiwei. Ae' afi'i etap anae' ma iwalipasa basef endilisimi. Emi egafis sonda' waf endilisinai, esis seme' basef ae'ami.”
JHN.18.38	Ea' Pailat nahali'ana na'i, “Basef amama endilisimi, maim basef?”
JHN.18.38	Pailat na'iam na'ama ea' notanima nawis ande' esis Juda sapoma na'ipas na'i, “Ae' ina ati anom amamaga awami ma anan, owa'. Ina ati anona waf aonai ma eanda'mana basef, owa'. 
JHN.18.39	Ea' waf ipe' Judai, ma panda' gwa'aimi lu'wami Pasova, ae' akwaha enin epen nanda' kalabusi nafe'mago ipe'. Dei' ipe' pa'i ae' ekwaha king Dembinai ipe' Judai nefe'mago ipe', o emi?”
JHN.18.40	Ea' esis sagwamana basef la'ifimi sa'i, “Owa'etin, anan owa'. Ine' nekwaha Barabas nifi'mai ape'.”
JHN.18.40	Aman anama Barabas anan nakowalefi naha epes saga'i.
JHN.19.1	Ea' gavman dembinai Pailat nao'wa Jisas nafe' na'ipa amam soldia mopagahona. 
JHN.19.2+JHN.19.3	Mapagahona ma ea', mala'watefa anona mandof higatagunai si'i anona hat mowalo'manona balaga ananinai, malamana anona lowaf akwahinai. Ea' mafe'ma anan timbi tambel ma'ipana ma'i, “Nemaf bu'unai ine' dembinai king Judai!” Amam manda' salamalana manda'ana findiwana na'ama, makola aombana.
JHN.19.4	Ea' Pailat nawis ande' wapoti' na'ipa esis Juda na'i, “Ipe' peme'! Ae' dei' efa'ana afi'mai ipe' ma pegawa ae' ina ati anona waf aonai ma anan enda'mana basef, owa'.”
JHN.19.5	Ea' Jisas nawis ande'. Hat anama manda' mandof higatagunai manda' sana'ofana si'i hat napomana balaga ananinai ea' lowaf akwahinai napomana.
JHN.19.5	Ea' Pailat na'ipas na'i, “Ipe' piti aman anae'.”
JHN.19.6	Ea' amam pris dambami maloma polisman amamumi ata' matolona, ma'iam mehip ma'i, “Undana nil lawag usi'inai tu'wanainai! Undana nil lawag usi'inai tu'wanainai!”
JHN.19.6	Ea' Pailat nagwamama basef na'i, “Ipe' etipa fa'ana undandago. Ae' owa', ae' ina ati anona waf aonai anan nanda'anai ma enda'mana basef, owa'.”
JHN.19.7	Ea' amam Juda magwamana basef ma'i, “Anan na'i anan Nogalomana Godi. Ea' mi'uli afa'inai na'i anan noga'.”
JHN.19.8	Fowa' Pailat umbamahana etin, ea' dei' name' basef amama atom, umbamahana endilisi. 
JHN.19.9	Ea' nawis nomon ipat anama nahali' Jisas na'i, “Ine' nataga nafi'i eti?”
JHN.19.9	Ea' Jisas ina nagwamana anom basef, owa'.
JHN.19.10	Ea' Pailat na'ipana na'i, “Ine' nandaiwa'ma ni'ipi anom basef? Ine' negawa ae', o owa'? Ae' la'ifiwei ma ekwaha ine' nefe' etin o i'ipas sehena nega' lawag usi'inai tu'wanainai.”
JHN.19.11	Ea' Jisas nagwamana basef na'i, “I'i God nape heven ilifi owa' nease'ena pepel ine', ine' etina ina la'ifina ma netalogofa ae', owa'. I'i nehe ega', waf anama aonai. Ea' amam amama mofa'e afi'mai ine', waf amamunai aonai lu'unai endilisi, nikila' waf aonai ine' nanda'anai.”
JHN.19.12	Pailat name' basef amama atom, ea' na'i notagaha Jisas nefe' wafifina. Ea' esis Juda sofalana mehip sa'i, “I'i ine' netagaha aman anama nefe' wafifina, ina alupinai ma Sisar gavman dembinai esis Romi, owa'. Emi egalin na'i enin etin king dambeni enin naumbih Sisari.”
JHN.19.13	Pailat name' basef amama atom, nofa'ai Jisas nawisi nataga ande' ea' nape anona sia amam dambami jas mapeinai. Anama alihiguma sa'i otamba atom ma'oma. Eaf anama diga Hibrui sa'i Gabata. 
JHN.19.14	Nemaf anama esis Juda sape sandondomba gwa'aimi ma naman sonda' gwa'aimi lu'wami Pasova. Ea' aon nahagasom nape 12 klok, Pailat na'ipa esis Juda na'i, “Piti dembinai king ipe'inai naitu anae'.”
JHN.19.15	Ea' esis Juda sa'ipana mehip sa'i, “Fa'ana, fa'ana, undana lawag usi'inai tu'wanainai.”
JHN.19.15	Ea' Pailat nahali'as na'i, “Ipe' pa'i ae' iundana king dembinai ipe'inai lawag?”
JHN.19.15	Ea' amam pris dambami magwamana basef ma'i, “Ape' owa' anona dembinai king, Sisar atona anan dembinai king ape'inai.”
JHN.19.16	Ea' Pailat nakwahomasa Jisas esis Juda ma siundana lawag usi'inai tu'wanainai.
JHN.19.17	Ea' amam soldia mowa' Jisas mofa'ana mafe'. Ea' Jisas atotona nofa' lawag ananinai nafe' nakwaha wambel lu'unai nawis ande' nafe' nataga anagon agiluguma Pipitagel Balagaina. Diga Hibrui sa'i Golgota. 
JHN.19.18	Anama amam maundana lawag usi'inai tu'wanainai naloma anom amam biam. Anona nail wa'ol, anona nail wa'ol, Jisas nail la'afen.
JHN.19.19	Gavman dembinai Pailat nanda' anom basef nofa'am nanda'am mail lawag anama ilif. Basef ma'i na'ama ma'i, “Jisas Nasaretinai, anan King esis Judai.”
JHN.19.20	Esis Juda hiesi sati basef amama satalifam. Dei' main, anama amam maunda Jisas naila nape felefele'ma Jerusalem. Ea' basef amama ma'i diga Hibrui, Latini, naloma diga Griki, ma'i diga wenifina.
JHN.19.21	Amam pris dambami esis Judai ma'ipa Pailat ma'i, “Ina nenda' basef amama ni'i, ‘Dembinai king esis Judai’, hapaimi. Ine' nenda' basef ni'i, ‘Anan na'i, Ae' dembiwei King esis Judai.’ ”
JHN.19.22	Ea' Pailat nagwamama basef na'i, “Basef ae' anda'am ea' mondape na'ama la'ela'ef.”
JHN.19.23	Amam soldia maunda Jisas ea', mofa' luwaguf ananimi matambe'am biami biam mofa'am mandandam. Ea' mofa' siot ananinai wapoti'. Siot anama esis ina sagundisana, owa'. Sanda'ana nape si'ina. 
JHN.19.24	Amam manda'ipama ma'i, “Afa' ina owala siot anama, owa'. Afa' onda' pilai satu ma emi nikila' nefa'ana.”
JHN.19.24	Amam ma'iam na'ama maila anom basef fowa'imi mape Buk Baibel dei' mataga mandawalap alihim. Basef amama ma'i na'ama ma'i,
JHN.19.24	“Amam matambe' luwaguf ae'ami mafe'ma amam atona etin ea' manda' satu ma emi nikila' nefa'am.”
JHN.19.24	Ea' amam soldia manda'am na'ama etin.
JHN.19.25+JHN.19.26	Mama'wana Jisasi kwaloma owama'w akwa'ikwi waloma ano'w nemata'w Maria kwaso' Klopasi waloma Maria Makdalai'wi awau biawai biawa waitu felefele'ma lawag Jisas nailanai.
JHN.19.25+JHN.19.26	Ea' Jisas nati mama'wana anani'wi kwaloma ae' alupunai ananiwei okom nainaila ae'i, afa' biafa waitu felefele'ma anan. Ea' na'ipa mama'wana na'i, “Mama'we, aman anama nogalomena ine'inai.”
JHN.19.27	Ea' na'ipa ae' alupuwei ananiwei na'i, “Nemata'w akwama mama'wena ine'ikwi.”
JHN.19.27	Nogota anama ae' Jon efa'akw kwafe' ipat ae'anai ma imafia'w la'ela'ef kwape.
JHN.19.28	“Ae' eap nase'e ma embel.”
JHN.19.28	Anan na'iam na'ama naila basef amama Baibelimi.
JHN.19.29	si'i elefi'w mowala wain embel amama magiam masapa'am elifita mandowana mandolamanana malogel Jisasi ma nea' embel.
JHN.19.30	Anan nagwa' wain embel amama ea' na'i, “Maol anama hi'alana ea'.”
JHN.19.30	Ea' nitimale' balaga nail nowalana ambal nandahi' nafe' anan ea' afuna.
JHN.19.32	Ea' amam soldia mafe' anama maham mail. Ea' mati anona nail wa'ol mindiwa bo'wagahana ea' afuna. Ea' mafe'ma anona wa'ol mindiwa bo'wagahana. 
JHN.19.33	Ea' mafe'ma Jisas nail, mati anan afuna endilisi. Ea' amam ina mindiwa bo'wagah ananimi, owa'. 
JHN.19.34	Ea' anona soldia nanda' wamba'w napisila lambeh Jisasi wa'ol. Ea' mehip etin esimbel maloma embel kolo'alam mawisi. 
JHN.19.35	Ae' ati amama naep ae'ami a'ipipa basef amama. Ea' basef amama ae'ami endilisimi atom. Ae' egawa basef amama a'ipipa emi endilisimi a'ipipa ma ipe' wapoti' pembale'efana.
JHN.19.36+JHN.19.37	Ea' anom basef wapoti' ma'iam na'ama ma'i,
JHN.19.36+JHN.19.37	“Anona nemaf esis siti aman anama sopisilana wamba'w.”
JHN.19.36+JHN.19.37	Amam soldia manda'am na'ama maila basef amama atom mail Buk Baibel mataga mandawalap alihim.
JHN.19.39+JHN.19.40	Anan Josep nafe' naloma Nikodemus, anama fowa' nafe' nati Jisas anona owamb. Nikodemus nofa'ai anona marasin bu'unai sanda'ana ifat lawahi, agilinama mer naloma alos. Marasin anama hianai nimanina endilisi, 30 kilo.
JHN.19.39+JHN.19.40	Ea' amam biam mafe' mofa' alop Jisasi manda' luwaguf afitimi maloma marasin anama mowa'ana, maila waf esis Judai.
JHN.19.41	Felefele'ma anama mali' maunda Jisas naila anona aof nape. Aof anama anona owap lu'unai nagali na'oh wa'ol si'i hi'agif lu'unai nape. Anama esis ina dei' nawa enin epenagon, ata' owa'. 
JHN.19.42	Nemaf anama esis Juda sape sandondomba gwa'aimi maima naman sonda' gwa'aimi lu'wami sa'i Pasova. Ea' amam mofa' alop Jisasi mawana hi'agif anama nape felefele'.
JHN.20.1	Owamb ata' nail, felefele'ma kuhimbita ma nemaf Sande
JHN.20.1	Maria Makdalai'wi kohafel kwafe' hi'agif. Ea' kwati owap ina ata' masopama uta hi'agif, owa'. Enin epen nelefatana naitu gemba. 
JHN.20.2	Ea' kotanima kwasagih kwafi'mai ae' aloma Saimon Pita wapoma, ae' alupuwei Jisasi anan okom nainaila ae'. Ea' kwa'ipafa kwa'i, “Enis epes safe' sofa' Dembinai nakwaha hi'agif safe'. Ea' afa' ina ogawana safe' sambe'ana enima.”
JHN.20.3+JHN.20.4	Ea' ae' aloma Pita wasagih wafe' wataga hi'agif anama. Wasagih wafe', ea' ae' ikila' Pita ali' afe' ataga hi'agif anama. 
JHN.20.5	Ea' atambe' ati luwaguf atom ma'oh nomon ea' ina awis, owa'. 
JHN.20.6+JHN.20.7	Ea' Saimon Pita nagi'mi nafi'i nataga ea' nawis hi'agif nomon. Ea' nati luwaguf sowa'anam ma'oh, maloma anona lowaf manda'ana mowa' balaganai. Lowaf anama somagwiana sambe'ana na'oh anagon. Ea' luwaguf amama anom ma'oh dei'. 
JHN.20.8	Ea' ae' ali' afe' hi'agif anama agi'mana awis nomon ati amamaga amama embale'efana. 
JHN.20.9	Nogota anama afa' ina ogawa basef mail buk Baibel ma'i Jisas noga' notanima nohafel wapoti', owa'. 
JHN.20.10	Ea' afa' biafa otanima wafe' ipat.
JHN.20.11	Maria ato'w kwaitu kwalopana hi'agif ande'. Kwaitu kwalopana, kwatambe' kwati hi'agif nomon, 
JHN.20.12	kwati ensel biam mala luwaguf afitimi mape anama do'ok alop Jisasi na'oma. Amam biam anona nape balaga Jisasi nafe'ma, anona bo'wagah mafe'ma. 
JHN.20.13	Ea' mahali'akw ma'i, “Nemata'w, ine' nalopa main?”
JHN.20.13	Ea' akwa'w kwagwamama basef kwa'i, “Enis epes sofa' Dembinai ae'anai safe' ea' ina egawa anama safe' sambe'anama, owa'.”
JHN.20.15	Ea' Jisas nahali'akw na'i, “Nemata'w, dei' maina ine' nalef? Ine' nagolopa emi?”
JHN.20.15	Akwa'w okom na'i anona nanda' maol aofi. Ea' kwa'ipana kwa'i, “Dembinai, i'i ine' nefa'anama, ni'ipi anama nefa'ana nafe' nambe'anama.”
JHN.20.16	Ea' Jisas na'ipakw na'i, “Maria.”
JHN.20.16	Ea' kwandamboma kwati anan kwa'ipana diga Hibrui kwa'i, “Rabonai.” Basef ofagema ma'i Dembinai Tisa.
JHN.20.17	Ea' anan Jisas na'i, “Ina nihapila alop ae'anai, owa'. Dei' main? Ae' ina dei' etanima afe'ma Ahalome gani ilif, ata' owa'. Ine' nefe'ma owape ae'ami ni'ipam ni'i, Ae' etanima elata ilifa Ahalome ae'anai, Ahalomepa ipe'inai. Efe'ma God Dembinai ae'anai, God Dembinai ipe'inai.”
JHN.20.18	Ea' akwa'w kwafe'ma alupufai ananifai wapoma kwa'ipafa kwa'i, “Ae' ati Dembinai ea'!”
JHN.20.18	Ea' kwa'ipafa basef amama anan na'ipakwa emi.
JHN.20.19	Nemaf anama Sande owamb, afa' alupufai Jisasi wandatama wafe' etifigin owalo uta wape anona ipat nomon. Afa' umbamahafama amam dambami esis Judai. Ea' Jisas nafi'i naitu nalomafa na'ipafa na'i, “Opalef ipe'imi mope awanem.”
JHN.20.20	Na'ipafa basef amama ea', nihi'ambafa lagof maloma lambeh ananimi. Ea' afa' wati Dembinai afa'inai, wandanifel ma anan endilisi.
JHN.20.21	Ea' na'ipafa wapoti' na'i, “Opalef ipe'imi mope awanem. Ae' dei' a'i esapa'epa pefe' pi'ipasa basef Godi si'i Ahalome nasapa'e afi'i a'ipipa.”
JHN.20.22	Na'ipafa amama ma ea', naolamafa ambip na'ipafa na'i, “Ipe' pefa' Ambal Bu'unai Godi. 
JHN.20.23	I'i ipe' pekwaha waf aonai emi egafis sanda'anai, God wapoti' nokwahomasana. I'i ipe' owa' peakwaha waf anama aonai, God wapoti' ina anona nemaf nokwamasana, owa'.”
JHN.20.24	Anona ma afa' 12-peleifa alupufai Jisasi, Tomas agel wa'ana Didimus. Ofagena agel anama sa'i mama'was atoto'w kolam biagasi. Nemaf anama Jisas nafi'i natolofa, Tomas ina nape nalomafa, owa'. 
JHN.20.25	Ea' enofa alupufai ananifai wafe' wa'ipana wa'i, “Afa' wati Dembinai afa'inai ea'.”
JHN.20.25	Ea' Tomas na'ipafa na'i, “Ae' owa' iti melegwa lagof ananimi sahana nigufa, ma esa faf ae'anai ma niguf mawisa ea' esapa' lagel ae'anai nuwis nomon lambeh ananimi, ea' embale'efana. I'i owa', owa'.”
JHN.20.26	Nimeguf 8-peleim mafe'ma ea', afa' alupufai Jisasi wape anona ipat nomon, owalo uta wape. Nemaf anama Tomas wapoti' nape nalomafa. Ea' Jisas nawisi naitu nalomafa na'ipafa na'i, “Opalef ipe'imi mope awanem.”
JHN.20.27	Ea' na'ipa Tomas na'i, “Ine' nesa faf ine'inai ma ae' anae'. Ea' niti lagof ae'ami. Nesapa' lagel ine'inai nuwis lambeh ae'ami nomon. Ina okom bimbiefina nopeina, owa'. Nembale'efa ae' endilisi.”
JHN.20.28	Ea' Tomas na'ipana na'i, “Dembinai ae'inai, God ae'inai.”
JHN.20.29	Ea' Jisas na'ipana na'i, “Ine' natolowe ea', dei' nembale'efa ae'. Ea' emi egafis ina satolowei, sembale'efa ae'i, esis sondanifel endilisi.”
JHN.20.30	Jisas nanda' ikwaf hianai la'ifinai pepel naninani ma naep alupufai ananifai. Basefa pepel ananinai ina anda'ana hi'alana nape buk anae', owa'. 
JHN.20.31	Anda' basef amama tu'wanim atoma pepel anama ma ipe' pembale'efa Jisas anan Nogalomana Godi, anan Krais, God nandandepana nasapa'ana nafi'i. Ae' anda'am na'ama ma pembale'efa anan Jisas pefa' ambal namunai pepe andeande' la'ela'ef hihif.
JHN.21.1+JHN.21.2	Anom nimeguf mafe'ma ea', afa' wati Jisas wapoti'. Basef ma'i na'ama. Jisas natagamafa gani walemb batupa'manai lu'unai Taiberias. Anofa afa' ondowa'anima etifigin wapoti' agof afa'imi alupufai Jisasi amama. Saimon Pita naloma Tomas agel wa'ana Didimus maloma Nataniel, anan Kanainai, etap hiagoma Galili. Amam maloma ae' nogalomana Sebedi aloma sahalome Jems waloma amam biam Jisasi ondowa'anima wape etifigin. 
JHN.21.3	Ea' Saimon Pita na'ipafa na'i, “Ae' a'i efe' igi agof.”
JHN.21.3	Ea' afa' wa'i, “Olomena ofe' etin.”
JHN.21.3	Ea' wafe' walata anona bot wafe' wa'i ugi agof wafe' wanda'am owamb anama si'ina ea' afa' ina wagi anom agof, owa'etin.
JHN.21.4	Wafilu kuhimbita atona Jisas nafe' naitu walemb batupa'manai anama akata ea' afa' ina ogawa anan Jisas, owa'.
JHN.21.5	Ea' nofalafa na'i, “Awami alupipei, ipe' pagi anom agof?”
JHN.21.5	Ea' wagwamana basef wa'i, “Owa'etin.”
JHN.21.6	Ea' na'ipafa na'i, “Ipe' ata' pela anemb mowala bot anama wa'ol lagel da'isineima. Ea' atuwasi pigi anom agof.”
JHN.21.6	Ea' afa' wa'i ola anemb, owafai agof hiami. Ea' ina la'ififa wiegiai anemb mulatowi motoma bot nomon, owa'. Dei' main? Agof hiami endilisi mala anemb anama si'ina.
JHN.21.7	Ae' alupuwei Jisasi anan okom nainaila ae', a'ipa Pita a'i, “Nanima Dembinai afa'inai.”
JHN.21.7	Saimon Pita do'ok natagaha saket ananinai na'oh ea' nanda' maol, ea' name' basef amama nala saket wapoti' nukupa' nowala embel walemb batupa'manai nopaul nafe' embel. 
JHN.21.8	Ea' afa' watoma bot wagi'mana wagiai anemb si'inama agof. Afa' ina wail laogona akata, owa'. Si'i 100 mita. 
JHN.21.9	Wafe' wataga akata, wati anom nif fandom ma'oh ea' wati anom agof masef nif maloma anona bret.
JHN.21.10	Ea' Jisas na'ipafa na'i, “Ipe' fa'ai anom agof dei' pagiami.”
JHN.21.11	Ea' Saimon Pita nalata bot anama nagiai anemb mafi'i akata. Anemb anama si'inama agof lu'wami atom 153-peleim. Ea' ina pele'atam, owa'.
JHN.21.12	Ea' Jisas na'ipafa na'i, “Ipe' fi'i ma ata' pea' gwa'aimi.”
JHN.21.12	Afa' ina anona la'ifina ma nohali'ana nie'i, “Ine' emi?”
JHN.21.12	Owa'etin. Dei' main, afa' ogawa anan Dembinai afa'inai. 
JHN.21.13	Ea' Jisas nafi'i nofa' bret nase'afa, agof wapoti' na'ama etin.
JHN.21.14	Fowa' Jisas nohafel wapoti', nali' nafe'ma afa' alupufai ananifai watolona nimeguf bif. Ea' dei' watolona wapoti' wenif.
JHN.21.15	Afa' wa' gwa'aimi ea', Jisas na'ipa Saimon Pita na'i, “Saimon nogalomana Joni, ine' okom nainaili endilisi nikila' anom alupumi amama?”
JHN.21.15	Ea' anan na'i, “A'e, Dembinai. Ine' negawa ae' okom nainailina.”
JHN.21.15	Ea' Jisas na'ipana na'i, “Ine' nese'ama gwa'aimi sipsip nogami ae'ami.”
JHN.21.16	Ea' Jisas nahali'ana wapoti' na'i, “Saimon nogalomana Joni, ine' okom nainaili endilisi?”
JHN.21.16	Ea' nagwamana basef na'i, “A'e, Dembinai. Ine' negawa ae' okom nainailina.”
JHN.21.16	Ea' Jisas na'ipana na'i, “Ine' nimafi sipsip ae'ami.”
JHN.21.17	Jisas nali' nahali'ana bif ea' dei' nahali'ana wapoti' wenif na'i, “Saimon nogalomana Joni, ine' okom nainaili?”
JHN.21.17	Ea' Pita okom nimanina na'ipana na'i, “Dembinai, ine' negawa amamaga hiami. Ine' negawa ae' okom nainailina.”
JHN.21.17	Ea' Jisas na'ipana na'i, “Ine' nese'am gwa'aimi sipsip ae'ami. 
JHN.21.18	Endilisi ae' a'ipina, fowa' ine' ata' so'uso'win, ine' nowaho' let ea' nafe' mamagoma nomonas ine'imi ma'i neafe'ma. Ea' anona nemaf ine' netagama hagena, ine' nesa'ma lagof ine'imi ma anona aman nowaho'mena let nohapilina nefe' anama ine' nandaiwa'ma neafe'ma.”
JHN.21.19	Jisas na'ipana na'ama ma nihi'ambam eaf anama ma soha Pita noga' ma epes hiesi sefela agel Godi lu'una.
JHN.21.19	Ea' dei' Jisas na'ipana na'i, “Nila ae'.”
JHN.21.20	Ea' Pita nandamboma nati ae', alupuwei Jisas okom nainailei, agi'mam afi'i. Ae' ma'uwi fowa' afa' wape wa' gwa'aimi ma indisi'ah felefele'ma Jisas ahali'ana a'i, “Dembinai, atuwasi emi ni'ipa naumbih ma nihi'ambama ine' neapoma?”
JHN.21.21	Ea' Pita nati ae', nahali' Jisas na'i, “Dembinai, aman anama anona nemaf nope ni'imama?”
JHN.21.22	Ea' Jisas nagwamana basef Pita na'i, “I'i ae' i'i anan nope ambal nopaina nope nefe' nefe' anama ae' etanimani, amama ina maol ine'inai, owa'. Ine' nila ae'.”
JHN.21.23	Ea' basef baso'maimi wafimi amama mafe'ma afa' alupufai Jisasi ma'iam na'ama ma'i, “Aman anama anona nemaf ina noga', owa'.”
JHN.21.23	Ea' Jisas ina na'ipafa basef amama esis sa'iami, owa'. Basef amama kwamaimi.
JHN.21.23	Jisas na'i basef amama atom na'i, “I'i ae' i'i anan nope nefe' nefe' ma nemaf ae' etanimani, amama ina maol ine'inai, owa'.”
JHN.21.24	Aman anama alupunai Jisasi ea' ae' ma'uwi. Ae' a'ipipa basef amama ma amamaga amama Jisas nanda'ami dei' anda'am mape buk anae'. Ape' Kristen mogawa basef amama ae' anda'ami endilisimi atom.
JHN.21.25	Jisas nanda' anona maol hianai wapoti'. I'i enis epes sonda' basefa maol Jisasi hi'ilana nil, ae' a'i etap anama hiagoma owa' anagona buk hianai no'oh, owa'etin. Asi'igin endilisi.
ACT.1.1	anda' basefa amamaga hiami Jisas nanda'ami nawalipa esis amam nematawa 
ACT.1.2	ma dambadamba nali' nanda'am ea' nafi'i natagama nemaf anama God nofa'ana nalata gani heven ilif. Fowa' Jisas owa' ata' nolata heven ilif, Anan nali' nase'ama basef amama na'ipam mehipa maol amam aposel amama Anan nandandepami. Anan nase'ama maol amama pepel anama Ambal Bu'unai Godi. 
ACT.1.3	Fowa' saha Jisas nefa' nimanimi lu'wami naga' ea' notanima nohafel wapoti' nafe' natagama alupumi ananimi. Ea' nape aon si'inai tu'waninai nanda' pepel hianai ma nihi'ambam mogawa endilisi anan nofa' ambal namunai nape. Nimeguf amama Anan nawalipasa epes hiesi siowis wambota Godi numafias. 
ACT.1.4	Anan ata' nape nalomam na'ipam mehip na'i, “Ipe' dei' ina pekwaha Jerusalem ulal, owa'. Pepe pehafa amamaga amama Ahalome na'i endilisi niesi'ipami. Amama fowa' ae' a'ipipami.
ACT.1.8	Ea' basef ipe'imi amama. Nambimb Ambal Bu'unai Godi nifi'mai ipe', nemaf anama pefa' pepel Ananinai, pewalapa basef Ae'ami Jerusalem ea' ganima etap hiagoma Judia ea' ganima etap hiagoma Samaria, ea' pefe' anama etap wambel hiagoma hi'ilagon.”
ACT.1.10	Anan nafe' ea', esis ata' saitu satologon etin ilif otaga, ea' dei' atef anom amam biam mola klos afitimi mondokwama mataga malomas maitu. 
ACT.1.11	Ea' ma'ipas ma'i, “Ipe' amam nematawa Galilipei, ipe' ina pitu piti otaga ilif, owa'. Jisas anama dei' God nofa'ana nakwahipa ea' nofa'ana nalata heven ilif. Anona nemaf notanima nifi'i petolona na'ama etin si'i dei' paitu patolona nalata heven ilif.”
ACT.1.13	Esis sotanima safi'i Jerusalem, safe' sawis ipat ea' safe' sape ipat ilif esis sapeinai. Agof amamumi amama. Pita naloma Jems naloma Jon a Andru a Filip naloma Tomas naloma Bartolomyu Matyu ea' Jems, Alfius nogalomana, Judas, Jems nogalomana ea' Saimon anan wambota Seloti.
ACT.1.15	Anom nimeguf mafe'ma ea', esis Kristen 120-peleis hiesi sandatama etifigin sape ea' Pita nohafel naitu na'i, 
ACT.1.16	“Sahin owan ae'ipei, anom basef mail buk Baibel fowa' gani Ambal Bu'unai Godi na'ipa dembinai king Devit ma'iam na'ama ma'i aman anama Judas anona nemaf nonda' waf aonai ma nihi'amba Jisas naumbih Ananimi. Eaf ina naso', owa'. Nagal. Basef amama mataga alihim. God atona na'i, dei' basef amama mataga mandawalap. Fowa' Judas ina dei' nanda' waf aonai nawalapa Jisasa amam, ata' owa', nogota anama 
ACT.1.17	Jisas nandandepana anan alupunai afa'inai nanda' maol anama Jisasi naloma afa'.”
ACT.1.18	“Moni Judas nofa'ana waf anama aonai ananinai natala anona etap. Anan nafe' etap anama nowa opaf pe'ana kolo'alanai hi'alana afuna. 
ACT.1.19	Ea' epes hiesi sape Jerusalem sogawa amama. Ea' diga asasinai sofala anama agiliguma sa'i Akeldama. Ape' ma'i etap anama esimbel kolo'alami ma'oma.”
ACT.1.20	Dei' main, Pita na'i basef amama mape Buk Song ma'i,
ACT.1.20	“ ‘Ipat ananinai anan nope wafina. Ina anona aman napaina, owa'.’
ACT.1.20	Ea' anom basef mape Buk Songi ma'i wapoti' ma'i,
ACT.1.20	‘Anona aman anona nemaf noho'ofana nofa' maol ananinai.’
ACT.1.21+ACT.1.22	Ea' dei' ape' mondandepa anona aman ape'inai noho'ofana ma mowalipasa basef amama Jisas notanima nohafel wapoti'. Ape' mondandepa anona ma amam amama mape maloma ape' ma nemaf anama Dembinai Jisas nape nalomapa. Nemaf anama Jon nawalipasa basef Godi napisi' amam nematawa embel nafi'i nafi'i nataga ma nemaf anama God nofa' Jisas nalata heven ilif nakwahepa.”
ACT.1.23	Pita na'iam na'ama, ea' esis Kristen sandandepa amam biam. Anona Josep, agel wa'ana Barsabas, ea' agel wa'ana wapoti' sa'i Jastus. Ea' anona Matias. 
ACT.1.24	Ea' esis sanda' beten na'ama sa'i, “Dembinai, ine' negawa ukup epes hiesi. Ine' nendandepa amam amama biam nihi'ambapa maina aman 
ACT.1.25	nofa' maol aposel noho'ofa aman anama Judas. Anan nakwaha maol anama nafe' wambel aonai ma God nogwamana waf aonai ananinai.”
ACT.1.26	Ea' esis sanda' agof amam biam mail otamba biam. Ea' sala otamba amama mala anona malep si'i tin sakoto'mam sati otam nali' nataga agel Matias. Ea' sanda' anan nanda' maol naloma amam aposel 11-peleima monda' maol Godi.
ACT.2.1	Nemaf anama lu'unai Pentikos nataga, esis hiesi sembale'efana sandatama etifigin sape ipat atotona. 
ACT.2.2	Ea' dei' atef same' anona maf lu'unai nanda'am nafi'i heven. Maf anama name' si'i uf la'ifinai naluwi ea' ipat anama esis sapeinai si'inama maf anama. 
ACT.2.3	Ea' sati nif ilelowa si'i melisigah pepe'atam mafe' matoma esis hiesi atona etin hi'alas. 
ACT.2.4	Ea' Ambal Bu'unai Godi nape si'inama esis atona etin hi'alas, sa'i basef Godi ma diga naninani wambel hiagoma. Ambal Bu'unai Godi anama nanda'am mataga malogof asasimi.
ACT.2.5	Ea' enis Juda sanda' lotuma Godi safi'i ganima etap hiagoma safi'i sape Jerusalem. 
ACT.2.6	Esis hiesi same' maf anama ea' enis amam nematawa hiesi safi'i sondowa'anima sape. Ea' epes isima hiesi atona etin same' esis sembale'efanai sa'i basef Godi ma diga naninani hianai. Ea' sohafel gegelalasis kwapete'as endilisi ma same' diga asasinai. 
ACT.2.7	Esis sohafel gegelalasis kwapete'as ea' ukup matamea hiahiam. Ea' sa'iam sa'i, “Amam amama Galilimi atom, ea' dei' ma'i diga ape'inai atona etin. 
ACT.2.8	Dei' maina ape' hiapai atona etin mame' amam ma'i diga ape'inai dende' si'i ape' mame'ama mamasapa ape'isi? Ape' mafi'i etap anama hiagoma anama, 
ACT.2.9+ACT.2.10	Partia, Midia Elam ea' Judia, Kapadosia naloma Pontus Esia Frigia Pamfilia Isip ea' ape' anona etap hiagoma Mesopotamia ea' esis ganima Libia felefele'ma wambel Sairini. Ea' anepa ape' wambel Rom mafi'i mape na'ae. 
ACT.2.11	Ape' Juda maloma enis epes maila waf esis Juda sanda' lotuwanai ea' ape' etap hiagoma Krit Arebia, ape' hiapai mame' amam mawalapa basefa pepel maol Godi ma diga hianai naninani.”
ACT.2.12	Ea' esis hiesi sohafel gegelalasis kwapete'as, esis ukup matamea mape hiahiam. Esis etis sandahali'ma sa'i, “Amamaga amama mataga ma'imama?”
ACT.2.13	Ea' enis sanda' iafam sa'i, “Amam ma' embel wain hianai ea' mahaga magaol dei' ma'i basef mamumami.”
ACT.2.14	Ea' Pita nohafel naitu naloma amam aposel 11-peleim ea' noga na'i mehip nawalapa basefa esis amam nematawa hiesi na'i, “Ipe' Juda alupipei paloma ipe' amam nematawa hipei ipe' pape Jerusalem, ipe' pembe' aligaha basef ae'ami, ma pegawa amamaga amama. 
ACT.2.15	Ipe' pa'i amam amama manda' spak, owa'. Dei' ata' kuhimbita aon ata' natefi nail etin si'i 9 klok. 
ACT.2.16	Ea' amamaga amama mataga si'i anona profet Joel fowa' gani na'i, 
ACT.2.17	‘God na' i,
ACT.2.17	felefele' ma nimeguf akutaimi Ae' ese'as Ambal Bu'unai Ae'anai nope amam nematawa hiesi. Ea' efela esis batawisipa ipe'isi sowalapa basef si'i amam profet ma'iam. Ea' ihi'amba amam so'umi ipe'imi mondanda'oh motolom naep mose'am mope motolom, ea' ese'ama mo'oh mondanda'oh motolom amam hagami ipe'mi ma ihi'ambam waf ae'anai.
ACT.2.18	Nimeguf amama ae' ese'asa Ambal Bu'unai ae'anai nope esis amam nematawa ae'asi sanda' maol ae'anai nefelas sowalapa basef Ae'ami si'i fowa' amam profet manda'ami.
ACT.2.19	Ea' enda' anona ikwaf notaga gani otaga ilif, enda' anona ikwaf notaga na'ae etap. Anama na'ama. Enda' nogoh hiami otaga, enda' esimbel, nif fandumi mataga etap anae'.
ACT.2.20	Ea' emboma aon alipunai notaga owamb owambunai notaga akwahina si'i esimbel. Ea' enda'am i'i nemaf Dembinai nigi' notaga. Nemaf anama ananinai lu'unai endilisi. Dembinai nihi'ambapa pepel nafifili Ananinai.
ACT.2.21	Nemaf anama ata' owa' neataga emi egafis sofala agel Dembinai, nofa'as sotanimani.’ ”
ACT.2.22	Ea' Pita na'ipas wapoti' na'i, “Ipe' epes Israelipei, ipe' peme' basef amama. Dei' i'ipipa aman anama Jisas Nasaretinai. Ipe' pegawa maol ahalomana la'ifinai naloma pepel anama God nanda'anai la'afena ipe' ma lagel aman anama. Amama mihi'ambepa andeande' aman anama God nasapa'ana nafi'i. 
ACT.2.23	Fowa' gani God nogawa ea' nail okom Ananinai atona nanda' aman anama nefe' nope lagof ipe'imi. Ea' amam amama mololama mi'uli Godi sanda' waf aonai, amam magiambama ipe' pembale'ana paundana nail lawag usi'inai tu'wanainai ea' pahana naga'. 
ACT.2.24	Ea' God nafelona nohafel wapoti' nakwaha ekep pahana ma naga'i. Dei' main, ga' anama ina la'ifina ma nombale'ana, owa'.
ACT.2.25	Fowa' gani Devit na'i basefa Jisas na'i,
ACT.2.25	‘Ae' ati Dembinai ae'anai nape nalome wa'ol lagel ae'anai da'isinai la'ela'ef. Na'ama dei' ina enis epes la'ifisa sanda'me anom nimanimi, owa'. 
ACT.2.26	Amama atom dei' okom ae'anai nandanifel. Ae' i'i basef bu'wami i'i, ae' egawa endilisi nambimb anona nigiambame epe andeande'. 
ACT.2.27	Dei' main, anona nemaf ina nekwaha ambal ae'anai nefe' nepe anama epes saga'i sapoma, owa'. Ea' ina nambimb nekwaha aman anama bu'unai nanda' maol ine'inai alop ananinai folo'olana, owa'. 
ACT.2.28	Ine' nihi'ambe eaf nafe' natagama ambal namunai. Anona nemaf ine' nepe nelome endanifel endilisi.’ ”
ACT.2.29	Ea' Pita na'ipas wapoti' na'i, “Ipe' sahope owape ae'ipei, dei' ae' a'i ewalapa basef i'ipipana aman anama akunamapa ape'inai Devit. Anan fowa' gani naga' sawana, dei' hi'agif ananinai ata' nape la'afena ape'. Basef amama Devit ina na'iama anan atona, owa'. 
ACT.2.30	Aman anama Devit anan profet ea' nogawa God na'i basef la'ifimi na'i endilisi gani ilif na'ama ma anona nemaf nonda' bafalomana Deviti notaga nope dembinai king si'i Devit fowa' nape king. 
ACT.2.31	Fowa' gani Devit ata' nape, anan nogawa amama God na'i anona nemaf neanda'ami. Na'ama dei' anan na'i dembinai Krais anona nemef noga' notanima nohafel wapoti'. Anan na'iam na'i, ‘Anona nemaf God ina nokwahona nope anama saga'i sapoma hi'agif alop ananinai folo'olana, owa'.’ 
ACT.2.32	Aman anama Jisas God nafelana notanima nohafel wapoti'. Ea' afa' hiafai wati amama dei' wa'iam. 
ACT.2.33	Dei' God nafelona nohafel nalata gani heven ilif ea' nape lagel da'isinai Godi. Anan nofa' Ambal Bu'unai Godi ma Ahalomana, si'i fowa' Ahalomana na'ipana na'i endilisi nese'ana. Amama atom dei' Jisas nase'asam esis amamaga amama dei' patolom pame'am ea'. 
ACT.2.34	Dei' main, Devit ina nalata heven, owa'. Ea' anan fowa' gani na'i basef na'i,
ACT.2.34	‘Dembinai na'ipa Dembinai ae'anai na'ama na'i, “Ine' nepe lagel da'isinai ae'anai ma nepe Dembinai neloma ae'. 
ACT.2.35	Nepe na'ama nefe' nefe' enda' naumbih ine'isi sefe' owina bowagah ine'imi ine' nikila'as.” ’ ”
ACT.2.36	Ea' dei' Pita na'iam na'ama na'i, “Dei' ape' Israel mogawa isima andeande'. Aman anama Jisas ipe' paundana lawag usi'inai tu'wanainai pahana naga', dei' God nanda'ana nataga nape dembinai anan Krais, God nandandepana nasapa'ana nafi'i.”
ACT.2.37	Esis same' basef amama, maha opalef asasimi endilisi. Ea' sa'ipa Pita naloma anom aposel sa'i, “Ipe' sahopapa, dei' ape' monda' maina mope andeande'?”
ACT.2.38	Ea' Pita na'ipas na'i, “Ipe' hipei pemboma opalef ipe'imi pila God ea' ipe' hipei atona etin pefa' baptaisa agel Dembinai Jisas Krais ma God nokwaha waf aonai ipe'inai. Ipe' penda'am na'ama, nambimb God nese'epa Ambal Bu'unai Ananinai nope nolomepa. 
ACT.2.39	Fowa' gani God na'i basef la'ifimi endilisimi atom na'i nese'epa Ambal Bu'unai Ananinai nope noloma ipe' peloma awasi ipe'isi soloma esis amam nematawa hiesi ata' sape lauguni anona nemaf sigi' seatagai. God Dembinai ape'inai na'iam ma nose'as Ambal Bu'unai Ananinai nope noloma epes isima. Epes amama atom anona nemaf Anan nofalas sotanimani.”
ACT.2.40	Pita ina na'ipasa basef amama atom, owa'. Na'ipasa anom basef hiami wapoti' na'ipas basef la'ifimi ma nafela ukup asasimi na'i, “Ipe' pindumafuma andeande'. Na'ama pefa' nimanimi lu'wami peloma amam nematawa dei'isi sanda' waf aonai.”
ACT.2.41	Ea' epes emi egafis sofa' basef Pitai sombale'efam, esis sofa' baptais. Nemaf anama God nowa'ani epes hiesi wambota ananinai sataga hias 3,000-peleis sataga Kristen, ea' sape saloma esis isima amam nematawa sombale'efanai.
ACT.2.42	Amam nematawa isima sataga Kristen dambaisi esis la'ifis endilisi ma same' basef amam aposel mawalipasami sandagiambanama etin enis sahin owan sape etifigin etin sa' gwa'aimi sanda' beten etifigin atogon. 
ACT.2.43	Nimeguf hiami God nanda' ikwaf lu'unai ma pepel hianai nataga lagof amam aposeli. Ea' amam nematawa hiesi umbamahas endilisi sape. 
ACT.2.44	Ea' esis hiesi sombale'efa Kraisi sandatama etifigin atogon. Amamaga asasimi gwa'aimi maim hiami, ina asasimi atona etin, owa'. Amamaga amama hiesi atom. 
ACT.2.45	Ea' esis sombale'efanai enis sase'asa etap asasinai naloma anom amamaga asasimi mafe'ma enis epes satalamasam. Ea' sofa' otamba ma amamaga sotambel sanda'am sase' epes isima gwa'aimi a'asi kwahusi. 
ACT.2.46	Ea' esis hiesi nimeguf la'ela'ef safe' ipat lu'unai Godi sanda' lotuwanai. Ea' safe' sa' gwa'aimi ifagw asasimi atona etin. Esis sandanifel ukup bo'om sose'as gwa'aimi ma sigiambama enis epes ea' sandanifel sa' gwa'aimi etifigin. 
ACT.2.47	La'ela'ef esis safela agel Godi lu'una, ea' opalef esis amam nematawa hiesi sape andi'i bo'oma esis Kristen nimeguf hiami. Ea' nimeguf la'ela'ef Dembinai nofa' enis amam nematawa sotanimani sape saloma epes hiesi isima sombale'efanai.
ACT.3.1	Nogota anama esis Kristen sanda' betenanai, Pita naloma Jon mafe' ipat lu'unai Godi ma'i monda beten. Nemaf anama ea' wambomota 3 klok. 
ACT.3.2	Ea' anona aman bo'wagah mondala'anai nape anama, mama'wana anani'wi fowa' kolana nape na'ama la'ela'ef. Nimeguf hiami la'ela'ef esis sanda'ana sofa'ana sahaponana nape ipat lu'unai Godi ande' felefele'ma uta sa'i bu'unai. Sanda'ana na'ama ma nondailasa moni gwa'aimi maima esis amam nematawa safe'ma lotu. 
ACT.3.3	Aman anama nati Pita naloma Jon ma'i mofe' muwis ipat anama, nahali' amam biam ma mose'ana anom otamba anan. 
ACT.3.4	Ea' Pita naloma Jon mati anan titi titi ea' Pita na'i, “Ine' ata' niti afa' biafa.”
ACT.3.5	Ea' nandamboma nati amam, okom na'i mose'ana anom amamaga.
ACT.3.6	Ea' Pita na'i, “Ae' otamba siliwa gol a'e, ea' amamaga bu'wami a'i atuwasi iesi'inami amama. Ae' a'i pepel Jisas Krais Nasaretinai atona a'ipina, dei' hafel nitu nefe'.”
ACT.3.7	Ea' nahapila lagel da'isinai aman anama aonai nafelona. Ea' mehip etin bo'wagah maloma nembawa ananimi la'ifim mataga bo'om. 
ACT.3.8	Ea' anan nitipa' nafe'. Ea' nalomom mafe' mawis ipat lu'unai Godi nomon nandanifel kwapi' etin naitu nalemb nafe' nafela agel Godi lu'una. 
ACT.3.9	Ea' esis amam nematawa hiesi sati anan nafe' nafela agel Godi 
ACT.3.10	ea' sogawana sa'i anan ma'una aman anama bo'wagah mandola'anai, fowa' nape la'ela'ef uta anama sa'i bu'unai ipat Godi lu'unai sanda' lotuwanai nape nandailasa moni maim. Esis sati anan bo'ona sohafel gegelalasis kwapete'as ukup matamea.
ACT.3.11+ACT.3.12	Aman anama nandanifel ma nataga bo'ona ea' nahapila Pita naloma Jon ea' esis sasagih safi'i ma sotolona ilaf anama sa'i ilaf Solomoni. Pita nati epes isima, na'ipas na'i, “Ipe' epes Isrel, dei' maina ipe' gegelalasipa ma amamaga amama mataga? Dei' maina ipe' pati afa' biafa? Pa'i pepel afa'inai naloma waf bu'unai afa'inai atona wanda' aman anama nataga bo'ona nohafel nafe'? Owa'. 
ACT.3.13	God anama bafapapa ape'imi Abraham naloma Aisak naloma Jekop manda' lotumanai, anan atona nanda'ana nataga bo'ona nafela agel Jisasi, nanda' maola Anani. Anan aman anama atona ipe' pandaiwa'mana pase'ana amam agufumi gavmani ma mahana naga'. Dembinai Pailat na'i notagahona nifi'i, owa'. Ipe'pandaiwa'mana pewa' alafugahana. 
ACT.3.14	Ipe' pewa alafugaha aman bu'unai Godi. Ea' pahali'a Pailat mehipa anona aman aonai naha epes saga'i, ea' nakwahomepanai. 
ACT.3.15	Aman bu'unai ofagena ma ambal namunai, anama ea' pahana naga'. Ea' God nafelona nohafel hi'agif wapoti' ea' afa' biafa wape amam ananifai owalapa basefa amama, wati anan nape namona endilisi. 
ACT.3.16	Afa' biafa ombale'efa Jisas. Anan atona nafela bale'ef afa'inai, pepel ananinai atona nanda' aman anama bo'ona naep ipe'imi hipei. Pepel Jisasi atona dei' nanda' aman anama bo'ona endilisi patolona pegawana.
ACT.3.17	Endilisi, alupipei, ae' egawa ipe' ina pegawa andeande'ma dei' panda' waf anama aonai ma Jisas, owa'. Amam agufumi ipe'imi wapoti' amam na'ama etin. 
ACT.3.18	Fowa' gani God nawalapa basefa amam profet hiami ma Krais, God nandandepana nasapa'ana nafi'i. Basef amama ma'i Krais nome' nimanimi lu'wami. Ea' waf anama dei' ipe' panda'anai, anama nandahama basef amama amamumi mataga mandawalap alihim.
ACT.3.19	Dei' ipe' pemboma opalef pila Goda nokwahomepa waf aonai ipe' panda'anai. 
ACT.3.20	Ipe' penda'am na'ama, nambimb Dembinai nese'epa pepel namunai ma ambagof ipe'imi. Ama nambimb nosapa' Krais nofi'mai ipe'. Aman anama fowa' gani God nandandepana ma ipe' ea'i, Anan Jisas. 
ACT.3.21	Dei' napani heven nohafa nemaf anama God nonda' amamaga hiami motaga dambaimi wapoti'. Si'i fowa' gani na'ipipa basef Ananimi endilisimi atom ma amam profet ananimi bu'wami. 
ACT.3.22	Amama si'i fowa' Moses na'iam na'ama na'i,
ACT.3.22	‘God Dembinai ipe'inai, anona nemaf nefela anona sahalomepa ipe'inai, nonda'ana nope profet si'i ae'. Ipe' peme' basef ananimi hiami pilana. 
ACT.3.23	Ea' emi egafis sondaiwa'ma some' basefa profet anama, esis ina ata' sope wambota Godi, owa'. Nambimb sefe' anagon.’
ACT.3.24	Ea' amam profet hiami, Samuel naloma amam profet mataga magi'ma anani, hiami ma'iama nimeguf amama dei' mataga. 
ACT.3.25	Basef Godi endilisimi atom amam profet dei' ma'ipa ipe' pembale'am pilam. Fowa' gani God na'i basef la'ifimi amama naloma bafasepa ipe'isi. Dei' basef amama mataga alihim ma migiambama ipe' wapoti'. Fowa' gani anan na'ipa Abrahama anona nemaf Jisas notaga na'i,
ACT.3.25	'Anona nemaf bafasena ine'isi etis ae' igiambamas amam nematawa hiesi sope etap hiagoma i'ipasa basef bu'wami Ae'ami.’
ACT.3.26	Ea' God nandandepa aman anama nanda' maol ananinai, nasapa'ana nali' nafi'mai ipe' ma nonda'epa petaga la'ifipa ma pemboma opalef atona etin pekwaha waf aonai ipe' panda'anai.”
ACT.4.1	Pita naloma Jon ata' ma'i maloma esis amam nematawa, amam pris maloma kepten dembinai ma amam soldia mumafi ipat lu'unai Godi maloma amam Sadyusi mafi'i. 
ACT.4.2	Amam mogawa amam biam mawalapa basef ma'ipasa Jisas notanima nohafel hi'agif wapoti'. Ea' ma'i epes hiesi sali' saga'i anona nemaf sohafel wapoti'. Amam dambami Juda ma'i basef amama amam biam ma'iami ina endilisi. Na'ama amam mandaiwa'mam endilisi ma ma'i basef amama. 
ACT.4.3	Ea' dei' amam mafi'i mombalo' amam biam wambomota aon nowala. Ea' manda'am manda' kalabus owamb anama mahafa wefilu kuhimbita. 
ACT.4.4	Esis amam nematawa hiesi same' basef amama Jisas nohafel hi'agif wapoti' sombale'efana. Amama atom dei' esis sombale'efanai sataga hias, amam atom mataga felefele'ma 5,000-peleim.
ACT.4.5	Nemaf nagi'i amam dambami Judaimi maloma agufumi esis Judai maloma amam Juda mawalipasa mi'uli Godi, mandakolas etifigin Jerusalem. 
ACT.4.6	Dembinai pris Anas nape nali'ma pris hiami naloma Kaiafas maloma Jon Aleksander ea' anom amam wapoti' wambota Anasi mafi'i hi'alam mandakolas etifigin maloma amam dambami Juda. 
ACT.4.7	Ea' amam hiami manda' amam aposel biam maitu naep amamumi mahali'am mehip ma'i, “Ipe' pefa' maina pepel pa'i maina agel dei' panda' amamaga amama? Kiam!”
ACT.4.8	Ea' Ambal Bu'unai Godi nape si'ina ma Pita nanda'ana la'ifina na'ipam na'i, “Ipe' Israel amam dembipei peloma ipe' agufipei, 
ACT.4.9	ipe' dei' pahali' afa' biafa ma wanda' waf bu'unai wagiambama aman anama bo'wagah awomunai. Ipe' pa'i pegawa anan nataga bo'ona na'imama. 
ACT.4.10	Ipe' hipei peme' basef ae'ami pegawa andeande'. Esis hiesi Israel wapoti' seme'ama sogawam andeande' ma pepel agel Jisas Krais Nasaretinai atona dei' aman anama ambo'ona endilisi nohafel naitu naep ipe'imi. Jisas ipe' paundana lawag usi'inai tu'wanainai pahana afuna, ea' dei' God nafelana nohafel hi'agif wapoti'.
ACT.4.11	‘Owap
ACT.4.11	anama ipe' pala' ifagwi pandaiwa'mana pelefatana na'oh, dei' nandamboma nataga nape nali' nanda' ipat anama la'ifina.’
ACT.4.13	Amam agufumi mati Pita naloma Jon maitu la'ifim ma'i basef amama. Ea' agufumi mogawa amam biam ina manda' skul, owa'. Amam lelaimi atom. Ea' amam agufumi ukup mohafel kwapete'am ukup matamea ma amam. Ea' mogawa amam biam ma'i fowa' mape maloma Jisas.
ACT.4.14	Ea' agufumi Judai amama mati aman anama nali' bo'wagah mondala'anai dei' nataga bo'ona naitu naloma Pita naloma Jon. Ea' amam ina ma'i anom basef magwamamam amam biam, owa'. 
ACT.4.15	Ea' ma'ipa amam biam ma mokwaha ipat anama mandakolasanai muwis ande'.
ACT.4.15	Amam biam mawis ande', amam atom ma'i basef mandame'mam ma'i, 
ACT.4.16	“Afa' nambimb ata' onda' amam amama biam wi'imama ma osopama malogof? Dei' main, amam manda' maol la'ifinai si'i God nanda'anai ea' epes hiesi sape Jerusalemi sogawam. Afa' ina la'ififa ma ombaso'mas wi'i, ‘Amam ina manda' maol anama’, owa'. 
ACT.4.17	Afa' wi'i basef la'ifimi ma amam biam ina ata' mi'ipasa basef wapoti' enis epesa agel anama, owa'. Na'ama basef amama mefe'agon hi'ilagona esis amam nematawa hiesi.”
ACT.4.18	Ea' agufumi motanima mofala amam biam mawisi wapoti' ma'ipam basef la'ifimi ma'i, “Ipe' bipa ina ata' pi'ipasa basef amama ma agel Jisasi, ina ata' piwalipasa agel Jisasi ma enis amam nematawa, owa'.”
ACT.4.20	Afa' biafa ina feso'mafa malogof, owa'. Afa' owalapa basef hiami ma amamaga watolom wame'am.”
ACT.4.21+ACT.4.22	Ea' agufumi mowatania anom basef la'ifimi ma'ipam amam biam ma mosopama malogof, ea' makwahom mafe'. Esis hiesi safela agel God lu'una ma amamaga amama sati amam biam manda'ami. Na'ama agufumi amama Judai ina mati anom basef ofagema ma mose'ama nimanimi amam, owa'. Aman anama amam biam manda'ana nataga bo'ona, afagof ananimi mikila' 40-peleim.
ACT.4.23	Agufumi Judai matagaha amam biam motanima mafe'ma esis sombale'efanai, ea' ma'ipasa basef hiami amam pris dambami maloma agufumi Judai ma'ipamami. 
ACT.4.24	Esis same'am ea', hiesi ukup etifim sanda' beten safela agel Godi na'ama sa'i, “Dembinai, ine' nahapila ilif etapi, ine' nanda' etap otaga naoh maloma amamaga amama hiami mape. 
ACT.4.25	Fowa' gani ine' nanda' akunamapa ape'inai Devit na'i basef. Anan nanda' maol ine'inai ea' Ambal Bu'unai Ine'inai nafelona nahali'as na'i,
ACT.4.25	‘Dei' maina esis owa' Judaisi ukup wandafum endilisi? Dei' maina esis epes hiesi ukup aom endilisi ma Dembinai? Owa'. Esis ina la'ifis, owa'.
ACT.4.26	Amam king ganima etap hiagoma mandandombol maloma amam agufumi mandatama mape etifigin manda' wandafa motofa dembinai God noloma Krais Dembinai, God nondandepana nosapa'ana nifi'i. Owa', ina la'ifim.’
ACT.4.27	Herot naloma Pontius Pailat maloma enis epes hiesi owa' Judaisi saloma esis Israel saila basef amama Deviti sanda' kolas wambel anama atona sasombala basef Jisasi, aman anama bu'unai nanda' maol ine'inai, fowa' gani nesahe'ana ea'. 
ACT.4.28	Esis sandakolas sape etifigina sonda' amamaga hiami si'i fowa' gani ine' la'ifina okom ine'inai na'i neataga dei'. 
ACT.4.29	Dembinai, ine' okom nepoma basef hiami wandafumi esis sa'iami ea' nigiambama afa' wanda' maol ine'inai. Nenda'am na'ama ma afa' otaga la'ififa endilisi owalapa basef ine'imi, ma afa' ina umbamahafa, owa' 
ACT.4.30	Ine' newamona lagof ine'imi nihi'amba esis ine' la'ifinai ma nigiambama esis awes nanda'asi sotaga bo'wes wapoti'. Ea' nenda' pepel ine'inai neloma ikwaf naninani la'ifinai ma agel Jisasi, Anan bu'unai nanda'mena maoli.”
ACT.4.31	Esis sanda' betena ea', same' ipat anama sapeinai nandakoto'. Ea' Ambal Bu'unai Godi si'inama esis hiesi sataga la'ifis ea' sawalapa basef Godi. Esis ina umbamahasa amam agufumi Judai, owa'.
ACT.4.32	Epes hiesi sombale'efi ukup etifim. Ina enin epen atitin nati anom amamaga ananimi atom, owa'.
ACT.4.32	Amamaga hiami asasimi, amama esis hiesi. 
ACT.4.33	Amam aposel mawalapa basef ma'ipasama Jisas Dembinai ape'inai notanima nohafel, ea' basef amamumi la'ifim endilisi. Ea' God nagiambamas endilisi ma epes isima hiesi sombale'efana. 
ACT.4.34	Esis sandagigiambanama etin. Ea' ina enin epen atitin la'afena esis amamaga gwa'aimi maim a'an, owa'. Esis hiesi ofagesa etapi ifagwi, esis sase'asam enis epes satalom sase'asa otamba. Ea' sofa'ai otamba amama safi'i, 
ACT.4.35	sase' amam aposel. Ea' amam manda'am maso' isima gwa'aimi hiahaom a'asi. 
ACT.4.36	Ea' anona aman agel ananinai Josep amam aposel manda'mana anona agel Barnabas. Agel anama ofagena na'ama, “Epen nenda' ukup epesi la'ifim.” Anan anona Livai, aman anama ailan Saiprusinai. 
ACT.4.37	Anan nase'asa etap ananinai enis epes satalona sase'ana otamba nofa'am nafi'i naso' amam aposel.
ACT.5.1	Anona aman agilinama Ananaias, anan nape naloma waulu'mana anani'wi Safaira. Anan nase'asa anona etap asasinai enis epes satalona. 
ACT.5.2	Ea' nofa' otamba tu'wanim atom nase'amama aposel, tu'wanim ma'oma esis. Anan nambaso'ma amam na'i otamba ea' ma'um nase'amama si'im. Waulu'mana wapoti' kogawa amama. 
ACT.5.3	Ea' Pita na'ipana na'i, “Ananaias, ine' na'i a'e ma Satan nafi'i nawis nape si'ina ma okom ine'inai ma dei' nambaso'ma Ambal Bu'unai Godi nambaho' otamba tu'wanim ma etap anama? 
ACT.5.4	Fowa' esis ata' owa' sotala etap, nogota anama ata' etap ine'inai atona. Ama dei' satalona ea', otamba ine'imi nimafiam. Dei' maina ine' okom na'i waf anama aonai? Ina nambaso'ma afa' atofa, owa'. Ine' nambaso'ma God.”
ACT.5.5	Ananaias name' basef amama, nowa etap afuna. Ea' esis same' basef amama ma naga', umbamahas kwapete' endilisi. 
ACT.5.6	Ea' anom amam so'umi mafi'i mofa' alop ananinai mowa'ana lowaf mofa'ana mafe' mawana.
ACT.5.7	Ama nogota bandana awa wenifin nafe', akwa'w waulu'mana kwafi'i kwawisi. Akwa'w ina kogawa amamaga matagama anan, owa'. 
ACT.5.8	Ea' Pita na'ipakw na'i, “Ipe' pefa' moni anama nandahama etap anama ea' ma'una?”
ACT.5.8	Ea' akwa'w kwambaso'mana kwa'i, “Ma'una anama atona.”
ACT.5.9	Ea' Pita na'ipakw na'i, “Dei' maina ipe' bipa pa'i basef baso'maimi pandame'mam pambaso'ma Ambal Bu'unai Dembinai? Neme'! Amam amama mefa' waulunamena ine'inai mafe' mawana, amam mafi'i maitu uta. Atuwasi mofa' ine' wapoti' nigi'mana nefe'!”
ACT.5.10	Ea' mehip akwa'w kowa etap felefele'ma bo'wagah Pitai afu'w. Ea' amam so'umi mawisi nomon mati akwa'w afu'w ea' mofa'akw mafe' mawa'w felefele'ma waulunama'w akwa'unai. 
ACT.5.11	Ea' esis Kristen hiesi saloma esis amam nematawa same' basefa amamaga amama, ea' umbamahas kwapete'!
ACT.5.12	Amam aposel manda' pepel naninani hianai si'i God nanda'anai la'afena esis amam nematawa. Ea' epes isima hiesi sombale'efanai ukup etifim sandatama etifigin sape atogon ilaf ipat Solomoni felefele'ma ipat lu'unai Godi sanda' lotuwanai. 
ACT.5.13	Enis amam nematawa hiesi umbamahas, ea' ina safi'i sandatama etifigin salomas, owa'. Ea' isima sape ande'i safela agof esis Kristeni sa'i esis epes bu'wasi. 
ACT.5.14	Ea' enis amam nematawa hiesi sombale'efa dembinai, ea' safi'i timbi tambel sawisa epes hiesi Ananisi la'ela'ef sape.
ACT.5.15	Esis saloma enis epes wapoti' sati pepel anama amam aposel manda'anai. Ea' sofa' awesisi safi'i sambe'as sa'oh ande' eaf, salas balatagw mamumami sofa'as safi'i. Esis ukup ma'i, i'i Pita ina nefe'ma esis, ea' hapaimi. Esis sa'i owaf nonda' ambal ananinai atona nefe' naolo'mas. 
ACT.5.16	Ea' esis amam nematawa hiesi wambel hiagoma sape felefele'ma Jerusalemi wapoti' safi'i sandatama etifigin salomas. Esis sofa'ai awesisi safi'i salomai epes isima ambagof awami mapaisi mahambombagasi. Ea' epes isima hiesi sataga bo'wes wapoti'.
ACT.5.17	Ea' pris dembinai nape nali'ma pris hiami naloma amam amama hiami alupumi ananimi amam Sadyusi, amam kowalam endilisi ma maol bu'unai amam aposel manda'anai. Dei' main amam mati esis hiesi saila basef amamumi. 
ACT.5.18	Amama atom dei' amam mohafel mombalo' amam aposel mase'am kalabus lu'wami. 
ACT.5.19	Ea' owamb anona ensel Dembinai nafi'i nawisi' uta lu'unai endalelemba kalabus ea' nafelai amam aposel mawisi ande' na'i, 
ACT.5.20	“Ipe' fo'o pitu ipat Godi lu'unai sanda' lotuwanai nomon pewalapa basefa amam nematawa hiesi ma waf hianai dambainai ma ambal namunai.”
ACT.5.21	Ea' amam aposel mame' basef amama, kuhimbita mafe' ipat Godi lu'unai sanda' lotuwanai ma'ipa esis amam nematawa.
ACT.5.21	Pris anama dembinai naloma amam alupumi ananimi mafi'i mofalai agufumi hiami Israeli mafi'i mandakolas etifigin. Ea' masapa' basef mafe' ipat sanda' kalabusa, mofa'ai amam aposel mafi'i. 
ACT.5.22	Ea' amam plisman mafe' ipat sanda' kalabusa, ina mati amam aposel, owa'. Ea' motanima mafe' ma'ipa amam dambami ma'i, 
ACT.5.23	“Afa' wati uta ipat kalabusi sowalowana la'ifina, ea' amam plisman mumafianai maitu mumafi utagw hiami andeande'. Afa' wawisi' uta wawis nomon, ina wati enin epen, owa'.”
ACT.5.24	Ea' kepten numafi ipat Godi naloma amam pris dambami mome' basef amama ea' nomonas matamea hiahias ma'i, “Maim amama atuwasi dei' motaga?”
ACT.5.25	Amam mape nomonas matamea mafe', anona aman nafi'i nataga na'ipam na'i, “Peme', amam amama ipe' panda'am mape kalabusi dei' maitu nomon felefele'ma ipat lu'unai Godi ma'ipasa basef esis amam nematawa.”
ACT.5.26	Ea' kepten naloma amam plisman mafe' mofa'ai amam aposel mafi'i. Ea' amam ina maham, owa'. Amam umbamaham ma'i, “Na'ama esis amam nematawa sokwaha otamba sohafa.”
ACT.5.27	Amam mofa'ai amam aposel maitu naep amam dambami esis Judai la'afen. Ea' pris anama dembinai nape nali'ma amam prisi na'ipam na'i, 
ACT.5.28	“Afa' wa'ipipa basef la'ifimi wa'i ipe' ina pewalapa basef pi'ipasam amam nematawa ma agel anama, owa'. Ea' ipe' panda' basef amama mape mafe'agon hi'alogon Jerusalem asi'igina basef ipe'imi. Ea' pa'i basef mailafa pa'i ofagema afa'imi, afa' waha aman anama naga'.”
ACT.5.30	Ipe' paunda Jisas lawag usi'inai tu'wanainai ea' pahana naga'. Ea' God anama bafapapa ape' Juda manda' lotumanai nafelona nohafel wapoti' hi'agif. 
ACT.5.31	Ea' God nofa'ana nalata ilif nahaponana nape lagel da'isinai ananinai. Ea' nape agilinai ma nigiambama ape' Israel hiapai. Anan na'i nofa'apa ma momboma opalef mila God nokwaha waf aonai ape' manda'anai. 
ACT.5.32	Dei' afa' waloma Ambal Bu'unai Godi wawalapa basefa amamaga amama hiemi afa' watolom ogawami. God nase'asa Ambal Bu'unai Ananinai ea' ma amam nematawa saila basef ananimi.”
ACT.5.34	Ea' anona dembinai naitu la'afena amam dambami esis Judai, anan Farisi agilinama Gameliel
ACT.5.34	anan dembinai tisa mawalipasa mi'uli Godi, ea' esis amam nematawa sanifela agel ananinai. Na'ipa amama mokwaha amam aposel miowis ande' nogota bandana.
ACT.5.35	Ea' na'ipa amam dambami Juda na'i, “Ipe' amam Israelipei, ipe' pindumafuma andeande'ma amam amama. Ipe' ata' ukup mi'i andeande' pili'. 
ACT.5.36	Ipe' pegawa nogota anama fowa', anona aman Teudas nohafel na'i, ‘Ae' aman dembiwei, agiliwei.’ Ea' amam hiami felefele' ma 400-peleim mafe' mailana. Ea' enis epes sahana naga' ea' amam mombale'efanai mafa' mafe' atona etin. Ea' maol amamunai nowala.
ACT.5.37	Anom nimeguf mafe'ma ea', nogota anama gavman nofa'asa agof esis amam nematawa hiesi, anona aman Judas Galilinai nohafel nambomefa ukup enis epes hiesi. Ea' safe' sailana safela wandaf sapa' saloma gavman sa'i sogalo'mana. Ea' sahana naga' wapoti' ea' epes isima hiesi sombale'efanai safa' safe' atona etin hi'alas. 
ACT.5.38	Na'ama dei' ae' a'ipipa, ipe' umbamehepama amam amama pekwahom mopano. I'i amam monda' maola epes etis, nambimb maol anama aonai nowala si'i maol amam biam do'ok ali' a'ipipami. 
ACT.5.39	Ea' i'i God atona nonda' amam la'ifima basef amama, ipe' ina nambimb la'ifipama pesopama amam, owa'. Na'ama ipe' pepa' peloma God!”
ACT.5.40	Ea' amam dambami Juda maila basef Gamelieli ma'i, “Afa' oham etin.”
ACT.5.40	Ea' mofala amam aposel mafi'i, ma'ipa amam plismana moham. Ea' ma'ipam basef la'ifimi ma'i, “Ipe' ina ata' pi'i basef amama ma agel Jisasi wapoti', owa'.”
ACT.5.40	Ea' makwaha amam mafe'.
ACT.5.41	Ea' amam aposel makwaha amam dambami Juda mumafi koti ea' mafe' mawis ande'. Manifela God na'i aho'ma mofa' nimanimi ma agel Jisasi. 
ACT.5.42	Amam ina makwaha maol anama mawalipasa basef bu'wami ma Jisas Anan Krais, God nandandepana nasapa'ana nafi'i, owa'. Nimeguf hiami amam mawalipa esis amam nematawa hiesi ipat lu'unai Godi, ifagw asasimi wapoti'.
ACT.6.1	Nogota anama esis alupusi saila Jisasi sataga hias endilisi. Ea' esis Juda hiesi enis sa'i diga Griki safitap saloma enis Juda sa'i diga Hibrui ea' sa'i, “Nimeguf hiami ipe' pagiambama esis amam nematawa isima gwa'aimi maim a'asi, ea' anowa nematawa alifiwai ape'iwai owa'.”
ACT.6.3	Ipe' Kristen alupipei, ipe' ata' pendandepa anom amam 7-peleim la'afena ipe' mape andeande'ma naep esis amam nematawai, Ambal Bu'unai Godi nape napaim si'inama amam nomonas bu'wami mapaimi. Ama afa' onda'am mopoma mumafi maol anama. 
ACT.6.4	Ea' afa' opoma onda' beten etin ea' wi'ipasa basef Godi amam nematawa wigiambamas.”
ACT.6.6	Ea' esis hiesi sanda' amam amama maitu felefele'ma naep amam aposeli mawamona lagofa amam manda'mam betena monda' maol anama.
ACT.6.9	Ea' anom amam mohafel ma'i basef mandahihianama maloma Stiven. Amam amama fowa' manda' maol mape owina enis epes ea' dei' mape wafifim.
ACT.6.9	Ea' sofalana amam wambel Sairini naloma Aleksandria anona etap hiagoma Silisia naloma etap hiagoma Esia. 
ACT.6.10	Ambal Bu'unai Godi nase'ana gawa bu'unai Stiven. Amam amama hiami ma'i basef mandahihianama maloma Stiven ea' amam ina la'ifima mi'i basef mikila'ana, owa'. 
ACT.6.11	Ea' manda' anona waf baso'maimi ma moha Stiven noga'. Ea' mofa'ai anom amam mase'am anama otamba ma'i basef ma'i, “Afa' wame' anan na'i basef nanda' Moses findiwana ea' nanda' God findiwana wapoti'.”
ACT.6.12	Ea' amam mafela opalef esis amam nematawai saloma amam agufumi asasimi maloma amam mawalipasa mi'uli Godi. Ea' esis safe'ma Stiven sombalo'ana sofa'ana safe'ma amam dambami Juda mumafi koti. 
ACT.6.13	Ea' sanda' anom amam maitu ma mambaso'mana ma anom basef baso'maimi. Amam amama ma'i, “La'ela'ef aman anama na'i basef awami ma ipat lu'unai Godi naloma mi'uli fowa' gani God na'ipa Mosesanai. 
ACT.6.14	Ape' mame' anan na'i, ‘Aman anama Jisas Nasaretinai nambimb nohambombaga ipat anama lu'unai Godi ea' nonda' anona waf dambainai noho'ofa waf hianai fowa' gani Moses na'ipapanai.’ ”
ACT.6.15	Ea' amam hiami manda' kolas etifigin ipat esis Juda sanda' kotanai mati Stiven ea' mati amaga ananinai nafifil nataga si'i amaga anona enseli.
ACT.7.1	Ea' pris dembinai nape nali'ma pris hiami nahali' Stiven na'i, “Basef amama endilisi?”
ACT.7.2	Ea' Stiven na'ipama basef na'i, “Ipe' sahin owan paloma ipe' ahape wapoti' ipe' peme' ae'. Fowa' gani bafalomafa afa'inai Abraham nape etap hiagoma Mesopotamia ina dei' nafe' wambel Haran, ata' owa'. Nogota anama God Dembinai nihi'ambana nafifili howalagon ea' natagamana. 
ACT.7.3	Ea' God na'ipana na'i,
ACT.7.3	‘Ine' nekwaha wambel etap ine'inai neloma sahin owan ine'isi nefe' anagon laogoma nepe anona etap hiagoma ae' a'i ihi'ambenagoma.’
ACT.7.4	Ea' dei' Abraham nakwaha etap hiagoma Kaldia ea' nafe' nafe' nataga nape wambel Haran. Ahalomana ananinai naga' ea' God nasapa'ana nafi'i nape etap anae' dei' ape' mapeinai. 
ACT.7.5	God ina dei' nase'ana anona etap anama Abraham ma nefa'ana, ata' owa'. Anona etap kwaie'una wapoti', owa'. Ea' God na'i basef endilisimi atoma anona nemaf owagama anan ea' nose'ana etap anama anona nefa'ana noloma esis bafasana ananisi owagama sigi' seatagai sefa'ana ea' sepaina. Nogota anama Abraham so'uso'win ata' a'ana God na'ipana basef amama. 
ACT.7.6	Na'ipana na'i,
ACT.7.6	‘Wombota bafasena ine'isi owagama sigi seatagai sope anona etap enis epesi. Ea' epes hiesi isima enis owagama sonda' epes hiesi ine'isi aowes sonda' maol ahifinai agof a'as sope owina esis ea' sonda'as kwapete'as sope sefe' sotaga nogota launai afagof 400-peleim. 
ACT.7.7	Ea' anona nemaf ae' egwamasa waf aonai esis Isip sonda'as kwapete'asi.’ Ea' God na'i, ‘Anona nemaf owagama wapoti' epes isima hiesi ine'isi sokwaha etap anama hiagoma sifi'i sope sonda' lotuma ae' etap anae'.’
ACT.7.8	Ea' God na'ipa Abraham basef la'ifimi endilisi ma Abraham notopa' alop ananinai. Ea' Abraham name' basef amama nailam natopa' alop ananinai ea' nola Aisak nogalomana ananinai ma nataga nimeguf 8-peleim, ea' Abraham natopa'mana alop ananinai. Anom nimeguf mafe'ma ea' Aisak nataga ahalomana Jekopi, ea' Jekop ahalomana bafapapa amama dambami 12-peleim. 
ACT.7.9	Amam bafapapa 11-peleim nomonas aom kowalama Josep. Na'ama masapa'ana mafe' mofa' otambana enis epes Isip sao'wana nafe' nanda' maol aonai agel a'ana nape owina esis. Ea' sofa'ana safe' hiagoma Isip. Ea' God nape nalomana. 
ACT.7.10	Anan nagiambamana nahagofam nimanimi hiami ananimi nape bo'ona. Nemaf anama anan na'i basef naloma king Isipinai Fero, God nase'ana gawa bu'unai na'i basef nalomana ma nanda' king Fero okom nainailana. Ea' dei' king anama nanda'ana nataga nape dembinai gavmana etap hiagoma Isip ea' numafi amamaga hiami ma ipat anan kingi wapoti'.
ACT.7.11	Anom nimeguf mafe' ea', nolomahas lu'unai nataga etap hiagoma Isip anama hiagoma nafe'agon hi'alagon nafe' nataga etap hiagoma Kenan wapoti' ea' esis sefa' nimanimi lu'wami. Ea' esis bafasapa ape'isi sape Kenani ina ata' sofa' anom gwa'aimi, owa'. 
ACT.7.12	Ea' Jekop name' basef sa'i gwa'aimi ma'oh gani etap hiagoma Isip. Ea' nasapa' amam bafapapa ape'imi mali' mafe' dambadamba. 
ACT.7.13	Ea' magi' motanima mafe'ma bif ea' Josep na'ipa amam sahopam ananimi na'i, ‘Ae' Josep.’ Dei' king nogawa amam wambota Josepi mafi'i.
ACT.7.14	Ea' Josep nasapa' basef mafe' nofalai ahalomana Jekop nakwaha etap anama lu'unai Kenan nagi'mana nafe' Isip naloma esis wambota ananinai hiesi sataga 75-peleis. 
ACT.7.15	Na'ama Jekop nakini' Isip naloma bafapapa ape'imi. Anom afagof mafe' ea', amam maga'. 
ACT.7.16	Amam maga' ea', sefa'am sotanima safe' wambel Sekem sawam hi'agif anama fowa' gani Abraham nakwana otamba natalogoma ma awasi Hemoi.
ACT.7.17	Felefele'ma nemaf anama God na'i basef ananimi fowa' na'ipa Abraham ami mataga alihim, epes ape'isi Israel sataga amam nematawa hiesi endilisi sape etap anama hiagoma Isip. 
ACT.7.18	Ea' anona aman dambainai nataga dembinai king Isipunai, anan ina nogawa fowa' Josep nape dembinai ma Isip, owa'. 
ACT.7.19	King anama nambaso'mas nase'asa maol ahifinai ma epes hiesi ape'isi. Anan nanda' waf aonai ma esis bafasapa ape'isi, anan la'ifina endilisi na'i esis sokwaha awasi asasisi sope ande' ma afis. 
ACT.7.20	Nogota anama Moses mama'wana kolana. Anan so'uso'win bu'unai endilisi. Ea' mamasana sumafiana andeande' ipat asasinai ma aomb wanom. 
ACT.7.21	Ea' sofa'ana safe' sambaho'ana na'oh aolop ande'. Ea' king Fero nogamana anani'wi kwafi'i kwatolona kofa'ana nape si'i nogaloma'w akwa'unai endilisi. 
ACT.7.22	Ea' Moses nanda' skul nefa' gawa hianai esis Isipi ea' nataga aman dembinai nanda' maol naninani na'i basef la'ifimi ma seme'am sailam.
ACT.7.23	Moses nape dambena ma afagof 40-peleim ea', okom na'i esis wambota ananinai Israel ea' nafe' natilis. 
ACT.7.24	Nati anona Isipinai naha anona Israelinai nanda'ana kwapete'ana endilisi. Ea' nagiambama Israelinai naha aman anama Isipinai afuna. 
ACT.7.25	Ea' anan okom na'i 'Epes ae'asi nambimb sogawa God nagiambama ape' ma lagof Mosesi ma nokwahepa mope andeande'.’ Owa'. Esis ina sagawa God nandandepa Mosesa nigiambamas, owa'.
ACT.7.26	Wafilu Moses notanima nafe' natilis wapoti' ea' nati anom biam amam atom Israel mapa' wapoti'. Ea' nohape'am na'ipam na'i,
ACT.7.26	‘Ipe' etipa sahalomana owalomana penda'am na'ama owa'. Dei' maina ipe' pahambomaga ipe' etipa?’
ACT.7.27	Ea' aman anama naha anona aman Isrelinai na'ipa Moses na'i,
ACT.7.27	‘Emi na'ipina ma nepe dembinai ma newaloga afa'? 
ACT.7.28	A'i ine' na'i nehe si'i nambati' naha aman anama Isipinai naga'?’
ACT.7.29	Moses neme'ana na'ama, anan umbamahana nafa' nafe' anona etap hiagoma Midian laogoma. Nakwaha wambel ananinai nafe' nailas nape naloma esis Midian ea' nase' nemata'w nola awasi bias.
ACT.7.30	Afagof 40-peleim mafe'ma ea', anona ensel Dembinai natagamana anona etap wafiguma fatauguma epes a'agoma felefele'ma halaf Sainai. Ensel nape nomona nif ilelowa fandom mataga anona lawag so'unai. 
ACT.7.31	Ea' Moses natolom okom ananinai natanea ma amama. Ea' nafe' felefele'ma natolom andeande', Dembinai na'ipana na'i,
ACT.7.32	‘Ae' God amam bafapena ine'imi manda' lotumei. Ae' God Abraham naloma Aisak Jekop fowa' gani manda' lotumei.’
ACT.7.32	Ea' Moses gegelalasana umbamahana ma natologon.
ACT.7.33	Ea' Dembinai na'ipana na'i,
ACT.7.33	‘Tagaha su mape bo'wagah ine'imi. Etap anae' ine' dei' naituma etap ae'anai. 
ACT.7.34	Ae' ati amam nematawa hiesi ae'asi sefa' nimanimi lu'wami etap anama hiagoma Isip. Ae' ame' lef asasinai ea' dei' bo'wes isila'i ma igiambamasa etofa nimanimi amama asasimi sope. Na'ama dei' ine' hafel. Ae' a'i esapa'ena netanima nefe' Isip.’
ACT.7.35	Moses aman anama atona fowa' sosambalana sa'i,
ACT.7.35	‘Emi na'i ine' nepe dembinai ma newalogapa?’
ACT.7.35	Dei' aman anama atona God nasapa'ana nafe' si'i dembinai ma numafias nofa'as sotanimani. God nanda'ana la'ifina ma anama ensel natagamana nalomana na'i ma lawag anama so'unai. 
ACT.7.36	Moses nao'was safe' sakwaha Isip, nanda' pepel naninani ma ikwaf naninani si'i God nanda'anai ma etap hiagoma Isip ea' naoh embel akwahimi ea' anama etap wafiguma fatauguma epes a'agoma ma afagof amama 40-peleim. 
ACT.7.37	Moses aman anama ma'una anan na'ipa esis Israel na'i,
ACT.7.37	‘Anona nemaf God nosapa' anona sahalomepa ipe'inai nonda'ana nope profet si'i ae'.’
ACT.7.38	Anom nimeguf mafe'ma ea', esis Israel safe' sandakolas etifigin anama wafiguma fatauguma Moses aman anama atona nape nalomas. Anan nape naloma bafapapa ape'imi wapoti'. Anan nape naloma ensel anama nase'ana basef Godi halaf anama Sainai ea' nofa' basef amama ambal namunai na'ipapa.
ACT.7.39	Ea' bafasapa ape'isi sandaiwa'ma some' basef ananimi, owa'. Esis sosambalona ea' sa'i sotanima sefe' Isip ukup maimailagon. 
ACT.7.40	Ea' sa'ipa aman anama Aron sa'i,
ACT.7.40	‘Aman anama Moses nofa'apai Isip mafi'i, ina mogawana nafe' nape eti? Ea' ine' da'mapa anona god baso'amunai ape'inai ma anan nope numafiapa.’
ACT.7.41	Nemaf anama esis sanda' anona bulmakau ea' sondolalima god anama baso'amunai. Ea' sandanifel ma god anama sanda'ana lagof asasimi atom. 
ACT.7.42	Ea' God nase'asa alafuga esis nakwaha esisa sonda' lotu sefela agofa aon owambunai alipunai maloma ondowa, si'i basef mape buk profeti ma'iam ma'i,
ACT.7.42	‘Ipe' epes Israel, ipe' paha bulmakau maloma sipsip pendolali ma ae' pape anama wafiguma fatauguma epes a'agoma afagof 40-peleim? Owa'! 
ACT.7.43	Ipe' pefa' ipat selinai panda' lotuma Molokanai, ea' pefa'ana naloma ikwaf si'i ondo'w god baso'amunai Refani, ambagof god baso'amunai hianai ipe' panda'ana panda' lotumana. Na'ama anona nemaf ae' egalo'mepa pefe' pepe laogoma peloma wambel Babilon gani wa'ol.’
ACT.7.44	Fowa' gani bafasapa ape'isi sape anama wafiguma fatauguma epes a'agoma, nogota anama sowalo'a sel si'i ipat sanda' lotuwanai. Ipat anama nihi'ambapa anama God napainai. Ipat anama God na'ipasa basef ananimi. Esis sala' ipat anama selinai nandahama ikwaf anama God fowa' nihi'amba Mosesanai. God na'ipana ma nanda'ana na'ama etin. 
ACT.7.45	Ea' amam bafapapa ape'imi mafi'i maloma Josua ma mofa' etap lu'unai enis epesi. Ea' God nagalopa esisa naep esis bafasapa ape'isi. Nemaf anama sofa'ai ipat anama selinai, sanda'ana na'ae la'ela'ef nape nafi'i nafi'i nogota Devit nataga king. 
ACT.7.46	Devit nanda' waf bu'unai ma God nagiambamana nanda'ana la'ifina. Ea' nanda' betena Goda anan na'i howalagon anona ipat bu'unai ma God anama fowa' gani Jekop nanda' lotumanai. 
ACT.7.47	Ea' nogalomana Solomon nanda' ipat anama lu'unai Godi nala'ana. 
ACT.7.48	Owa'. Dembinai Edilisinai ina nape ifagw amama epes sala'am lagof asasimi, owa'. Basef amama mail Buk Baibeli si'i anona profet na'iam na'i,
ACT.7.49	‘Dembinai na'i na'ama na'i, “Heven si'i balata Ae' apeinai, etap anae' Ae' ahapona bo'wagah matomama. Maina ipat nambimb pelana ma Ae'? Owa'. Ae' ina epoma noma'w ipat anama. Owa'. 
ACT.7.50	Lagof ae'ami atom anda' amamaga amama hiami hi'alam,” ’
ACT.7.51	Ipe' epes pesambala basefi. Ipe' owa' pegawa basef Godi si'i enis epes owa' sogawa Godi. Ipe' pandaiwa' ma peme' basef Godi ma opalef aligah ipe'imi. La'ela'ef ipe' pesambala Ambal Bu'unai Godi. Ipe' panda'am na'ama etin si'i fowa' gani bafasepa ehasepa ipe'isi sanda'am. 
ACT.7.52	Amam profet hiami fowa' gani mapani esis akusepa ipe'isi sanda' waf aonai ma amam hiami saham sanda'am aom. Saha amam profet ma'ipasa Aman Bu'unai anona nemaf neafi'i. Ea' dei' ipe' pawalapana ma amam naumbih mahana naga' ea'. 
ACT.7.53	Fowa' gani God nase'epa mi'uli ananinai ipe'. Ea' amam ensel atom ma'ipipa mi'uli anama, ea' ipe' ina pame'ana pailana, owa'.”
ACT.7.54	Amam mame' basef amama maha opalef amamumi endilisi. Amam mona' nalelef tilili telele' ukup wandafum endilisi ma Stiven. 
ACT.7.55	Ea' Ambal Bu'unai Godi napaina endilisi, naniga nati heven ilif. Nati nafifili Godi ea' nati Jisas naitu lagel da'isinai Godi. 
ACT.7.56	Ea' Stiven na'ipam na'i, “Peme'! Ae' ati heven nandawisi' ea' Dembinai nataga epen endilisinai naitu lagel da'isinai Godi.”
ACT.7.57	Ea' amam ma'i basef la'ifimi mehip endilisi masopama aligah amamumi mandaiwa'ma mome' basef amama. Ea' mohafel masagih mafe' etin mombalo' Stiven. 
ACT.7.58	Ea' mogwasi'ana nawis ande'. Amam do'ok mali' mambaso'mana basefi mowalia siaogw amamumi mambe'am wa'ol felefele'ma anona aman so'unai naituma agilinama Sol. Mowaliam ma'oh mokwaha otamba mehip maha Stiven.
ACT.7.59	Makwaha otamba mahana etin, nanda' beten na'ama na'i, “Dembinai Jisas, ine' fa'ago ambal ae'anai!” 
ACT.7.60	Ea' nindiwa nembawa notawa na'i mehip na'i, “Dembinai, ine' owa' negwamama waf anama aonai ma amam, owa'.” Stiven na'iam na'ama, ea' naga'.
ACT.8.1	Ea' Sol okom atotona naloma amam maha Stiven naga'i.
ACT.8.1	Nogota anama esis amam nematawa sandaiwa'ma esis Kristen sape Jerusalemi, sahas sase'asa nimanimi lu'wami. Ea' amama atom dei' esis sombale'efanai safa' safe' anama etap hiagoma Judia naloma Samaria. Ea' amam aposel atom ata' mapani la'ela'ef Jerusalem. 
ACT.8.2	Anom amam maila waf Godi andeande'i mofa' Stiven mawana malopana endilisi. 
ACT.8.3	Ea' Sol nafela maol nanda'ana naha esis Kristen. Anan nafe' nawis ifagw hiami atona etin nofa'ai amam nematawa hiesi sembale'efa Kraisi. Ea' nahonde'as nofa'as nafe' nanda'as sanda' kalabus.
ACT.8.4	Esis Kristen safa' safe' wambel hiagoma sawalapa basef bu'wami Godi sa'ipasam. 
ACT.8.5	Ea' Filip nowala nafe' anona wambel etap hiagoma Samaria nawalipasa basef bu'wami na'i Jisas anan Krais, God nandandepana nasapa'ana nafi'i. 
ACT.8.6	Amam nematawa hiesi same' basefa anan ea' sati ikwaf la'ifinai hianai naninani anan nanda'anai ea' seme'am andeande'ma basef ananimi. 
ACT.8.7	Ikwaf anama na'ama. Amam nematawa hiesi ambagof awami mapaisi, ambagof amama malef wigo' kwapete'am endilisi ea' makwaha esis mawisi mafa' mafe'. Ea' epes isima lagof bo'wagah awamisi, enis isima bihiguf mondala'asi, esis hiesi sataga bo'wes wapoti'. 
ACT.8.8	Ea' dei' esis wambel anama sofa' danifel lu'unai.
ACT.8.9	Ea' anona aman nape wambel anama agilinama Saimon. Aman anama fowa' nanda' ambagofi nape la'ela'ef nafi'i nataga dei' nemaf anama. Ea' nanda' ukup esis amam nematawa Samariaisi ukup matamea mafe'. Anan Saimon na'iam na'i, “Ae' aman dembiwei.” 
ACT.8.10	Ea' esis amam nematawa hiesi agof a'asi saloma agufisi, esis hiesi seme'am andeande' basef Saimoni. Sa'iam sa'i, “Aman anama anan nofa' pepel anama dembinai Godi sofalana sa'i pepel lu'unai.”
ACT.8.11	Ea' esis la'ifisa saila basef ananimi. Dei' main, nimeguf hiami anan nanda' waf naninani hianai la'ifinai nanda' ambagof nahapila mu'uhup. Ea' satolom ukup matamea mafe'.
ACT.8.12	Ea' Filip nawalipasa basef bu'wami esis hiesi. Nawalipasa agel Jisas Kraisi ma siowis wambota Godi numafias. Ea' sombale'efa basef amama sofa' baptais. Esis amam nematawa wapoti'. 
ACT.8.13	Ea' aman anama Saimon wapoti' nembale'efa Jisas ea' nofa' baptais nape naloma Filip. Anan nati Filip nanda' ikwaf anama la'ifinai naninani ea' okom natanea nafe'.
ACT.8.14	Amam aposel mape Jerusalemi mame' basefa esis Samaria sefa' basef Godi. Na'ama masapa' Pita naloma Jon mafe'ma esis. 
ACT.8.15	Amam biam mafi'i mataga manda' betena God nigiambamasa sofa' Ambal Bu'unai Ananinai. 
ACT.8.16	Dei' main, Ambal Godi ina dei' nape nalomas, ata' owa'. Esis sofa' baptais etina agel Dembinai Jisas. 
ACT.8.17	Ea' amam biam mawamona lagofa esis ea' sofa' Ambal Bu'unai Godi napais. 
ACT.8.18	Ea' Saimon nati aposel amama biam mawamona lagof atoma esis sofa' Ambal Godi. Na'ama anan nofa' moni ananinai nafi'mai amam na'ipam na'i, 
ACT.8.19	“Ipe' bipa pese'e pepel anama ma ae' wapoti' ma ae' i'i ewamona lagofa enin epen, nefa' Ambal Bu'unai Godi.”
ACT.8.20	Ea' Pita nagwamana basef na'ipana na'i, “Ae' a'i otamba ine'imi moloma ine' pefe' wambel aonai hel. Amamaga bu'wami God nase'asam etin si'i presen, amama ine' okom na'i wilama netalom otamba ine'imi? Owa'. 
ACT.8.21	Ine' owa' bo'wena neanda' maol anama Godi afa' wanda'anai. Owa'! Dei' main, okom ine'inai ina bo'onama naep Godi, owa'. 
ACT.8.22	Ine' newa' alafugama waf anama aonai ine'inai nemboma opaf nefe'ma God. Ea' nenda' betena Dembinai ma nokwaha waf aonai nape okom ine'inai. 
ACT.8.23	Dei' main, ae' ati ine' kowalena endilisi ma presen bu'unai God nase'afa anai. Ea' ae' egawena, waf anama aonai nembale'ena la'ela'ef nape si'i kalabus.”
ACT.8.24	Ea' Saimon nagwa basef na'i, “Ipe' bipa penda' betena Dembinai ma anan nigiambame. Na'ama amama ipe' pa'iami motagame.”
ACT.8.25	Ea' Pita naloma Jon ma'ipasa basef ea' na'ipasam maloma amamaga amama Dembinai nagiambamam ea'. Ma'ipasam ea', motanima mafe' Jerusalem. Ata' nafe' eaf, mawalapa basef bu'wami Godi etap hiagoma esis Samaria.
ACT.8.26	Ea' anona ensel Dembinai na'ipa Filip na'i, “Ine' nefe' lambihilifinama kwa'waha Jerusalem nikini'i Gasa. Eaf anama fowa' esis safe'anai. Dei' owa'. Eaf anama nape anama wafiguma fatauguma epes a'agoma.”
ACT.8.27	Ea' Filip nohafel nafe'. Ea' natagama anona aman Itiopiainai eaf anama. Anan aman dembinai numafi otamba hiami ma kwin akwama dembe'wi gavman kumafi esis etap hiagoma Itiopia, sofala'w sa'i Kandasi. Aman anama anom amam matopa'mona alop ananinai. Nimbewa' nafi'i Jerusalema nanda' lotu, 
ACT.8.28	dei' na'i notanima nefe'. Anan natoma karis ananinai si'i wilkar ea' natoma nati basef mape buk Baibeli fowa' gani profet Aisaia nanda'am ea' nafe'. 
ACT.8.29	Ea' Ambal Bu'unai Godi na'ipa Filip na'i, “Ine' fo'o felefele'ma aman anama nefe' neloma karis nanima.”
ACT.8.30	Ea' Filip nasagih nafe' felefele'ma karis anama, ea' name' aman anama natalifa basef amama Aisaia nanda'ami.
ACT.8.30	Ea' Filip nahali'ana na'i, “Ine' negawa basef amama ofagema dei' natalifam nafi'i?”
ACT.8.31	Ea' aman anama nagwamana basef na'i, “I'i enin epen owa' nihi'ambe, dei' egawa basef amama i'imama?”
ACT.8.31	Ea' na'ipa Filip na'i, “Ine' letowi netoma karis neloma ae'.”
ACT.8.32	Basef amama tu'wanim Godi anan natalifimi ma'iama Jisas ma'i,
ACT.8.32	“Esis sao'wana nafe' si'i sipsip ama sa'i sohana noga'. Anan si'i sipsip noganai esis sahapilana satopa'mana awif ananimi, tol napan. Ea' na'ama etina aman anama, ina na'i anom basef, owa'. 
ACT.8.33	Esis sasambalona endilisi ea' ina sanda'mana basef andeande' ma kot ananinai, owa'. Anan awasi bafasana a'ana ma enis epes sitilis si'ipa enis epesa esis, owa'. Dei' main, sahana naga' ma ina ata' napan etap anae' wapoti', owa'.”
ACT.8.34	Ea' aman anama Ithiopianai na'ipa Filip na'i, “Ae' a'i ihali'ina. Profet anama na'i emi ma dei' nanda' basef amama? Na'iama anan atona o na'iama anona epen?”
ACT.8.35	Ea' Filip na'i basef nawalapama aman anama. Nahafel na'ipama basef amama tu'wanim Godi aman anama na'iami mafe' mafe' ea' nawalapai basef bu'wami Jisasi.
ACT.8.36	Amam biam mafe', matagama anona dumb. Ea' aman anama na'ipa Filip na'i, “Niti dumb notah anama. Ine' na'i a'e ma ae' efa' baptais?”
ACT.8.37	[Ea' Filip na'i, “I'i ine' nembale'efa Dembinai endilisi ma okom ine'inai, wila.”
ACT.8.37	Ea' nagwamana basef na'i, “Ae' embale'efa Jisas Krais anan nogalomana Godi.”]
ACT.8.38	Na'iam ea', karis notawa ea' Filip naloma aman anama dembinai misila' mafe' mowala dumb anama. Ea' Filip napisi'ana. 
ACT.8.39	Ea' amam biam makwaha dumb mandegiai wata'ita, mehip Ambal Bu'unai Dembinai nofa' Filip ea' nafe'. Ea' aman anama Ithiopiainai ina ata' natolona wapoti', owa'. Ea' anan nandanifel endilisi naila eaf ananinai nafe'.
ACT.8.40	Ea' Filip nafe' nataga Asdot. Anan nafe' taun anama hiagoma ganigani nawalapa basef bu'wami Godi. Nafe' nafe', notanima nafe' nataga taun Sisaria.
ACT.9.1	Fowa' basef amama ata' owa' motagae, nogota anama Sol nanda'am na'ama. Anan na'i basef la'ifimi endilisi ma naha esis alupusi saila Dembinai nohas soga'. Ea' nafe'ma pris dembinai nape nali'ma pris hiami. 
ACT.9.2	Na'ipana ea' pris anama nanda' basefa pas mafe'ma agufumi hiami mumafi ifagw esis Juda sa'i basef sapeimi wambel Damaskus. Ea' nase'ana pasa basef amama Sol. Ma'iam na'ama ma'i, “I'i Sol niti enis amam nematawa saila eaf anama dambainai sape Damaskusi, nonda' kalabusimas nombale'as nefa'as sefe' Jerusalem.”
ACT.9.3	Ea' Sol nafe' nataga felefele'ma Damaskus, mehip anona nafifili howalagon nafi'i nisila'i heven ea' mafifimana. 
ACT.9.4	Ea' nowa na'oh etap ea' name' anona maf na'ipana na'i, “Sol, Sol, dei' maina ine' nahambombaga ae'?”
ACT.9.5	Ea' Sol nahali'ana na'i, “Dembinai, ine' emi egafina?”
ACT.9.5	Ea' maf anama na'i, “Ae' Jisas ine' nahambombaga ae'. 
ACT.9.6	Dei' ine' hafel nefe' niwis taun lu'unai. Nambimb anona aman nifi'mai ine' ni'ipina amamaga ine' nambimb neanda'ami.”
ACT.9.7	Ea' amam mafe' maloma Soli mame' maf anama ea' ina mati anona epen, owa'. 
ACT.9.8	Ea' Sol nohafel na'i niti, owa'. Nati owamb atona. Ea' amam mahapila lagof ananimi mofa'ana mafe' mawis Damaskus.
ACT.9.9	Anan nati owamb atona nape nimeguf wanom ea' ina na' gwa'aimi embel maim, owa'.
ACT.9.10	Ea' anona alupunai Jisasi nape na'ama Damaskus, agilinama Ananaias. Ea' na'oh nandondo'oh nati Dembinai nofalana na'ipana na'i, “Ananaias!”
ACT.9.10	Ea' anan na'i, “Dembinai, ae' ape na'ae.”
ACT.9.11	Ea' Dembinai na'ipana na'i, “Ine' hafel fo'o eaf anama sa'i usi'inai nefe' ipat Judasi ea' niti anona aman Tarsusinai, agilinama Sol. Dei' anan nanda' beten nape. 
ACT.9.12	Sol nali' na'oh nandondo'oh ea' nati anona aman agilinama Ananaias atuwasi nifi'i nuwisi nowamona lagofa anona nonda' naep miti andeande' wapoti'.”
ACT.9.13	Ea' Ananaias nagwamana basef na'i, “Dembinai, ae' ame' basef hiami ma epen anama, waf aonai hianai anan nanda'ana esis amam nematawa ine'isi gani Jerusalem. 
ACT.9.14	Anan nofa' agel lu'unai ea' ma amam pris dambami ma nombalo' amam nematawa sanda' betena agel ine'inai wambel anae' ma nanda' kalabusimas.”
ACT.9.15	Ea' Dembinai na'ipana nasapa'ana na'i, “Ine' fo'o. Aman anama nambimb nonda' maol Ae'anai. Ae' andandepana ea' ma nefe' ni'ipasa basefa agel ae'anai enis amam nematawa owa' Judaisi soloma amam dambami king asasimi moloma esis Israel wapoti'. 
ACT.9.16	Nambimb ae' ihi'ambana nimanimi lu'wami nefa'ami ma nowalapa agel ae'anai. Na'ama ine' dei' fo'o netolona.”
ACT.9.17	Ea' Ananaias nafe' nawis ipat anama nomon nasa lagofa Sol na'i, “Sahalome Sol, Dembinai Jisas natagamena eaf nogota anama ine' nafi'i na'ae. Dei' nasapa'e afi'mai ine' ma niti andeande' wapoti' ma Ambal Bu'unai Godi nope si'inama ine'.”
ACT.9.18	Ea' amamaga mape masopama naep Soli si'i dunduf mafe' mehip makwaha naep Soli mowa. Ea' naep ananimi mati wapoti', nohafel nofa' baptais. 
ACT.9.19	Ea' na' gwa'aimi nataga la'ifina wapoti'.
ACT.9.19	Sol nape anom nimeguf naloma amam alupumi Jisasi Damaskus. 
ACT.9.20	Ea' dei' atef nafe' ifagw hiami esis Juda sa'i basef sapeimi nawalapa basef Jisasi na'i, “Jisas anan nogalomana Godi.”
ACT.9.21	Epes hiesi same' basef ananimi ea' sohafel gegelalasis kwapete'as sa'i, “Aman anama nahambombaga amam nematawa sofala agel Jisasi wambel Jerusalem. Ea' dei' nafi'i na'ae ma nowa' esis nonda' kalabusimas nofa'as sefe'ma amam pris dambami. Ea' ma'una aman anama atona.”
ACT.9.22	Ea' pepel Soli nataga la'ifina nihi'amabas ma basef nawalipasami. Ea' esis Juda sape Damaskusi same' basefa anan. Esis ina la'ifisa sogwa anom basef si'ipanam, owa'. Anan la'ifina nihi'ambas endilisi na'i, “Jisas anan Krais, God nandandepana nasapa'ana nafi'i.”
ACT.9.23	Nimeguf hiami mafe'ma ea', amam Juda ma'i basef mandame'mama moha Sol noga'. 
ACT.9.24	Ea' Sol name' basef amama amamumi. Ea' amam Juda hiami mape mumafi utagw hiami ma taun anama owamb alip wapoti' ma ma'i moha Sol noga'. 
ACT.9.25	Ea' amam alupumi Soli mofa'ana owamb mafe' malata endalelemb nomon. Ea' malana nape anona holaf lu'unai mapana mandelef malana nisila' endalelemb ande'.
ACT.9.26	Sol nafe' Jerusalem ea' na'i nondakolas noloma esis alupusi Jisasi. Ea' esis hiesi umbamahasana. Esis ina sombale'efana sa'i anan alupunai Jisasi, ata' owa'. 
ACT.9.27	Ea' Barnabas nao'wana mafe'ma amam aposel ea' na'ipama Sol nati Dembinai eaf ma Dembinai na'ipana basef anan. Ea' Barnabas na'ipam na'i anan la'ifina nawalapa basef na'ipasama agel Jisasi Damaskus, dei' anan ina ata' umbamahana, owa'.
ACT.9.28	Ea' dei' sogawa anan wambota atona Jisasi nalomas nape la'afena esis. Anan la'ifina nanda' maol nafe' Jerusalem anama hiagoma nawalapa basefa agel Dembinai. Anan ina umbamahana, owa'. 
ACT.9.29	Na'ipasa basef Godi naloma amam Juda magawa diga Griki ea' na'i basef nalomam mandahihianama. Ea' amam mandaiwa'ma basef ananimi magolopa eafa mohana noga'. 
ACT.9.30	Amam Kristen sahin owan mogawa amama, ea' mofa' Sol mafe' makini Sisaria. Ea' masapa'ana nafe' nape wambel Tarsus.
ACT.9.31	Dei' esis amam nematawa Kristen sape etap anama hiagoma Judia naloma Galili naloma Samaria sape opalef awanem sape andeande' ea' esis Kristen sataga la'ifis. Esis sape owina Dembinai ea' Ambal Bu'unai Godi nanda'as sataga la'ifis opalef asasimi. Ea' esis Kristen sataga hias.
ACT.9.32	Pita nafe' wambel anama hiagoma ea' nakini' nafe' taun anama Lida wapoti' nape naloma esis amam nematawa Godi sape wambel anama. 
ACT.9.33	Ea' nati anona aman Inas. Alop bihiguf ananimi maga'ana, tol na'oh nala lehis nape nogota laona afagof 8-peleim. 
ACT.9.34	Ea' Pita na'ipana na'i, “Inas, dei' Jisas Krais nanda'ena bo'wena wapoti'. Ine' hafel nendondomba lehis ine'imi andeande'.”
ACT.9.34	Pita na'ipana ea' dei' etef nohafel. 
ACT.9.35	Ea' epes hiesi wambel anama biefina Lida naloma Saron satolona samboma opalef safe'ma Dembinai.
ACT.9.36	Anona wambel Jopa ano'w nemata'w kwaila Jisasi kwape, agel akwa'unai Tabita. Diga esis Griki sofala'w sa'i Dorkas, agel anona mafin sa'i dia. La'ela'ef akwa'w kwanda' waf bu'unai ma kwagiambama esis amam nematawa kwahusi ma gwa'aimi maim. 
ACT.9.37	Nemaf anama awes nanda'akw kwaga'. Ea' sasa'opa alop akwa'unai ma sowa'w. Ea' sofa'akw sambe'akw kwa'oh rum ilifanai. 
ACT.9.38	Wambel Lida nape felefele' ma Jopa. Ea' esis alupusi Jisasi same' basefa Pita nape Lida, sasapa' amam biam mafe'ma anan mahali'ana na'ama ma'i, “Ine' nifi'mai afa'. Ni'i ota' ota' owa'.”
ACT.9.39	Ea' Pita nohafel nafe' nalomam, ea' mafe' mataga mofa'ana mafe' rum anama ilif akwa'w kwa'oma. Nematawa hiawai alifiwai wafi'i waitu felefele'ma Pita wape walopa'w. Ea' wihi'ambana klos sagwegw maim akwa'w Dorkas kwagundisami nimbewa' la'ela'ef ata' kwape kwalomawa. 
ACT.9.40	Ea' Pita nagolo'ma esis amam nematawa sawisi ande', nindiwa nembawa notawa nanda' beten. Ea' namboma amaga ananinai nafe'ma alop nemata'wi na'i, “Tabita, ine' hafel.”
ACT.9.40	Ea' akwa'w naep mati kwati Pita kohafel kwape. 
ACT.9.41	Ea' Pita nahapila lagel akwa'unai nafela'w kwaitu. Ea' nofalai esis amam nematawa sombale'efa Godi saloma nematawa awama alifiwai, naso' akwa'w kotanima kwafe'ma esis. 
ACT.9.42	Basef amama mafe' anama hiagoma wambel Jopa ea' esis amam nematawa hiesi same'am sombale'efa Dembinai. 
ACT.9.43	Pita nape wambel anama Jopa nimeguf hiami. Anan nape naloma anona aman nandondomba agwafuh bulmakaumi agel ananinai Saimon.
ACT.10.1	Anona aman nape Sisaria agilinama Kornilius, anan agilinai kepten numafi soldia 100-peleim. Soldia amama hiami sofalam sa'i soldia Italimi. 
ACT.10.2	Anan aman nanda' lotu naloma epes hiesi ananisi sape ipat ananinai sanda' lotu ma God. Anan nase'as moni maina esis Juda kwahusi otamba maim a'asi. Ea' la'ela'ef nanda' betena God. 
ACT.10.3	Anona nemaf wambomota aon nasa 3 klok, anan nati anom amamaga si'i na'oh nandondo'oh mape mataga alihim endilisi. Nati anona ensel Godi nafi'mai anan na'ipana na'i, “Kornilius.”
ACT.10.4	Ea' Kornilius natolona umbamahana endilisi na'i, “Dembinai, ine' na'i main?”
ACT.10.4	Ea' ensel na'ipana na'i, “God name' beten ine'inai ea', okom na'i waf ine' nanda'anai nase'as moni maim nagiambama amam nematawa amamaga a'asi. Ea' God ata' okokomam. 
ACT.10.5	Dei' ine' nesapa' anom amam mofo'o Jopa mogolopa anona aman agilinama Saimon agel wa'ana Pita. Mi'ipana nifi'i na'ae. 
ACT.10.6	Aman anama nape ipat Saimoni, anan nandondomba agwafuh bulmakaumi. Ipat ananinai notawa felefele'ma naoh mafe' motambela.”
ACT.10.7	Ensel na'ipa Kornilius ea' nafe'. Ea' Kornilius nofalai amam biam ananimi manda'mana maoli maloma anona soldia. Soldia anama nanda' lotu ma God la'ela'ef nape nanda' maola Kornilius. 
ACT.10.8	Ea' Kornilius na'ipa amam amama wanom andeande'ma basef amama hi'alam ea' nasapa'am mafe' wambel anama Jopa.
ACT.10.9	Ea' amam wanom mohafel mafe' ma'oh eaf. Lala mohafel mafe' mataga felefele'ma Jopa. Nogota anama aon nahagasom Pita nalata natoma ipat ande' ilifa nanda' beten. 
ACT.10.10	Ea' nolomahana na'i nea' gwa'aimi ea' esis ata' sanda'am. Ea' anom amamaga matagamana si'i na'oh nandondo'oh. 
ACT.10.11	Nati otaga ilif nandawisi' ea' anom amamaga si'i lowaf lu'unai endilisi misila'i ilif mowalai. Anom amamaga mahapila da'malifinama biefigin biefigin malana nisila'i. 
ACT.10.12	Amamaga mala lowaf anama nomoni, mafis amamaga hiami, amiguf mamumami mape aolopi, maloma iguf mamumami hiami. 
ACT.10.13	Ea' anona maf na'ipa Pita na'i, “Pita, ine' hafel neha mafis nea'am.”
ACT.10.14	Ea' Pita na'ipana na'i, “Dembinai, ae' owa' endilisi. Ae' ina a' anom mafis ape' Juda ma'i awami, owa'.”
ACT.10.15	Ea' maf anama na'ipana wapoti' na'i, “Amamaga God na'i bu'wami, amama ina ni'i awami, owa'.”
ACT.10.16	Amama matagamana wenif na'ama ea' mehip motanima malata otaga heven ilif wapoti'.
ACT.10.17	Ea' Pita okom natanea ma amamaga amama si'i na'oh dondo'oh, na'i, “Amama ae' atulumi ofagema main de'im?”
ACT.10.17	Anan okom natanea nape ea' amam amama Kornilius nasapa'am mafi'i mataga mahali'asa ipat Saimon napeinai. Ea' mowala mafi'i maitu uta. 
ACT.10.18	Ea' mofalana ma'i, “Saimon agel wa'ana Pita anan nape na'ae?”
ACT.10.19	Pita ata' nape okom natanea nape ma amamaga amama ea' Ambal Bu'unai Godi na'ipana na'i, “Neme'! Amam amama wanom ma'i mogolopa ine'. 
ACT.10.20	Ine' hafel nisila' nefe' nelomom. Ine' owa' okom nope hiahiana, owa'. Ae' asapa'am mafi'i.”
ACT.10.21	Ea' Pita nisila'ma amam amama na'ipam na'i, “Aman anama ipe' pagolopanai ae' ea' ma'uwi. Ipe' pafi'mai main?”
ACT.10.22	Ea' ma'ipana ma'i, “Kornilius anan kepten dembinai numafi soldia 100-peleim hiami, nasapa'afa wafi'i. Anan aman nanda' waf bu'unai nanda' lotuma Godi. Esis Juda hiesi sa'i, ‘Anan aman bu'unai.’ Anona ensel Godi na'ipana ma nofalena nefe' ipat ananinai, ma ata' nome' anom basef ine'imi.”
ACT.10.23	Ea' Pita na'ipam mawis ipat nomon nao'wam numafiam mape owamb anama. Wafilu nohafel nafe' nalomam. Anom amam Kristen Jopaimi mafe' malomana. 
ACT.10.24	Amam mohafel mafe' ma'oh owamb atotona eaf ea' mafe' mataga Sisaria. Ea' Kornilius nape nahafa amam. Anan nali' nofalai esis wambota ananinai saloma alupusi ananisi endilisi sondowa'anima sape.
ACT.10.25	Ea' Pita nafi'i na'i nuwisi ipat ea' Kornilius nafi'i natagamana nindiwa nembawa felefele'ma bo'wagah Pitai na'i nefela agel ananinai. 
ACT.10.26	Ea' Pita nafelona na'ipana na'i, “Ine' hafel. Ae' wapoti' epen atowe si'i ine'.”
ACT.10.27	Ea' Pita naloma Kornilius ma'i ea' mawis ipat nomon nati amam nematawa hiesi sandatama etifigin sapan.
ACT.10.28	Ea' Pita na'ipas na'i, “Ipe' pegawa ea' mi'uli ape' Judai ma'i owa' ma ape' mefe' muwis ifagw o mope moloma enis epes owa' Judaisi, owa'. Ea' God nihi'ambe ma enis epes owa' Judaisi si'i ipe' na'ae na'ipi na'i, ‘Ina nendafa'ma enin epen ni'i enin nanda' waf aonai, owa'.’ 
ACT.10.29	Ea' ae' ina esambala basef amama God na'ipiami, owa'. Ea' ame' fala ipe'inai afi'i. Dei' a'i ihali'ipa, ‘Ipe' pefale afi'i ma main?’ ”
ACT.10.30	Ea' Kornilius nagwamana na'i, “Amamaga natagama ae'i ma dei' nimeguf wenif mafe' ea', amama na'ama. Ae' ape anda' beten ipat ae'anai nogota aon nasa 3 klok. Nogota ea' na'ama etin si'i dei'. Anda' beten ape ea', ati anona aman naitu felefele'ma naep ae'ami, luwaguf maim ananimi mafifil endilisi. 
ACT.10.31	Ea' nofale na'i, ‘Kornilius, God name' beten ine'inai ea', okom na'i amamaga hiami ine'imi nase'asam epes isima amamaga a'asi. 
ACT.10.32	Ea' ine' nesapa' anom amam mofe' Jopa mofalai Saimon agel wa'ana Pita. Aman anama nape naloma anona aman Saimon ipat ananinai, nandondomba agwafuh bulmakaumi. Anan nape felefele'ma naoh mafe' motambela.’
ACT.10.33	Ea' dei' atef ae' asapa' anom amam mafe'mago ine' ea' dei' ine' nanda' waf bu'unai nafi'i. Dei' ape' hiapai mafi'i mape na'ae ma naep Godi ma meme' basef hiami Dembinai nasi'inami ma ni'ipapam.”
ACT.10.34	Ea' Pita na'iam na'i, “Endilisi, dei' ae' egawa okom Godi anan ina okom na'i wambota epes hiesi Judai etis, owa'. 
ACT.10.35	Anan okom nainaila emi egafis sanda' lotuma anan sanda' waf bu'unai. 
ACT.10.36	Ipe' pegawa basef amama God na'iam mafe'ma ape' epes hiesi Israeli. Anan nawalapa basef bu'wami Jisas Kraisi, Anan Dembinai ma amamaga hiami maloma epes hiesi nanda'apa mataga ukup etifim maloma God opalef mape awanem malomana. 
ACT.10.37	Ipe' pegawa, fowa' Jon nawalapa basefa esis samboma opalefa waf aonai ma sefa' baptais. Nogota anama basef mafe' etap hiagoma Galili ea' mataga anama etap hiagoma Judia. 
ACT.10.38	Basef amama, basef Jisas Nasaretinai. God nandandepana na'ama. Anan nase'ana Ambal Bu'unai Ananinai naloma pepel lu'unai Ananinai. Ea' nafe' wambel hiagoma ganigani nagiambama esis amam nematawa. Ea' dei' God nape nalomana nanda' epes hiesi saila pepel Satani ambo'wes wapoti'.
ACT.10.39	Ea' ae' afi'i aloma amam wanom afa' wawalapa basefa amamaga amama pepel anan nanda'anai gani Jerusalem naloma etap anama hiagoma ape' Juda mapoma. Ea' esis saundana lawag sahana naga' ma waf anama. 
ACT.10.40	Nimeguf biam hi'alam ea' mafe'ma wanomi God nafelona nohafel wapoti' nawalapana alihina. 
ACT.10.41	God ina nihi'ambasana Juda hiesi satolona, owa'. Nihi'amba afa' atofa fowa' God nandandepafa ma owalapa basef ananimi. Anan notanima nohafel hi'agif wapoti' ea' wa' gwa'aimi walomana. 
ACT.10.42	Anan na'ipafa basef la'ifimi ma wi'ipa esis amam nematawa owalapa basef alihim na'ama. God nandandepa aman anama ma nope aman nonda'masa basefa epes isima sape namisi soloma isima saga' ea'i. 
ACT.10.43	Amam profet hiami ma'iama anan na'ama ma'i, ‘La'ifimi agel ananinai atona God nakwaha waf aonai esis amam nematawa emi egafis sembale'efanai.’ ”
ACT.10.44	Pita ata' na'i basef amama atom, Ambal Bu'unai Godi nafi'mai ma amam nematawa hiesi same' basef Godi napais. 
ACT.10.45	Amam amama Judaimi mombale'efi mafi'i malumai Pitai mohafel gegelalasom kwapete'am ma mati God nase'asa Ambal Bu'unai Ananinai etin si'i presena esis amam nematawa owa' Judaisi wapoti'. 
ACT.10.46	Amam Juda mame' esis sa'i diga naninani safela agel Godi ea' amam gegelalasom kwapete'am.
ACT.10.46	Ea' Pita na'i, 
ACT.10.47	“Ina enin epen la'ifina nindaiwa'ma sipisi' amam nematawa isima embel, owa'. Esis sofa' Ambal Bu'unai Godi na'ama etin si'i ape'.”
ACT.10.48	Ea' na'ipasa basef la'ifimi ma esis na'i, “Ipe' pefa' baptaisa agel Jisas Kraisi.”
ACT.10.48	Ea' sa'ipana sa'i, “Ine' ata' nepe nelomapa anom nimeguf wapoti'.”
ACT.11.1	Ea' amam aposel maloma esis sahin owan sombale'efanai sape anama Judia hiagomai same' basef amama ma enis amam nematawa owa' Judaisi wapoti' sefa' basef Godi sembale'efana. 
ACT.11.2	Ea' Pita notanima nondowasa' Jerusalem, enis epes Juda sombale'efa basef Godi sape. Esis saila waf fowa'inai la'ifisa sa'i amam hiami mombale'efanai mila mi'uli esis Judai ma motopa' alop amamunai. Ea' sasambalana mehipa basef ananimi. 
ACT.11.3	Ea' sa'ipana sa'i, “Ine' nafe' nawis ifagw amam owa' Judaimi meatopa' alopi na' gwa'aimi nalomam.”
ACT.11.4	Ea' Pita na'ipasa basef ma amamaga amama hiami mataga. Nali' na'ipasa basef dambadamba mali'i nailam nafe' nafe' nambefam. Ea' na'i, 
ACT.11.5	“Ae' ape taun Jopa anda' beten ape ea' okom ae'anai nandamboma ati anom amamaga si'i andondo'oh. Anom amamaga lu'wami misila'i ilif si'i lowaf launai endilisi. Amamaga mahapila lowaf anama da'malifinama biefigin biefigini mahapilana malana nisila'i heven ilif ea' nafi'mai ae'. 
ACT.11.6	Ea' ae' a'i ata' egawa amama andeande', atologon nomon lowaf anama ati amamaga mamumami hiami mape nomona lowaf anama. Ati mafis hiamu mamumami maitu etapi mafis aolopumi maloma iguf amiguf amamaga mape aolopi. 
ACT.11.7	Ea' ame' anona maf na'ipi na'i, ‘Pita, ine' hafel neha anom mafis nea'am.’
ACT.11.8	Ea' a'ipa Dembinai a'i, ‘Dembinai, ae' andaiwa' endilisi! Fowa' ae' ata' so'uso'win afi'i ataga dei' ae' ina agwa' anom amamaga awami, owa'.’
ACT.11.9	Ea' maf anama nafi'i ilif wapoti' bif na'i, ‘Amamaga God nanda'am mataga bu'wami, amama ina ni'i awami, owa'.’ 
ACT.11.10	Amamaga amama matagama ae' wenif ea' motanima malata heven ilif hi'alam.
ACT.11.11	Dei' atef amam amama wanom mafi'i mataga ipat anama afa' wapeinai. Anona aman nape Sisariai nasapa'am mafi'mai ae'. 
ACT.11.12	Ea' Ambal Bu'unai Godi na'ipi na'i, ‘Ina okom netanea, owa'. Ine' fo'o noloma amam.’ Amam sahope amama wanom wanom mafe' malome. Ea' afa' wafe' wawis ipat aman anama 
ACT.11.13	na'ipafa ma nati ensel naitumana nomon gani ipat ananinai na'ipana na'i, ‘Ine' nesapa' anom amam mefe' Jopa mi'ipa Saimon agel wa'ana Pita ma nifi'mai ine'. 
ACT.11.14	Ama ni'ipina anom basef ine' ma basef amama etoma God nigiambama ine' neloma esis wambota ine'inai soloma esis sanda' maol ine'imi ma nofa'epa petanimani.’
ACT.11.15	Ea' ae' afela basef a'iam, Ambal Bu'unai Godi nisila'mai esis, nafi'i na'ama etin si'i nali' nafi'mai ape' Juda dambadamba. 
ACT.11.16	Ea' ae' okokoma basef amama Dembinai wapoti'. Amama ma'i, ‘Jon napisi'as embel ea' ina embel atom, owa'. Atuwasi pefa' Ambal Bu'unai Godi nupaipa.’
ACT.11.17	Fowa' ape' mombale'efa Dembinai Jisas Krais ea' God nase'apa Ambal Bu'unai Ananinai ape' si'i presen. Ea' dei' ae' emi egafuwi ma la'ifiwi i'ipa God niapani?”
ACT.11.18	Esis same' basef amama Pita na'ipasami ea' ukup mase'asa basef amama asasimi safela agel Godi sa'i, “Dei' ape' mogawa God namboma opalef esis amam nematawa owa' Judaisi ma esis wapoti' safe'ma anan sope ambagof namumi.”
ACT.11.19	Fowa' amam maha Stiven naga'i manda' nimanimi lu'wami matagama esis Kristen amam nematawa mahas. Ea' esis sembale'efanai safa' safe' ganigani ea' sataga anona wambel Antiok safe' anona etap hiagoma biefigin Saiprus naloma Fonisia sawalapa basef Godi ma esis Juda etis. 
ACT.11.20	Ea' anom amam Saiprusimi maloma anom Sairinimi mafe' Antiok mawalapa basef amama ma esis Grik wapoti'. Amam mawalapa basef bu'wami ma dembinai Jisas Krais. 
ACT.11.21	Ea' pepel Dembinai atona nape naloma amam, amama atom dei' amam nematawa hiesi samboma opalef safi'mai Dembinai.
ACT.11.22	Ea' esis amam nematawa Kristen sape Jerusalemi same' basef amama ea' sasapa' Barnabas nafe' Antiok. 
ACT.11.23	Anan nafe' nataga nati God nanda' esis bo'wesa waf bu'unai numafias nandanifamas. Nafela ukup esis amam nematawa hiesi ma sope la'ifis sila Dembinai. 
ACT.11.24	Barnabas anan aman bu'unai, Ambal Bu'unai Godi napaina nembale'efa God andeande'. Ea' nagiambama esis amam nematawa hiesi ma sembale'efa Dembinai ea' sawisi epes hiesi Godi.
ACT.11.25	Ea' Barnabas nafe' Tarsus nagolopa Sol. 
ACT.11.26	Natolona ea', nofa'ana nafi'i Antiok. Ea' amam biam mape afagel atotona maloma esis Kristen amam nematawa sape Antioki mawalipa epes hiesi ma basef Godi. Ea' esis amam nematawa saila Jisasi, enis epes sofalas agel anama Kristen dambadamba wambel anama Antiok.
ACT.11.27	Nogota anama anom profet mape Jerusalemi makini' Antiok. 
ACT.11.28	Anona profet esis sofalana sa'i Agabus, Ambal Bu'unai Godi napaina ea' nawalipasa basefa nolomeahas lu'unai nambimb neataga etap wambel anama hiagoma.
ACT.11.28	Anom nimeguf mafe'ma ea', aman anama Klodius nataga nape gavman dembinai esis Rom, nogota anama nolomahas nataga si'i fowa' Agabus na'iam. 
ACT.11.29	Ea' esis amam nematawa saila Jisas Kraisi sa'i basef sandame'mama sefa' anom otamba mefe'ma esis alupusi sahin owan sape Judai ma sigiambas. Esis Kristen atona etin ukup ma'i otamba ma'omasi sawalom sase'asa tu'wanim hiami mafe'ma esis sape Judiai. Enis otamba hiami sase'asa hiami ea' enis otamba kwawie'im sase'asa kwawie'im. Hiesi sanda'am na'ama etin. 
ACT.11.30	Esis sanda'am na'ama, sasapa' Barnabas naloma Sol mofa' otamba amama mafe'ma amam agufumi mumafi esis Kristen sape Jerusalemi.
ACT.12.1	Nogota anama dembinai king Herot naha enis amam nematawa Kristen sefa' nimanimi. 
ACT.12.2	Ea' na'ipa anom soldia ananimi maha Jems, Jon sahalomana bainat mahana naga'. 
ACT.12.3	Ea' anan nati esis Juda sandanifel ma amama ea' nanda' kalabusima Pita wapoti' nemaf anama esis Juda sanda' gwa'aimi lu'wami sa' bret wafinai owa' neatifi. 
ACT.12.4	Anan nombalo' Pita nanda'ana nanda' kalabus. Ea' nanda'ana nafe'ma soldia wambotagw biami biam mumafiana. Herot okom na'i ota' Pita nape wambota atotona soldia biami biami mumafiana ma esis Juda sope sea' gwa'aimi lu'wami sa'i Pasova ma hi'ilam, nefa'ai Pita nuwisi ande'ma naep amam nematawa hiesi sotolona ma nohana noga'.
ACT.12.5	Pita ata' napani kalabus amam soldia mape mumafiana. Ea' la'ela'ef esis Kristen sanda' beten la'ifisa God numafia Pita.
ACT.12.6	Wafilu Herot na'i nofa' Pita nefe' ma kot. Ea' nemaf anama owa' ata' notaga ulal owamb anama Pita na'oh la'afena anom soldia biam. Amam mowa' Pita sen biefina. Anom soldia maitu mumafi uta ipat anama sanda' kalabusanai. 
ACT.12.7	Ea' mehip ensel Dembinai nataga naloma howalagon nawis ipat sanda' kalabusanai nomon. Ea' ensel naha lambeh Pitai ninimbalona na'ipana na'i, “Ine' hafel mehip.”
ACT.12.7	Ea' sen pele'atana etin lagof Pitai nowa na'oh etap.
ACT.12.8	Ea' ensel na'ipana na'i, “Ine' waho' let nugundisa lowaf la su bo'wagah ine'imi.”
ACT.12.8	Ea' Pita nanda'am si'i ensel na'ipana. Ea' ensel na'ipana wapoti' na'i, “La siot ine'inai nila ae' nifi'i.”
ACT.12.9	Ea' Pita nakwaha ipat sanda' kalabusanai nomon nagi'ma ensel anama nafe'. Ea' anan ina nogawa amamaga amama ensel nanda'ami na'i endilisi, owa'. Pita na'i si'i na'oh nandondo'oh etin. 
ACT.12.10	Amam biam mafe' makwaha amam plisman maitu mali'i mafe' mikila' anom wapoti' ea' mafe' mataga uta lu'unai sonda' ainambanai. Uta anama nafe' tauni. Ea' uta anama lu'unai nandawisi' etina amam biam. Ea' amam makwaha kalabus mawisi ande' mafe' anona eaf. Ea' mehip ensel nandambaho'ma Pita nafe' anagon.
ACT.12.11	Ea' okom Pitai nataga alihina nogawa na'i, “Dei' ae' egawa endilisi. Dembinai nasapa'i ensel ananinai nafi'i natagahowe ma lagel king Heroti ma awami amama hiami esis Juda ukup ma'i seanda'me emi.”
ACT.12.12	Anan negawa amama ea', nafe' ipat Mariai, Jon Mak mama'wana nati esis Kristen sandakolas etifigin sape ipat anama atona sape sanda' beten. 
ACT.12.13	Ea' Pita nafe' naitu naha uta ande', ano'w nemata'w kwanda'masa maoli agili'wa Roda kwafi'i kwa'i kuwisi' uta. 
ACT.12.14	Ea' kwame' maf Pitai kogawana, okom akwa'unai bo'ona kwandanifel ea' ina kwawisi' uta, owa'. Kwasagih kotanima kwafe' nomon kwa'ipas kwa'i, “Pita nani naitu uta ande'!”
ACT.12.15	Ea' esis sa'ipakw sa'i, “Ine' okom nahaga nagaolinai.”
ACT.12.15	Ea' akwa'w la'ifikw kwa'iam kwa'i, “Endilisi, anan naitu ande'.”
ACT.12.15	Ea' esis sa'i, “Anama ensel ananinai atona.”
ACT.12.16	Ea' Pita ata' naitu naha uta wapoti'. Ea' esis same'ana safe' sawisi' uta satolona, sohafel gegelalasis kwapete'asa anan.
ACT.12.17	Ea' Pita nanda' lagel atona na'ipas na'i “Feso'mepa.” Ea' na'ipasa amamaga amama Dembinai nofa'ana nakwaha ipat sanda' kalabusainai nao'wana nawisi ande'. Ea' na'i, “Ipe' kipago Jems nolomago sahin owan ama amamaga amama.”
ACT.12.17	Ea' nakwaha esis notanima nawisi ande' nafe' anagon.
ACT.12.18	Ea' lala kuhimbita, amam soldia matimana owa' mohafel gegelalasom kwapete'am ukup matamea ea' ma'i, “Pita nafe' eti?”
ACT.12.19	Ea' Herot wapoti' nafe' nagolopa Pita, owa'. Ina natolona nofa'anai, owa'. Ea' nandamboma nahali' amam soldia nanda' kotimama noham moga'.
ACT.12.19	Ea' Herot nakwaha etap hiagoma Judia nafe' nakini' napani wambel Sisaria.
ACT.12.20	Anan okom numbutinama esis amam nematawa sape wambel lu'unai biefina Tair naloma Saidon. Ea' enis epes Tair naloma Saidon sandakolas safi'mai anan. Ea' sali' sagolopa Blastus, nanda' maola dembinai kingi. Ea' sonandana basef salefa sonda' okom anama wandafunai noga'. Dei' main, epes sape wambel anama biefina sofa' gwa'aimi ma etap hiagoma kingi.
ACT.12.21	Anona nemaf Herot nandandepanai anan nandausa sosaf dembinai kingi ea' nape natoma balata kingi nanda' basef lu'wami ma esis. 
ACT.12.22	Ea' esis seme'ana sa'i mehip sa'i, “Anama maf anona dembinai si'i god. Anan ina maf anona epeni, owa'!”
ACT.12.23	Ea' Herot ina ata' nafela agel Godi, owa'. Na'ama dei' atef ensel Dembinai nahana. Ea' asagof iguf so'uso'umi mahana mahahape' alop ananinai ea' afuna.
ACT.12.24	Ea' basef Dembinai mataga la'ifim mafe' wambel hiagoma ma epes hiesi sombale'efana.
ACT.12.25	Barnabas naloma Sol manda' maol God nase'amanai hi'alana Jerusalem ea' motanima mafe' Antiok mao'wa Jon Mak nafe' nalomam.
ACT.13.1	Esis amam nematawa Kristen sape Antioki anom amam mawalapa basef bu'wami Godi mape. Anom profet maloma anom tisa mawalipasa basef Godi isima sembale'efanai. Agof amamumi amama. Barnabas naloma Saimon agel wa'ana Niger, Lusius, anan wambel Sairininai maloma Sol maloma Manain anan alupunai Heroti gavman dembinai. 
ACT.13.2	Esis Kristen sakwaha gwa'aimi sanda' lotuma God atona sape. Ea' Ambal Bu'unai Godi na'ipas na'i, “Ipe' pendandepa Barnabas naloma Sola maol anama ae' efalam andandepam meanda'anai.”
ACT.13.3	Ea' esis sakwaka gwa'aimi sanda' beten, sawamona lagofa amam biam sasapa'am mafe'.
ACT.13.4	Ambal Bu'unai Godi nasapa' amam biam mafe' makini' anona wambel Selusia. Ea' malata anona sip mefa'am mafe' anona ailan Saiprus. 
ACT.13.5	Ea' mataga Salamis, mawis nomon ipat esis Juda sa'i basef sapeinai ma'ipasa basef bu'wami Godi, Jon Mak wapoti' nape nalomam nagiambamam.
ACT.13.6	Amam mafe' mataga wambel hiagoma nape ailan anama Saiprusi, ea' mafe' mataga wambel Pafos nape di'inai. Ea' mati anona aman anan Judainai. Anan nanda' ambagof nanda' amamaga mamumami baso'maimi. Anan profet nambaso'ma esis hiesi, agilinama Barjisas. 
ACT.13.7	Anan alupunai ma dembinai gavman agilinama Sergius Paulus. Sergius Paulus anan nomonas okom bu'unai napainai. Anan nofalai Barnabas naloma Sol mafi'i ma anan neme' basef Godi ma amam. 
ACT.13.8	Ea' aman anama agel ananinai diga Griki sa'i Elimas, nanda' ambagofi nasambala basef amam biam ma'iami. Na'i nomboma okom gavman anama dembinai ma ina nambimb nembale'efa basef Godi. 
ACT.13.9	Ea' aman anama Sol, sofalana Poli, anan pepel la'ifinai Ambal Bu'unai Godi napainai. Ea' anan natiti Elimas na'ipana na'i, 
ACT.13.10	“Ine' awani nogaloma Satani! Ine' naumbih ma waf anama hianai bu'unai! Waf anama baso'mainai hianai aonai si'ina ma ine' endilisi! Ine' nimeguf hiami nambomefa basef endilisimi bu'wami Dembinai mataga baso'maimi. Dei' maina ine' nandaiwa'ma nekwaha waf aonai ine' nanda'anai? 
ACT.13.11	Ea' dei' ine' neme'. Dei' Dembinai nehena lagel ananinai ea' atuwasi naep ine'imi mose'ena. Ea' ine' atuwasi niti aon alipunai, owa'. Ea' nepe na'ama etin anom nimeguf.”
ACT.13.11	Pol na'iam na'ama ma ea', mehip anom amamaga si'i elagw owamb nasopama naep Elimasi. Ea' naha ganigani nafe' nogolopa enis epesa sohapila lagof ananimi ma sihi'ambana eaf. 
ACT.13.12	Ea' gavman anama dembinai nati amamaga amama gegelalasona endilisi ma basef Dembinai ea' dei' nembale'efa Jisas.
ACT.13.13	Pol naloma amam malomanai makwaha wambel Pafos ea' mefa' nefa'am mafe' anona wambel Perga nape anona etap hiagoma Pamfilia. Ea' aman anama Jon nakwaha amam notanima nafe' Jerusalem. 
ACT.13.14	Ea' makwaha wambel anama Perga mafe' mataga anona wambel Antiok nape etap hiagoma Pisidia. Anom nimeguf mafe'ma ea', nemaf anama Sabat esis Juda sapoma noma'wanai amam mafe' mawis ipat Juda sa'i basef sapeinai ea' matoma balata. 
ACT.13.15	Ea' anona aman natalifa basefa mi'uli God naso' Mosesanai maloma basef amam profet ma'iami ea' amam agufumi Judai masapa' basef mafe'ma Pol naloma amam manda' maol etini ma'iam ma'i, “Alupipei, ipe' i'i anom basefa monda' ukup esis amam nematawai motaga la'ifim, ipe' awi kiam.”
ACT.13.16	Ea' Pol nohafel nafela lagel na'i basef na'i,
ACT.13.16	“Ipe' Israel hipei paloma ipe' enipa epes panda' lotuma Godi, ipe' peme' basef ae'ami. 
ACT.13.17	God dembinai esis Israeli, anan nandandepa esis akusapa ape'isi ma nemaf anama esis safe' sailas sapani etap hiagoma Isip ea' anan nanda'as sataga epes hiesi wambota lounai. Anom nemeguf mafe'ma ea', pepel Ananinai atona nofa' esis sakwaha etap anama safi'i. 
ACT.13.18	Ea' anama wafiguma fatauguma nofa' nimanimi ma waf esis sanda'anai ma afagof amama 40-peleim. 
ACT.13.19	Ma etap hiagoma Kenan anan nahambombaga lain 7-peleina amam nematawa hiesi ea' nase'asa etap anama nafe'ma esis Israel, 
ACT.13.20	ea' sahapila etap anama sape afagof amama 450-peleim.
ACT.13.20	Ea' anan nafela amam dambami esis Israeli ea' amam mumafi esis sape satagama nemaf aman anama profet Samuel nataga. 
ACT.13.21	Nemaf anama esis sawa salef sa'i sofa' anona king dembinai, ea' God nase'asa anona aman Sol, Kis nogalomana. Aman anama nataga wambota Benjamini. Ea' anan nape king dembinai ma afagof hiami 40-peleim.
ACT.13.22	Anom nimeguf mafe'ma ea', God nali'amona king Sol, nanda' Devit nataga nape king asasinai. Anan na'ipasa aman anama Devit na'i, ‘Devit nogalomana Jesi, okom ae'anai nainailana. Anan nambimb nila okom ae'anai atona na'iami.’
ACT.13.23	Ea' God nanda'am na'ama si'i fowa' na'iam na'i nonda'am. Ama wambota Deviti owagama God nefela Jisas, aman anama nofa' ape' Israeli. 
ACT.13.24	Fowa' Jisas ata' owa' nifi'i, nogota anama aman anama Jon nawalapa basef na'ipa esis Israel hiesi ma somboma opalef sokwaha waf aonai sefe'ma Goda sefa' baptais. 
ACT.13.25	Ea' felefele'ma Jon na'i nonda' maol ananinai hi'ilana, anan na'i, ‘Ipe' ukup ma'i ae' ma'imama? Ae' ina aman anama dembinai ipe' pape pembale'efanai, owa'. Ipe' peme'! Aman anama owagama nila ae' niefi'i, anan bu'unai nikila' ae'. Ae' ina bu'uwei ma etagaha mandelefa su ananimi, owa'.’
ACT.13.26	Ipe' sahin owan, ipe' epes hiesi pataga wambota Abrahami, enipa owa' Judaipei panda' lotuma Godi, peme'. Dei' basef amama God nasapa'am mafi'mai ape' hiapai. Basef amama ma anan nambimb nofa'apa mokwaha waf aonai motanimani. 
ACT.13.27	Ea' esis sape Jerusalemi saloma amam agufumi asasimi, esis ina sogawa aman anama nofa'apa motanimani, owa'. Esis ina sogawa andeande' basef amama amam profet fowa' ma'iami, owa'. Anom agufumi matalifam Sabat nimeguf hiami sapoma noma'wanai. Ea' ina sogawam, owa'. Basef amama atom mataga endilisi nemaf anama esis sanda' kotima Jisas sa'i anan aman aonai ma sahana noga'. 
ACT.13.28	Esis ina sati anom basef ofagema waf aonai ma sohana noga', owa'. Ea' sofalai gavman dembinai Pailat ma ni'i a'e ma mohana noga' etin. 
ACT.13.29	Esis sanda'am hi'alam amamaga amama si'i fowa' amam profet ma'i basef manda'am mape buk Baibeli ma'iama anan. Nimeguf wanom mafe'ma ea', esis satagaha anan nisila'i lawag usi'inai tu'wanainai ea' sawana anona hi'agif. 
ACT.13.30	Ea' God nafelona wapoti'. 
ACT.13.31	Esis isima hiesi sakwaha etap hiagoma Galili ea' salomana sondowasa' Jerusalemi, esis satolona nimeguf hiami. Dei' epes isima safe' sawalapa basefa ape' Israela anan.
ACT.13.32	Ea' ape' dei' ma'ipipa basef bu'wami ipe'. Amamaga amama fowa' God na'iama na'i nose'asas akusipa ape'isi, 
ACT.13.33	ea' ma'um amama dei' God naso' ape' awasi ananipai ma nafela Jisas nape namunai. Nafela Jisas si'i basef mape buk Baibel Buk Song nafe'ma bifi ma'iam na'ama. God na'i,
ACT.13.33	‘Ine' nogalome ae'inai. Nemaf dei'inai ae' ataga ahalomena ine'iwei.’
ACT.13.34	Dei' God nafelona wapoti' hi'agif, ea' anan ina ata' notanima nofe' hi'agif wapoti' folo'olana, owa'. Ea' na'ama etin si'i God na'iam wapoti' na'i,
ACT.13.34	'Nambimb ae' igiambamepa i'ipipa basef amama endilisimi Ae'ami. Fowa' basef amama a'iam ea' ma a'i i'ipanam Deviti, amama i'ipipa ma Ae' pepe pe bu'unai.’
ACT.13.35	Ea' si'i anom basef mape Buk Sami ma anan wapoti' ma'iam na'ama ma'i,
ACT.13.35	‘Ina nambimb ni'i a'e ma aman anama nonda' maol ine'inai andeande' folo'olana, owa'.’
ACT.13.36	Ape' mogawa Devit nahapila maol naila okom Godi la'afena esis amam nematawa sape saloma anani. Anom nimeguf mafe'ma ea', anan naga' nafe' naloma amam bafapana ananimi ea' folo'walana. 
ACT.13.37	Ea' aman anama God notanima nafelona wapoti', anan ina folo'walana, owa'. 
ACT.13.38	Amama atom dei' ae' a'i ipe' sahin owan pegawa basef ape'imi amama. Aman anama nakwaha waf aonai ipe' panda'anai. 
ACT.13.39	Mi'uli anama God naso' Mosesanai anama ina la'ifina ma nokwaha waf aonai ipe' panda'anai ma pepe wafifipa andeande', owa'. Na'ama aman anama nakwaha waf hianai aonai ma ipe' emi egafipa pembale'efa anan, ma pepe wafifipa bo'wepa ma naep Godi. 
ACT.13.40	Dei' ipe' pegawa waf ipe' panda'anai andeande' bo'ona o aona? Na'ama amamaga amama awami mifi'mai ipe' si'i amam profet fowa' ma'iami ma'i,
ACT.13.41	‘Ipe' panda' basef findiwaimi, ipe' petologon ukup matamea mefe' ea' awepa. Ae' anda' anona maol la'ifinai ma nimeguf ipe' ata' papeimi. I'i enin epen ni'ipipa maol anama, ipe' ina atuwasi pembale'efa maol anama, owa'.’ ”
ACT.13.42	Ea' Pol naloma Barnabas ma'i muwis mofe' ea' esis amam nematawa sa'iam na'ama sa'i, “Nemaf anama Sabat nigi'i ape' ma'i ipe' bipa pitanima pifi'i pi'ipapa basef amama wapoti'.”
ACT.13.43	Ea' esis sakwaha ipat esis Juda sa'i basef sapeinai sawisi ande' ea' esis Juda hiesi saloma enis epes hiesi sagi'mam. Esis isima saila waf esis Juda sanda' lotuwanai. Ea' amam biam mase'asa basef esis hiesi ma sape la'ifis sembale'efa God nanda' waf bu'unai ma ape' nagiambamapa etin.
ACT.13.44	Nimeguf wanom wanom atotona mafe'ma ea' Sabat nemaf nagi'i, amam nematawa sape wambel anamai safi'i sandakolasa same' basef Godi. Amam nematawa isima felefele'ma hi'ilas wambel anama. 
ACT.13.45	Na'ama esis Juda sati amam nematawa hiesi sandakolasi, ea' ukup kowalam endilisi. Ea' sa'i basef awami ma Pol sa'i anan nambaso'mas.
ACT.13.46	Ea' Pol naloma Barnabas ina umbamaham, owa'. Amam la'ifim ma'ipasam alihim ma'i, “Endilisi, afa' ata' wi'ipipa basef Godi ipe' Juda pili'. Ea' ipe' pewa' alafugaha basef amama. Amama ipe' pa'iam pa'i, ‘Ape' mandaiwa'ma mofa' ambal namunai ma mope andeande' la'ela'ef.’
ACT.13.46	Ipe' pa'i na'ama dei' ipe' peme'. Afa' dei' okwaha ipe' ofe' ugi'ma epes owa' Judaisi wi'ipasa basef amama. 
ACT.13.47	Dei' main, Dembinai na'ipafa mehipa anom basef mail buk Baibeli ma'i na'ama ma'i,
ACT.13.47	‘Ae' anda' ipe' si'i howalogon ma enis epes owa' Judaisi. Ama ipe' pigiambama esis amam nematawa sape wambel hiagomai ma etap anae'. Ama owagama efa'as sotanimani.’ ”
ACT.13.48	Ea' enis epes owa' Judaisi same' basef amama sandanifel endilisi. Esis sandanifela basef Dembinai safela agel Ananinai. Ea' amam nematawa isima God nosahe'asi ma sope namisi la'ela'ef, isima sombale'efa Jisas.
ACT.13.49	Ea' basef Dembinai mafe'agon hi'alagon anama hiagoma. 
ACT.13.50	Na'ama esis Juda safela anowa nematawa agufuwai wanda' lotuma Godi waloma anom agufumi mape taun anama lu'wagoma saha Poli naloma Barnabas sanda'am kwapete'am. Ea' sagalo'mam wambel asasinai. 
ACT.13.51	Ea' amam mandila'ma sopof mail bo'wagah amamumi ma mola ikwafa waf aonai napoma esis. Ea' mohafel mafe' Aikoniam. 
ACT.13.52	Esis alupusi sombale'efa Jisasi sandanifel endilisi ea' pepel Ambal Bu'unai Godi nape si'ina esis.
ACT.14.1	Ea' Pol naloma Barnabas mafe' mataga Aikoniam mafe' mawis ipat esis Juda sa'i basef sapeinai mawalapa basef si'i mali' manda'am. Amam mawalapa basef bu'wami ea' esis Juda hiesi saloma enis epes owa' Judaisi sombale'efa God. 
ACT.14.2	Ea' enis epes Juda ina sombale'efa God, owa'. Esis safela ukupa enis amam nematawa owa' Judaisi ea' sanda' epes isima opalef aoma esis Kristen. 
ACT.14.3	Amam biam mapani nogota launai Aikoniam ea' mawalapa basef Dembinai la'ifim alihim. Amam ina umbamaham, owa'. Ma'ipasa basefa Dembinai nandahomas endilisi nagiambamas. Ea' Dembinai nanda' amam biam mataga la'ifim manda' ikwaf la'ifinai naninani hianai. Ea' dei' esis sogawa basef amama endilisimi atom. 
ACT.14.4	Ea' esis amam nematawa taun anama sandawaloga biefis. Enis opalef atifim saloma esis Juda, ea' enis saloma amam aposel biam ukup etifim. 
ACT.14.5	Esis epes ina Judaisi saloma esis sanda'ipama sa'i basef sandame'mam saloma amam agufumi asasimi ea' sa'i sonda' Pol naloma Barnabas aom. Sa'i sokwaha otamba soham afum. 
ACT.14.6	Ea' amam biam mogawa amama mafa' mafe' etap hiagoma Likonia ma wambel biefina Listra naloma Derbe ea' anona wambel felefele'ma anama. 
ACT.14.7	Amam manda' maol mawalapa basef bu'wami Godi ma esis sape wambel anama.
ACT.14.8	Anona aman nape wambel anama Listra, bo'wagah ananimi maga' mailana. Fowa' anan ata' nape opaf mama'wanai bo'wagah ananimi maga' mailana nape na'ama. Aman anama ina naitu nafe' kwaukwawie', owa'. 
ACT.14.9	Ea' anan name' Pol na'i basef ea' Pol natolona titi nogawana na'i aman anama nembale'efa Goda notaga bo'ona wapoti'. 
ACT.14.10	Ea' natolona titi na'i basef la'ifimi na'ama na'i, “Ine' hafel nitu.”
ACT.14.10	Ea' nohafel mehip naitu ea' nafe'.
ACT.14.11	Amam nematawa hiesi sati amama Pol nanda'ami ea' sa'i mehip diga Likoniai na'ama sa'i, “Amam god dambami ape'imi biam mataga si'i epes misila'a ape'!”
ACT.14.12	Barnabas sofalana sa'i anona dembinai Sus. Ea' Pol anan aman nanda' basef atomi. Ea' sofalana sa'i anona dembinai Hermes. 
ACT.14.13	Ipat esis sanda' lotuma Susi notawa ande' taun anama. Ea' pris nondolalima Susi nofa' anom bulmakau suwafumi maloma enis afis sowalo'ami ea' nafi'i uta anama tauni. Anan nalumai esis amam nematawa sa'i sondolali sonda' ofa ma amam biam.
ACT.14.14	Amam aposel Barnabas naloma Pol mame' esis sa'i basef na'ama, amam mawala luwaguf maim amam malami. Ea' masagih mafe' mawala esis amam nematawa la'afena esis ma'ipas mehip ma'i, 
ACT.14.15	“Ipe' epes, dei' maina panda'am na'ama? Afa' wandaiwa'. Afa' biafa ina God dembifai, owa'. Afa' epes atofa etin si'i ipe' wawalipipa basef bu'wami. Wawalipipa ma ipe' pekwaha god anama falafunai baso'maimi ma pefe' pembale'efa God ambal namunai nape la'ela'efi. Anan nanda' otaga ilif naloma etap maloma epes hiesi saloma naoh embel lu'wami maloma amamaga hiami mape. 
ACT.14.16	Endilisi fowa' nimeguf hiami nape nati amam nematawa hiesi saila waf asasinai. 
ACT.14.17	Ea' anan ina nape nandambahi'i, owa'. Anan nihi'ambapa waf ananinai ma nanda' waf bu'unai ma ape'. Anan napani heven nanda' asaf nalai ma ipe' ea' nanda' amamaga gwa'aimi bu'wami mataga dende' nimeguf amamumi. Ea' nowapoti'mipa gwa'aimi ipe', nanda' opalef ipe'imi mandanifel.”
ACT.14.18	Amam ma'ipasa basef amama, manda' maol lu'unai endilisi ma'ipas ina sandolalimam sanda' ofamam, owa'.
ACT.14.19	Anom Juda mape Antiok naloma Aikoniam mafi'i Listra mafela ukup asasimi amam nematawa. Ea' dei' esis sakwaha otamba saha Pol sa'i endilisi anan afuna ea' sahonde'ana nawisi na'oh ande' taun anama. 
ACT.14.20	Ea' esis sombale'efa Godi safi'i saitu salipana, nohafel wapoti' ea' nafe' nawis taun anama. Wafilu nafe' naloma Barnabas mafe' Derbe.
ACT.14.21	Pol naloma Barnabas mawalapa basef bu'wami Godi taun anama ea' mafela ukup esis amam nematawa hiesi sataga alupusi Jisasi. Anom nimeguf mafe'ma ea', motanima mafe' wambel anama Listra naloma Aikoniam naloma Antiok. 
ACT.14.22	Ea' manda' esis Kristen sataga la'ifis. Amam ma'ipasa basef la'ifimi na'ama ma'i, “Ipe' pepe la'ifipa pembale'efa dembinai God. Ape' meme' mofa' nimanimi mamumami lu'wami ma muwis nomon wambota Godi numafiapa.”
ACT.14.23	Ea' mandandepa agufumi mumafi esis Kristeni mandanda' ma sios amama hiami. Amam makwaha gwa'aimi manda' betena manda' esis sope la'ifisa lagel Dembinai anama sembale'efana.
ACT.14.24	Ea' amam mafe' la'afena anona etap hiagoma Pisidia, mafe' mataga anona etap hiagoma wa'ol Pamfilia. 
ACT.14.25	Amam mawalapa basefa epes sape Pergai ea' makini' Atalia. 
ACT.14.26	Anama Atalia malata sip ea' nefa'am mafe' Antiok. Wambel anama fowa' esis Kristen sandandepam mapoma lagel Godi ma nandahomam manda' maol anama dei' manda'anai hi'alana. Ea' dei' motanima mafi'i wambel anama. 
ACT.14.27	Amam mataga Antiok mofala esis mowa'anias sandakolas etifigin ma'ipasa basefa maol Dembinai nape nalomam nagiambamam manda'anai. Ea' ma'i, “God nanda' eaf nagala esis amam nematawa hiesi enis owa' Judaisi ma sombale'efa Krais.”
ACT.14.28	Ea' mapani anom nimeguf hiami maloma esis sembale'efa Krais sailana.
ACT.15.1	Anom amam mape Judiai makini' mataga Antiok ma'ipama basef esis Kristen sahin owan sape anama. Ma'ipasa basef ma'i, “I'i ipe' amam owa' pila mi'uli God fowa' gani na'ipa Mosesanai ma owa' petopa' alop ipe'inai, anona nemaf God ina nofa'epa pitanimani, owa'.”
ACT.15.2	Amam ma'iam na'ama, manda' ukup Poli Barnabasi wandafum endilisi ma'i basef la'ifimi mandahihianamam maloma amam Judaimi. Ea' esis Kristen sandandepa Pol naloma Barnabas maloma anom amam mombale'efa Kraisi wapoti' mondowasa' Jerusalem ma'i basef amama monandonam maloma amam aposel maloma agufumi siosi.
ACT.15.3	Esis Kristen sasapa'am mafe' ea' mafe' la'afena etap hiagoma Fonisia naloma Samaria. Ma'ipasa basef esis Kristen sape etap anama biefina ma sogawa God namboma ukupa enis epes owa' Judaisi. Esis Kristen same' basef amama manda' esis sandanifel endilisi.
ACT.15.4	Amam mafe' mataga Jerusalem, amam aposel maloma esis amam nematawa Kristen saloma agufumi asasimi sohafel sandalalamam sanda'mam gude amam. Ea' Pol naloma Barnabas mohafel ma'ipasa basefa maol hianai God nagiambamama manda'anai. 
ACT.15.5	Ea' anom Farisi mombale'efa Kraisi mohafel ma'ipa esis ma'i, “Ipe' petopa'mama alop amamunai, pi'ipama mila wafa mi'uli God fowa' gani na'ipa Mosesanai.”
ACT.15.6	Ea' amam aposel maloma agufumi mumafi maol Godi mandakolas etifigin mape monandona basef amama. 
ACT.15.7	Amam ma'i basef hiami ma ea', Pita nohafel naitu na'ipam na'i, “Ipe' sahin owan, ipe' pegawa fowa' God nawaloga maola afa', ea' Anan nasahe'e ae' ea' ewalapa basef bu'wami ananimi ma enis epes owa' Judaisi seme'am sembale'efa God. 
ACT.15.8	God nogawa opalef esis amam nematawa hiesi ea' nihi'ambafa okom Ananinai wila ma esis. Anan nihi'ambapa na'ama ea' nase'asa Ambal Bu'unai Ananinai esis si'i fowa' nali' nase'apana ape'. 
ACT.15.9	Anan ina nanda' anona wafa ape' ea' nonda' anona waf esis, owa'. Esis sembale'efa God amama atom opalef asasimi mataga bo'om si'i afa'. 
ACT.15.10	Dei' maina ipe' pa'i pegwamba God? Ipe' ina pese'asa amamaga amama nimanimi esis Kristen sofa'am, owa'. Fowa' amam bafalomapa maloma ape' wapoti', ina la'ifipama mofa' nimanimi amama ma matopa' alop ape'inai, owa'. 
ACT.15.11	Ape' mogawa eaf anama Dembinai Jisas nagiambamapa etin, dei' God nofa'apa matanimani ea' ananipai, ape' maloma esis wapoti'.”
ACT.15.12	Pita na'iam na'ama ea' esis sandatama etifigin ina sa'i anom basef, owa'. Ea' sape same' basef Barnabas naloma Pol ma'ipasami. Amam biam mawalapa basef hiami ma God nanda'am la'ifim manda' amamaga pepel hianai ma naep esis amam nematawa owa' Judaisi.
ACT.15.13	Amam ma'ipasa ea', Jems na'iam na'i, “Ipe' sahin owan, ipe' peme' basef ae'ami. 
ACT.15.14	Simeon na'ipapa ma dambadamba God nihi'ambapa nali' nati esis amam nematawa owa' Judaisi uwahipis nofa'ai enis sotanimani sope ananisi. 
ACT.15.15	Ea' basef fowa' gani God na'ipa amam profet mape buk Baibeli na'ama etin si'i amama. Basef amama ma'iam ma'i,
ACT.15.16	‘Anona nemaf ae' etanima iefi'i, ipat anama Deviti natuwi, anama efelona notawa wapoti'. Amamaga ipat anamai aom, amama anona nemaf enda'am motaga dambaim wapoti' ea' efelona natawa. 
ACT.15.17	Ae' enda'am na'ama ma esis soloma enis epes sololama Godi wapoti' sogolopa Dembinai, isima hiesi efalasi ea' ae'asi. 
ACT.15.18	Fowa' gani endilisi Ae' Dembiwai awalapa basef amama.’
ACT.15.19	Dei' okom ae'anai nape na'ama. Epes hiesi owa' Judaisi samboma opalef safe'ma God ea'i, ape' ina mose'asa nimanimi esis, owa'. 
ACT.15.20	Ape' monda' anom basef mofe'ma esis mi'ipas mi'i ina sea' gwa'aimi maim sondolalimama god baso'amunai, owa'. Amama alogw awami ma'ami. Esis sihi'amago waf aonai anama so'a waulanai ea' ina sea' mafis saham sowa' bagafowa afumi, owa'. Ina sea' esimbela anom mafis amama moloma anom mafis wapoti', owa'. Ae' a'i ape' monda'masa basef amama atom mofe'ma esis. 
ACT.15.21	Dei' main, ape' mogawa fowa' gani nafi'i nafi'i nataga dei' ma amam mawalapa basef God fowa' naso' Mosesami ofagema amama atom mawalipasam taun anama hianai. Matalifam ifagw hiami ape' Juda ma'i basef mapeimi nimeguf hiami sapoma noma'wami.”
ACT.15.22	Ea' amam aposel maloma agufumi mumafi maol Godi maloma esis Kristen hiesi sa'i basef etifim sandandepa anom amam biam asasimi mefe' Antiok maloma Pol naloma Barnabas. Amam amama agufumi Judas agel wa'ana Barsabas naloma Sailas. Amam biam agof lu'wami la'afena esis Kristen. Ea' sa'i sosapa'am mofe' Antiok moloma Pol noloma Barnabas. 
ACT.15.23	Esis sase'ama anom basef mail pepa ma lagof amam biam Judas naloma Sailas ma'i na'ama ma'i, “Afa' aposel agufufai sahopepa afa'ipei, afa' dei' wanda'ago basef amama mafe'mago ipe' sahin owan owa' Judaipei. Ipe' pape wambel Antioki ma etap hiagoma Siria naloma Silisia, afa' wa'i nemaf bu'unai ma ipe'. 
ACT.15.24	Afa' wame'am enis epes afa'isi safo'o sanda'epa pehafel gegelalasipa kwapete'epa ma basef asasimi, sanda'epa umbamahepa ukup matamea. Esis sanda'am na'ama sa'i somboma ukup ipe'imi. Ea' afa' ine' wa'ipas safo'o sanda'epa na'ama, owa'. 
ACT.15.25	Afa' wame' basef amama ea' wa'ipasa ukup mape atogon wa'i basef wandame'mam. Ea' wandandepa amam amama biam ma osapa'am mefe'mago ipe' malomago biam ape' ukup mailam endilisi, Barnabas naloma Pol. 
ACT.15.26	Amam biam ina umbamahama enis epes soham moga' mefela agel Dembinai ape'inai Jisas Kraisi monda' maol ananinai, owa'. 
ACT.15.27	Afa' dei' wasapa'ago Judas naloma Sailas ama nambimb mi'ipipa basef amama atom afa' wa'iam wanda'am mail pepa mafe'mago ipe'. 
ACT.15.28	Ambal Bu'unai Godi nape nalomafa wa'i basef wandame'mam na'ama. Afa' ina ose'epa anom nimanimi pefa'am, owa'. Waf anama atona ipe' penda'ana. 
ACT.15.29	Ipe' ina pea' mafis saham sondolali ma god baso'amunai, owa'. Ipe' ina pea' esimbela anom mafis, owa'. Ipe' ina pea' mafis sowa' bagafowa ma afumi, owa'. Ea' pihi'ama waf anama so'a waulanai aonai. I'i ipe' pindumafuma andeande'ma pihi'ama waf anama, andeande' ipe' penda' waf bu'unai pepe andeande'.”
ACT.15.30	Ea' esis Kristen sape Jerusalemi sasapa'am mafi'i Antiok, makolasai esis Kristen etifigin mase'asa pas amama. 
ACT.15.31	Ea' esis satolom sandanifel ama basef amama bu'wami manda'as sataga la'ifisa bale'ef. 
ACT.15.32	Judas naloma Sailas amam profet. Dei' ma'ipasa basef hiami bu'wami esis Kristen, manda'as sataga la'ifis mafela ukup asasimi. 
ACT.15.33	Amam ata' mapani anom nimeguf Antiok, esis Kristen sanda'mam nemaf bu'unai ma amam mape opalef awanem. Ea' sasapa'am mutanima mafe'ma esis sasapa'am mafi'i. 
ACT.15.34	Ea' Sailas na'i nopani Antiok. 
ACT.15.35	Ea' Barnabas naloma Pol ata' mapani Antiok maloma anom amam hiami wapoti' mawalapa basef bu'wami Dembinai mawalipasam.
ACT.15.36	Anom nimeguf mafe'ma ea', Pol na'ipa Barnabas na'i, “Afa' biafa otanima ofe' uti esis Kristen sahin owan taun anama hiagoma fowa' wafe' wawalapa basef Dembinaima. Ofe' ogawas, sape andeande' o owa.”
ACT.15.37+ACT.15.38	Ea' Barnabas na'i no'wa Jon agel wa'ana Mak nofe' nolomam. Ea' Pol nandaiwa'ma anan nofe' nolomam. Dei' main, aman anama fowa' nakwaha amam gani Pamfilia notanima nafe'. Ina nalomam etin mafe' mambefa maolan, owa'. 
ACT.15.39	Amam biam manda' migimigaha amama ea' dei' ina ata' manda' maol etifigin, owa'. Ea' Barnabas nao'wa Jon Mak nafe' nalomana malata anona sip mafe' anona ailan Saiprus. 
ACT.15.40	Ea' Pol nao'wa Sailas nalomana mafe'. Ea' esis Kristen hiesi sasapa'am sa'i, “Okom lu'unai Dembinai nope nolomepa nigiambamepa numafipa.”
ACT.15.41	Ea' Pol nafe' la'afena etap anama hiagoma Siria naloma Silisia naloma Sailas mafe' manda' esis Kristen sataga la'ifis.
ACT.16.1	Pol naloma Sailas mafe' mataga Derbe ea' makwaha Derbe mafe' Listra. Wambel anama anona aman alupunai nembale'efa Jisasi nape, agilinama Timoti. Anan mama'wana ano'w nemata'w Judai'wi, akwa'w wapoti' kombale'efa Jisasi. Ea' ahalomana anona epen Grikinai. 
ACT.16.2	Esis Kristen sahin owan Listra naloma Aikoniam sa'i waf Timoti nanda'anai bu'unai. 
ACT.16.3	Pol na'i Timoti nefe' nolomana. Amama atom dei' nao'wana natopa'mana alop. Pol okokoma esis Juda sape na'amai na'i, “I'i Timoti owa' neatopa' alop, esis ina nambimb sila basef ananimi, owa'.” Na'ama dei' naila waf esis Judai natopa'mana alop. Dei' main, esis hiesi sogawa Timoti ahalomana anan Grikinai. 
ACT.16.4	Nimeguf hiami amam maitu mafe' wambel hiagoma ma'ipasa basef esis. Basef amama fowa' amam aposel maloma agufumi ma'iam mandame'mam Jerusalemi, amama dei' ma'ipasam esis Kristen ea' ma'ipas ma'i, “Ipe' pila basef amama.”
ACT.16.5	Ea' dei' esis Kristen sombale'efa Jisasi sataga la'ifis endilisi ea' wambota esis Kristeni sataga sandanda nimeguf hiami sataga hias endilisi.
ACT.16.6	Ambal Bu'unai Godi nasopama amam mawalapa basefa esis sape etap hiagoma Esiai. Ea' mafe' la'afena etap hiagoma biefina Frigia naloma Galesia. 
ACT.16.7	Ea' mape anona etap hiagoma Misia, mafe' mataga felefele' ma anona etap hiagoma nafe' notanimaima Bitinia ma'i muwis etap anama ma mawalapa basef Godi etap anama hiagoma. Ea' Ambal Bu'unai Jisasi na'ipapa na'i owa'. 
ACT.16.8	Ea' amam mawis etap hiagoma mafe' Misia misila'agon makini' mafe' Troas.
ACT.16.9	Owamb anama Pol nati anom amamaga si'i na'oh nandondo'oh nati anona aman Masedoniainai naitu nofalai Pol na'ipana mehip na'i, “Ine' newala nimbuwi naoh ea' nifi'i Masedonia nigiambamapa.”
ACT.16.10	Ea' Pol nati amama, afa' mehip wandoga eaf wafe' etap hiagoma Masedonia. Afa' ogawa God nofalafa ma owalapa basef bu'wami ananimi ma esis.
ACT.16.11	Ea' walata sip wambel anama Troas ea' wafe' usi'ifa Samotres. Wefilu wafe' Neapolis. 
ACT.16.12	Ea' wakwaha wambel anama wafe' Filipai, anama fowa' esis Rom safi'i sapoma. Wambel anama lu'unai ma etap hiagoma Masedonia. Ea' wape anama anom nimeguf.
ACT.16.13	Wape anama, nemaf anama sabat nataga wafe' wawis endalelemb uta ande' ma wambel anama wafe' anona walemb. Afa' wa'i wambel anama esis Juda sanda' beten sapoma. Wape anama, wati anowa nematawa ondowa'anima wape etifigin ea' afa' wafe' wape walomawa wa'i. 
ACT.16.14	Ano'w nemata'w agili'wa Lidia kwanda' lotuma God kwape kwalomawa. Dembinai namboma okom akwa'inai kwame' basef amama Pol na'ipakwami. Akwa'w Taiatairai'wi, kwanda' maol kwanda' bisnisa luwaguf akwahimi. 
ACT.16.15	Ea' kofa' baptais kwaloma esis sape ipat atona wapoti'. Akwa'w kofa' baptais, kwa'ipafa basef kwa'i, “I'i ipe' ukup mi'i ae' embale'efa Dembinai endilisi, ipe' fi'i pepe peloma ae' ipat ae'anai.”
ACT.16.15	Ea' akwa'w la'ifikw kwao'wafa wafe' waila basef akwa'umi.
ACT.16.16	Anona nemaf afa' wafe' anama esis sanda' beten sapoma, wati ano'w nemata'w kwafi'i kwatolofa eaf. Akwa'w agel a'akw kwape owina anom amam kwanda' maolana amam. Nemata'w akwama anona ambal aonai napai'w ea' nawalapa basefa amamaga nambimb meatagai. Akwa'w kwahali' ambal anama ma basef mamumami ea' nagwama'wa basef. Ea' dei' amam amama dambami akwa'umi mofa' otamba hiami ma akwa'w kwanda'am na'ama. 
ACT.16.17	Nemata'w akwama kwagi'ma Pol kwaloma afa', kofalafa timbi tambel kwa'i, “Amam manda' maola God nape ilif endilisi ma'ipapa basefa eaf God nofa'apa mutanimani.”
ACT.16.18	La'ela'ef nemata'w akwama kwanda'am na'ama etin nimeguf hiami. Ea' Pol okom aona endilisi ma akwa'w, nandamboma na'ipa ambal anama napai'wi na'i, “Ae' a'ipina agel Jisas Kraisi, kwaho'w nemata'w akwama ea' fo'o!”
ACT.16.18	Ea' dei' atef ambal anama nakwaha akwa'w ea' nafe'.
ACT.16.19	Ea' nogota anama amam mumafia'wi mogawa ofagema ma eaf anama mofa' otambanai owa'. Ea' dei' mombalo' Pol naloma Sailas mahonde'am mafe'ma sandowa'anima ma mi'ipa amam agufumi mumafi koti mapoma. 
ACT.16.20	Ea' ma'ipam ma'i, “Amam amama biam Judaimi, amam mafela ukup awami esis amam nematawai ma wambel ape'ima. 
ACT.16.21	Ea' mawalapa basefa anona waf ape' epes Romipai mandaiwa'manai. Mi'uli ape'inai nandaiwa'ma ape' mila waf anama amamunai, owa'.”
ACT.16.22	Ea' esis amam nematawa wapoti' sambaso'ma amam biam. Ea' amam dambami mumafi koti mowaliam siogw amamumi ma mopagahom. 
ACT.16.23	Ea' amam mapagahom mehip timbi tambel ea' manda'am manda' kalabus. Ma'ipa aman naitu numafi utai mehipa nope numafiam andeande'. 
ACT.16.24	Ea' anan name' basef la'ifimi na'ama, nanda'am mapani rum anama nape la'afen atogon ipat anama sanda' kalabus sapeinai. Ea' nowa' bo'wagah amamumi sen, mail anona endap lu'unai. 
ACT.16.25	Owamb la'afina amanota Pol naloma Sailas manda' beten manda' awalef mafela agel Godi ea' enis epes sanda' kalabusi same' manda'am. 
ACT.16.26	Ea' mehip suwambon lu'unai nakoto' olalef mombalo' ipat anama sanda' kalabus sapeinai. Ea' utagw mandawisi', sen nowa' esis hiesi sanda' kalabusi nandatagah. 
ACT.16.27	Ea' anan numafi esis sanda' kalabusi nohafel nati utagw ipat sanda' kalabus sapeinai mandawisi', na'i sanda' kalabusi sawisi safa' safe'. Ea' nagiai bainat ananinai na'i noha anan noga'. 
ACT.16.28	Ea' Pol na'ipana mehip na'i, “Ai, ine' owa' nehambombaga ine'! Afa' hiafai wape na'ae!”
ACT.16.29	Ea' anan numafi kalabusi mehip nofalasa nogwapin sofa'ana safi'i ea' nasagih nafi'i nawisi nomon Pol naloma Sailas mapoma. Anan umbamahana endilisi ilaus mana nape nindiwa nembawa notawa opalefima amam biam. 
ACT.16.30	Ea' nofa' amam biam mawis ande' nahali'am na'i, “Ipe' dembipei, ae' enda' maina nambimb God nofa'e itanimani?”
ACT.16.31	Ea' amam ma'ipana ma'i, “Ine' nembale'efa Dembinai Jisas, ama nambimb God nofa'ena netanimani. Ea' neloma wambota ine'inai wapoti' na'ama etin.”
ACT.16.32	Amam ma'ipana basef Godi naloma epes isima sape ipat ananinai. 
ACT.16.33	Ea' dei' atef owamb anama atona anan nofa' amam nasa'opamam esimbela melegw amamumi sahama. Ea' mehip anan naloma wambota awasi waulu'mana ananisi sofa' baptais. 
ACT.16.34	Ea' nofa'am mafe' ipat ananinai nase'ama gwa'aimi. Ea' anan naloma esis hiesi sape ipat ananinai sandanifel endilisi ma sombale'efa God.
ACT.16.35	Ea' lala, amam dambami manda'masa koti masapa' plisman amamumi mafi'i ma'i, “Ipe' kwaha amam amama biam mofo'o.”
ACT.16.36	Ea' anan numafi kalabusi nofa' basef amama nafe'ma Pol na'ipana na'i, “Amam dambami manda'masa koti masapa' basef mafi'mai ipe' apefe'. Na'ama dei' ipe' pekwaha kalabus pefe' ea' opalef ipe'imi mope awanem.”
ACT.16.37	Ea' Pol na'ipa amam plisman na'i, “Afa' biafa Romufai, amam ina manda' kotimafa andeande'ma miti anona waf aonai ma afa' biafa, owa'. Amam mahafa etina naep esis amam nematawai. Ea motofa afa' ofe'? Owa'! Amam ata' mifi'i mo'wafa uwis ande'.”
ACT.16.38	Ea' amam plisman mofa' basef amama mafe'ma amam amama dambami manda'masa koti, mame' basef ma'i amam biam Romumi ea' umbamaham. 
ACT.16.39	Ea' mafe'ma amam biam maolai amam mawisi ande' ma'i basef bu'wami malomam. Ea' ma'ipama mokwaha wambel anama mefe' anagon. 
ACT.16.40	Ea' makwaha ipat sanda' kalabus sapeinai mawisi mafe' ipat Lidiai mati esis Kristen ma'ipasa basef manda'as sataga la'ifis ea' mafe'.
ACT.17.1	Amam biam mafe' mataga anona wambel Amfipolis ea' makwahagon mafe' mataga Apolonia. Ea' makwaha wambel anama wapoti' ea' mafe' mataga Tesalonaika. Anona ipat lu'unai esis Juda sa'i basef sapeinai notawa wambel anama. 
ACT.17.2	Ea' Pol nanda'am na'ama etin si'i la'ela'ef nanda'am ea' nafe' nawis ipat anama nalomas. Amam biam mape wikifah wanom ama nimeguf amama wanom sapoma noma'wanai sabat, ea' Pol na'i basef Godi mail buk Baibelia nalomas. 
ACT.17.3	Anan nawalapa basef ofagema Godi na'ipasam na'i, “Krais God nasapa'ana nafi'i anan nofa' nimanimi lu'wami ma naga' notanima nohafel wapoti'.”
ACT.17.3	Ea' anan na'i, “Jisas anama dei' ae' awalapa basefanai, anan Krais.”
ACT.17.4	Ea' enis amam nematawa Judaisi sombale'efa Krais ea' saila Pol naloma Sailas sawis wambota Godi. Enis Grik sanda' lotuma Godi hiesi saloma anowa nematawa dembiwai hiawai esis wapoti' sawis wambota Godi saila amam biam.
ACT.17.5	Ea' esis Juda kowalas opalef aoma esis hiesi sombale'efa basef Pol naloma Sailas ma'ipasami. Na'ama esis sofa' anom amam awami manda' waf aonai. La'ela'ef amam mape anama esis sandakolas etifigin sapoma. Ea' sa'ipa amam nematawa hiesi sape wambel anama safela ukup asasimi ma sopa'. Ea' safitap endilisi sa'i basef lupa'aimi safe' sawisi uta sawis ipat Jesoni ma suwis sogolopa Pol naloma Sailas. Sa'i sofa'am muwisi ande'ma sose'am amam nematawa hiesi. 
ACT.17.6	Ea' esis ina sati amam biam, owa'. Ea' sahonde'ai Jeson ipat anama naloma anom Kristen mafe'ma amam agufumi wambel anama. Esis sa'ipa agufumi amama mehip sa'i, “Amam amama biam manda' waf aonai nataga etap hiagoma ea' dei' mafi'i mape na'ae. 
ACT.17.7	Ea' Jeson nao'wam mape ipat ananinai. Amam mosambala lo dembinai gavman Romunai, ma'i anona king dembinai nape agel ananinai Jisas.”
ACT.17.8	Esis amam nematawa hiesi saloma agufumi wambelimi same' basef amama, sohafel gegelalasis kwapete'as sa'i mehip. 
ACT.17.9	Ea' dei' agufumi manda' Jeson naloma anom Kristen amama mali' matala kot motagaha amam mafe' wafifim.
ACT.17.10	Owamb nataga amam Kristen masapa' Pol naloma Sailas mafe' anona wambel Beria. Amam mafe' mataga Beria, mafe' mawis ipat lu'unai esis Juda sa'i basef sapeinai. 
ACT.17.11	Epes sape Beriai ukup mohafel endilisi same' basef sanda' waf bu'unai sikila' esis sape Tesalonaikai. Dei' main, esis Beria sofa' basef sandanifelamam endilisi. Ea' la'ela'ef satalifa basef mail buk Baibeli ma sogawa basef Pol na'ipasami endilisimi o owa'. 
ACT.17.12	Ea' dei' amam nematawa Juda hiesi sombale'efa Krais. Ea' anowa nematawa hiawai agof lu'wami waloma anom Grik hiami wapoti' sembale'efana.
ACT.17.13	Ea' anona nemaf esis Juda sape Tesalonaikai same' basef ma'i Pol nawalapa basef Godi Beria. Ea' safe' safela ukup esis amam nematawa sape Beriai aom. 
ACT.17.14	Na'ama dei' atef amam Kristen masapa' Pol nakini' nafe' naoh akata. Ea' Sailas naloma Timoti atom mape Beria. 
ACT.17.15	Ea' amam mofa' Pol mafe' eaf maitumana mafe' mahaponana Atens. Amam motanima mafe' ea', Pol nasapa' basef mafe'ma Sailas naloma Timoti na'i, “Ipe' bipa pifi'mai ae' mehip.”
ACT.17.16	Pol nape nahafa amam biam Atens ea' nati wambel anama nati god baso'amunai hianai endilisi. Ea' okom nandaiwa' endilisi ma esis sanda' lotuma anama. 
ACT.17.17	Ea' nimeguf hiami anan nafe' ipat esis Juda sa'i basef sapeinai na'i basef hiami naloma esis Juda saloma enis isima sanda' lotuma Godi. Nalomas sa'i basef sandahihianamam nahagofa ukup asasimi. Ea' nimeguf hiami nafe' anama esis sandatama etifigin sapoma na'i basef hiami nalomas sa'i sandahihianamam saloma enis safi'i sapani.
ACT.17.18	Anom amam tisa mogawa gawaimi anom Epikurian maloma anom Stoik ma'i basef mandahihianamam maloma Pol ma'i, “Aman anama okom nahaga nagaoli na'i basef mamumami, anan na'i ni'i main?”
ACT.17.18	Pol nawalapa basef bu'wami Jisasi na'ipasa Jisas nohafel hi'agif.
ACT.17.18	Ea' anom amam ma'i, “Anan na'i nowalapa basefa anom god dambami anona wambili?”
ACT.17.19	Ea' amam magawa gawai mefa' Pol mafe' maloma anom gawaimi mandatama etifigin anona domota agel Areopagus. Amam ma'i, “Afa' wa'i ogawa basef amama dambaimi ine' nawalapama esis amam nematawai. 
ACT.17.20	Afa' wagahembe'ma basef ine'imi ma ogawam. Owa', anom basef. Ea' dei' afa' wa'i ogawa basef amama ofagema.”
ACT.17.21	Esis Atens hiesi saloma epes anona wambelisi safi'i sape Atensi, ina safi'i sanda' anona maol, owa'. Esis sape nimeguf hiami sape sa'i basef atom dambaimi ma seme' anom basef dambaimi.
ACT.17.22	Ea' Pol naitu la'afena amam gawaimi mandatama etifigin halaf Areopagusi na'ipasam na'i, “Ipe' epes Atensipei, ae' ati ipe' la'ifipa endilisi ma amamaga hiami panda' lotumami. 
ACT.17.23	Do'ok ae' afo'o ati amamaga amama ipe' panda' lotumami ea' ati anona otam ipe' panda' ofa panda' lotumanai wapoti', esis sanda' anom basef mail otam anama ma'i na'ama ma'i, ‘god anama ape' owa' mogawa agilinamae.’ Ipe' panda' lotuma anama ipe' owa' pegawa agilinama, dei' ae' awalapa basef alihim a'ipipana.
ACT.17.24	God nanda' etap naloma ape' epes maloma amamaga mape etap anae', anan Dembinai ma ilif etapi. Anan ina nape nomona ifagw lotumi epes sanda'am lagufi, owa'. 
ACT.17.25	Anan atona nase'asa ambal namunai naloma hiami epes hiesi. Ea' Anan ina anom amamaga a'ana ma epes sigiambamana sose'ana anom amamaga, owa'. 
ACT.17.26	Aman atona anan God nanda' epes amam nematawa hiesi sataga etap anae'. Ea' nanda'as sape etap hiagoma. Anan atona nanda' nimeguf ma'uma'um mandahama esis sape eti. Ea' nandandepa etap nafe' neatambela naloma wambel asasima. 
ACT.17.27	God nanda'am na'ama ma esis sogolopa anona sombale'efana. I'i esis sogolopana sefe' sombale'efana o owa'? Anan ina nape laogona ape' hiapai atona etin, owa'. Nape felefele'ma ape' hiapai. 
ACT.17.28	Si'i anona aman ipe'inai na'i basef na'i, ‘Ape' mofa' ambal namunai ma anan ea' nase'apa pepel, dei' maitu mafe'.’ Si'i anom amam gawaimi ma'i na'ama ma'i, ‘Ape' wapoti' awasi ananipai.’ ”
ACT.17.29	Ea' Pol na'ipam wapoti' na'i, “Ape' mape awasi Godi. Na'ama ape' ina ukup mi'i anan si'i ambal atona epes sanda' otamba gol siliwa sanda'anai, owa'. Anama ina ukup epesi atom ma'i sanda'ana gawa asasinai, owa'. 
ACT.17.30	Fowa' gani epes owa' seagawanai, God ina na'i basef mamumami ma amamaga hiami esis sanda'am nogota anama, owa'. Ea' dei' anan na'ipas na'i mehip epes hiesi ma wambel etap hiagoma na'i, ‘Ipe' pemboma opalef pila Ae'.’
ACT.17.31	Anan nandandepa anona nemaf ea' ma nonda' basefa kot, nowaloga waf amam nematawa hiesi sanda'anai. Basefa kot ananinai mofe' bo'om andeande'. Anan nandandepa anona aman ea' ma nohapila kot anama. Aman anama naga' ea' God nafelona wapoti' hi'agif. Amama atom dei' epes hiesi sape etap hiagomai sogawa basef amama endilisimi atoma anan anona nemaf nonda'mas kot anama.”
ACT.17.32	Esis same' basef amama ma epes sohafel wapoti' hi'agif ea' enis sa'i basef sanda' iafana. Ea' enis sa'i, “Wila, ape' ma'i nambimb mome' basef ine'imi wapoti' ma amamaga amama.”
ACT.17.33	Ea' Pol nakwaha amam mogawa gawai mandatama etifigin mapeinai ea' nafe'. 
ACT.17.34	Ea' enis epes kwaie'wis sombale'efa Jisas saila Pol safe'. Epes isima Dionisius, anan nagawa gawai ma amam mandatama etifigin Areopagus naloma ano'w nemata'w agili'wa Damaris saloma enis epes wapoti'.
ACT.18.1	Ea' Pol nakwaha Atens nafe' anona wambel Korin. 
ACT.18.2	Ea' nati anona aman Judainai agilinama Akwila. Mamasana solana nataga Pontus. Nimbewa' nakwaha etap hiagoma Itali nafi'i naloma waulu'mana Prisila. Dei' main, Klodius nape dembinai gavman Romunai na'ipa esis Juda mehipa sokwaha Rom sotanima sefe'. Ea' Pol nafe' na'i niti esis bias. 
ACT.18.3	Ea' nape nanda' maol naloma esis. Dei' main, anan nanda' maol anama atona naloma esis sofa' otamba maima sagundisa sel sanda'am sala' ifagwami. 
ACT.18.4	Nimeguf hiami esis Juda sapoma noma'wanai, Pol nafe' ipat esis Juda sa'i basef sapeinai ea' na'i nofela ukup asasimi ma sombale'efa Jisas, esis Juda saloma esis Grik wapoti'.
ACT.18.5	Sailas naloma Timoti makwaha etap hiagoma Masedonia mafi'i Pol napoma, nogota anama Pol nakwaha maol anama nagundisa sel ea' la'ela'ef nawalapa basef bu'wami Godi nimeguf hiami. Nawalapa basef la'ifimi esis Juda na'ama na'i, “Jisas anan Krais, God nandandepana nasapa'ana nafi'i.”
ACT.18.6	Ea' esis Juda sosambala basef ananimi sanda' anan findiwana. Ea' nanda'masa anona ikwaf nihi'ambasa waf aonai esis sanda'anai. Nandilama sopof usas mail luwaguf ananimi ma'oma esis na'ipasa basef la'ifimi na'i, “I'i ipe' hegililipa, ofagema ipe'imi atom. Ae' basef a'e ma amama. Dei' ae' efe'ma iwalipa amam nematawa isima owa' Judaisi.”
ACT.18.7	Ea' Pol nakwaha ipat esis Juda sa'i basef sapeinai nawisi ande' nafe' anona ipat notawa felefele'ma ipat anama ea' nape la'ela'ef. Ipat anama anona amani, agel ananinai Titius Jastus. Aman anama nogawa God nanda' lotumanai. 
ACT.18.8	Anona aman agilinai numafi lotu esis Judai Krispus. Anan naloma esis wambota ananisi hiesi sombale'efa Dembinai. Ea' esis Korin hiesi same' basef Pol nawalipasami sombale'efa Jisas sofa' baptais.
ACT.18.9	Anona owamb Pol nati anom amamaga si'i na'oh nandondo'oh, Dembinai na'ipana na'i, “Ina umbamahena nesopama malogel, owa'. Newalapa basef ni'iam. 
ACT.18.10	Dei' main, ae' ape alomena. Amam nematawa hiesi sape taun wambel anama esis ae'asi. Na'ama ina enin epen nehafel nehambombagena, owa'.”
ACT.18.11	Ea' Pol nape wambel anama Korin nogota launai afagel si'inai tu'waninai ea' na'ipasa basef Godi nawalipasam.
ACT.18.12	Anona nemaf anona aman agilinama Galio nataga nape gavman dembinai ma etap hiagoma esis Grik sapoma. Nogota anama esis Juda sa'i basef sandame'mam sombalo' Pol sofa'ana safe'ma kot sambaso'mana sa'i, 
ACT.18.13	“Aman anama nafela ukup esis amam nematawai ma sosambala basefa mi'uli God fowa' naso' Mosesanai ape'inai sanda' lotuma Goda anona waf.”
ACT.18.14	Pol na'i nogwa basef, Galio na'ipa esis Juda na'i, “I'i aman anama nowala lo nonda' anona waf aonai ma pa'i penda'mana basef, ae' eme' basef ipe'imi. 
ACT.18.15	Ea' owa'. Ipe' pafi'i pahali'ima enda' kota basef maloma anom agofa mi'uli ipe'inai atona. Ea' hapaimi, ipe' etipa penandondombam. Ae' andaiwa'ma eme' kota amamaga na'amaimi, owa'.”
ACT.18.16	Ea' anan natofa esis sakwaha kot safe'.
ACT.18.17	Ea' esis sombalo' Sostenes agilinai numafi lotu esis Judai, sahana felefele'ma anama esis wambelisi sanda' kota. Ea' Galio ina okom napoma amamaga amama, owa'. Nape natolom etin.
ACT.18.18	Pol ata' nape nimeguf hiami wambel anama Korin naloma esis Kristen. Ea' nanda'masa nemaf bu'unai esis nakwahis nalata sip. Sip nakwaha wambel anama na'i nefe' etap hiagoma Siria. Akwila naloma Prisila safe' salomana. Nemaf anama Pol owa' ata' nolata sip, anan natopa' auf balaga wambel anama Senkria. Dei' main, anan na'i basef la'ifimi naloma Goda na'i nonda' anom amamaga. 
ACT.18.19	Esis safe' sataga Efesus, Pol nakwaha esis Prisila kwaloma Akwila wambel anama. Ea' anan atona nafe' nawis ipat esis Juda sa'i basef sapeinai naloma esis Juda sa'i basef nawalipasa basef Godi ma nefela ukup asasimi sombale'efa Jisas. 
ACT.18.20	Ea' sa'ipana sa'i, “Ine' nepe nogota laona nelomapa.”
ACT.18.20	Ea' na'i, “Ae' nambimb wila.”
ACT.18.21	Ea' na'i nemaf bu'unai ma esis na'i, “I'i God ni'i aho'me, anona nemaf itanimai ifi'i itilipa.”
ACT.18.21	Ea' nakwaha Efesus nafe' sip.
ACT.18.22	Sip nafe' nail Sisaria, Pol nisila' nafe' Jerusalem nanda'mas nemaf bu'unai naloma esis Kristen hiesi. Ea' nafe' Antiok.
ACT.18.23	Pol napani nogota launai kwaukwawie' Antiok ea' notanima nafe' wapoti' anona wambel hiagoma ganigani ma etap hiagoma Galesia naloma Frigia fowa' nali' nafe'ma. Ea' nanda' maol nanda' esis Kristen hiesi sataga la'ifis ma sombale'efa Krais.
ACT.18.24	Anona Judainai aman Aleksandriainai nafi'i nape Efesus. Agel ananinai Apolos. Anan na'i basef bu'wami atom, nogawa buk Baibel andeande'. 
ACT.18.25	Fowa' enis sawalipana ma eaf Dembinai ea' dei' la'ifina endilisi ma na'ipas andeande' amamaga Jisas nanda'ami. Ea' anan nogawa basefa baptais Joni atom. 
ACT.18.26	Ea' nafe' ifagw esis Juda sa'i basef sapeimi nawalipasa basef. Anan ina umbamahana ma esis amam nematawa, owa'. Prisila kwaloma Akwila same' anan sao'wana safe' ipat asasinai sihi'ambana anom basef wapoti' ma eaf Godi ma nogawa basef ofagema.
ACT.18.27	Ea' Apolos na'i nefe' esis Krik sapoma ea' esis Kristen sape Efesusi sanda' okom ananinai nataga la'ifina ma nanda'as na'ama. Esis sanda' anom basef mafe'ma esis Kristen Grikisi sa'ipasa sofa'ana. Apolos nafe' nataga Grik sapoma, nati enis amam nematawa sombale'efa Jisasi. Fowa' God nati uwahipis nagiambamas sembale'efana. Dei' Apolos nanda' maol nagiambama Kristen isima andeande' nanda'as sataga la'ifis ma sombale'efa Krais. 
ACT.18.28	Anan la'ifina endilisi ma nagwa basef esis Judai ma naep esis amam nematawai. Anan la'ifina nalomas nandahihianama natalogofas nikila'as. Ama nihi'ambamasa basef alihima buk Baibela Jisas Anan Krais God nasapa'ana nafi'i.
ACT.19.1	Apolos nape Korin, nogota anama Pol nafe' wambel anama nape nomona halafutagw ea' nafe' nataga Efesus nati enis Kristen. 
ACT.19.2	Ea' nahali'as na'i, “Fowa' ipe' pembale'efa Jisas pefa' Ambal Bu'unai Godi?”
ACT.19.2	Ea' esis sa'i, “Ata' owa'. Ape' ina mame' basefa anan Ambal Bu'unai Godi Holi Spirit nape, owa'.”
ACT.19.3	Ea' Pol na'ipas na'i, “Dei' ipe' pefa' baptaisa main?”
ACT.19.3	Ea' sa'i, “Ape' mofa' baptais Joni.”
ACT.19.4	Ea' Pol na'i, “Fowa' Jon napisi'as embeli na'iam na'i, ‘Ipe' pemboma opalef pewa' alafugaha waf aonai pefe'ma God pefa' baptais. Ea' pembale'efa aman anama Dembinai nambimb nigi'ma ae' nifi'i. Aman anama anan Jisas.’ ”
ACT.19.5	Esis same' basef amama, sembale'efa Dembinai Jisas sofa' baptaisa agel Ananinai. 
ACT.19.6	Ea' Pol nawamona lagofa esis, Ambal Bu'unai Godi nafi'mai esis nafelas sa'i diga naninani sawalapa basef si'i amam profet ma'iami. 
ACT.19.7	Esis seamba epes isima sataga felefele'ma 12-peleis.
ACT.19.8	Ea' Pol nafe' nawis ipat esis Juda sa'i basef sapeinai nawalapa basef bu'wami Godi. Anan nanda'am na'ama etin nape aomb wanemb. Ina umbamahana, owa'. Anan la'ifina na'ipas. Anan naloma esis sape sa'i basef etin, na'ipasa nefela ukup asasimi ma sogawa siowis nomon wambota Godi numafias la'ela'ef. 
ACT.19.9	Ea' enis sasopama opalef la'ifis endilisi, ina sombale'efa Jisas, owa'. Esis sa'i basef awami ma eaf Dembinai ma naep esis amam nematawai. Ea' dei' Pol nakwaha esis hiesi nao'wa esis Kristen etis safe' salomana. Ea' Pol nawalapa basef nimeguf hiami la'ela'ef ipat anama Tiranusi, anama sawalipasa basefa. 
ACT.19.10	Ea' nanda'am na'ama etin nape afagof biam. Esis amam nematawa hiesi sape etap hiagoma Esiai wambel hiagoma same' basef Dembinai, esis Juda saloma isima owa' Judaisi wapoti'.
ACT.19.11	God nagiambama Pol nanda' pepel la'ifinai hianai si'i God nanda'anai. 
ACT.19.12	Esis sati amama, sofa' hankisip luwaguf maima sanogam alop Poli, sofa'as safe'ma esis awes nanda'asi. Esis sanda'am na'ama, awes hianai hi'alana ea' ambagof awami makwaha esis mafe'.
ACT.19.13	Ea' anom Juda mafe' ganigani manda' bisnisa maol anama matofa ambagof awami. Mati maol Pol nanda'anai ma'i motofa ambagof awami ma waf anama. Ma'iam na'ama atona etin ma'i, “Agel Jisas anama Pol nawalapa basefanai, afa' wa'ipipa mehip endilisi ma pekwaha epes isima piwisi ande'.”
ACT.19.14	Ea' anona aman Judainai pris dembinai agel ananinai Skeva. Nogamana ananimi 7-peleim manda' waf anama ma'i motofa ambagof awami ma agel Jisasi. 
ACT.19.15	Ea' aman anama ambal aonai napainai nagwa basefa amam na'ama na'i, “Ae' egawa Jisas naloma Pol. Ea' ipe' emi egafipa? Ae' ina egawepa.”
ACT.19.16	Ea' aman anama ambal aonai napainai fete'ana nalatawa amam ea' naham nanda'am aom kwapete'am nahambombaga alop amamunai nahape' luwaguf maim amamumi makwaha ipat anama mafa' mafe' alop wafifina.
ACT.19.17	Ea' epes hiesi sape Efesusi, Juda saloma esis owa' Judaisi wapoti' same' basef amama ea' umbamahas kwapete'as. Ea' safela agel Dembinai Jisasi lu'una. 
ACT.19.18	Amam nematawa hiesi sembale'efanai safi'i sawalapa waf aonai esis sanda'anai sa'iana. 
ACT.19.19	Ea' isima hiesi sanda' naoh awami mamumami satamai buk amama hiami sanda' mu'uhup ma'akw naoh mailanai saofana nifa naep esis amam nematawai. Esis seamba otamba ma'um ma satala buk amama mataga 50,000 kina. 
ACT.19.20	Sanda' waf anama, ea' basef Dembinai mataga la'ifim mawalapai pepel Ananinai nataga lu'una endilisi mafe'agon hi'alagon.
ACT.19.21	Amama mafe' ea', okom Poli nohafel la'ifina na'i nefe' etap hiagoma Masedonia esis Grik sapoma ea' nefe' Jerusalem. Anan na'iam na'i, “Ae' efe' anama ea' efe' iti Rom wapoti'.”
ACT.19.22	Ea' nasapa' amam biam magiambamanai Timoti naloma Erastus mafe' etap hiagoma Masedonia. Ea' Pol ata' nape etap hiagoma Esia anom nimeguf wapoti'.
ACT.19.23	Nogota anama enis epes sanda' naumbih saloma eaf bu'unai Dembinai sanda' aga lu'unai sindininifama sa'i mehip. 
ACT.19.24	Anona aman agilinama Demitrius, aman anama nanda' amamaga hiami ma anona kapa siliwa. Anan ofagonama nanda' bisnis nanda' ifagw so'uso'umi endilisi manda' kapa siliwa manda'ami. Ea' mandati si'i ipat lu'unai sanda' lotuma god nemata'w akwama Artemis. Ea' nase'ama maol amam manda' maol siliwai mofa' otamba lu'wami. 
ACT.19.25	Ea' natagama amam amama maloma anom amam manda' maol atifina si'i amam manda'anai na'i, “Ipe' pegawa ape' mofa' otamba lu'wami maol anama atona. 
ACT.19.26	Ea' aman anama Pol na'ipa amam nematawa hiesi saila anona waf namboma ukup asasimi, amama ipe' patolom pegawam! Anan ina nanda'am na'ae Efesus atogon, owa'. Anan nanda'am mafe'agon hi'alagon felefele'ma etap hiagoma Esia anama hiagoma. Anan na'i, ‘Amam god ape' manda' lagof manda'ami, amama ina god endilisimi, owa'.’
ACT.19.27	Basef amama Poli nambimb mohambombaga maola bisnis ape'imi. Ea' ina amama atom, owa'. Basef amama ananimi mohambombaga ipat lu'unai god ape'ikwi nemata'w dembe'wi Artemis. Ea' kotaga falafu'wi ma naep esis amam nematawai ma ukup asasimi. Dei' esis sape etap hiagoma Esiai hiesi saloma epes hiesi sape etap hiagomai wapoti' sanda' lotuma god ape'ikwi nemata'w akwama ato'w. Ea' basef Poli ma'i mohambombaga agel lu'unai akwa'unai.”
ACT.19.28	Amam manda' maoli mame' basef amama, ukup amamumi wandafum endilisi moga ma'i mehip ma'i, “Artemis ape' Efesusi akwa'w ato'w Dembe'wi agel lu'unai.”
ACT.19.29	Ea' epes hiesi sape taun anama sanda'am sa'i mehip endilisi. Ea' sohafel safe' anama sondowa'anima sa'i basefa. Sahondo' Gaius naloma Aristarkus Masedoniaimi mafi'i maloma Poli mafe' maloma esis.
ACT.19.30	Pol na'i nefe' ni'ipa esis amam nematawa la'afisa, ea' esis Kristen sili'akwana. 
ACT.19.31	Anom amam mape gavman dambami ma etap hiagoma Esiai amam alupumi Poli masapa' basef mafe'ma anan. Ea' ma'ipana mehipa ina nefe' nuwis anama sandatama sape sanifa basefa, owa'.
ACT.19.32	Amam nematawa isima epes hiesi ukup asasimi ea' mololas endilisi. Enis soga sa'i mehip sa'i anom basef, enis sa'i anom basef. Ea' esis amam nematawa hiesi ina sogawa esis safi'i sandakolasa main. 
ACT.19.33	Esis Juda sasapa' Aleksander nafe' la'afena esis saitu sa'i basefa. Ama sa'i anan ni'ipasa anom basef. Ea' Aleksander nafela lagel na'i nogwamasa basef esis amam nematawa. 
ACT.19.34	Ea' satolona sogawa anan Judainai. Na'ama dei' hiesi sandame'mam na'ama etin sakolasa malogof atom sa'i, “Artemis ape' Efesusi akwa'w ato'w dembe'wi agel lu'unai.”
ACT.19.34	Esis sa'i mehip na'ama etin sape la'ela'ef nogota launai awa biefina.
ACT.19.35	Ea' kaunsel agilinai esis Efesusi na'ipasa basef la'ifimi esis amam nematawa na'i, “Ipe' epes Efesusipei, esis hiesi sape wambel hiagoma sogawa Efesus taun ape'inai numafi ipat lu'unai sanda' lotuma god dembe'wi Artemisi, taun anama numafi otam nowai heven ilifi. 
ACT.19.36	Ina anona aman nasambala basef amama, owa'. Ipe' feso'mepa pepan. Ipe' ina penda' anom amamaga mehip, owa'. 
ACT.19.37	Ipe' pefa'ai amam amama biam mafi'i na'ae. Ea' amam ina makowalopa anom amamaga ma ipat lu'unai ape' manda' lotuwanai, owa'. Amam ina ma'i basef findiwami ma god nemata'w ape'ikwi, owa'. 
ACT.19.38	I'i Demitrius noloma amam manda' maola anani mi'i monda' basefa epen emi, anona nemaf monda'ama kot. Amam jas mape. Amam Demitriusami mi'ipam. 
ACT.19.39	I'i ipe' penda' anom basef wapoti', penandonam anama sandatama sa'i basefa nogota anama dambami gavman mape meme' basef. 
ACT.19.40	Amam dambami gavman Rom nambimb monda'mapa basef o owa'? Ape' ina mogawa. Dei' maina ape' mafela wandaf manda'ana dei' nemaf anae'? Ofagema owa'etin endilisi ma amamaga amama. I'i amam dambami Rom mihali'apa ma amamaga ofagema ma mandakolas anama, ape' ina anom basefa mogwam, owa'.”
ACT.19.41	Kaunsel agilinai na'iam ea', nasapa' esis amam nematawa safe'.
ACT.20.1	Esis sa'i basef awanami, Pol nofalai esis Kristen safi'mai anan, na'ipasa anom basef nanda' opalef asasimi mataga la'ifim. Ea' nanda'masa nemaf bu'unai esis nakwahis nafe' etap hiagoma Masedonia. 
ACT.20.2	Anan nafe' anama hiagoma nawalipasa basef hiami esis Kristen nanda' opalef asasimi mataga la'ifim. Ea' nafe' nataga etap hiagoma esis Grik sapoma. 
ACT.20.3	Anan nape aomb wanom etap anama. Na'i nofa' sip nefe etap hiagoma Siria ea' nogawa esis Juda sa'i basef sandame'mama sohana noga'. Ea' nanindifa okom ananinai na'i notanima nefe' nuwis etap hiagoma Masedonia la'afen. 
ACT.20.4	Sopater Beriainai, Pirus nogalomana nafe' nalomana. Ea' amam biam Tesalonaikaimi Aristarkus naloma Sekundus naloma Gaius Derbeinai. Naloma Timoti maloma amam biam Esiaimi Tikikus naloma Trofimus, amam amama mafe' maloma Pol. 
ACT.20.5	Amam mali'afa mafe' mape mohafafa Troas. 
ACT.20.6	Nimeguf amama esis Juda sagwa' gwa'aimi saloma bret owa' niatifi, yis a'anai. Nimeguf amama mafe'ma hi'alam, afa' walata anona sip wakwaha Filipai ea' wafe'. Wafe', nimeguf wanom biam mafe' hi'alam watagama amam mali' mafi'i Troas mape wik si'ina.
ACT.20.7	Nemaf Sarere owamb afa' wandakolas waloma esis Kristen ma' gwa'aimi atogon ea' mofa' komunion gwa'aimi Jisasi. Naman Pol na'i nefe'. Na'ama nawalipasa basef nafe' nafe' akita amanota. 
ACT.20.8	Rum anama lamifah hiami motaol anama ape' mandatama etifigin mapoma ilif.
ACT.20.9	Ea' anona aman so'unai agilinama Yutikus natoma windoa. Pol ata' na'i basef mafe' etin, Yutikus ambeh mahana naep ma'i mose'ana na'oh ea' na'oh nelola endilisi. Rum anama wenifina nape ilifi la'afen, anan nowai gani ilif laogoma nafe' etap. Ea' esis sisila' safe' sofa'anai ea' sati afuna endilisi. 
ACT.20.10	Ea' Pol nisila' nasisil nowa natoma aman anama so'unai nahapila lagel ananinai na'iam na'i, “Ipe' ina pehafel gegelalasipa ukup aom, owa'. Ambal ata' napaina.”
ACT.20.11	Ea' Pol nao'was sotanima salata ipat ilif wapoti', nawala bret sa'ana. Ea' Pol na'i basef laumi wapoti' nalomas nafe' nataga lala. Ea' Pol nakwahis nafe'. 
ACT.20.12	Aman anama so'unai nape namunai ambal napaina ea' sofa'ana safe' sambe'ana ipat ananinai, opalef asasimi ambo'om wapoti'.
ACT.20.13	Afa' wali' wafe' walata sip ea' wafe' wataga Asos. Afa' wa'i ogolopa Pol Asos ofa'ana ofe' sip. Dei' main, do'ok Pol nali' na'ipafa basef na'i nili' nefe' etap notaga Asos. 
ACT.20.14	Ea' Pol nafi'i natolofa wambel anama Asos ea' ofa'ana wafe' sip wafe' Mitilini. 
ACT.20.15	Ea' sip nofa'afa wakwaha Mitilini wa'oh ama lala wataga felefele'ma anona ailan Kios. Ea' wa'oh lala wafe' wataga anona ailan Samos. Ea' wa'oh lala wafe' wataga Miletus. 
ACT.20.16	Pol nanindifa okom ananinai la'ifina na'i amam mikila' Efesus. Anan nandaiwa'ma nope etin anom nimeguf etap hiagoma Esia, owa'. Na'i nefe' ulal Jerusalem nemaf anama sa'i Pentikos.
ACT.20.17	Afa' wataga Miletus, Pol nasapa' basef mafe' Efesus nofala amam agufumi esis Kristeni mufi'mai anan. 
ACT.20.18	Ea' mafi'i matagamana na'ipam na'i,
ACT.20.18	“Ipe' pegawa ma waf ae' ali' anda'ana nemaf nali'i dambadamba anama ae' ataga etap hiagoma Esia la'ela'ef ape alomepa. 
ACT.20.19	Ipe' pegawa nimeguf hiami la'ela'ef esis Juda sa'i basef sa'i sogolope sehe ega'. Amama atom ae' efa' nimanimi magwamba ae'. Owa'. Ae' anda' agel ae'anai nafe' owin endilisi, efa' nimanimi ea' embif maluwi naep ma anda' maol Dembinai. 
ACT.20.20	Ea' ae' ina umbamahe ma awalapa basef hiami ma agiambamepa, owa'. Anama ipe' pandakolas awalipipa ea' awalipipa ifagw ipe'imi nomon wapoti'. Amama ipe' pegawam. 
ACT.20.21	Ae' a'i basef la'ifimi ma esis Juda saloma isima owa' Judaisi wapoti' ma sowa' alafugaha waf aonai somboma opalef sefe'ma God, sombale'efa dembinai ape'inai Jisas.
ACT.20.22	Ea' ipe' peme', dei' Ambal Bu'unai Godi nafela okom ae'anai aila anan atona. Amama atom dei' ae' efe' Jerusalem. Nambimb maim motagame ganima, ae' ina egawa amamaga amama, owa'. 
ACT.20.23	Ae' egawa amama atom. Anama ae' afe'ma, wambel hiagoma Ambal Godi nihi'ambe basef la'ifimi na'ama na'i, ‘Ine' nambimb niti esis sese'ena nimanimi ea' sonda'ena nenda' kalabus.’
ACT.20.24	Ea' ae' ina okom napoma ambal ae'anai atona nope, owa'. Ea' ina la'ifiwi ma ihapila ambal ae'anai la'ifina, owa'. Ae' a'i ila eaf anama ilana efe' embefana. Ae' a'i enda'ana hi'ilana andeande' maol anama Dembinai Jisas nasi'ianai. Maol anama ewalapa basef bu'wami Godi nagiambamapa na'a nofa'apa motanimani.
ACT.20.25	Ea' ipe' peme'. Fowa' ae' afe' la'afena ipe' hipei awalapa basefa epes hiesi siowis nomona wambota Godi numafias. Ea' dei' egawa, namanani ipe' hipei ina piti amaga ae'anai wapoti', owa'. 
ACT.20.26	Ea' dei' ae' a'ipipa. I'i enin epen ipe'ini awen higililan, amama ina ofagema ae'ami, owa'. Ofagema ipe'imi atom. 
ACT.20.27	Dei' main, ae' ina umbamahe ma a'ipipa basefa okom hianai Godi, owa'. A'ipipam hi'alam. 
ACT.20.28	Ipe' pimafi ipe' andeande' ea' pimafi esis amam nematawa isima Ambal Bu'unai Godi nandandepepa ea' ma pimafiasi. Ipe' pindumafuma andeande' ma pimafi esis Kristen sios Godi andeande' si'i sanda' maoli sumafi sipsip andeande'. God natala esis Kristen ea' ma esimbel ananimi atom. 
ACT.20.29	Ae' egawa atuwasi ikwahipa efe', nambimb anom amam awami si'i nombagw wandafumi mufi'i motaga la'afena ipe' ea' mohambombaga esis Kristen si'i nombagw maha sipsip. 
ACT.20.30	Ea' enis epes ipe'isi etis sohafel si'i basef baso'maimi atoma somboma ukup esis Kristeni sefe' silas. 
ACT.20.31	Ipe' dei' pindumafuma andeande' la'ela'ef. Ipe' ukup mopoma amama afagof amama wanom la'ela'ef owamb alip ae' ina apoma noma'w ma awalipipa afela ukup ipe' hipei atona etin, owa'. Awalipipa aloma embif maluwi naep ae'ami.
ACT.20.32	Dei' anda'epa ukup mopoma God noloma basef ananimi. Basef amama ma'ipipa Anan okom nainailipa ma nagiambamepa etin. Amama la'ifima monda'epa petaga la'ifipa mose'epa amamaga bu'wami atom God nase'asam amam nematawa anan nanda'as bo'wes ea' Ananisi etis. 
ACT.20.33	Ae' ina kowalema otamba siliwa gol luwaguf maim enin epeni, owa'. 
ACT.20.34	Ipe' etipa pegawa ae' atowe anda' maol agiambama ae' aloma amam mape malumai ma anom amamaga a'afa. 
ACT.20.35	Maol hianai ae'anai, ae' ahi'ambepa ma ape' monda' maol la'ifipa migiambama isima emi egafis owa' la'ifisa sigiambama esesi. Ea' ape' ukup mopoma basef amama Dembinai Jisas na'iami. Anan na'i na'ama na'i, ‘Danifel enin epen nese'as amamaga anasi nikila' danifel epen inima nefa'ami. God nofalo'ma epen inima nikila' inima nefa'asi.’ ”
ACT.20.36	Pol nanda' basef amama ma ea', nindiwa nembawa nanda' beten naloma agufumi amama. 
ACT.20.37	Amam hiami malef kwapete'am mandalulupatanima ea' mombalo' Pol masisi'amana dalogw. 
ACT.20.38	Doko' Pol nali' na'i basef na'i, “Atuwasi ipe' ina piti amaga ae'anai wapoti', owa'.”
ACT.20.38	Amam mame' basef ananimi hiami hi'alam. Ea' basef amama tu'wanim atom manda' opalef amamumi nimanim endilisi. Ea' maitumana nafe' nalata sip.
ACT.21.1	Afa' wakwaha agufumi wafe' walata sip nakwaha Miletus ea' nafe'. Afa' usi'ifa wafe' naoh wataga Kos. Ama wafilu wafe' wataga Rodes. Ea' wakwaha Rodes wafe' wataga Patara wakwaha sip anama ukila'i wape. 
ACT.21.2	Ea' wati anona sip na'i nefe' Fonisia ea' walata anama nakwaha anama ea' nafe'. 
ACT.21.3	Ea' wati ailan anama Saiprus wikila'agon nape da'isinaima. Afa' wafe' wataga etap hiagoma Siria ea' wafe' wataga wail Tair. Esis sa'i sowafa hiahaom ma sip anama wambel anama. 
ACT.21.4	Ea' afa' wafe' wagolopa enis Kristen watilis ea' wape walomas wik si'ina. Ea' Ambal Godi nafela ukup esis Kristeni ma sa'ipa Pola ina nefe' Jerusalem, owa'. 
ACT.21.5	Nogota afa'inai hi'alana wambel anama, wa'i a' ofe'. Amam Kristen maloma awasi nematawa amamisi saitumafa wafe' wawis ande'ma taun anama. Ea' ape' mindiwa nembawa manda' beten naoh akata. 
ACT.21.6	Ea' esis sa'i basef sandanifel salomafa ma mondaso'ama lagof etin ea' sotanima safe' ifagw asasimi, afa' wafe' sip.
ACT.21.7	Afa' wafe' sip wakwaha Tair wafe' wataga Tolemes. Ea' wape wanda'masa nemaf bu'unai esis Kristen wape walomas nemaf atotona. 
ACT.21.8	Ama wafilu wakwaha Tolemes wafe' wataga Sisaria wakwaha sip ea' wafe' ipat anona aman Filip nawalipasa basef Godi wape walomana. Anan anona ma amam amama 7-peleimi fowa' mandandepam Jerusalemi ma magiambama amam aposel. 
ACT.21.9	Anan nola nematawa biawai biawa, ina dei' waso' amam, ata' owa'. God nase'awa gawa wawalapa basef ananimi si'i profet.
ACT.21.10	Afa' wape Sisaria anom nimeguf wapoti' ea' anona profet agilinama Agabus nakwaha etap hiagoma Judia nakini'i Sisaria. 
ACT.21.11	Anan nafi'mai afa' nofa' let Poli nowa' bo'wagah maloma lagof ananimi atom. Ea' na'iam na'ama na'i, “Spirit Ambal Godi na'i na'ama na'i, ‘Amam Juda mape Jerusalemi nambimb mowa' aman anama ofagenama let anama. Ea' mose'ana nefe'ma lagof anom amam mololama Godi.’ ”
ACT.21.12	Afa' wame' basef amama ea' waloma esis wambel anamaisi wapoti' wa'ipa Pol mehip wa'i anan ina nefe' Jerusalem, owa'.
ACT.21.13	Ea' Pol nagwa basef na'i, “Dei' maina ipe' palef endilisi ma panda' okom ae'anai aona? Ae' ina andandombama enda' kalabus etin, owa'. Ae' andandombama eaga' wapoti' Jerusalema efela agel Dembinai Jisasi.”
ACT.21.14	Ea' afa' ina la'ififama osambala okom ananinai, owa'. Ea' afa' ukup mase'afa ma basef amama wa'i, “Okom Dembinai notaga.”
ACT.21.15	Anom nimeguf mafe'ma ea', afa' wandondomba amamaga afa'imi ma ofe' Jerusalem. 
ACT.21.16	Ea' enis alupusi saila Jisasi Sisariaisi safe' salomafa. Esis saitumafa wafe' ipat Nasoni, anan Saiprusinai nataga Kristen fowa'inai. Anan na'i afa' atuwasi ope ipat ananinai. 
ACT.21.17	Ea' wafe' wataga Jerusalem, esis Kristen sandanifela sofa'afa.
ACT.21.18	Ama wafilu nemaf gi'maifi Pol nafe' nalomafa ma niti Jems. Ea' amam agufumi hiami ma esis Kristeni mape malomana. 
ACT.21.19	Pol nanda'mam nemaf bu'unai ea' na'ipama amamaga hiami ma God nagiambamana nanda'am la'afena esis amam nematawa epes hiesi sololama Godi.
ACT.21.20	Amam mame'am ea', mafela agel Godi lu'una. Ea' ma'ipa Pol ma'i, “Sahalomafa, ine' negawa esis Juda tausen hiesi endilisi sombale'efa Jisas sataga Kristen. Ea' Kristen isima hiesi la'ifis endilisi ma saila mi'uli anama God fowa' naso' Mosesanai. 
ACT.21.21	Ea' enis epes sambaso'mas sa'ipasa ine' na'ama sa'i, ‘Pol na'ipa esis Juda safe' sape salomas anona wambel enis epes hiesi owa' Judaisi. Na'ipasa esis sokwaha mi'uli anama fowa' God naso' Mosesanai.’ Anan na'i, ‘Ipe' ina petopa' alopa amam so'umi ipe'imi ea' ipe' ina ata' pilana wapoti' waf fowa'inai, hapainai.’ Enis epes some' basef ine' na'iami dei' sa'iam na'ama. 
ACT.21.22	Ape' mogawa endilisi atuwasi esis Kristen Judaisi some' basefa ine' nafi'i nataga. Na'ama dei' afa' ata' onda'am wi'imama? 
ACT.21.23	Ea' afa' wa'i wi'ipina anona wafa ine' nenda'ana na'ama. Afa' anom amam biamibiam ma'i basef endilisimi maloma Goda monda' anom amamaga. 
ACT.21.24	Ea' ine' ne'wa amam pila waf anama nenda'epa petaga bo'wepa ma naep Godi. Ine' netal otamba amamumi wapoti' amam migi'ma waf esis Judai ma mando balagah amamumi. Ine' nenda'am na'ama, epes hiesi sogawa basef amama esis sanda'menam ine'i, amama baso'maimi atom. Ea' sogawa ine' naila mi'uli anama. 
ACT.21.25	Ea' esis Kristen owa' Judaisi, ape' manda' basef mafe'masi ma'ipasa basef amama fowa' mowa'ami. Esis sindumafuma sope andeande' na'ama. Esis ina sea' mafis saham saso' god baso'amunai ea' ina sea' esimbel ea' ina sea' mafis amama sowa' bagafowa ma afumi ea' ina sonda' waf aonai so'a waulanai, owa'.”
ACT.21.26	Ea' Pol nao'wa amam amama ma wafilu naila waf hianai ma nonda' anan nataga bo'ona ma naep Godi noloma amam. Anan nanda'am na'ama nafe' nawis ipat lu'unai Godi na'ipa amam pris. Na'ipama nemaf anama atuwasi anan no'wa amam amama mifi'i ma amam pris monda' ofa mondolali ma amam atona etina motaga bo'oma naep Godi.
ACT.21.27	Nimeguf amama 7-peleim felefele'ma hi'ilam, anom Juda mape etap hiagoma Esiai mati Pol nape nomon ipat lu'unai Godi ea' mafela ukup esis amam nematawa hiesi ma mombale'ana. 
ACT.21.28	Ea' soga sa'i mehip na'ama sa'i, “Ipe' epes Israelipei, pigiambamapa aman anama na'ipa epes hiesi wambel hiagoma nasambala epes hiesi Israela mi'uli anama Godi fowa' gani Moses nawalipasanai naloma ipat lu'unai Godi wapoti'. Ea' ina amama atom, owa'. Anan nao'wai enis epes owa' Judaisi safi'i sawisi nomon ipat anama sanda'ana aona.”
ACT.21.29	Dei' main, fowa' amam mati anona aman Trofimus Efesusinai owa' Judainai nape naloma Pol taun anama. Ea' amam ukup ma'i Pol nao'wana mafe' mawis nomon ipat anama. Owa'etin. Mambaso'mas.
ACT.21.30	Ea' amama atom dei' esis hiesi sape Jerusalemi sohafel gegelalasis kwapete'as ma basef amama sa'i sonda' wandaf. Ea' sasagih safi'i sondowa'anima sawis ipat nomon sombalo' Pol sahonde'ana nawisi ande'. Ea' mehip etin sowalowa utagw ipat anama.
ACT.21.31	Esis sa'i soha Pol noga', ea' basef mafe' matagama soldia dembinai numafi amam soldiai. Basef ma'iam na'ama ma'i, “Esis Jerusalem hiesi sohafel gegelalasis kwapete'as sa'i sonda' wandaf.”
ACT.21.32	Ea' mehip anan nao'wa anom soldia masagih makini' ma esis hiesi. Ea' amam Juda mati anan ofisa dembinai nao'wa amam soldia, makwaha Pol ina ata' mahana wapoti', owa'.
ACT.21.33	Soldia anama dembinai nafi'i felefele' nombalo' Pol na'ipa amam soldia mowa' lagof ananimi sen biefina. Ea' nahali' esis na'i, “Anan emi? Anan nanda' main?”
ACT.21.34	Amam nematawa hiesi sohafel sa'i basef. Ea' esis ina sagwam mafe' etifigin, owa'. Sagwam mafe' deindei. Ea' sanda' salamala Pol sa'i sohana sa'i mehip, ea' ofisa dembinai ina nogawa basef ofagema asasimi, owa'. Ea' na'ipa amam soldia ma mo'wa Pol nafe' nuwis ipat amam soldiai. 
ACT.21.35	Ea' Pol nafe' nataga bulasan salata ipat anama, esis amam nematawa la'ifis endilisi ma sohana. Na'ama amam soldia mafelona mofa'ana mafe'.
ACT.21.36	Ea' esis amam nematawa hiesi sa'i mehip sa'i, “Hana ma afuna, hana ma afuna!” Ea' amam soldia mafelana mefa'ana mafe' ma'i muwis ipat.
ACT.21.37	Amam soldia ma'i mofa' Pol mofe' muwis ipat amamunai nomon, ea' Pol nahali' ofisa dembinai na'i, “Ae' a'i i'ipina anom basef o owa'?”
ACT.21.37	Ea' soldia anama dembinai na'ipana na'i, “Ine' negawa diga Griki? 
ACT.21.38	Ae' a'i ine' aman Isipinai fowa' nogota anama nafela wandaf napa' naloma gavmani ea' nao'wa amam 4,000-peleim mahapila bainahi nao'wam mafe' anama wafiguma epes a'agoma.”
ACT.21.39	Ea' Pol na'i, “Owa'. Ae' aman Judaiwei. Wambel ae'anai Tarsus etap hiagoma Silisia. Ea' ae' aman anona wambel lu'unai agel lu'unai. Ine' ni'i awi, ae' i'ipasa anom basef esis amam nematawa.”
ACT.21.40	Ea' soldia anama na'i aho'mana na'i. Pol naitu bulasan anama, nafela lagel nanda'ana de'inda' ma esis amam nematawa sosopama malogof. Ea' Pol na'ipasa basef diga Hibrui.
ACT.22.1	Na'iam na'ama na'i, “Ipe' sahin owan poloma ahape, ipe' peme'. Ae' a'i egwa basefa' ipe' dei' ma pegawa ae' ina anda' anona waf aonai, owa'.” 
ACT.22.2	Esis same' Pol na'i diga Hibrui ea' malogof mase'as sape, ina ata' sanda'am de'inda', owa'. 
ACT.22.3	Ea' Pol na'i, “Ae' Juda. Mama'we ae'akwi kolae wambel Tarsus etap hiagoma Silisia, na'ama ae' ataga dambewe wambel lu'unai anama. Ae' anda' skula dembinai tisa Gameliel ea' nawalipi andeande'ma mi'uli anama hianai amam bafapapa ape'imi. Na'ama ae' okom nohafel la'ifiwi ma aila God si'i ipe' dei' pailana. 
ACT.22.4	Fowa' ae' anda' maol ahambombaga epes saila eaf anama sombale'efa Dembinaianai. Na'ama aha esis amam nematawa wapoti', a'i ehas soga'. Ea' ewa'as sen efa'as afe' ipat sanda' kalabusanai. 
ACT.22.5	Pris dembinai naloma amam agufumi hiami esis Judai mogawa andeande'ma mowalapa basef amama endilisimi. Amam mase'e pas manda'asa amam sahin owan amamisi Juda sape Damaskus, ea' ae' afe' Damaskus a'i embalo' esis sape wambel anama ewa'as sen. Ae' a'i efa' esis saila eaf anama sefe' Jerusalem sofa' nimanimi ma amam plisman mohas.
ACT.22.6	Ae' afe' ataga felefele'ma Damaskus, aon nahagasom 12 klok. Mehip anagon howalagon nisila'i ilif heven howalagona ae'. 
ACT.22.7	Ea' ewa etap ame' anona maf na'i na'ama na'i, ‘Sol, Sol, dei' maina ine' nahambombaga ae'?’
ACT.22.8	Ea' ae' agwa basef a'i, ‘Dembinai, ine' emi?’
ACT.22.8	Ea' na'ipi na'i, ‘Ae' Jisas Nasaratiwei ine' nahambombage.’
ACT.22.9	Amam malome maituwi mati howalogon ea' amam ina mame' malogola aman anama na'ipei, owa'.
ACT.22.10	Ea' ae' a'i, ‘Dembinai, dei' ae' atuwasi enda' main?’
ACT.22.10	Ea' Dembinai na'ipi na'i, ‘Ine' hafel nefe' niwis Damaskus ama atuwasi anona aman nofo'o ni'ipina maol hianai Godi na'i ine' neanda'menanai.’
ACT.22.11	Howalagon endilisi, na'ama ae' ina ati anom amamaga, owa'. Naep mase'e. Ea' amam amama maitu maloma ae' mahapila lagof ae'ami mofa'e afe' Damaskus.
ACT.22.12	Anona aman nape Damaskus agilinama Ananaias. Aman anama naila mi'uli Godi andeande'. Amam nematawa Juda sape Damaskus sa'i anan aman bu'unai.
ACT.22.13	Anan nafi'i naitu felefele' ma ae' na'ipi na'i, ‘Owalome Sol, dei' naep inewapoti'.’
ACT.22.13	Ea' nogota anama atona naep ae'ami mati wapoti'.
ACT.22.14	Ea' na'i, ‘God bafapapa ape'imi anan nandandepena ma negawa okom Ananinai ma niti Aman bu'unai. Ama nenda' maol Godi ma neme' basef Ananimi mataga malogel Ananinai. 
ACT.22.15	Nambimb ine' newalapa basef Ananimi ni'ipa amam nematawa hiesi ma amamaga amama ine' name'am natolom. 
ACT.22.16	Dei' maina ine' ata' nape nehafana etin? Ine' hafel nefalona nosa'opena nokwahomena waf aonai ine' nanda'anai ma nefa' baptais!’
ACT.22.17	Anom nimeguf mafe'ma ea', ae' etanima afi'i Jerusalem, ea' awis anda' beten nomon ipat lu'unai Godi sanda' lotuwanai, si'i a'oh andando'oh. 
ACT.22.18	Ea' ati Dembinai na'ipi na'i, ‘Ine' mehip nekwaha Jerusalem nefe'. I'i ine' newalapa basef Ae'ami na'ae, ina nambimb seme'ena, owa'.’
ACT.22.19	Ea' a'ipa Dembinai a'i, ‘Dembinai, na'ama owa'. Esis sogawa ae' fowa' afe' ifagw hiami esis Juda sa'i basef sapeimi embalo' esis amam nematawa hiesi sombale'efa ine' ahas. 
ACT.22.20	Fowa' esis saha Stiven naga', aman na'ipasa basefa ine' nogota anama aitu felefele' okom ae'anai bo'onama amama. Ae' aitu imafi siogw amamumi amam mahana.’
ACT.22.21	Dembinai na'ipi na'i, ‘Ine' fo'o. Nambimb ae' esapa'ena nefe' eaf laogoma ma enis amam nematawa hiesi owa' Judaisi sogawa ae'i.’ ”
ACT.22.22	Esis Juda same' basef Poli mafe' matagama basef amama ma'i epes isima ina Judaisi. Ea' esis sa'i mehip sa'i, “Epes amama ina mope etap, owa'. Hana ma afuna!”
ACT.22.23	Ea' esis sa'i mehip sowali siogw lagof asasimi sakwaha sopof nalata ilif. 
ACT.22.24	Ea' soldia anama dembinai na'ipa amam soldia mehipa mo'wana mofe' muwis ipat amam soldiai nomon. Ea' na'ipa amam soldia mohana ma nowalapa basef amama ofagema. Anan na'i nogawa andeande' dei' maina esis sofalana na'ama.
ACT.22.25	Ea' amam mowa'ana ma mohana anona let ea' Pol nahali' anona kepten dembinai naitu felefele' na'ama na'i, “A'i lo na'i ipe' wila ma penda' basef na'ama ma aman anama Romunai? Ae' Romuwei. Ipe' ina dei' panda'me kot ea' ma dei' ipe' pahe. Waf anama andeande'?”
ACT.22.26	Ea' kepten anama name' basef amama, nafe' na'ipa soldia anama dembinai na'i, “Ine' na'i nanda' main? Aman anama anan Romunai!”
ACT.22.27	Ea' soldia anama dembinai nafi'mai Pol na'ipana na'i, “Ine' kipa ae'. Ine' aman Romunai?”
ACT.22.27	Pol nagwamana basef na'i, “A'e.”
ACT.22.28	Ea' soldia anama dembinai na'i, “Ae' akwaha otamba hiami atala pepa ma ataga aman Romuwei.”
ACT.22.28	Ea' Pol na'i, “Ae' owa'. Mamase esis Romisi. Ea' ae' wapoti' Romuwei.”
ACT.22.29	Ea' amam amama mahali'ana ma'i meahanai, owa'. Amam umbamaham mandafa'mana. Ea' soldia anama dembinai okokoma Pol anan Romunai ea' na'ipama mowa'ana sen. Ea' anan wapoti' umbamahana. 
ACT.22.30	Wafilu soldia anama na'i nogawa andeande' amam Juda ma'i basefa maina waf Pol nanda'anai. Ea' soldia anama natagahamana sen ea' nasapa' basef mafe'ma amam pris dambami maloma amam Juda dambami mumafi koti mifi'i mondowa'anima mope. Ea' anan nao'wa Pol nafi'i nahaponana naitu naep amamumi.
ACT.23.1	Pol nati amam Juda dembami mumafi koti la'ifina ea' na'i, “Ipe' sahope, ae' afe' naep Godi ea' okom ae'anai bo'ona nafe'ma naep Godi, afi'i ataga dei'. Basef mape opaf ae'anai nomoni ma'iami ma'ipi basef mihi'ambe ma waf ae' anda'anai ina aona, owa'.”
ACT.23.2	Anan na'iam na'ama, pris dembinai Ananaias nape nali'ma pris hiami na'ipa amam maitumana felefele' ma maha malogel ananinai.
ACT.23.3	Ea' Pol na'ipana na'i, “Ine' aman aonai si'i anom endalelemb awami sanda' pen bu'unai afitinai sandisam ande' atogini. Atuwasi God nehena. Ine' nape na'ae naila mi'uli anama Godi ma nanda' kotima ae', ea' ine' etina nesambala mi'uli anama ma dei' na'ipam mahe!”
ACT.23.4	Ea' amam maitu felefele' ma'ipana ma'i, “Ine' na'i basef findiwama aman pris dembinai Godi?”
ACT.23.5	Ea' Pol nagwa basef na'i, “Ipe' sahope, ae' ina egawa a'i anan pris dembinai, owa'. Dei' main, basef mail buk Baibeli ma'i na'ama ma'i, ‘Ipe' ina pi'ipa agilinai numafi ipe'i pi'ipana basef awami, owa'.’ Amama ae' egawam.”
ACT.23.6	Ea' Pol nogawa amam Juda dambami mumafi koti anom Sadyusi, anom Farisi. Na'ama anan na'ipam mehip na'ama na'i, “Ipe' sahope, ae' Farisiwei ea' ahalome ae'anai Farisinai. Ae' embale'ef a'i endilisi anona nemaf epes saga'i sohafel wapoti', dei' ape ehafa nemaf anama. Ofagema amama atom dei' esis sanda' kotima ae'.”
ACT.23.7	Anan na'ipama basef amama, ea' amam atom mafitap la'afena amam Farisi maloma Sadyusi ea' mandawal biefim. 
ACT.23.8	Dei' main, amam Sadyusi membale'ef ma'i epes saga'i owagama ina sotanima sohafel wapoti', owa'. Amam ma'i ensel owa', ambagof owa'. Ea' amam Farisi membale'efa ambagof maloma ensel maloma epes saga'i sohafel wapoti' endilisi. 
ACT.23.9	Amama atom amam ma'i mehip. Ea' anom dambami mawalipasa mi'uli Godi amam Farisi mohafel maitu ma'iam mehip na'ama ma'i, “Afa' wati aman anama basef ofagema a'ana. I'i anona ambal bu'unai o anona ensel ni'ipana ma ni'ipasa basef amama, andeande'.”
ACT.23.10	Ea' fitap nataga lu'una, soldia dembinai umbamahana ma Pol, na'i na'ama amam hiami mandawal biefimi mohonde'ana pele'atana biefina afuna. Ea' na'ipa amam soldia ananimi mikini' mombalo' Pol la'afena amam mofa'ana mofe' ipat amamunai.
ACT.23.11	Wafilu owamb Dembinai nafi'i naitu felefele'ma Pol na'ipana na'i, “Ine' nitu la'ifina. Ina umbamehena, owa'. Fowa' nawalapa basef ae'ami Jerusalem, ea' nambimb ine' newalapam na'ama etin wambel lu'unai Rom wapoti'.”
ACT.23.12	Ea' wafilu kuhimbita amam Juda mandakolas ma'i basef mandame'mama mape atogon ma'i endilisi ilifa moha Pol afuna. Amam ma'i ina mea' gwa'aimi embel muli', na'ama ota' ma mohana afuna, ea' mea'am.
ACT.23.13	Amam ma'i endilisi ilif mandame'ma basef amama, amam hiami mikila' 40-peleim. 
ACT.23.14	Amam mafe'ma amam pris dambami maloma agufumi Juda ma'ipam ma'i, “Afa' wa'i basef wandame'mama oha Pol afuna. Afa' wa'i endilisi ilif ina ata' wea' gwa'aimi embel, ota'ma oha Pol afuna. 
ACT.23.15	Na'ama dei' ipe' peloma amam Juda dambami mumafi koti pesapa' basef mefe'ma soldia dembinai Romunai ma nofa'i Pol nifi'mai ipe'. Ipe' pembaso'mana pi'i, ‘Afa' wa'i ata' ome' basef ofagema Poli andeande'.’ Ea' afa' wandandombam wape. Anan ina nifi'i notanimai ma ipe', ata' owa', afa' uli' ohana afuna.”
ACT.23.16	Ea' taganamana Poli name' amam Juda ma'i mofe' mopoma Pol eaf ma mohana noga', nafe' ipat amam soldiai nawis na'ipa Pol. 
ACT.23.17	Ea' Pol nofala anona soldia dembinai na'i, “Akwolanago aman anama so'unai nefe'mago kepten dembinai ma amam soldia hiami. Anan anom basefa na'i ni'ipanam.”
ACT.23.18	Ea' soldia anama nao'wana nafe'ma kepten dembinai na'ipana na'i, “Aman anama nanda' kalabusi Pol nofala ae' na'ipi ao'wai aman anama so'unai nafi'mai ine'. Anan anom basef ni'ipinam.”
ACT.23.19	Ea' kepten anama nahapila lagel ananinai nao'wana nafe' wa'ol, amam atom mape nahali'ana na'i, “Ine' na'i ni'ipi maim basef?”
ACT.23.20	Ea' so'unai na'ipana na'i, “Amam Juda ma'i basef mandame'mam ea' ma ma'i mohali'ina ma naman nefa' Pol nefe'ma amam Juda dambami mumafi koti. Amam mambaso'am ma'i ata' mohali' Pol atona ma basef ofagema ananimi. 
ACT.23.21	Ea' ina nila basef amamumi, owa'. Dei' main, anom amam amamumi hiami mikila' 40-peleim ma'i basef la'ifimi mandame'mam ma'i endilisi ilif ina mea' gwa'aimi embel, owa'. Ota' ma muli' moha Pol afuna. Amama atom dei' amam mape eaf mohafana. Amam mandondombam mape mohafa ine' ma ni'i aho'ma basef amamumi.”
ACT.23.22	Ea' Kepten anama nasapa' anan so'unai nafe' na'ipana basef la'ifimi na'i, “Ina nefe' ni'ipa enin epen atitina basef amama, owa'.”
ACT.23.23	Ea' kepten anama nofala anom soldia dambami biam na'ipam na'i, “Ipe' bipa pefa'ai soldia hiami 200-peleim moloma anom soldia 70-peleim matoma hos ea' 200-peleim mahapila wambawai. Ipe' pendondombama pefe' Sisaria atuwasi owamb 9 klok. 
ACT.23.24	Ea' pendondomba anom hosa Pol wapoti' notomam ea' pefa'ana andeande' pefe'ma gavman dembinai Feliks.”
ACT.23.25	Kepten anama nanda' anom basef mafe'ma Feliks na'ama ma'i,
ACT.23.26	“Ae' Klodius Lisias anda' basef amama mafe'mago ine' gavman dembinai nape nali'i Feliks. Nemaf bu'unai. 
ACT.23.27	Amam Juda ma'i mombalo' aman anama ma'i nohana noga'. Na'ama ae' ame'anama basef anan na'i anan aman Romunai. Ea' ae' aloma amam soldia wafe' watagama amam Juda wandalombamana lagof amamumi. 
ACT.23.28	Ae' a'i ata' egawa basef ofagema amam mambaso'amanami, na'ama ae' ao'wana akini' ma amam Juda dambami mumafi koti. 
ACT.23.29	Ea' ma'ipi anom basefa mi'uli amamunai mambaso'mana ma basef amama. Na'ama amam ina manda' kotimana ma anom amamaga ma ohana noga', o onda' kalabusimana, owa'. 
ACT.23.30	Na'ama dei' anom basef matagama ae' ma amam ma'i anom basef mandame'mama ma'i mohana noga'. Ea' dei' ae' mehip asapa'ana nafe'mago ine'. Ea' ae' a'ipa amam amama mambaso'manai ma mofo'o mowalapa basef alihima naep ine'imi ma ine' negawa amamaga amama amam ma'i monda' kotimanami.”
ACT.23.31	Ea' amam soldia mame' basef mofa' Pol mafe' anona wambel Antipatris owamb. 
ACT.23.32	Lala soldia amama motanima mafe' ifagw amamumi Jerusalem. Ea' amam 70-peleim matoma hos atom mofa' Pol mafe' Sisaria. 
ACT.23.33	Mafe' mataga Sisaria, mase'ana pas basef amama gavman dembinai ea' mofa'ai Pol wapoti' nafi'i naitu naep ananimi. 
ACT.23.34	Ea' dembinai gavman anama nafi'i nati pas amama ea' nahali' Pol na'i, “Ine' etap lu'unai agel lu'unai eti?”
ACT.23.34	Ea' Pol na'ipana na'i, “Ae' Silisiaiwei.”
ACT.23.35	Ea' anan na'ipa Pol na'i, “Nambimb amam amama mambaso'ma ine'i mufi'i motaga, ae' eme' basef ine'imi.”
ACT.23.35	Ea' na'ipa amam manda' kalabusima Pol ipat lu'unai gavman dembinai Heroti.
ACT.24.1	Nimeguf wanom biam mafe' ea', pris dembinai Ananaias nakini' nafe' Sisaria naloma anom agufumi Judai ea' anona aman Tertulus aman nogawa mi'uli gavman nalomam nafi'i. Amam hiami ma'ipa gavman dembinai Filiksa basef amama ma'i monda' kotima Polami. 
ACT.24.2	Ea' gavman anama nofalai Pol nafi'i, Tertulus nanda' basef findiwama anan. Ea' na'ipa Feliks na'i, “Ine' aman dembinai Feliks, ine' nagiambama ape' Juda ma mape nogota launai andeande' ea' wandaf main owa'etin. Okom bu'unai ine'inai nagiambama esis wambota ape'inai ma dei' mape andeande' mikila' fowa' mali' mape. 
ACT.24.3	Ea' ape' mape wambel hiagoma opalef ape'imi mape bo'oma ine'. Ea' nimeguf hiami la'ela'ef manifelina ma amama. 
ACT.24.4	Na'ama ae' andaiwa'ma ahapilina nogota laona. Dei' ahali'ina ma neme' basef ape'imi bandami.
ACT.24.5	Ape' mogawa aman anama nanda'mapa amamaga awami hiami. Ea' nanda' naumbih nafela ukup awami naloma esis Juda hiesi napa' nalomas etap hiagoma wambel hiagoma. Anan agel lu'unai ma epes isima sapa' sawala epes hiesi ape'isi ma epes sape deindei'i, sa'i epes Nasareti. 
ACT.24.6	Ea' anan na'i nonda' ipat lu'unai sanda lotuma Godanai aona wapoti'. Na'ama ape' mombale'ana ma'i monda' kotimana ma mi'uli ape'inai. 
ACT.24.7	Ea' kepten dembinai Lisias nafi'i, anan la'ifinai nahonde'ana lagof ape'imi. 
ACT.24.8	Anan na'i mehip ape' manda' kotima anan mifi'i motaga naep ine'imi. I'i dei' ine' nihali' aman anama, atuwasi ine' negawa endilisi basef ananimi ma ni'i amamaga hiami ape' manda' kotimanami.”
ACT.24.9	Ea' amam Juda dambami wapoti' magiambama anan mambaso'ma Pol mawalapam ma'iam ma'i, “Basef amama endilisimi atom.”
ACT.24.10	Ea' gavman dembinai nanda' balaga nahali' Pol nogwa basef na'ama na'i, “Ae' egawa afagof hiami ine' nanda' jas nape dembinai gavman numafi ape' Juda hiapai. Na'ama dei' okom ae'anai bo'ona, endilisi ma egwa basef amama ihi'ambena ae' ina anda' anona waf aonai, owa'. 
ACT.24.11	I'i ine' nihali' esis, atuwasi neme' basef amama dei' ae' a'i i'ipinami. Nimeguf ata' 12-peleim mafe' ea' ae' ali' afe' Jerusalem anda' lotu. 
ACT.24.12	Ea' amam Juda ma'i monda' kotima ae' mati ae' ina a'i anom basef afitapam aloma enin epen nomon ipat lu'unai Godi, owa'. Amam ina mati ae' afela ukup asasimi ma sopa' ifagw esis Juda sa'i basef sapeimi nomon o anagon nomona wambel anama lu'wagoma, owa'. 
ACT.24.13	Ea' basef amama esis dei' sanda' kotimiami, esis ina atuwasi la'ifis sowalapa anom basef ofagema ma ine' negawa, owa'.
ACT.24.14	Na'ama ae' a'i ewalapa basef amama atoma ine'. Eaf anama esis Juda etis sandaiwa'manai sa'i waf anama sawala wambotagwanai ina endilisinai. Waf anama endilisinai ae' ahapilana ailana. Ae' aila eaf anama anda' lotu ma God amam bafapapa ape' Juda hiapai manda' lotumanai. Ae' ahapila basef hiami mape mi'uli Godi naloma basef hiami amam profet fowa' manda'ami. 
ACT.24.15	Ae' embale'efam ape ehafa God owagama nefela esis saga'i, epes isima bu'wasi soloma isima sanda' waf aonai wapoti'. Amam manda' kotima ae' wapoti' mombale'ef mape mohafa God na'ama etin. 
ACT.24.16	Ea' la'ela'ef ae' anda' maol lu'unai ma epe andeande' ma malogel nape opaf ae' nomoni ina nihi'ambe anona waf aonai ae' anda'anai, owa'. Ae' anda' maola waf aonai a'e ma naep Godi naloma naep epesi wapoti'.
ACT.24.17	Ae' ape anom afagof anona wambel ea' etanima afi'i Jerusalem ma epes hiesi ae'asi. Ae' efa'ai moni maina igiambama isima kwahusi ea' eha anom mafis endalalima God ese'ana. 
ACT.24.18	Anda'am na'ama ma anda' waf bu'unai, waf aonai a'e ma naep Godi. Ea' esis satolowe. Ina enis amam nematawa hiesi sape salome afela opalef enis epes sanda' salamala naninani, owa'etin. 
ACT.24.19	Na'ama enis Juda sape etap hiagoma Esiaisi safi'i sombale'e. I'i esis anom basefa ae', dei' andeande'ma sifi'i na'ae naep ine'imi sonda' kotimi. 
ACT.24.20	I'i owa', amam amama mi'ipina anom basefa amamaga awami amam mati ae' anda'ami, nemaf anama fowa' aitu naep amam Juda dambami mumafi koti. 
ACT.24.21	Anom basef etifim na'ama. Nemaf anama aitu la'afena amam, ae' ega a'i, ‘Ae' embale'efa God nefela esis saga'i sohafel wapoti', ea' amama atom ipe' dei' panda' kotima ae' ma naep ipe'imi.’ ”
ACT.24.22	Feliks nogawa andeande'ma bale'ef naloma waf sa'i eaf esis Kristeni. Ea' na'ipa esis Juda ma ata' sope sohafana. Anan na'i, “Ota' ma soldia dembinai Lisias nikini'i, ae' enandonama basef amama ipe'imi.”
ACT.24.23	Ea' na'ipa anona soldia dembinai ma ata' nonda' Pol nuwis nope kalabus nope wafifina etin. Ea' na'i aho'ma esis alupusi ananisi sifi'i sigiambamana ma amamaga.
ACT.24.24	Anom nimeguf mafe'ma ea', Feliks nao'wa waulu'mana anani'wi Drusila safi'i. Drusila akwa'w ano'w Judai'wi. Ea' Feliks nofala Pol na'i neme' anom basef ananimi. Ea' Pol nafi'i na'ipana basef ofagema ma esis sombale'efa basef Jisas Kraisi. 
ACT.24.25	Na'ipana waf bu'unai ma epes sumafi alop asasinai andeande' ma owagama God nonda' kotima epes hiesi. Na'iam na'ama, Feliks umbamahana.
ACT.24.25	Ea' na'i, “Ine' fo'o. Nambimb anona nemaf, efalena wapoti'.”
ACT.24.26	Feliks nape nohafa anom amamaga wapoti'. Anan na'i nambimb Pol nose'ana anona moni ma nokwahona nofe' wafifina. Na'ama la'ela'ef anan nofalana nafi'i na'i nalomana.
ACT.24.27	Afagof biam mafe'ma hi'alam, Festus nofa' maol Filiksi. Ea' Feliks na'i ata' nonda' ukup esis Judai mope andeande'. Ea' ata' nanda' Pol nape nanda' kalabus.
ACT.25.1	Festus nafi'i nofa' maol nape dembinai gavman numafi etap hiagoma fowa' Feliks numafiagoma. Nape nimeguf wanom ea', nakwaha wambel Sisaria nondowasa' Jerusalem. 
ACT.25.2	Ea' amam pris dambami maloma agufumi Judai mafi'mai anan mambaso'ma Pol. 
ACT.25.3	Ma'ipa Festus mehip ma'i, “Ine' nigiambamafa nesapa' aman anama nifi'i anae'.”
ACT.25.3	Dei' main, amam ma'i mondambaho' mope eafa mohana noga'. 
ACT.25.4	Ea' Festus nagwa basef na'ipam na'i, “Pol nanda' kalabus nape wambel Sisaria. Nambimb ae' etanima efe' ganima. 
ACT.25.5	Ea' amam agufumi ipe'imi mifi'i mikini'i moloma ae'. I'i aman anama nanda' waf aonai, amam monda' kotimana.”
ACT.25.6	Festus nape nalomam nimeguf 8-peleim o 10-peleim, ea' nakini' wambel Sisaria. Wafilu nafe' nawis ipat sandakota na'ipa amam soldia mo'wa Pol mifi'i. 
ACT.25.7	Ea' amam Juda makwaha Jerusalem mape mahafa Pol nafi'i makini'i maitu felefele'ma anan mambaso'mana basef hiami nimanimi. Ea' amam manda'mana basef etin, basef ofagema amamumi ina anom.
ACT.25.8	Ea' Pol nagwa basef na'i, “Ae' ina anda' anona waf aonai ma mi'uli ape' Judai, ipat lu'unai Godi, o mi'uli Sisari wapoti', owa'etin.”
ACT.25.9	Na'ama Festus na'i nonda' ukup esis Judai mope bo'om. Ea' nahali' Pol na'i, “Ine' na'i nefe' Jerusalem ama nambimb eme'enama basef ine'imi gani?”
ACT.25.10	Ea' Pol na'i, “Ipat anae' ae' dei' aituanai, anae' ipat Sisari sanda' kota. Ipat anae' atona peme' basefa kot ae'anai. Ine' etina negawa, ae' ina anda' anona waf aonai ma esis Juda, owa'. 
ACT.25.11	I'i ae' anona waf aonai ma enda' anom amamaga awami mondahama ae' ega', andeande'ma amam mohe ega'. I'i basef amama amam manda' kotima ae'ami owa' endilisimi, ina andeande'ma dembinai gavman nese'e efe'ma lagof amamumi, owa'. Dei' ae' efala gavman dembinai Sisar neme' kot ae'anai.”
ACT.25.12	Ea' Festus ata' na'i basef naloma amam dambami ananimi, na'ipa Pol na'i, “Ine' nefala Sisar ama neme' kot ine'inai, ine' fo'mago Sisar.”
ACT.25.13	Anom nimeguf mafe'ma ea', dembinai king Agripa nafi'i naloma ano'w nemata'w Bernaisi esis bias safi'i Sisaria sa'i sonda'mana nemaf bu'unai Festus. 
ACT.25.14	Esis sape Sisaria nimeguf hiami ea' Festus nawalapa basef na'ipanam king Agripa ma Pol. Anan na'i, “Anona aman fowa' napani Feliks nanda'ana dei' nanda' kalabus. 
ACT.25.15	Fowa' ae' apani Jerusalem, amam pris dambami maloma agufumi esis Judai mambaso'mana mahali' ae' ma i'i endilisi anan aman aonai ma noga'.
ACT.25.16	Ea' ae' agwamama basef na'ama a'i, ‘Ape' Rom waf anama a'apa ma mose'ana nimanimi na'a enin epen, owa'. I'i basef milan, enin ata' nili' nitu nonda' basefa naep esis isima sanda' kotimani ma ape' ata' mose'ana nogota ma enin negwa anom basefa esis sanda' kotimani.’ ”
ACT.25.17	Nemaf anama amam agufumi Judai mafi'i na'ae, ina apoma noma ma eme' basefana, owa'. Nemaf gi'mainai ae' afe' ape ipat sanda' kota a'ipa esisa sofa' aman anama nafi'i. 
ACT.25.18	Ea' amam manda' kotima anan mafi'i maitu mambaso'mana. Ea' amam ina ma'i anom basef endilisimi ma waf aonai masindinana a'i amam monda' kotimanami, owa'. 
ACT.25.19	Amam mandahihianama anom basef malomana ma waf esis sanda' lotuwanai ea' anona aman naga'i, Jisas. Ea' Pol na'i aman anama nape namunai ambal napaina. 
ACT.25.20	Ae' a'i egolopa basef amama ofagema andeande', na'ama okom ae'anai ina egawa, owa'. Ae' ina la'ifiwi, owa'. Ea' ahali'ana a'i, “Ine' na'i nefe' Jerusalem ama nambimb eme'enama basef ine'imi gani?
ACT.25.21	Ea' Pol na'i anan nope kalabus ama nambimb gavman dembinai ape'inai Sisar neme' basef ananimi. Ae' a'i anan nope kalabus ea' esapa'ana nefe'mago Sisar.”
ACT.25.22	Ea' Agripa na'ipa Festus na'i, “Ae' atowe a'i eme' basef ananimi.”
ACT.25.22	Ea' Festus na'ipana na'i, “Naman ine' neme'ana.”
ACT.25.23	Wafilu Agripa naloma nemata'w akwama Bernaisi safi'i sanda' sosaf hianai ma sefela agof asasimi lu'um. Ea' sawis ipat lu'unai sandatama etifigin sape sa'i basef nomon saloma amam soldia dambami mali'i maloma amam agufumi taun anama. Ea' Festus na'ipas mehip sao'wa Pol nafi'i.
ACT.25.24	Ea' Festus na'i, “King Agripa, naloma ipe' epes hipei pape paloma ape', ipe' pati aman anama. Esis amam nematawa hiesi Juda sape Jerusalemi saloma sape na'ae wapoti' sanda' kotimana naep ae'ami. Esis sa'ipi basef laifimi sa'i ehana afuna. Sa'i 'Ina nope, hana afuna.’ 
ACT.25.25	Na'ama ae' ati anan ina nanda' anom amamaga awami ma noga', owa'. Ea' anan nofala gavman dembinai Sisar ma nome' kota anan. Amama atom ae' a'i basefa esapa'ana nofo'o. 
ACT.25.26	Ea' ae' ina ati anom basefa anan mataga alihima enda' anom basefa pas esapa'am mofe'ma Sisar, owa'. Ea' dei' king Agripa ae' au'wai aman anama nafi'mai ine' neloma ipe' hipei wapoti'. Afa' ome' basef ananimi andeande'ma nambimb ae' egawama enda' anom basef mil pas. 
ACT.25.27	Dei' main, ina andeande'ma esapa'ana nofe' etin. Afa' onda' anom basef sanda' kotimanami mil pepa mefe' molomana, andeande'.”
ACT.26.1	Ea' Agripa na'ipa Pol na'i, “Dei' ine' negwa basef amama amam mambaso'mena.”
ACT.26.1	Pol nafela lagel na'i basef ananimi na'i, 
ACT.26.2	“King dembinai Agripa, ae' a'i egwa basef amama hiami amam Juda mambaso'ma ae'ami. Ae' okom na'i andeande'ma a'i ewalapa basef ae'ami ma naep ine'imi. 
ACT.26.3	Dei' main? Ine' negawa andeande'ma waf ape' Judai naloma amamaga ape' ukup mapomam mafe' deindei'mami. Amama atom dei' ae' a'i ine' neme' basef ae'ami, okom ine'inai ina iwanina mehip, owa'.
ACT.26.4	Fowa' ape afi'i afi'i dei' fe' anama ae'anai esis Juda hiesi sogawa. Fowa' ata' sa'owe ape etap ae'anai ea' afe' ape Jerusalem wapoti'. 
ACT.26.5	Fowa' gani esis sogawa ae'. I'i ukup asasimi mi'i a'e, sowalapa basef amama ma waf ae' anda'anai. Esis sogawa ae' aila waf epes hiesi ape' Farisi. Waf anama ahifina endilisi, nikila' waf hianai anona lotu ape'inai. 
ACT.26.6	Ea' basef ofagema ma kot na'ama. Ae' embale'ef endilisi ma God nefela saga'i sohafel wapoti', amama atom. Ae' embale'ef ape ehafa God nonda' amamaga amama motaga si'i fowa' na'ipa akupapa ape'imi Judai. Amama atom dei' esis sanda' kotimi. 
ACT.26.7	Wambotagw apa'imi 12-peleim manda' lotuma God owamb alip ea' mombele'ef endilisi mape mohafa amama atom. Dei' a'ipa ine' dembinai king, ae' wapoti' embale'ef ape ehafa amama. Ea' na'ama esis Juda sambaso'me.”
ACT.26.8	Pol na'ipa king Agripa ea' nandamboma na'ipa amam Juda na'i, “Dei' maina ipe' pa'i basef ina endilisimi ma God owagama nefela esis isima saga'i wapoti? Ipe' pembale'efa basef amama.
ACT.26.9	Fowa' ae' wapoti' okom na'i ae' enda' amamaga hiami ma ehagofa agel Jisas Nasaretinai. 
ACT.26.10	Ae' anda'am na'ama etina enis epes gani Jerusalem. Amam pris dambami mase'e pepel anda' kalabusima amam nematawa hiesi Godi. Nemaf anama amam pris dambami ma'i moha enis Kristen soga', ae' wapoti' a'i a'e. 
ACT.26.11	Ea' nimeguf hiami ae' ase'as nimanimi Kristen isima ahas nomon ifagw esis Juda sa'i basef sapeimi hiami. Ae' a'i enda' esisa sonda' Dembinai findiwana ma sokwaha basef Dembinai. Ae' okom wandafuna endilisi ma esis, ailas afe' anona wambel laogoma lu'wagoma.
ACT.26.12	Efa' pepela amam pris dambami masapa'e afe' Damaskus. 
ACT.26.13	Ae' a'ipa ine' dembinai king, ma aon nahagasom ae' aila eaf afe', ati howalogon nisila'i heven nikila' aon alipunai. Howalagon nafi'i nolalowe aloma amam mafe' malumai. 
ACT.26.14	Afa' hiafai wa'oh etap ea' ae' ame' anona malogel na'i diga Hibrui na'i, ‘Sol, Sol, dei' maina ine' nanda' maol nahambombaga ae'? Ine' nanda' maol naha anama ina negawa. Dei' nefa' nimanimi bolam si'i anona naha bulmakau ananimi bolam nanindinama nafe' andeande'.’
ACT.26.15	Ea' ahali'ana a'i, ‘Dembinai ine' emi?’
ACT.26.15	Ea' Dembinai na'i, ‘Ae' Jisas, ine' nahambombage. 
ACT.26.16	Ea' ine' hafel nitu. Ae' afi'mai ine' ma amamaga amama. Ae' a'i esahe'ena ma nihapila maol ae'anai, newalapa basefa amamaga ine' natoloma ae'i. Ea' amamaga amama owagama ae' ihi'ambenam. 
ACT.26.17	Nambimb ae' etagahina lagof esis epes hiesi ine'isi Juda ea' etagahina ma lagof isima enis epes sololama Godi wapoti'. Ae' esapa'ena nefe'ma epes isima. 
ACT.26.18	Ama newala naep asasimi ma esis sowa' alafugaha akota waf aonai somboma opalef sifi'mai howalagon ma sokwaha pepel Satani sifi'mai God. Esis sombale'efa ae' ma ekwaha waf aonai esis sanda'anai. Ama sofa' amamaga bu'wami soloma enis amam nematawa God nanda'as bo'wes ananisi etisi.’
ACT.26.19	Dembinai king Agripa, ae' ati amamaga amama mataga heveni ea' ina esambala basef amama, owa'. 
ACT.26.20	Ae' ali' awalapa basefa esis amam nematawa sape Damaskusi ea' awalapama epes sape Jerusalemi ea' awalapama esis sape etap hiagoma Judia ea' afe' awalapama isima sololama Godi wapoti'. Ae' awalapa basefa penda' maol peloma waf bu'unai nendahama epes somboma opalef sefe'ma God. 
ACT.26.21	Ae' anda'am na'ama ea' ofagema amama atom dei' esis Juda sombale'e ipat lu'unai Godi sa'i sehe ega'. 
ACT.26.22	Na'ama God nagiambame afi'i afi'i ataga dei' aitu na'ae ea' awalapa basef a'ipa epes hiesi agof a'asi saloma ipe' agufipei wapoti'. Ae' ina ewalapa anom basef, owa'. Awalapa basef amama Godi atom fowa' amam profet maloma Moses ma'iami ma amamaga owagama meatagai. 
ACT.26.23	Amam ma'iam na'ama ma'i, ‘Dembinai Krais ata' nofa' nimanimi, ma nambimb notanima nohafel hi'agif nili'ma epes hiesi. Ama Anan nowalapa basefa epes hiesi sogawam si'i howalagon nikila'i nififima esis ananisi soloma isima sololama Godi wapoti'.’ ”
ACT.26.24	Pol na'ipas na'ama ea', Festus noga na'i basef la'ifimi na'ama na'i, “Pol, ine' okom nololaina! Ine' nati buk hiami natalifam nogawam dei' gawa anama lu'unai nanda'ena okom nololaina!”
ACT.26.25	Ea' Pol nagwamana na'i, “Ine' aman dembinai Festus, ae' ina okom nololae, owa'. Ae' okom napaewe dei' a'i endilisi. 
ACT.26.26	Ine' dembinai king negawa hi'alam amamaga amama hiami. Ea' ae' dei' awalapam a'iam ae' ina umbamahe, owa'. Ae' egawa amamaga amama hiami ina mandambaho'ma naep maloma aligah ine'imi, owa'. Ine' natolom negawam ea'. Dei' main, amamaga amama ina mataga mandambaho', owa'. 
ACT.26.27	Dembinai king Agripa, ine' nembale'a basef Godi amam profet fowa' mawalipasami o owa'? Ae' egawa ine' nembale'am!”
ACT.26.28	Ea' king Agripa na'ipa Pol na'i, “Nogota anama bandana ine' na'i nenda'e etaga Kristen?”
ACT.26.29	Ea' Pol na'i, “Nogota bandana o laona andeande'. Ae' anda betena God na'ama. A'i nambimb ine' neloma epes isima hiesi dei' pame' basef ae'ami petaga Kristen na'ama etin si'i ae'. Ea' sen anama nowa' ae'i, andaiwa'ma nowa'epa.”
ACT.26.30	Pol na'iam na'ama ea', dembinai king nali' nohafel naitu naloma Bernaisi saloma gavman dembinai saloma epes isima sape salomasi.
ACT.26.31	Ea' sawis ande'. Esis etis sanda'ipama sa'i, “Aman anama ina nanda' anom amamaga awami ma noga' o nonda' kalabus, owa'.”
ACT.26.32	Ea' Agripa na'ipa Festus na'i, “I'i aman anama ina nofala gavman dembinai Sisar ma nome'anama kot, ine' netagahana nofo'o wafifina.”
ACT.27.1	Ea' anom dambami Rom ma'i basef mandame'mama afa' ofa' sip ofe' etap hiagoma Itali. Ea' anom dambami masapa' Pol naloma enis epes sanda' kalabusi ma anona soldia dembinai Julius numafias. Anan anona amam soldia gavman dembinai Sisari. 
ACT.27.2	Ea' afa' walata anona sip nafi' Adramitiumi. Sip anama na'i nefe' anona wambel nape naoh amama etap hiagoma Esia. Afa' wafe' ea' anona aman Aristarkus Tesalonaikainai ma etap hiagoma Masedonia nafe' nalomafa.
ACT.27.3	Wafilu wafe' wail anona wambel Saidon. Ea' aman anama Julius numafi Pol nanda' waf bu'unai ma anan. Na'i aho'ma anan nefe' niti alupusi ananisi ma nofa' gwa'aimi maima esis.
ACT.27.4	Afa' wakwaha Saidon wafe' ea' uf naluwi anama afa' wa'i weafe'ma. Ea' wafe' anona ailan Saiprus wa'ol uf a'agoma. 
ACT.27.5	Ea' wafe' watopa' naoh wafe' felefele'ma etap hiagoma Silisia naloma Pamfilia ea' wafe' watagama anona wambel Maira etap hiagoma Lisia.
ACT.27.6	Wambel anama Julius nati anona sip nafi'i Aleksandria na'i nefe' etap hiagoma Itali. Ea' na'ipafa wafe' walata sip anama. 
ACT.27.7	Wafe', sip anama nafe' sa'osa'ombel ama anom nimeguf hi'alam. Wanda'am noma'w nahafa ea' wataga felefele'ma anona wambel Nidus. Uf nalo lu'una nili'akwafa ea' ina ata' wafe' mehip, owa'. Ea' wafe' anona ailan Krit wa'ol uf owa'ma felefele'ma etap Salmone da'malifinama. 
ACT.27.8	Wanda'am noma'w nahafa ea' waila naoh atom wafe' felefele'ma akata ailan anama Krit. Wafe' nogota laona ea' wataga anona wambel Fasiguma Sip Naila. Anama felefele'ma wambel lu'wagoma Lasea.
ACT.27.9	Nimeguf hiami mafe' hi'alam, nemaf anama esis Juda sakwaha gwa'aimianai hi'alana ea' anom nimeguf wapoti'. Nogota anama naoh manda'am fepo. Ina nogota bo'onama sip neafe', owa'. Ea' Pol na'ipasa basef esis na'ama na'i, 
ACT.27.10	“Ipe' amam, peme'. I'i dei' afa' weafe'ma, nambimb otagama nimanimi ea' amamaga hiami higililam. Ina hiahaom maim atom moloma sip higililam, owa'. Ambagof afa'imi wapoti' nambimb higililam. Ae' egawam endilisi.”
ACT.27.11	Ea' Julius name' dembinai kepten anama numafi amam manda' maol sipi naloma aman anama ofagenama sipi ina mame' basef Pol na'iami, owa'. 
ACT.27.12	Basis amama sip nafe' naima ina bo'wagon ma sip nilagon nogota anama uf naluwianai, owa'. Ea' amam hiami mape sip ma'i anom basef mandame'mama ma'i mokwaha wambel anama mafe'. I'i amam la'ifim, ma'i mefe' motaga ulal basis amama Finiks ea' mope anama nogota anama launai uf lu'unai naluwianai. Basis amama Finiks mape ailan anama Krit. Anama bo'wagoma ma sip nofe' nondambaho'ma uf naluma. Basis amama mape la'afena aon natefima nowalama.
ACT.27.13	Sape nogota bandana nafe' ea' uf so'unai nalo nafi'i aon natopa' nowalama ea' ina la'ifina, owa'. Ea' amam ma'iam ma'i atuwasi amam mofe' andeande' si'i ukup amamumi ma'i. Na'ama magiai anka nalatai ea' wafe' waila naoh atom felefele'ma bandagoma ailan anama Krit. 
ACT.27.14	Nogota laona uf la'ifinai sa'i taleo naluwi nalo nafi'i ailan anama Krit. 
ACT.27.15	Namboma sip anama ea' ina la'ifina neafe' anama uf nalu nafi'ima, owa'. Ea' wapoma uf atona nefa' sip nafe'. 
ACT.27.16	Wafe' anona ailan wa'ol uf a'agoma sofalagon sa'i Kauda. Wanda' maol lu'unai endilisi ma owa' bot so'unai nail la'ifina. 
ACT.27.17	Ea' amam magiai bot anama so'unai nalatai sip ilif ea' mowa' sip la'afen ma anom mandelef la'ifina nail. Amam umbamaham endilisi ma mefe' mieil anama wesan aonai na'oma, felefele'ma etap hiagoma Libia, Afrika. Ea' matagahai sel mikila'i. 
ACT.27.18	Uf naloma naoh makoto'ma afa' mehip. Wafilu magi' anom hiahaom nimanimi makwahom mowala naoh. 
ACT.27.19	Ama nemaf nafe'ma wenifi manda' lagof amamumi atom makwaha anom amamaga sel mandelef maim manda' sip nimaninai. 
ACT.27.20	Nimeguf hiami afa' ina ata' wati aon ondowa, owa'. Uf lu'unai atona endilisi nakoto'mafa wape na'ama etin. Ea' wa'i nambimb ina ofe' otaga anagon andeande', owa'. Wa'i higililafa etin.
ACT.27.21	Nimeguf hiami amam ina ata' ma' gwa'aimi ea' Pol nohafel naitu la'afena amam na'i, “Ipe' peme'. Fowa' ipe' andeande'ma peme' basef ae'ami ma afa' ina okwaha Krit ufi'i ulal. I'i onda'am na'ama, afa' ina dei' ofa' nimanimi amama, ea' amamaga hiahaom maim afa'imi higililam, owa'. 
ACT.27.22	Ea' dei' a'ipipa afela ukup ipe'imi mope la'ifim. Ina nambimb anona aman afa'inai nefe' higililana, owa'. Sip atona higililana. 
ACT.27.23	Dei' maina ae' egawa amama? Ae' aman Godi anda' lotuma anani. Do'ok owamb anona ensel Ananinai nafi'i naitu felefele'ma ae' 
ACT.27.24	na'ipi na'i, ‘Pol, ine' owa' umbamehena, owa'. Ine' nambimb nefe' nitu naep gavman dembinai Sisar. Ea' ine' neme', epes hiesi isima sape salomena sipi, isima God nambimb nigiambamas. Ea' ina atuwasi enin higililan, owa'.’
ACT.27.25	Dei' main, ae' embale'efa God anan nambimb nonda' amamaga amama motaga si'i na'ipiam. 
ACT.27.26	Ea' afa' ata' ofe' wil anona ailan anama otamba ma'oma.”
ACT.27.27	Owambeh amama wikifah biam tol wala etin wafe' naoh amama Adriai. Owamb la'afen aon nahagasom amam mumafi hiahaom sipi mogawa ma'i sip nafe' nataga felefele'ma anona ailan. 
ACT.27.28	Ea' mala mandof si'i ikwaf nowala naoh mondola'wifagon nihi'ambam na'i 40 mita, laogon atona. Ea' wafo'o felefele', walana wapoti' mondala'wifagon na'i 30 mita, ina laogon, owa'.
ACT.27.29	Ea' amam umbamaham ma'i, “Na'ama mofe' etin la'ifim mope anom otamba anama otambaiguma.”
ACT.27.29	Ea' makwaha anka biefina biefina nowala sip anama naila ma mombalo'a sip nail. Ea' amam ukup ma'i aon alipunai ata' nitefi mehip. 
ACT.27.30	Amam manda' maol sipi ma'i ata' magolopa eafa mokwaha sip mefe'. Ea' mala bot so'unai nowala mambaso'am ma'i mokwaha anona anka nowala sip anama naila.
ACT.27.31	Ea' Pol na'ipa dembinai soldia Julius naloma amam soldia na'ipam na'i, “I'i amam amama owa' mope sip la'la'ef, atuwasi ipe' awepa higililipa.”
ACT.27.32	Ea' amam soldia matopa' mandelefa bot so'unai anama nowala naoh.
ACT.27.33	Ea' felefele'ma aon na'i nitefi, Pol na'ipam basef amam hiami. Anan na'i nonda'am motaga la'ifim mea' anom gwa'aimi. Ea' na'i, “Nogota launai ipe' pape etin ina pa' anom gwa'aimi ea' pape umbamahepa ma amamaga amama meatagamipei. Ipe' pape etin nimeguf amama 14-peleim ea' pafi'i pataga nemaf dei'inai. 
ACT.27.34	Dei' a'ipipa mehip, a'i ipe' ata' pea' anom gwa'aimi ma petaga la'ifipa. Peme', ina atuwasi anom amamaga motaga mohambombagepa, owa'. Pepe andeande'.”
ACT.27.35	Anan na'iam na'ama, nafela anona bret naep amamumi nanda' beten nanifela God, nawalona na'ana. 
ACT.27.36	Ea' amam hiami ukup bo'om ma' gwa'aimi wapoti'. 
ACT.27.37	Afa' hiafai wape sip wataga 276-peleifa hiafai. 
ACT.27.38	Amam ma'am ea', makwaha wit mowala naoh ama sip ata' sofalina.
ACT.27.39	Aon natefima lala, amam mati anona etap ea' amam ina mogawa etap anama akata, owa'. Amam mati anom basis sip nafe' naila nondola' nawis endilisi. Ma'i i'i la'ifim, dei' monda' sip nondowasa' wesan akata. 
ACT.27.40	Ea' matopa' mandelefa anka anama hianai makwahom mala naoh. Ea' matagaha mandof manda'am mowa' stiaimi, mandola sela uf nofa' sip nafe' akata. 
ACT.27.41	Ea' sip la'afina dogwala wesan la'ifina nail. Nali'ma la'ifina endilisi nape otamba. Ea' naoh mowa maha sip nagi'ma ea' kwa'alana.
ACT.27.42	Ea' amam soldia ukup amamumi ma'i moha amama manda' kalabusi afum hi'ilam, ama amam ina ata' mopaol mofa' mefe', owa'. 
ACT.27.43	Ea' dembinai soldia Julius na'i nigiambama Pol. Ea' na'ipam na'i ina moham afum, owa'. Mope. Ea' na'ipa amam amama mogawa paoli ma motoma mukupa' mopaol mofe' akata. 
ACT.27.44	Ea' anom mololama paoli, mohapila palag maim la'if'im moloma endah sip anama kokwa'alami mohapilam tol mola naoh mofa'am mofe' akata. Afa' wame' basef ananimi wanda'am na'ama, dei' afa' hiafai wafe' be'efa wataga waitu naoh akata.
ACT.28.1	Afa' wafe' wataga andeande' akata, ea' wame' esis sa'i ailan anama Malta. 
ACT.28.2	Epes sape wambel anamai sanda'mafa waf bu'unai endilisi. Asaf nalai ea' nomanamb mafa. Ea' sakata nif sa'ipa afa' hiafai wafe' wapoma nif. 
ACT.28.3	Ea' Pol nafe' nafela nif nawamonam. Ea' anona yul nahasi nape nif mahi'ana nawisi ande' nona' lagel Poli nalelef yuli mawis nomon. 
ACT.28.4	Ea' esis amam nematawa wambelisi sati yul anama nana' lagel Poli nail, esis sa'i, “Endilisi, aman anama naha epes saga'i. Anan ina afuna naoh embel, owa'. Ea' god anama ape'inai nagwa waf andeande'i nandaiwa'ma nope ambal namunai wapoti.”
ACT.28.5	Ea' Pol niali' lagel yul pele'atana nafe' nowala nasef nif ea' anan ina awesina, owa'. 
ACT.28.6	Ea' esis sape sahafana sa'i siti lagel nolata ea' anan nowa afuna, owa'. Esis sape satolona ea' ina sati anom amamamaga matagamana, owa'. Ea' samboma ukup sa'i basef sa'i, “Ahalomafa, Pol anon anona dembinai god.”
ACT.28.7	Etap nape felefele'ma anama afa' wapoma etap anama anona aman dembinai numafi esis sape ailan anamai, agilinama Publius. Aman anama nofa'afa wafe' ipat ananinai numafiafa andeande' wape walomana nimeguf wanom. 
ACT.28.8	Publius ahalomana awesina na'oh. Alop ananinai nifina ea' naka embel atom. Ea' Pol nafe' nasa lagel alop ananinai nataga bo'ona wapoti'. 
ACT.28.9	Amama mataga ea', enis epes sape ailan anamai hiesi awes nanda'esi safi'mai anan nanda'masa beten sataga bo'wes wapoti'. 
ACT.28.10	Ea' esis sase'afa amamaga bu'wami wa'i weafe', sase'afa amamaga hiami afa' leifamami ea' sofa'am sambe'mafam sip afa' weafi'anai.
ACT.28.11	Afa' ata' wape aomb wanom ailan anama. Anom nimeguf mafe'ma ea' walata sip anama nail ailan anama nogota anama uf lu'unai naluwi. Sip anama Aleksandriai atona. Agilinama sa'i sahalomana owalomana amam atom mape mambap atona. Amam amama nogamana biam anona god baso'omunai Sus. Ea' afa' wakwahogon wafe'. 
ACT.28.12	Wafe' wataga Sirakyus wape nimeguf wanom. 
ACT.28.13	Wakwaha anama wafe' wataga Regium. Ama nemaf nagi'i uf lu'unai nalo nafi'i aon nowalama, ea' wataga anom basis Puteoli. 
ACT.28.14	Wambel anama afa' wati enis Kristen. Ea' sa'ipafa wape walomas wik si'inai. Wape ea' wafe' Rom. 
ACT.28.15	Esis Kristen sape Romi same' basefa afa' wafi'i, enis safi'i sotambel Maket wambel Apiusi, ea' enis safi'i sotambel wambel agel anama sa'i ifagw wanom sanda' fi'i fe' sapeimi. Ea' satolofa eaf. Pol nati esis, nandanifel nanifela God okom ananinai bo'ona.
ACT.28.16	Afa' wafe' wataga Rom, gavman Romunai na'i aho'ma Pol atona nope anona ipat noloma anona soldia numafiana nope la'ela'ef.
ACT.28.17	Nimeguf wenif mafe'ma ea', Pol nofalai amam agufumi Judai mafi'i mandatama etifigin. Ea' na'ipam na'ama na'i, “Ipe' sahope, ae' ina anda' anom amamaga ahambombaga epes ape'isi ma esambala waf amam bafapapa ape'imi, owa'. Ea' amam dambami Judai manda' kalabusima ae' Jerusalem ea' manda'e afi'i lagof amam Romi. 
ACT.28.18	Amam Rom mame' basefa kot ae'anai, ae' basefa waf aonai ofagema owa'etina moha ega'. Ea' ma'i motagahe. 
ACT.28.19	Ea' amam Juda mosambala basef amama. Na'ama dei' ae' eaf a'e ma efe' wafifiwi. Ea' efala gavman dembinai Sisar ma nome' kot ae'anai. Ea' ae' ina enda' kotima epes ae'asi ma anom amamaga, owa'. 
ACT.28.20	Basef ofagema amama atom dei' efalepa pafi'i. Ae' a'i i'ipipa anom basef. Ae' embale'ef ape ehafa anan anama ape' Israel hiapai mape mohafanai. Ae' embale'efanai. Amama atom ofagema ma dei' manda' sen anama mowa'e.”
ACT.28.21	Ea' amam ma'ipana ma'i, “Anom Judaimi ina manda' anom basef mafi'i ma ma'ipafa ine', owa'. Ea' ina anona aman Judainai nafi'i nape na'ipafa andeande'ma na'i anom basef awami ma ine', owa'. 
ACT.28.22	Ea' afa' wa'i ome' okom ine'inai atoma malogel ine'inai. Afa' ogawa, wambel hiagoma esis amam nematawa sanda' basef awami ma epes hiesi wambota anama.”
ACT.28.23	Ea' amam mandandepa anona nemafa amam hiami mafi'i ipat Poli. Ea' mafi'i kuhimbita mape mape mataga wambomota, anan na'i basef ofagema nawalipam. Ea' nawalapa basef alihima epes siowis wambota Godi numafias. Anan nawalapa anom basefa mi'uli fowa' gani God naso' Mosesanai maloma basef Godi amam profet fowa' ma'iami. Ama basef amama anan na'ipama basef la'ifimi nafela ukup amamumi ma mombale'efa Jisas. 
ACT.28.24	Anom mombale'efana ma basef ananimi, ea' anom owa' mombale'efana. 
ACT.28.25	Ea' ukup mape na'ama ea' mafe'. Do'ok Pol nali' na'ipama anom basef na'ama na'i, “Ambal Bu'unai Godi na'i endilisi etisa amam akupapa ape'imi ma malogel profet Aisaia. Fowa' anan na'i na'ama na'i,
ACT.28.26	‘Ine' fo'mago esis amam nematawa isima ni'ipas na'ama ni'i. Anona nemaf ipe' pepe peme' basef, ea' ipe' ina pegawa ofagema, owa'. Ipe' pepe naep motawa ea' ipe' ina piti anom amamaga pegawam, owa'. 
ACT.28.27	Dei' main, ukup epes amam nematawa isima mase'as ea'. Ukup asasimi aoma some' basefa aligah asasimi, sasopama naep asasimi. I'i owa', esis siti amamaga ea' some' basef aligah asasimi ma ukup mopoma basef ofagema samboma opalef sotanima sifi'mai ae' ma enda' esis bo'wes wapoti', owa'.’ ”
ACT.28.28	Ea' Pol na'ipam basef akutaimi na'i, “Dei' ae' a'i ipe' pegawa basefa God nofa'apa nokwahomapa waf aonai motanima mufi'mai anan. Amama anan nasapa'am mafe'ma esis amam nematawa sololama Godi. Esis isima nambimb sila basef amama, ea' ipe' owa'.”
ACT.28.29	Pol na'ipam basef amama, amam dambami Juda mafe'. Ea' ma'i basef lu'wami ma'iam mandahihianamam la'afena amam atom.
ACT.28.30	Amama mafe'ma ea', Pol nape la'ela'ef afagof biam si'im ipat anama anan natalonai ea' nase'as opaf nanda'mas waf bu'unai epes hiesi safi'i satolonai. 
ACT.28.31	Anan nawalapa basef bu'wami ma epes siowis wambota Godi numafias. Ea' nawalipasa basefa dembinai Jisas Krais. Anan ina umbamahana, owa'. Nawalapam na'iam alihim ea' ina enin epen nafi'i na'ipana na'i owa'.
ROM.1.1	Ae' Pol ape owina Krais Jisas anda' maola anan atona. God nofale ma enda' maol aposel ea' nosahe'e ma ewalapa basef bu'wami ananimi.
ROM.1.2+ROM.1.3+ROM.1.4	Basef amama mape na'ama. Fowa' gani God nanda' basef la'ifimi ea' na'ipa amam profet Ananimi mawalipasam manda'am mail buk Godi. Basef amama ma'i Nogalomana ananinai, Jisas Krais Dembinai ape'inai. Anan nataga epen endilisinai nataga wambota aman dembinai king Deviti. Ea' dei' Ambal Bu'unai Godi nawalapana alihina ma pepel Godi, anan Nogalomana Ananinai endilisi. Ambal anama nafelona nohafel hi'agif wapoti'. 
ROM.1.5	Lagof Jisasi atom God nagiambame nanda'e la'ifiwi anda' maol aposela afela agel Jisas Kraisi lu'una. Anan nanda'am na'ama ma anona nemaf amam nematawa hiesi sembale'efana sila basef ananimi. 
ROM.1.6	Ipe' wapoti' pape paloma amam nematawa isima Kraisi. Ipe' pame' fala Jisas Kraisi ea' pailana pape Ananipei.
ROM.1.7	Ipe' epes Romipei, God okom nainailipa nofalepa pape amam nematawa Ananipei etipa. Ae' anda' basef amama mafi'mipei. Ae' a'i God Ahalomapa ape'inai noloma Dembinai ape'inai Jisas Krais migiambamepa monda'epa la'ifipa opalef ipe'imi mope awanem.
ROM.1.8	Ae' a'i ata' ili' i'i basef amama. Ae' anifela God ae'anai ma agel Jisas Kraisi, anifelona ma ipe' wapoti'. Dei' main, esis etap gani hiagoma sa'i basef amama ma ipe' pembale'efana. 
ROM.1.9+ROM.1.10	God nogawa maina nemaf anda' betenanai okom ae'anai napoma ipe' anda'mepa beten. Ae' anda' maol Godi aloma okom ae'anai si'ina awalipasa basef bu'wami ma Nogalomana ananinai. Beten ae'anai nape na'ama. Fowa' nimeguf hiami ahali'ana ma efo'o ietilipa. Owa'etin. Dei' wapoti' ahali'ana ma Anan ni'i awi, a'i nonda'me anona eaf efo'o ietilipa.
ROM.1.11	Ae' okom na'i endilisi ma anona nemaf efo'o ietilipa ma enda'epa petaga la'ifipa ease'epa anom amamaga bu'wami Ambal Godi nasi'ipam etini. 
ROM.1.12	Amama na'ama. Ae' a'i bale'ef ae'anai nigiambama ipe' ea' bale'ef ipe'inai nigiambama ae' nenda' ae' etaga la'ifiwi. Amama monda'apa motaga la'ifipa opalef ape'imi na'ama etin.
ROM.1.13	Ae' a'i ipe' alupipei ata' pegawa nimeguf hiami ae' a'i efe'mago ipe' ea' afi'i ataga dei'. Ea' anom amamaga mahopa eafa ae'. Fowa' ae' agiambama enis epes owa' Judaisi sape anagoni sataga Kristen saitu la'ifis. Ea' dei' a'i ata' igiambama ipe' wapoti' si'i agiambama esis. 
ROM.1.14	Ae' wiaf notaome ma igiambama epes hiesi sombale'efa Krais. Wiaf anama na'ama. Krais natalowe maol lu'unai dei' ae' egwamana igiambama epes isima hiesi ma sogawa waf bu'unai Godi. Epes gawaisi soloma isima gawa a'asi wapoti'. 
ROM.1.15	Amama atom dei' opaf ae'anai nohafel endilisi ma ewalapa basef bu'wami Godi ma ipe' epes Romipei wapoti'.
ROM.1.16	Ae' ina umbamahe ambal aona ewalipasa basef bu'wami Godi, owa'. Ae' embale'efa basef amama bu'wami la'ifiwi endilisi. Dei' main, amama pepel Godi nofa' emi egafis seambale'efanai sotanimani. Esis Juda sembale'efana sali' ea' ipe' hipei owa' Judaipei pagi'. 
ROM.1.17	Dei' main, basef amama bu'wami Godi ma'ipapa waf bu'unai ananinai. Anama na'ama. I'i ape' mombale'efa Jisas la'ifipa endilisi, God ni'i ape' bo'wepa andeande'. Ina anona eafa ape' meataga bo'wepa andeande' ma naep ananimi, owa'etin. Bale'ef atona. Eaf si'i Baibel na'i, “Emi egafis sembale'efa Godi, Anan ni'i esis bu'wasi andeande' sope namusi la'ela'ef.”
ROM.1.18	Dei' owagama wapoti' okom numbutinai Godi nape nafi'i heven notaga nondawalap alihina ma waf hianai aonai epes sanda'anai. Anan nogwamasa nimanimi lu'wami ma epes isima hiesi sowa' alafugaha waf bu'unai Ananinai sanda' waf aonai dei' sahagofa basef endilisimi Ananimi. 
ROM.1.19	Dei' main, waf hianai Godi ina nandambaho', owa'. Maina waf dende' ma gawa epesi God nihi'ambasana nataga alihina nandawalap. 
ROM.1.20	Fowa' dambadamba God nanda' amamaga hiami mataga nogota anama nafi'i nataga dei', esis sati amamaga anan nanda'ami. Amamaga amama esis wilama sogawa ma anona waf hianai Godi esis owa' la'ifisa seatolona naepi. Amama na'ama. Esis satolona endilisi waf Godi ofagena, Anan Dembinai nikila' amam dambami hiami mape etapi. Esis sati waf anama naloma pepel lu'unai Ananinai nape la'ela'ef. Ea' amama atom dei' esis ina anona eafa sondahali' sombaho'a waf aonai esis sanda'anai sie'i, “Afa' owa' ogawae.” Owa'etin.
ROM.1.21	Esis sogawa God nape ea' esis ina sogawa sa'i Anan bu'unai endilisi ma sosa'ma agel Ananinai lu'una o sinifelona, owa'. Ukup asasimi mapoma amamaga falafumi atom ea' opalef asasimi ina mataga andeande', owa'. Mataga aom endilisi. 
ROM.1.22	Esis aligah maso'as sa'iam sa'i, “Ape' mogawai,” ea' esis sataga ukup mahaga magaola waf bu'unai. 
ROM.1.23	Ea' sase'ana alafugaha God owa' neaga'i naloma agel lu'unai Ananinai. Esis ina sanda' lotumana sanifelona, owa'. Sambala lawah maim falafumi atom mataga god baso'omainai asasinai mandati si'i amiguf, mafis, iguf maim maloma epes owa' seape namusi la'ela'efi, ea' sanda' lotumam sanifelom.
ROM.1.24	Esis sandaiwa'ma God sowa' alafugahana. Amama atom dei' Anan nakwaha esis ea' ukup asasimi mohafel la'ifim manda'as sanda' waf hianai aonai. Sanda so'a waol sahambombaga alop asasinai. 
ROM.1.25	Dei' main, esis ukup maso'asa basef Godi endilisimi ea' sagi'ma basef baso'maimi atom maho'ofa basef endilisimi Ananimi. Ea' sanda' lotuma amamaga amama God nanda'ami, ea' Anan, sesambalona. God Anan bu'unai ofagonama amamaga amama hiami, ape' mafela agel ananinai lu'una la'ela'ef endilisi.
ROM.1.26+ROM.1.27	Ea' God nakwaha esis saila ukup epesi atoma sanda' waf aonai ambagof aomanai. Sanda' waf anama aonai naho'ofa waf daso'amainai. Nematawa waila waf ikiakanai waloma anowa nematawa. Anom amam wapoti' manda'am na'ama etin. Ukup amamumi mohafel endilisi maimaila anom amam malomam monda' waf aonai. Ea' waf anama nahambombaga ukup maloma alop amamunai mandahama waf aonai amam manda'anai.
ROM.1.28	Ukup asasimi atom sandaiwa'ma sembale'efa God. Amama atom dei' nape natilis saila ukup awami asasimi atoma sanda' waf naninani aonai owa' andeande'ma epes seanda'anai. 
ROM.1.29+ROM.1.30	Esis sanda' waf hianai naninani aonai nape si'ina ma esis. Ukup mohafel maimaila sofa' amamaga hiami ma esis etis. Waf aonai agufuma anama. Ukup kowalepa amamaga bu'wami awami, ukup aoma soha enis epes, saha enis epes saga', migimigah sambaso'ama sofa' anom amamaga enis epesi ea' sanda' maola saha epes. Waf anama aonai asi'ina endilisi ma esis. Ea' sanda'ipama sa'i basef sawalapama sola'masa basef enis epes ma naep epes hiesi. Esis sataga naumbih saloma God, sa'i basef la'ifimi safela agof asasimi atom. Ukup mandanda' ma waf naninani aonai dambainai. Ea' sosambala basef mamasasi. 
ROM.1.31	Esis ina sagawa waf bu'unai ea' sa'i basef andeande', ea' ina saila basef amama asasimi andeande', owa'. Esis ina ukup maimaila enis epes satilis uwahipis, owa'. 
ROM.1.32	Basefa mi'uli Godi bu'unai na'ama na'i, “Epes sanda' waf na'amainai esis soga'.” Epes isima sogawa mi'uli anama, owa'etin. Sanda' waf anama aonai atona. Ea' ina sanda'ana etin, owa'. Safela agofa enis epes sanda' waf anama aonai sandanifamas.
ROM.2.1	Ipe' emi egafipa pa'i enis epes sanda' waf aonai, ofagema ipe'imi atom. Peme', ipe' pa'i basef na'ama, ipe' wapoti' panda'am si'i esis sanda'am. Dei' main, isima ipe' pa'i basef na'ama, ipa panda' waf aonai si'i pa'i esis sanda'anai. 
ROM.2.2	Ape' mogawa God anona nemaf nonda' kotima epes sanda' waf anama aonai ma basef endilisimi atom. 
ROM.2.3	Ipe' emi egafipa pa'i enis epes sanda' waf naninani aonai, ipe' wapoti' panda' waf anama. Dei' ipe' ukup mape ma'imama? Ipe' anona nemaf la'ifipama pindihi'ama basef God nonda' kotimasami pefa' pefe'? Owa'etin. 
ROM.2.4	God nanda'epa andeande' endilisi, ea' ata' nape nohafepa nogota launai, ina nagwamepa waf aonai nase'epa nimanimi ulal, owa'. Waf anama bu'unai Godi ipe' ukup ma'i falafunai? Anan nanda'mepa waf anama bu'unai ma ata' pemboma opalef. A'i ipe' pegawa amama? 
ROM.2.5	Ipe' pesambala basefi, dei' ina ata' pamboma opalef, owa'. Ipe' petagama nimanimi lu'wami mupei'ipa. Ama nemaf okom wandafunai Godi notaga alihina ma kot nowaloga epes hiesi ma basef endilisimi ananimi.
ROM.2.6	“Nemaf anama anan nowalogamasa waf epesi atona etin, nogwamasana nondahama waf esis sanda'anai.”
ROM.2.7	Enis epes sape la'ifis la'ela'efa waf bu'unai sagolopa eafa sofa' agof lu'wami, siti nafifili ma sope andeande' la'ela'ef. Epes isima God anona nemaf nonda'as sope andeande' la'ela'ef. 
ROM.2.8	Ea' enis ukup mapoma esis etis sowa' alafugaha basef endilisimi saila waf aonai. Epes isima anona nemaf God okom wandafuna endilisi nindaiwa'masa waf aonai esis sanda'anai.
ROM.2.9	Epes isima hiesi sanda' waf aonai anona nemaf nimanimi lu'wami motagamas. Esis Juda sili' ea' isima owa' Judaisi wapoti' sigi' solomas. 
ROM.2.10	Ea' God anona nemaf nose'asa pe bu'unai ma nafifili noloma agof lu'wami moloma opalef awanemi epes isima hiesi sanda' waf bu'unai. Esis Juda sili' ea' isima owa' Judaisi sigi'. 
ROM.2.11	Dei' main, Anan nowaloga epes hiesi ma ikwaf bu'unai atona.
ROM.2.12	Anan okom na'i na'ama. Emi egafis owa' seagawa mi'uli God fowa' naso' Mosesanai, esis sanda' waf aonai, anona nemaf higililas. Ea' epes Juda sogawa mi'uli anama ea'i ma dei' sanda' waf aonai, anona nemaf nowalogasa mi'uli anama atona. 
ROM.2.13	Ina epes isima same' mi'uli etini sataga bo'wes andeande'ma naep Godi, owa'. Emi egafis same' basefa saila mi'uli anama, amama atom anona nemaf God ni'i esis bo'wes andeande'.
ROM.2.14	Epes isima ina Judaisi, waf asasinai na'ama. Esis mi'uli a'as, ea' maina nemaf saila basef mape nomon opalef asasimi, waf anama nataga si'i mi'uli asasinai. Esis mi'uli Godi a'as, ea' endilisi saila waf anama ma opalef asasimi. 
ROM.2.15	Waf anama asasinai nihi'ambapa basefa mi'uli anama mape ukup asasimi. Ea' basef mape opalef asasimi nomon, amama wapoti' mihi'ambapa na'ama etin. Dei' main, ukup asasimi ma'iam mihi'ambas alihim na'ama. Anom nimeguf manda' kotimasa waf aonai esis sanda'anai ea' anom nimeguf ukup asasimi ma'i andeande' na'ama etin si'i waf esis sanda'anai. 
ROM.2.16	Amama anona nemaf motaga na'ama etina nemaf anama God nowaloga waf hianai epes hiesi sanda'anai. Nemaf anama Anan ni'i wila ma Jisas Krais nope dembinai nogwaloga waf hianai asasinai nandambahi'i noloma basef sa'iam sambahe'ami. Basef bu'wami Godi ae' awalapami amama atom.
ROM.2.17	Ipe' pefala pa'i ipe' Juda pembale'efa mi'uli anama fowa' God naso' Mosesanai la'ifipa nigiambamepa pihi'ama okom wandafunai Godi. Ea' ipe' pefela agof ipe'imi pa'i, “Ape' mogawa God endilisinai.” 
ROM.2.18	Ea' ipe' pegawa okom God na'i penda'ana ma pila waf mi'uli anama ma ukup mi'i waf bu'unai pilana. 
ROM.2.19	Ipe' pegawana pa'i ipe' epes pegawa basef Godi ma pi'ipa epes isima naep maso'asi ea' pape si'i nagwapina epes isima sape akoti ma pihi'ambas.
ROM.2.20	Ipe' epes gawaipei pawalipa isima gawa a'asi saloma enis epes owa' Judaisi sape si'i awasi ata' sa'wisi. Dei' main, ipe' pegawa pa'i basef endilisimi hiami maloma gawa hianai nape mi'uli anama pelafana pegawana.
ROM.2.21	Basef amama atom hiami mali'i dei' motanima mila ipe'. Ipe' pawalipa enis epes ea' ipe' owa' ata' pili' piwalipa ipe' etipa? Ipe' pawalipasa basef enis epes pa'i, “Ipe' ina penda' wal, owa'”, ea' ae' a'i ipe' wapoti' panda' wali? 
ROM.2.22	Ipe' pawalipasa basef ma enis epes pa'i, “Ipe' ina pehambombaga waf daso'amainai, owa'.” Ea' ipe' wapoti' panda' waf anama aonai? Ipe' pandaiwa'ma god baso'omainai ea' pakowalopam amamaga ma'oh ifagw epes sanda' lotuma god anama baso'omainai.
ROM.2.22	Na'ama ina andeande', owa'. 
ROM.2.23	Ipe' pefela agof ipe'imi atom lu'um pa'i, “Ape' mogawa mi'uli Godi fowa' naso' Mosesanai.” Ea' ipe' pimbisila' mi'uli anama panda' waf anama atona dei' pahambombaga agel Godi. 
ROM.2.24	Waf ipe' panda'anai aona si'i basef mail buki ma'iam ma'i, “Ofagema ipe' Judai atom, dei' esis owa' Judaisi sa'i basef sanda' agel Godi findiwana.”
ROM.2.25	I'i ipe' Juda pembale'efa mi'uli anama God fowa' naso' Mosesanai pilana endilisi, waf anama patopa' alopanai bu'unai. Ea' i'i ipe' pimbisila' mi'uli anama, petaga si'i epes owa' Judaisi ea' petaga na'ama etin si'i ipe' owa' peatopa' alopi. 
ROM.2.26	Epes isima owa' Judaisi seatopa'masa alopi, esis sape na'ama. I'i esis sila waf anama hianai bu'unai ma mi'uli anama, nambimb sogawa God sotaga si'i isima satopa'mas alopi ma naep Godi. 
ROM.2.27	Endilisi esis owa' Judaisi nambimb sofa' basef mila ipe' Juda. Dei' main, ipe' pegawa mi'uli anama Godi nape buki ea' patopa' alop ipe'inai ea' pimbisila' mi'uli anama. Ea' esis isima owa' seatopa' alopi saila mi'uli anama.
ROM.2.28	I'i ipe' epes Judaipei patopa' alop atona, ipe' ina Juda endilisipei, owa'. Ea' waf anama patopa' alopanai ina waf endilisinai ma ipe', owa'. 
ROM.2.29	Ipe' epes hipei Juda. I'i opalef ipe'imi motaga dambaim, ipe' Juda endilisipei. Waf patopa' alopanai, God nanda'ana opalef ipe'imi nomon. Amama ina matagama basefa mi'uli nail buki, owa'. Ambal Godi atona nanda'am. Emi egafis senda'am na'ama, esis agof a'asa naep epesi. Ea' esis agof lu'uma naep Godi atom.
ROM.3.1	Dei' esis Juda sikila' enis epes owa' Judaisi ma maina waf bu'unai? Maina waf bu'unai natagama waf anama satopa' alopanai? 
ROM.3.2	Waf bu'unai hianai natagamana. Waf nali'i anama. God nali' nase'asa basef Ananimi endilisimi atom esis Juda ma sumafiam silam. 
ROM.3.3	Endilisi, enis ina sombale'efa basef amama andeande'. Ea' dei' ata' si'i main? A'i waf anama aonai esis sanda'anai anona nemaf nonda' God nokwaha basef endilisimi Ananimi? 
ROM.3.4	Owa'etin. Ape' mi'i basef mi'i, epes hiesi sambaso'ami, ea' God atona na'i basef endilisimi la'ela'ef nanda' maol andeande' si'i Baibel na'iam,
ROM.3.4	“Amam nematawa hiesi seme' basef ine'imi si'i endilisimi atom. Nemaf anama enis epes si'i sonda'mena basef, ine' nikila'as.”
ROM.3.5+ROM.3.6	Dei' i'ipipa anom basef ape' epes ukup ma'iami. Basef amama na'ama. Dei' ata' mama? I'i waf aonai ape' manda'anai nawalapa waf bu'unai Godi nataga alihina, ape' nambimb mi'iam mi'imama? Mi'i God nanda' waf aonai okom wandafunai nogwamapa waf aonai ape' manda'anai? Owa'etin. I'i God nonda' waf aonai, dei' Anan nowaloga waf amam nematawa hiesi sanda'anai ma main? Owa'etin. 
ROM.3.7	Enis epes ukup ma'i etin sambaso'am sa'i na'ama sa'i, “I'i epes hiesi siti waf aonai ape' manda'anai noloma waf Godi endilisinai ma sowalogana, sogawa waf Godi nikila' waf ape' manda'anai. Ea' waf ape' manda'anai nawalapa agel Godi lu'una. Ea' na'ama God ina nambimb nogwamapa waf aonai ape' manda'anai, owa'.” Owa'etin. Epes isima sambaso'ami. 
ROM.3.8	I'i ape' mila basef amama baso'maimi, mefe' mefe' mi'i,
ROM.3.8	“Awi, ape' monda' waf aonai ma muwalapai waf bu'unai Godi.”
ROM.3.8	Endilisi, enis epes sambaso'am sa'i basef findiwama ae' sa'i ae' a'iam na'ama. Owa'etin. Epes isima sa'i basef amama, anona nemaf God nogwamasa waf aonai esis sanda'anai.
ROM.3.9	Dei' si'i main? Basef amama do'okimi ma'i main? Ma'i ape' Juda mikila' enis epes owa' Judaisi ma waf bu'unai? Owa'etin. Ae' ihi'ambepa basef ea', waf aonai nase'ala ape' hiapai, esis Juda saloma isima owa' Judaisi wapoti'. 
ROM.3.10	Baibel na'i na'ama na'i,
ROM.3.10	“Ina enin epen bo'wen andeande' nape, owa'etin. 
ROM.3.11	Ina enin epen negawa waf bu'unai. Ina enin epen nanda' maol nagolopa God, owa'. 
ROM.3.12	Epes hiesi sololama eaf bu'unai sataga epes sanda' waf aonai. Ina enin epen nanda' waf bu'unai, owa'. Ina enin atitin bo'wen. 
ROM.3.13	Malogof asasimi mandahama si'i hi'agilif sawa epes saga'i, mindihianama alihim mape. Esis sa'i basef hiami baso'maimi maloma basef hiami mamumami ma sahambombaga enis epes si'i numbut nape igufi naha epes saga'i. 
ROM.3.14	La'ela'ef ukup asasimi wandafum endilisi sa'i basef awami atoma sase'a nimanimi enis epes. 
ROM.3.15	Esis mehip saha enis epes saga'. 
ROM.3.16	La'ela'ef sahambombaga epes hiesi sase'asa nimanimi hiami. 
ROM.3.17	Opalef asasimi ina mape awanem seape opalef atifim soloma enis epes, owa'. 
ROM.3.18	Esis ina ukup maimaila God umbamahasana ma saila waf Ananinai, owa'.”
ROM.3.19	Ea' dei' ape' mogawa maim basef Godi mape mi'uli Anan fowa' naso' Mosesanai na'i ape' Juda mope owina mi'uli anama milana. Ea' ina la'ifipa mailana andeande', owa'. Ea' ina enin epen la'ifina ni'i, “Ae' epen bu'uwei andeande',” owa'etin. Ape' epes hiapai ganima hiagoma, ofagema mapoma ape' ma naep Godi anona nemaf nowaloga ape' nowalapa waf aonai ape' manda'anai. 
ROM.3.20	Dei' main, waf anama maila mi'uli anama, owa' enin epen atitin anona nemaf nefa' agel epen bu'unai andeande' ma naep Godi, owa'. Mi'uli anama nihi'ambapa waf aonai ape' manda'anai.
ROM.3.21	Ea' dei' waf bu'unai Godi nataga alihiguma nandawalap. Anama ina nataga nagi'ma waf saila mi'uli fowa' gani God naso' Mosesanai, owa'. Anama nataga anona eaf na'ama. Basef hiami Godi mail buki mawalapai waf anama. Anom mail mi'uli anama God fowa' naso' Mosesanai ea' anom amam profet hiami manda'anai. 
ROM.3.22	Waf anama na'ama. Emi egafis sembale'efa Jisas Kraisi, isima God nofalas na'i epes bu'wasi. Ea' ape' epes hiapai mombale'efa Kraisi, God nanda'apa na'ama etin, esis Juda saloma isima owa' Judaisi wapoti'. 
ROM.3.23	Ape' epes hiapai manda' waf aonai mumbisila' mi'uli Godi ea' ina la'ifipama anona nemaf muti mafifili bu'unai Ananinai, owa'. 
ROM.3.24	Ea' God nati ape' uwahipipa nandahomapa. Ape' mombale'efa Krais Jisas ea' God na'i ape' epes bu'upai. Ape' ina mase'ana anom amamaga matalona, owa'. Anan nagiambamapa ma Krais Jisas ea' natagahepa natalapa ma mape wafifipa.
ROM.3.25	God nihi'ambasana Krais Jisas alihina ma amam nematawa hiesi na'ama. Anan naga' esimbel ananimi malo mali'amona okom wandafunai Godi ma nakwaha waf aonai emi egafis sembale'efanai. Ga' Krais Jisasi atona dei' God nihi'ambapa waf bu'unai na'ama. Fowa' nanda' esis amam nematawa sa'osa'ombemas ea' ina nogwamasa waf aonai esis sanda'anai, owa'. 
ROM.3.26	Anan nanda'am na'ama ma nogwamasa waf aonai esis sanda'anai ma dei' nihi'ambapa waf bu'unai ananinai nataga alihiguma. Amama atom dei' ape' mogawa Anan bu'unai endilisi na'i emi egafis sembale'efa Jisasi sataga epes bu'wasi.
ROM.3.27	Ea' dei' ape' eaf a'apa ma mefela agof ape'imi atom lu'um, owa'. Eaf anama ea' naso'. Main de'im mahefa eaf anama? A'i waf anama maila mi'uli God naso' Mosesanai? Owa'etin! Waf mombale'efa Jisasanai atona nahopa eaf anama. 
ROM.3.28	Ape' mogawa emi egafis sembale'efa Jisas atona, God na'i esis sataga epes bu'wasi andeande'. Ea' esis ina saila mi'uli anama God fowa' naso' Mosesanai, owa'.
ROM.3.29	Dei' mama? A'i God Anan Dembinai esis Judai atona? Owa'etin. Anan Dembinai esis isima owa' Judaisi wapoti'. 
ROM.3.30	Dei' main, God anan anama atona. Anan na'i basef atifim mafe'ma epes hiesi. Emi egafis sembale'efa Krais Jisasi, nambimb God ni'i esis epes bu'wasi andeande, esis Juda saila waf satopa' alopanai saloma isima owa' Judaisi wapoti'. 
ROM.3.31	Amama atom dei' bale'ef anama ape' ina mi'i ape' matopa' basefa mi'uli anama God fowa' naso' Mosesanai, owa'. Ape' mombale'efa Krais Jisas dei' mawalapa basef ofagema ma mi'uli anama.
ROM.4.1	Ape' mi'i basefa Abraham akunamapa ape' Judai mi'imama? Anan nanda' maina God na'i anan epen bu'unai? 
ROM.4.2	Endilisi Abraham ina nataga epen bu'unai ma nanda' maol bu'unai, owa'. Ea' ina nafela agel ananinai lu'una ma naep Godi, owa'. Anan nembale'efa God na'i epen bu'unai. 
ROM.4.3	Baibel na'iam na'imama? Na'iam na'ama na'i, “Abraham nombale'efa God ea' God nati bale'ef ananinai na'i anan epen bu'unai.”
ROM.4.4	Ape' mogawa epes sanda' maoli ma sofa' amamaga ma maol sanda'anai, amamaga amama ina mi'iam mi'i mofa'am etin si'i presen, owa'. Amama amamaga satopa' maolami. 
ROM.4.5	Na'ama God ina nati maol bu'unai epes sanda'anai ma ni'i esis epes bu'wasi, owa'. Anan nati emi egafis sembale'efana la'ifisi ma nefalas sanda' waf aonai sataga epes bu'wasi. Ea' God nati bale'ef asasinai dei' na'i esis epes bu'wasi. 
ROM.4.6	Fowa' Devit wapoti' nanda' anom basef mail buk Baibela emi egafis God natilis na'i epes bu'wasi, isima sandanifel. Esis ina sanda' maol, owa'. Sembale'efana etin dei' na'i esis epes bu'wasi. 
ROM.4.7	Devit nanda' basef amama na'i,
ROM.4.7	“Emi egafis God nakwaha waf aonai esis sanda'anai, epes isima sandanifel. 
ROM.4.8	Emi egafis Dembinai owa' okom nopoma waf aonai esis sanda'anai isima sandanifel.”
ROM.4.9	Epes isima Devit na'i sandanifel, epes isima satopa' alopi etis? Owa'etin. Isima owa' seatopa' alopi wapoti'. Dei' main, do'ok ae' a'ipipa Baibel na'i na'ama na'i,
ROM.4.9	“Abraham nembale'efa God ea' God nati bale'ef ananinai na'i anan epen bu'unai.”
ROM.4.10	Dei' Abraham nape na'imama God okom napomana na'i epen bu'unai? Anan nali' natopa' alop ea' o ata' owa' neatopa' alop? Anan ina dei' natopa' alopa God na'i anan epen bu'unai, ata' owa'. 
ROM.4.11	Fowa' gani Abraham nali' nembale'efa God nofalana epen bu'unai. Ea' nagi' natopa' alop.
ROM.4.12	Ea' anan akunamas epes isima Juda satopa' alopi wapoti'. Ea' esis ina satopa' alop atona, owa'. Esis saila bo'wagah Abrahami sombale'efa God si'i fowa' anan nembale'efana nogota anama ata' owa' neatopa' alop.
ROM.4.13	Fowa' gani God na'i basef endilisimi atom naloma Abraham na'i, “Ae' anona nemaf ese'ena etap hiagoma ine' neloma esis bafasena akusena ine'isi wapoti'.”
ROM.4.13	Na'ama Abraham ina naila mi'uli anama God na'i noso' Mosesanai ma dei' na'i basef endilisimi nalomana na'ipana basef amama, ata' owa'. Abraham nali' nembale'efa God dei' nofalana epen bu'unai na'ipana basef amama. 
ROM.4.14	Anom basef ma'ipapa amama mali'i na'ama ma'i, I'i epes sila mi'uli Godi ma sofa' amamaga amama God nease'asami, anona nemaf waf anama mombale'efa Godi nowala ea' basef endilisimi amama God na'iam nalomas wapoti' owa' la'ifim, owa'. 
ROM.4.15	Dei' main, mi'uli anama nawalapa okom wandafunai Godi ma nose'as nemanimi isima sosambala basefa mi'uli anama. I'i ape' owa' mila basefa mi'uli anama, God okom wandafunai napomapa. I'i mi'uli anama owa', God ina ni'i epes sumbisila' mi'uli anama satopa'ana, owa'.
ROM.4.16	Abraham nembale'efa God. Amama atom dei' God na'ipana basef amama endilisimi atom bu'wami ma ape' mogawa endilisi God na'ipas basef amama wapoti' na'i ape' hiapai bafalomapa Abrahami, nase'apam etin si'i presen. Ina nase'asa epes isima saila mi'uli anama atona, owa'. Emi egafis sembale'efa God na'ama etin si'i Abrahami, esis wapoti'. Anan nali' nembale'efa God nataga bafalomapa nali' endilisi ma ape' hiapai emi egafipa dei' magi' membale'efa God. 
ROM.4.17	Si'i Baibel na'i, God fowa' gani na'ipa Abraham na'i,
ROM.4.17	“Ae' enda'ena nepe bafalomasa epes hiesi.”
ROM.4.17	Abraham anan bafalomapa ape'inai ma naep Godi. Anan nembale'efa God atona nase'asa ambal namunai epes saga'i, ea' nofala amamaga hiami ata' owa' meatagai si'i mataga mape ea'.
ROM.4.18	Abraham ina dei' nati amamaga amama God na'ipanam na'i neanda'ami. Ea' anan nembale'ef endilisi si'i natolom ea'. Amama atom dei' nataga
ROM.4.18	“Bafalomas esis amam nematawa hiesi.”
ROM.4.18	Si'i fowa' God na'iam na'i,
ROM.4.18	“Anona nemaf owagama epes hiesi wambota ine'inai sotaga na'ama.”
ROM.4.19+ROM.4.20	Abraham hagona felefele'ma afagof 100-peleim, alop ananinai nowafa si'i naga'i. Ea' waulu'mana Sara hage'w wapoti' asa'w ina la'ifikwa kola awasi, owa'. Abraham okom napoma amama, ea' bale'ef ananinai ina nowala, owa'. Anan nembale'ef la'ifina ma basef God na'i endilisimi nalomana ma amamaga anona nemaf migi' meatagai. Bale'ef atona nanda'ana la'ifina ea' nafela agel Godi lu'una. 
ROM.4.21	Anan nembale'efa God endilisi ma nogawa Anan la'ifinai ma nonda'am na'ama si'i fowa' na'i nonda'ama basef amama endilisimi. 
ROM.4.22	Amama atom God okom napoma bale'ef ananinai ea' na'i, “Anan epen bu'unai.”
ROM.4.23	Fowa' anona profet nanda' basef amama mape Baibeli ma'i na'ama ma'i, “God okom napoma anan epen bu'unai.”
ROM.4.23	Amam profet ina manda' basef amama ma Abraham atona, owa'. 
ROM.4.24	Manda'ama ape' wapoti'. Ape' membale'efa God nafela Jisas Dembinai ape'inai nohafel hi'agif. Amama atom God nati bale'ef ape'inai ea' na'i ape' epes bu'upai. 
ROM.4.25	God nasapa' Jisas nafi'i naga'ma nakwaha waf aonai ape' manda'anai. Ea' nafelona hi'agifa na'i ape' epes bu'upai.
ROM.5.1	Basef ofagema mape mali'i amama, bale'ef ape'inai atona dei' God nofalapa epes bu'upai. Amama atom dei' Dembinai ape'inai Jisas Krais nanda'apa mape opalef etifim awanem maloma God. 
ROM.5.2	Anan atona eafa ape' mombale'efana mope nomona okom Godi nainaila ape' endilisi nandahomapa nefa'apai dei' mape andeande'. Ape' mogawa endilisi mape mohafa anona nemaf God nofa'apa mope molomana miti nafifili Ananinai. Bale'ef anama nanda'apa mandanifel ma amama. 
ROM.5.3	Ape' ina mandanifela amama atom, owa'. Ape' mandanifela nimanimi meatagamapa wapoti'. Dei' main, ape' mogawa mofa'ama monda'apa la'ifipa. 
ROM.5.4	I'i ape' mitu la'ifipama amamaga amama meagwamba ape'i, God ni'i aho'mapa. Amama atom dei' ape' mogawa endilisi Anan naila basef ananimi andeande' ma nigiambamapa mope mohafa nafifili pepel ananinai anona nemaf neatagai. 
ROM.5.5	I'i ape' mogawa endilisi na'ama, bale'ef ape'inai ina anona nemaf hegililana, owa'. Dei' main, God nase'apa Ambal Bu'unai Ananinai ea' waf okom nainailapa nape lu'una opalef ape'imi.
ROM.5.6	Amama na'ama. Fowa' ape' ina la'ifipa ma monda' waf bu'unai, nogota anama God nandandepana Krais naga'ma ape' mowa' alafugaha Godi. 
ROM.5.7	Ipe' ukup mape ma'imama? Enin epen na'i nega'ma nigiambama emi egalin na'i nila mi'uli Godi? A'i ina enis si'i a'e, owa'. Ea' i'i enin epen bo'wen endilisi, enin wila ma nega' nigiambama enin epen bu'wani. 
ROM.5.8	Ape' ata' manda' waf aonai, Krais naga' nagiambamapa. Ea' dei' God nihi'ambapa okom lu'unai nainaila ape' nandawalap alihina.
ROM.5.9	Anan naga' esimbel ananimi malo dei' God nofalapa epes bu'upai. Amama atom dei' ape' mogawa endilisi Krais natagahepa ma okom wandafunai Godi. 
ROM.5.10	Fowa' ape' ata' mape naumbih Godi, ea' dei' nanda'apa mataga alupipai ananipai opalef etifim malomana. Anan nanda'am na'ama ma Nogalomana Ananinai naga'ma ape'. Amama atom dei' ape' mape alupipai Godi mogawa endilisi Krais nape namona ma anona nemaf nofa'apa motanimani mofe' molomana mope. 
ROM.5.11	Ea' ina amama atom, owa'. Ape' mandanifel ma God. Dei' main? Fowa' ape' mape naumbih Ananipai ea' dei' Dembinai ape'inai Jisas Krais nali'amona naumbih ape'imi nanda'apa mataga alupipai malomana. Ea' dei' mandanifel ma Anan.
ROM.5.12	Ape' mogawa amama. Aman atotona nali' nanda' waf aonai, dei' waf aonai nape opalef amam nematawa etapasi hiesi. Ea' dei' waf aonai nefa'ai ga' nafi'i, dei' ga' naha epes hiesi saga'. Dei' main, epes hiesi sanda' waf aonai. 
ROM.5.13	Fowa' gani nogota anama God ata' owa' nose'anai mi'uli Ananinai Moses, waf aonai nali' nataga nape etap anae'. I'i basefa mi'uli anama owa'etin, dei' God ina nawaloga epesa waf aonai esis sanda'anai, owa'. 
ROM.5.14	Ea' ga' nataga nape nogota anama Adami nafi'i nataga nogota Mosesi. Epes isima hiesi ina sogawa mi'uli God fowa' naso' Mosesanai, owa'. Ea' ga' natagamas saga' hi'alas. Fowa' God nase'ana mi'uli Ananinai Adam, ea' Adam natopa'ana. Enis epes ina satopa'ana si'i Adam natopa'ana, owa'. Ea' ga' natagamas saga' wapoti'. Aman anama Adam nanda' ikwafa aman anona nemaf neatagai. 
ROM.5.15	Waf God nandahomapa anai ma Jisas Krais naloma waf aonai Adam nanda'anai ina na'ama etin, owa'. Aman anama Adam atotona nanda' waf aonai, dei' nanda' epes hiesi saga'. Ea' God nandahomapa, waf anama nataga lu'una endilisi ma aman atotona Jisas Krais. Ea' ape' dei' mofa' amamaga amama presen Godi nikila' ga' anama ea' nataga lu'una endilisi ma nandahoma epes hiesi. 
ROM.5.16	Waf bu'unai God nandahomapa anai anama ina nape etifigin naloma waf aonai aman anama atotona nanda'anai, owa'. Aman anama nanda' waf atotona aonai. Ea' God nawalogapa epes hiapai na'i, “Ipe' awepa hi'alepa endilisi.”
ROM.5.16	Ape' manda' waf aonai hianai ea' God okom nainailapa nandahomapa na'i ape' epes bu'upai. 
ROM.5.17	Aman anama atotona nanda' waf aonai. Amama atom dei' ga' nataga ma epes hiesi ma aman anama atona. Ea' maol aman anama atotona Jisas Krais nanda'anai lu'una endilisi nikila' ga' ma nagiambama epes isima hiesi. Epes isima owagama sope namisi ma sope dembesi si'i king. Epes isima God nandahomas endilisi.
ROM.5.18	Dei' ape' mape na'ama. Fowa' waf aonai atotona nanda' ape' hiapai higilalapa. Ea' na'ama etin waf bu'unai atotona natagahepa ma waf aonai nanda'apa dei' mape namepa. 
ROM.5.19	Aman atotona nosambala basef Godi dei' ape' hiapai mape manda' waf aonai. Ea' na'ama etin aman bu'unai atotona naila basef amama andeande' dei' ape' hiapai mataga epes bu'upai ma naep Godi. 
ROM.5.20	Ea' mi'uli anama God fowa' naso' Mosesanai natagama esis sogawa waf esis sanda'anai aona satopa' mi'uli anama. Ea' esis ina sakwaha waf anama aonai, owa'. Sanda'ana hianai endilisi. Ea' eaf God nandahomasanai nataga lu'una endilisi ma esis. 
ROM.5.21	Fowa' waf aonai nataga lu'una ma ape' hiapai dei' maga'. Ea' dei' waf God nandahomapa anai nikila' waf anama aonai. Anan nandahomapa ea' nofalapa amam nematawa bu'upai ma mofa' ambal namunai nape la'ela'ef ma Dembinai ape'inai Jisas Krais.
ROM.6.1	Enis epes sambaso'mas sa'i na'ama. Sa'i ape' monda' waf aonai la'ela'ef ma waf God nandahomapanai notaga lu'una. Ape' mi'iam na'ama o owa'? 
ROM.6.2	Owa'etin. Waf aonai atotona, dei' ape' maga'. Dei' maina ape' ata' monda' waf aonai atona? Owa'etin, hapainai. 
ROM.6.3	Ipe' pegawa ape' emi egafipa mofa' baptaisa mape la'ifipa maloma Jisas Krais mofa' baptaisa ga' Ananinai. 
ROM.6.4	Baptais anama ape' la'ifipa maloma ga' Jisasi, God nawapa maloma Krais hi'agif. Pepel bu'unai Ahalomanai atona nafela Krais nohafel hi'agif. Ea' na'ama etina ape' mohafel wapoti' mape la'ifipa manda' waf dambainai ma ambal namunai etap anae'.
ROM.6.5	Ape' la'ifipa maloma Kraisa ga' anama ananinai si'i Anan naga'. Ea' na'ama etin anona nemaf ape' motaga la'ifipa mohafel wapoti' molomana. 
ROM.6.6	Ape' mogawa opalef apimi ape'imi maga' mail lawag usi'inai tu'wanainai maloma Krais ea' God natofa waf aonai nanda' maol nape alop ape'inai. Amama atom dei' ape' ina mape owina waf aonai wapoti', owa'. 
ROM.6.7	Dei' main, anona aman naga'i, ina ata' nape owina waf aonai wapoti', owa'.
ROM.6.8	Ape' maga' maloma Krais. Ea' mogawa endilisi aona nemaf mope ambal namunai molomana wapoti'. 
ROM.6.9	Ape' mogawa God nafela Krais nohafel hi'agif. Amama atom Anan ina anona nemaf noga' wapoti', owa'. Ga' ina la'ifina natofa Anan, owa'. 
ROM.6.10	Anan naga' nemaf atotona ma waf aonai ape' manda'anai ea' ma'um. Ga' anama atona Anan nahambombaga pepel anama ma waf aonai nafe' hi'alana. Anan dei' nape ambal namunai naila okom Godi atona. 
ROM.6.11	Ea' na'ama etina ipe' wapoti' ukup mopoma ipe' pakwaha waf aonai si'i epes saga'i. Ipe' ukup mopoma ipe' pape la'ifipa paloma Krais Jisas pape namipei paloma God.
ROM.6.12	Ipe' ina pi'i aho'ma waf aonai nope notaga la'ifina numafi ipe', owa'. Na'ama waf anama aonai nohonde'epa ea' pila waf alop atonai. 
ROM.6.13	Ipe' ina pese' lagof bo'wagah ipe'imi mefe'ma penda' waf aonai, owa'. Pese' ipe' pefe'ma God atona moloma ukup ipe'imi hi'ilama anan atona si'i epes sotanima sohafel hi'agif wapoti' sape namisi. Ipe' pese'ana alop wa'ana hi'ilana Goda penda' waf bu'unai. 
ROM.6.14	Ipe' pegawa waf aonai ina ata' nape lu'unama ipe' wapoti', owa'. Dei' main, ipe' dei' ina ata' pape owina mi'uli anama God fowa' naso' Mosesanai ma pilana, owa'. Ipe' pape owina waf Godi atona okom nainailapa ma nandahomapa.
ROM.6.15	Ea' dei' ape' ata' monda'am mi'imama? Ape' ina mape owina mi'uli anama God fowa naso' Mosesanai, owa'. Ape' dei' mape owina waf anama God nandahomapa etin. Ea' dei' ape' monda' waf aonai? Owa'etin endilisi! 
ROM.6.16	I'i ipe' pese' ipe' etipa penda' maol pepe owina aman emi, ipe' la'ifipa ma pilana. I'i ipe' pese' opalefa waf aonai, ipe' pape owina waf anama nonda'epa pega'. Ea' i'i ipe' pese' opalefa waf bu'unai pepe owina God petaga bu'upei ma naep ananimi. 
ROM.6.17	Endilisi, fowa' ipe' pape owina waf aonai nanda'epa panda'ana. Ea' God nanda'epa pape owina basef ananimi pailam ea' pase'ana opalef hi'alama paila basef amama ipe' pefa'ami. Ea' ape' manifela God. 
ROM.6.18	Anan natagahepa ma pepel waf aonai, dei' pataga epes panda' maol pape owina waf bu'unai natagahepa ma waf aonai. 
ROM.6.19	Ukup ipe'imi ina dei' la'ifim, owa'. Amama atom dei' aila ukup ape' epesi a'iam alihim a'i. Fowa' ipe' ata' pase' alop ipe'inai wa'ana pape owina waf aonai naninani naloma waf hianai sosambala mi'uli Godi ea' nandepa panda'ana. Ea' dei' peso' alop wa'ana hi'ilana pepe owina waf bu'unai ma pepe epes Godi etipa.
ROM.6.20	Fowa' ipe' ata' pape owina waf aonai, nogota anama ipe' ata' pape peloloma waf bu'unai. 
ROM.6.21	Ipe' pefa' amamaga maim bu'wami ma waf aonai fowa' panda'anai, ma dei' ipe' ambagof aoma waf anama? Owa'etin. Waf anama nawalapai ga' atona. 
ROM.6.22	Ea' dei' God natagahepa ma waf aonai nanda'epa pape panda' maola anan pape owina anan la'ela'ef. Maol anama nola gwa'aimi amama. Ipe' pepe bo'wepa ananipei etipa ma pefa' ambal namunai pepe andeande' la'ela'ef. 
ROM.6.23	Waf aonai nagwamasa awami ma isima sanda' maola waf aonai. Awami amama. Esis anona nemaf soga' etin higililas. Ea' God dei' nase'apai presen bu'unai etin, anama ambal namunai nape la'ela'efi ma mope la'ifipa moloma Krais Jisas.
ROM.7.1	Ipe' alupipei, ipe' pegawa mi'uli ma waf daso'amainai ea'. Ea' pegawa andeande'ma basef amama dei' a'ipipami. Nogota anama epen ata' nape namin, enin ata' nape owina mi'uli anama. 
ROM.7.2	Basef ofagema ma mi'uli anama amama. I'i ano'w nemata'w kwaso' amani, ma anan ata' nopan namunai, mi'uli anama ata' newa'ana naloma akwa'w ata' sape etifis. I'i waulunama'w noga', mi'uli anama newa'asi pele'atana kwape wafifi'w. 
ROM.7.3	Ea' i'i anan aman ata' nope ambal napaina ma waulu'mana kofe' kweaso' anona aman, sofala'w si'i akwa'w kwanda' waf aonai. Ea' i'i aman akwa'unai noga', mi'uli anama ina ata' newa'as etifis wapoti', owa'. Akwa'w kwandatagah kwape wafifi'w. Esis ina si'i basefa akwa'w si'i akwa'w kwanda' so'a wauli, owa'.
ROM.7.4	Ipe' alupipei ae'ipei, ae' a'i i'ipipa basef amama ofagema. Ape' hiapai mape la'ifipa maloma Krais ea' amama atom dei' maga' ea'. Dei' mi'uli anama God fowa' nase' Mosesanai ina ata' nowa'apa la'ifipa wapoti', owa'. Ape' mape la'ifipa paloma Jisas aman God nafelona nohafel hi'agif wapoti' ea' monda' maol ananinai atona. 
ROM.7.5	Fowa' ata' mape la'ela'efa opalef apimi, mi'uli anama God fowa' naso' Mosesanai nafilai ukup awami ma alop ape'inai. Ea' manda' maola waf aonai nawalapai ga'. 
ROM.7.6	Ea' ape' dei' maga' maloma Krais makwaha amamaga mowa'apa la'ifipa. Ea' mi'uli anama ina ata' nowa'apa wapoti', owa'. Mape wafifipa. Dei' ape' ina ata' manda' maol maila mi'uli anama amam manda'ana nail buki, owa'. Ape' manda' maola waf dambainai Ambal Bu'unai Godi nanda'anai.
ROM.7.7	Mi'uli anama God fowa' naso' Mosesanai nape na'ama. Dei' ape' ata' mi'iam mi'imama? Mi'i mi'uli atona waf aonai o owa'? Owa'etin! Mi'uli anama God fowa' naso' Mosesanai nihi'ambe maina waf aonai ofagena ma egawana. Waf anama kowalasanai nape na'ama. Mi'uli anama na'iam na'ama na'i,
ROM.7.7	“Ina kowalena ma anom amamaga anona amani, owa'.”
ROM.7.7	I'i mi'uli anama owa' nihi'ambe na'ama, ae' ina egawa waf aonai kowalasanai, owa'. 
ROM.7.8	Mi'uli anama si'i anama eafa waf aonai nefela okom nanda' ae' kowalema amamaga hiami. I'i mi'uli anama owa'etin, ae' waf aonai a'e. 
ROM.7.9+ROM.7.10	Fowa' gani mi'uli anama ata' owa', nogota anama ata' ape okom nase'e lolaiwi ma waf aonai. Anom nimeguf mafe'ma ea' basef ofagema ma mi'uli anama mafi'mai ae' ea' waf aonai nohafel nafe' ambal ae'anai ea' nahe aga'ma mi'uli anama. Do'ok li' God nanda' mi'uli ananinai ma nefela ambal namunai ea' ae' ine' efa' ambal namunai ma mi'uli anama, owa'. Mi'uli anama nahe aga' etin. 
ROM.7.11	Dei' main, waf aonai nasopama eafa mi'uli anama ea' nambaso'me. Mi'uli anama nafela okoma ae' nihi'ambe waf aonai nahe aga'. 
ROM.7.12	Ea' ape' mogawa mi'uli atona anan bo'ona andeande'. Basef amama hiami mape mi'uli anama bo'om wapoti'.
ROM.7.13	A'i mi'uli anama bu'unai nahe aga'? Owa'etin! Waf aonai atona nahe aga'. Ea' amamaga amama si'i anona eafa waf aonai nahe aga' ma waf anama aonai ofagena nataga nandawalap. Ea' mi'uli anama nihi'ambapa waf aonai ofagena, waf anama aona endilisi.
ROM.7.14	Ape' mogawa mi'uli anama nafi'i Ambal Bu'unai Godi nihi'ambapa okom Ananinai. Ea' ae' okom apinai nape ina aila okom Godi, owa'. Waf aonai nembale'e anda' maola waf anama aonai. 
ROM.7.15	Ea' dei' ae' ina egawa waf ofagena anda'anai, owa'. Waf ae' okom na'ina'iana a'i enda'anai, anama ina anda'ana, owa'. 
ROM.7.16	Okom ae'anai atona a'iam na'ama a'i aho'ma mi'uli anama bu'unai ma eme'ana ilana. Owa'etin. Ina ailana, owa'. Ae' andaiwa'ma enda' waf aonai. Ea' anda' waf anama atona. 
ROM.7.17	Ea' ina ae' atowe anda'ana, owa'. Waf aonai nape opaf ae'anai nomon, anama atona nanda'am. 
ROM.7.18	Ae' egawa opaf ae'anai nomon, ina anom nomonas bu'wami mape, owa'. Opaf anama apinai ae'anai atona nahambombage. Endilisi, ae' okom na'i enda' waf bu'unai atona, owa'. Ina la'ifiwi anda'ana, owa'. 
ROM.7.19+ROM.7.20	Waf bu'unai okom na'i enda'anai, anama ina anda'ana, owa'. Ea' waf aonai andaiwa'ma eanda'anai, anama atona anda'ana. Ea' ae' egawa ina ae' aila okom anda' amama, owa'. Waf aonai nape opaf ae'anai nomon, anama atona nanda'e anda'am.
ROM.7.21	Amama atom dei' ati waf na'amainai nape ae'. Okom na'i enda' waf bu'unai, ea' waf aonai nape opaf ae'anai na'ipi anda'am. 
ROM.7.22	Okom atona ae'anai dei' nainaila endilisi mi'uli anama God fowa' naso' Mosesanai andanifamana. 
ROM.7.23	Ea' ati anona waf nape alop si'ina wa'ana ae'anai nomon. Ea' waf anama napa' naloma mi'uli anama nape okom ae'anai. Waf anama atona nape alop wa'ana ae'anai nembalo' ae' nanda'e anda' maola waf anama aonai. 
ROM.7.24	Ea' uwahipiwi! Ae' epen danifel a'e, okom nimaninaiwei. Emi egalin netagahowe ma opaf apinai dei' nahe aga'i? 
ROM.7.25	Ae' anifela God! Anan atona nanda' Jisas Krais Dembinai ape'inai natagahowe ape wafifiwi.
ROM.7.25	Dei' ape na'ama. Okom ae'anai atona, ape owin mi'uli anama, ea' opaf apinai ape owina pepel waf aonai.
ROM.8.1	Basef amama mali'i ofagema amama. Ape' amam nematawa mape la'ifipa maloma Krais Jisas, ina ata' anom basef dei' ma God nonda'mapa basef lu'wami mofa' nimanimi ma waf aonai ape' manda'anai, owa'etin. 
ROM.8.2	Dei' main, pepel Ambal Bu'unai Godi nase'apa ambal namunai ape', anan natagahepa ma pepel waf aonai naloma pepel naga'i. Anan nanda'am na'ama ma Krais Jisas atona ea' mape la'ifipa ma anan dei' mape wafifipa. 
ROM.8.3	Maol anama mi'uli anama God fowa' naso' Mosesanai owa' la'ifina nonda'ana, God nanda'ana. Dei' main, opalef ape' epesi ina la'ifim. Dei' God nanda' maol anama na'ama. Nasapa'i Nogalomana Ananinai atona nafi'i nataga si'i ape' epes manda' waf aonai. Ama nokwahomapa waf aonai hi'alana. Anan nafi'i ma nokwaha waf aonai ape' epesi noloma nimanimi ma waf anama ea' God nase'anam mapoma anan atona. God nanda'am na'ama dei' nanda' basefa waf aonai ape' manda'anai. 
ROM.8.4	Anan nanda'am na'ama ma ape' mofe' mila waf bu'unai nape mi'uli anama. Dei' main, ape' dei' ina mafe' maila fe' anama opalef apimi, owa'. Mafe' maila fe' dambainai Ambal Bu'unai Godi.
ROM.8.5	Epes saila waf opalef apimi safi'i, ukup asasimi mape la'ifim maila amamaga amama opalef apimi maimailami. Ea' epes emi egafis safe' saila Ambal Bu'unai Godi, ukup asasimi mape la'ifim maila amamaga okom Ambal Bu'unai na'iami. 
ROM.8.6	I'i ukup epes isima mapoma amamaga awami ma opalef apimi asasimi, amama mawalapai ga' higililas. Ea' emi egafis ukup asasimi la'ifim mopoma amamaga Ambal Godi, epes isima dei' nape ambal namunai opalef mape awanem. 
ROM.8.7	Emi egafis ukup mila waf apinai, isima sataga naumbih Godi. Dei' main, esis ina sape owina mi'uli hianai Godi, owa'. Ina la'ifisa sila mi'uli anama, owa'. 
ROM.8.8	Emi egafis sape owina waf apinai, epes isima ina la'ifisa sonda' waf God okom na'ianai, owa'. 
ROM.8.9	I'i Ambal Bu'unai Godi nupaipa, ipe' ina ata' pape owina waf anama apinai aonai ma okom apinai, owa'. Ipe' pape owina waf Ambal Bu'unai Godi. Ea' emi egafis Spirit Ambal Kraisi owa' nopaisi, isima ina epes Kraisi, owa'. 
ROM.8.10	Waf aonai fowa' panda'anai naha alop ipe'inai ma anona nemaf pega'. Ea' i'i Krais nape nomona ipe', ipe' pape namipei. Dei' main, Krais nanda'epa pataga bo'wepa ma naep Godi. 
ROM.8.11	Fowa' God nafela Jisas notanima nohafel hi'agif. Ea' Ambal ananinai nagiambamepa na'ama. Ipe' epes emi egafipa Ambal Bu'unai Godi napaipa nomon, nase'epa ambal namunai alop ipe'inai wapoti'. Ipe' paga' ea', dei' anan nanda'epa pape namipa.
ROM.8.12	Ipe' alupipei wambota Kraisi, anom basef magi'ma amama ma'i Krais natalepa ma maol lu'unai dei' ape' anona wiaf ata' notaomapa ma mila okom Ambal Bu'unai Godi. Ea' ape' wiaf a'apa ma mofe' mila opaf anama apinai, owa'. 
ROM.8.13	I'i ipe' pefe' pila waf anama opaf apinai, anona nemaf ipe' pega'. I'i ipe' peha waf aonai ipe'inai noga' ma pepel Ambal Bu'unai Godi, anona nemaf pepe namipa. 
ROM.8.14	Emi egafis saila wafa Ambal Bu'unai Godi, isima dei' sape awasi Godi wambota ananinai. 
ROM.8.15	Dei' main, ipe' ina pefa' Ambal Bu'unai Godi nowa'epa la'ifipa si'i sanda' kalabusi ma ata' umbamehepa wapoti', owa'. Ipe' pefa' Ambal Bu'unai anama nanda'epa pataga awasi Godi. Pepel Ambal Bu'unai atona dei' mofalana ma'i, “Ahalomapa! Ahalomapa!” 
ROM.8.16	Ambal Bu'unai Godi atona nape la'ifina ma ape' nagiambama ambagof ape'imi ea' dei' mawalapa basef ma'iam alihim, mape awasi Godi. 
ROM.8.17	Ape' mape awasi Godi. Ea' anona nemaf mofa' amamaga bu'wami Ahalomapai moloma amamaga anan nambe'ama Krais numafiami mofa'am moloma Krais. I'i dei' ape' mofa' nimanimi molomana, anona nemaf mofa' pe bu'unai endilisi nonda'apa mififil molomana.
ROM.8.18	Ae' okom na'i pe anama bu'unai anona nemaf notaga nondawalapa ape' gani ilif heven, anama anona nemaf nikila' endilisi nimanimi amama ape' dei' mefa'am nogota anae'. 
ROM.8.19	Amamaga hiami lu'wami so'umi God nanda'ami maloma ape' epes wapoti' maniga mati endilisi ea' mape mohafa nogota ape'inai ma awasi Godi anona nemaf sotaga sondawalap alihis. 
ROM.8.20	Dei' amamaga amama lu'um so'um maloma ape' epes ata' mape wafifipa, maol a'apa.
ROM.8.21	Dei' amamaga awami amama hiami mowa' amamaga God nanda'ami maloma ape' epes wapoti' mowa'apa manda'apa folo'walapa aopa. Ea' anona nemaf God notofa amamaga amama awami ea' mofa' nafifili Ananinai mupe wafifipa andeande'. Mofa' amama God nandandepam mapoma wambota ananinai.
ROM.8.22	Ape' mogawa amamaga hiami lu'wami so'umi God nanda'ami mame' nimanimi si'i nemata'w kwa'i kola awani. Ea' amamaga amama malef kwapete' mape mafi'i mataga dei'. 
ROM.8.23	Ea' ina amamaga amama atom, owa'. Ape' mogawa ape' epes ananipai wapoti', God okom na'i anona nemaf owagama nigiambamapa ma mope andeande'. Ea' dei' anan nali' nase'apa Ambal Bu'unai Ananinai. Ambal Anama nase'apana etin. Ea' ape' wapoti' mame' nimanimi mawal malef mape mohafa anona nemaf God nonda'apa motaga awasi Ananipai endilisi. Nemaf anama nese'apa alop dambainai namunai. 
ROM.8.24	God nofa'apa motanimani dei' mombale'afana mape mohafana nonda'apa motaga endilisi dahama dahama ma amamaga amama bu'wami. Ea' amamaga mape mohafami matolom ea', ape' ina ata' mope mohafam wapoti', owa'. I'i enin epen niti amamaga amama nape nehafami ea', dei' maina ata' nepe nehafam wapoti'? Owa'. 
ROM.8.25	Ea' amamaga ape' ata' owa' meatulumi ape' mogawa endilisi anona nemaf mofa'ami, amama ape' ukup la'ifim mapomam ea' mape mohafam.
ROM.8.26+ROM.8.27	Ea' Ambal Bu'unai Godi wapoti' nafi'i nagiambama ape' owa' la'ifipai nanda'apa la'ifipa. Maina nemaf ape' ukup owa' la'ifima mogawa basef amama mahali'anami, Ambal Ananinai nanda' beten nagiambamapa. Anan nanda' beten ea' anan ina nanda' beten nahali'ana ma anom basef, owa'. Nawal nalef etin nanda' beten. Ea' God nogawa ukup epesi hi'alam nogawa okom Ambal Ananinai wapoti'. Dei' main, nemaf anama Ambal Ananinai nanda' beten na'ama, Anan naila okom Godi nanda' betena ape' epes Ananipai.
ROM.8.28	Maim amamaga ma'i meatagamapai, bu'wami awami hiami, God nanda'am manda' maol atom migiambama ape' epes ukup maimaila anani. Ape' epes nofalapa ea' ma monda' maol Ananinai mila okom Ananinai. 
ROM.8.29	Dei' main, epes isima God fowa' nogawas ea' nosahe'asa sotaga sondati na'ama etin si'i Nogalomana Ananinai ma Anan notaga nope si'i sahalomas dembinai ma esis sahin owan wambota ananinai. 
ROM.8.30	Epes isima fowa' nosahe'as ea', Anan nofalas wapoti'. Ea' isima nofalas ea'i, Anan na'i esis epes bu'wasi ananisi etis ma naep Ananimi ea' nase'as pepel nafifili ananinai ma anona nemaf seandati si'i Anan.
ROM.8.31	Ape' mame' basefa amamaga amama bu'wami God nanda'mapami dei' muwataniam mi'imama? I'i God nagiambamapa, dei' anona nemaf ina enis la'ifisa sohambombagapa, owa'etin. 
ROM.8.32	Anan ina umbamahanama nase'apai Nogalomana ananinai, owa'. Anan nasapa'anai nafi'i ma nagiambama ape' hiapai. Na'ama dei' anona nemaf Anan nose'apai anom amamaga hiami wapoti' moloma anan. 
ROM.8.33	Ape' epes nasahe'apa ea', anona nemaf emi egafis si'i ape' epes aopai manda' waf aonai? Owa'etin. God atona na'i ape' epes bu'upai andeande'. 
ROM.8.34	Anona nemaf ina enis epes sofalapa si'i ape' epes aopai ma God nogwamapa waf aonai ape'inai, owa'. Dei' main, Krais Jisas naga' notanima nohafel wapoti'. Ea' anan nape lagel da'isinai Godi nape la'ifinai ea' nanda' beten nagiambamapa wapoti'.
ROM.8.35	Anona nemaf main de'im melefatapa ma mokwaha okom Kraisi nainailapai? I'i nimanimi motagamapa ma mofa' nimanimi ma nolomohapa, klos luwaguf maim a'apa o enis sohapa sonda'apa awepa ma i'i amamaga awami mi'i mohambombagapa, ma enis sohapa moga', anona nemaf amamaga amami melefatapa ma okom Kraisi nainailapa? Owa'etin. 
ROM.8.36	Endilisi, amamaga na'amaimi anona nemaf motagamapa si'i Baibel na'iam na'i,
ROM.8.36	“Ape' mape amam nematawa Ine'ipai, amama atom dei' nimeguf hiami sa'i sohapa moga'. Satelepa si'i sipsipa sa'i sohapa moga' etin.”
ROM.8.37	Ea' amamaga amama hapaimi. Krais anan okom nainailapa endilisi ea' la'ela'ef nanda'apa la'ifipa mikila' amamaga amama endilisi. 
ROM.8.38	Ae' egawa endilisi ina anom amamaga la'ifima anona nemaf melefatapa ma okom lu'unai Godi, owa'etin. Nemaf anama ape' moga' o mope, anan okom nainailapa la'ela'ef. Amam ensel maloma amamaga la'ifimi mamumami mape mumafi etapi, opa'wagufeh, ma'akw, naoh, ambagof awami mamumami wapoti' amamaga dei' mapani ea' anom anona nemaf migi' meatagai, amamaga la'ifimi awami, 
ROM.8.39	amamaga pepel aonai nape ilif etap owini, anom amamaga migi' meafi'i, amamaga amama hiami ina anona nemaf la'ifima melefatapa ma okom lu'unai Godi, owa'etin. Anan okom nainailapa la'ela'ef nihi'ambapa amama ma Krais Jisas Dembinai ape'inai.
ROM.9.1	Basef amama ae' a'iemi endilisi, ae' aman Kraisi ea' ina ambase'am, owa'. Ambal Bu'unai Godi nihi'ambe nalome umafi basef mape opaf nomoni mihi'ambe ma'ipi a'i basef endilisimi atom. 
ROM.9.2	Basef amama na'ama. Opaf ae'anai nimanina endilisi ea' okom na'i nataga aona la'ela'ef. 
ROM.9.3	Ae' okom na'i endilisi ma a'i God nofa'ai esis alupusi esimbel ae'ami Israel sotanimani. I'i anona eaf nope, ae' enda' betena Kraisa ae' hegigili eho'ofa esis sefe' wambel bu'unai heven, ea' ae' owa'. 
ROM.9.4	Ape' Israel God nandandepapa ea', nanda'apa mataga awasi ananipai ea' na'i aho'ma miti' nafifili ananinai. Anan na'i basef ananimi endilisimi atom nalomapa ea' nase'apa mi'uli bu'unai ananinai naloma waf endilisinai monda' lotumanai. Ape' mofa' basef amama God na'i endilisimi atomi. 
ROM.9.5	Bafapapa akupapa ape'imi dambami mali'i amama ape'imi atom. Ea' esimbel ape'imi atom, Krais nataga epen, anan God nandandepana nasapa'ana nafi'i, nape nali'ma epes saloma amamaga hiami numafiam. Anan God endilisinai ea' mefela agel ananinai la'ela'ef. Endilisi.
ROM.9.6	Ea' basef amama God na'ipa esis Israel na'i endilisimi atom ina higilalam etin, owa'. Epes sataga wambota Israeli, hiesi ina Israel endilisi God nandandepas ananisi etis, owa'. Esis ina sombale'efana. 
ROM.9.7	Ea' ape' ina mi'iam na'ama mi'i, “Esis sataga esimbel Abrahami esis hiesi sombale'efa God sape batawisana ananisi,” owa'. Enis ina sombale'efa Anan, owa'.
ROM.9.7	Fowa' gani God na'ipana na'ama na'i,
ROM.9.7	“Esis esimbel Aisaki atom owagama sofa' agel wambota ine'inai.”
ROM.9.8	Amama na'ama. Enis batawis Abrahami ina awasi Godi, owa'. Isima sataga basef amama God na'i endilisimi atom na'ipa Abrahamami, agel napomas ea' bafasana Abrahami endilisi. 
ROM.9.9	Basef amama endilisimi atom ma'i na'ama ma'i,
ROM.9.9	“Nemaf anama andandepana ea', anona nemaf itanimai ea' Sara kola awani aman.”
ROM.9.10	Ea' ina amama atom, owa'. Bafapana biam Rebekai ahalomam atotona ea' Aisak atona ahalomapa ape'inai. 
ROM.9.11+ROM.9.12	Na'ama God okom na'i ea' ma waf nandandepa epesi. Anan ina okom na'i maol epes sanda'anai ea' nandandepas, owa'. Bafasana amama biam ata' mape nomona opaf akwa'unai God na'ipakw na'i,
ROM.9.11+ROM.9.12	“Nali'i dembinai nope owina awagufunai nagi'i. Sahalomana anona nemaf nonda'mana maol owalomana.”
ROM.9.11+ROM.9.12	God naila okom ananinai atona dei' na'ipakw na'ama. Anan ina okom na'i anona maol bu'unai aonai amam anona nemaf monda'anai, owa'. Anan naila okom ananinai atona na'i basef na'ama. 
ROM.9.13	Amama si'i Baibel na'i,
ROM.9.13	“Ae' okom nainaila Jekop, ea' Iso andaiwa'mana endilisi.”
ROM.9.14	Ea' ape' dei' ata' mi'i main? Mi'i, “God nanda' waf aonai?” Owa'etin!
ROM.9.15	Anan fowa' na'ipa Moses na'i,
ROM.9.15	“Endilisi, anona nemaf ae' i'i uwahipis emi egafis i'i uwahipisi ea' igiambama emi egafis ae' okom na'i igiambamasi.”
ROM.9.16	Ea' ape' ina mi'i ukup epesi atom maloma maol epesi atona sanda' God nagiambamapa, owa'. God atona nati ape' uwahipipa dei' okom Ananinai atona nagiambamapa etin. 
ROM.9.17	Ea' Baibel na'i God na'ipa dembinai king Fero na'ama na'i,
ROM.9.17	“Ae' a'i ihi'ambasa pepel ae'anai epes hiesi ma anona nemaf sowalapa agel ae'anai ma etap hiagoma. Amama atom dei' afelena nanda' amamaga amama.”
ROM.9.18	Ape' mogawa i'i God ni'i nigiambama enin epen etin, anan nigiambaman. Ea' i'i nosopama okom enin epen, anan nosopama okom ananinai.
ROM.9.19	Ea' anona ma ipe' atuwasi ni'ipa ae' na'ama ni'i, “I'i na'ama, dei' maina God ata' na'iam etin na'i epen ofagema mapomana waf aonai anan nanda'anai? Emi la'ifina nesambalo' okom Godi? Owa'etin.”
ROM.9.20	Ipe' epes emi egafipa ma pi'i pinifala God? Owa'. A'i malep sanda' nombol sanda'anai la'ifina ninifala aman anama nanda'anai ni'i, “Dei' maina ine' nanda'e na'ama?” Owa'etin. 
ROM.9.21	Aman nanda' malihi nefa'ai anona etap nanda' maloh biam, anona maol bu'unai, anona falafunai maol aonai. Endilisi amama andeande'.
ROM.9.22	God wapoti' nanda'am na'ama etin si'i aman nanda' malihi. Fowa' nanda' epes sataga ea' naila okom ananinai atona na'i aho'ma enis epes sefe' eaf hagililasanai. Esis safe' eaf anama, ea' anan ina nagwamasa waf aonai esis sanda'anai ulal, owa'. Anan ata' nanimbelis nape nohafas nogota laonai ma anona nemaf nohambombagas. Dei' main, anan na'i nowalapa okom wandafunai ananinai notaga alihina noloma pepel ananinai ma epes hiesi sogawana. 
ROM.9.23	Anan na'i nowalapam motaga alihim amamaga nafifili bu'unai ananinai ma enis epes anan nati uwahipis sogawam. Epes isima anan naila okom ananinai atona fowa' nandandepasa nose'asa nafifili esis. 
ROM.9.24	Amama ma'i ape' atepa. Anan nofalapa ea'. Ina nofala enis Juda etis, owa'. Nofala enis owa' Judaisi wapoti'. 
ROM.9.25	Basef amama aman profet Hosea fowa' gani nanda'ami wapoti' ma'i na'ama ma'i,
ROM.9.25	“Esis amam nematawa isima fowa' ina epes ae'asi, anona nemaf i'i epes isima ae'asi, ea' epes isima fowa' ae' owa' okom ninilas ese'asa opaf, anona nemaf okom ninilas. 
ROM.9.26	Ea' wambel ali' a'ipas a'i, ‘Ipe' ina epes ae'ipei’, anona nemaf wambel anama atona sofalas si'i, ‘Awasi God nape namunai la'ela'ef ananisi.’ ”
ROM.9.27	Fowa' profet Aisaia nanda' ikwafa esis Israel na'ama na'i,
ROM.9.27	“I'i esis Israel sotaga hias endilisi si'i wesan na'oh naoh akata, ea' hapaisi. Anona nemaf Dembinai nofa'ai kwawie'is nofa'as sotanimani nokwahomasa waf aonai. 
ROM.9.28	Anan anona nemaf nonda'masa basef la'ifimi notopa'am mehip nogwamasa nimanimi epes hiesi etapasi hi'ilas.”
ROM.9.29	Ea' na'ama etin si'i fowa' Aisaia na'iama esis amam nematawa Israel na'i,
ROM.9.29	“I'i Dembinai la'ifinai numafi amamaga hiami owa' neasopama nimanimi epes isima sape etap anae', anona nemaf ape' motaga higililapa si'i wambel anama biafina Sodom naloma Gomora. Owa'etin. Anan nasopamam ea'.”
ROM.9.30	Dei' ape' ata' mi'iam mi'imama? Ape' mi'iam na'ama mi'i, “Esis owa' Judaisi ina sanda' maol lu'unai ma sefa' waf bu'unai, esis sefa'am ea'. Esis sembale'efa God sefa' waf anama bu'unai. 
ROM.9.31	Ea' esis Israel sanda' maol lu'unai ma saila mi'uli God fowa' naso' Mosesanai ma sefa' waf anama bu'unai, esis ina sefa'ana, owa'.”
ROM.9.32	Dei' main, esis sandaiwa'ma sembale'efana sofa' waf bu'unai. Esis ukup ma'i sonda' maol atona sefa'ana. Na'ama sandasisi'ip anona owap sowa. 
ROM.9.33	Amama si'i Baibel na'i,
ROM.9.33	“Peme! Ae' ambe' anona owap
ROM.10.1	Alupipei, okom ae'anai na'iam endilisi anda' betena anona nemaf God nofa' esis Israel nefa'as nokwahomas waf aonai sotanimani. 
ROM.10.2	Ae' egawa esis andeande' ea' a'i amama. Esis ukup mohafel endilisi sanda' maol la'ifinai ma sila God, ea' esis ina sogawa basef Godi endilisimi andeande', owa'. 
ROM.10.3+ROM.10.4	Esis ukup mahamahasa waf God nanda'anai ma ni'i ape' epes bu'upai. Ea' sanda'am sawalapa waf bu'unai asasinai atona saila mi'uli anama God fowa' naso' Mosesanai. Ea' esis ina safe' owina Goda na'i ape' epes bu'upai, owa'. Ea' Krais nafi'i nataga ea'. Amama atom dei' ape' ina ata' mape owina mi'uli anama, owa'. Anan nafi'i nawalapa amam nematawa emi egafis sembale'efa basef Ananimi dei' God nofalas na'i esis amam nematawa bo'wes andeande'.
ROM.10.5	Waf anama epen naila mi'uli anama ma God na'i anan bu'unai, Moses fowa' gani na'iam na'ama na'i,
ROM.10.5	“Emi egafis saila waf anama hianai andeande' hi'alana, anona nemaf esis sefa' ambagof namumi ma saila mi'uli anama.”
ROM.10.6	Ea' waf emi egafis sembale'efa God sa'i Anan bu'unai, waf anama na'iam na'ama na'i,
ROM.10.6	“Ipe' owa' ukup mi'i opalef ipe'imi mi'i, ‘Anona nemaf emi egalin nefe' nilata heven?’ ” ma nihali' Krais nisila'i, owa'.
ROM.10.7	Ea' ipe' owa' pi'iam na'ama pi'i, “Anona nemaf emi egalin nefe' newala wambel epes saga'i?” nihali' Krais notanimani. Na'ama wapoti' owa'.
ROM.10.8	Ea' basef amama ma epes sembale'efa God na'i esis bo'wes ma'i main? Basef amama ma'i na'ama ma'i,
ROM.10.8	“Basef amama mape felefele'ma ipe', mape maloguf maloma opalef ipe'imi.”
ROM.10.8	Basef ape' mombale'am mawalapam ma'iam amama. 
ROM.10.9	I'i ipe' pewalapa basef amama alihim pi'i Jisas anan Dembinai ma pembale'efa God opalef ipe'imi pi'i God nafelona nohafel hi'agif wapoti', anona nemaf God nofa'ai ipe' wapoti' pitanimani. 
ROM.10.10	Dei' main, ape' mombale'ef opalef ape'imi God na'i ape' amam nematawa mataga bu'upai andeande' ea'. Ea' mawalapa bale'ef ape'inai malogof ape'imi God nofa'apa nokwahomapa waf aonai motanimani.
ROM.10.11	Amama si'i Baibel na'i,
ROM.10.11	“Emi egafis sembale'efa anani, anona nemaf epes isima ina ukup aom, owa'.”
ROM.10.12	Esis Juda saloma isima owa' Judaisi ea' na'ama etin, God Anan Dembinai atotona ape' hiapai. Ea' anan nagiambamapa nase'apa waf bu'unai etina emi egafis sofalona, 
ROM.10.13	si'i Baibel na'i,
ROM.10.13	“Emi egafis sa'i agel Dembinai ma sofalona, nofa'as nokwahomas waf aonai sotanimani.”
ROM.10.14	Ea' i'i esis owa' seambale'efa anan anona nemaf sofalana sogawana si'imama? Owa'etin. Ea' esis i'i owa' seame' basefa Anan, nambimb sombale'efana si'imama? Ea' i'i enis owa' sie'ipasa basef esis, dei' sogawam si'imama? Owa'etin. 
ROM.10.15	I'i God owa' nosapa'i amam amama, dei' amam mefe' mowalapam mi'imama? Owa'etin. Si'i Baibel na'i na'ama na'i,
ROM.10.15	“Ahalomafa! Maol anama epes sofa'i basef bu'wami ae'ami sifi'i, anama bu'unai endilisi!”
ROM.10.16	Ina Israel hiesi saila basef amama bu'wami Godi, owa'etin. Fowa' profet anama Aisaia na'i na'ama na'i,
ROM.10.16	“Dembinai, anona nemaf emi egafis sembale'ef basef amama esis seme'ama afa'? Owa'etin.”
ROM.10.17	Ape' mogawa, ape' hiapai mame' basef bu'wami ea' amama atom mafela bale'ef ape'inai. Ea' dei' basef amama mataga maina eaf? Amama mataga amam mawalapa basef Kraisi atom. 
ROM.10.18	Ea' ae' a'iam na'ama. A'i esis ina same' basef amama bu'wami? Owa'etin. Esis same'am ea', si'i Baibel na'i,
ROM.10.18	“Basef mafe' mandahama wambel hiagoma mafe'agon hi'alagon.”
ROM.10.19	Ae' etambel a'iam. A'i esis Israel sogawa basef amama bu'wami o owa'? Owa'etin. Esis sogawa. Moses nali' na'i basef amama na'i,
ROM.10.19	“God na'ipa esis Israel na'i, ‘Ae' efa' enis amam nematawa falafisi, esis ina epes la'ifis sataga epes endilisisi, owa'. Ae' efa'asi igiambamas falafis anona nemaf ipe' kowalepama waf bu'unai ae' enda'masana esis. Ae' efa'ai epes isima owa' seagawa ae'i ea' anona nemaf ipe' pitilis ukup aomas.’ ”
ROM.10.20	Aisaia ina umbamahana ma na'iam nawalapam, owa'etin. Anan nawalapam na'iam alihim na'ama na'i,
ROM.10.20	“Epes isima owa' seagalopa ae', dei' satolowe ea'. Epes isima owa' seahali' ae', dei' ataga andawalapa esis.”
ROM.10.21	Ea' esis Israel anan ina na'ipas na'ama, owa'. Anan na'ipas anom basef na'i,
ROM.10.21	“God na'i, ‘Epes isima satopa' basef sosambala basefi. Nogota launai endilisi ae' efalas anda' lagof iwaumasi. Owa'etin.’ ”
ROM.11.1	Dei' a'i ihali'ipa, God nali'amona Israel hiesi epes ananisi? Owa'etin! Ae' wapoti' Israeliwei esimbel Abrahami, wambota Benjamini. 
ROM.11.2	Epes hiesi isima Godi anan fowa' nandandepas ea', ina nali'amonas, owa'. Ipe' pegawa basef Elaijai mail Baibeli. Elaija nanda' beten nanda' kotima esis Israela God, na'i na'ama na'i,
ROM.11.3	“Dembinai, esis saha amam profet maga'. Ea' sahambombaga balatagw ine'imi sondolaliminama. Ea' ae' atowe ata' la'ela'ef ape profet anda' maola ine'. Dei' esis sagolopa ae' ma sehe ega'.”
ROM.11.4	Ea' God nagwamana maim basef Elaija? Anan na'ipana na'i,
ROM.11.4	“Ae' efa'ai epes hiesi 7,000-peleis ae'asi, isima ina sanda' lotuma god baso'amunai Baal, owa'.”
ROM.11.5	Amama na'ama etin si'i dei' wapoti' epes isima tu'wanis sape, God fowa' nati uwahipis nandahomas etin. Amama atom dei' nosahe'as sape epes ananisi etis. 
ROM.11.6	Anan nati uwahipis nagiambamas etin nandandepas. Anan ina okom na'i anona maol bu'unai esis sanda'anai nandandepas, owa'etin. I'i esis sonda' maol bu'unai ma God nosahe'as, anan ina nati uwahipis nagiambamas etin nandandepas, owa'. I'i na'amai, waf anama nati uwahipisanai anama falafunai atona, owa' endilisinai.
ROM.11.7	Dei' ape' ata' mi'iam mi'imama? Waf anama God nati epes na'i bo'wes andeande', anama esis Israel sanda' maol lu'unai ma sa'i sofa'anai, ina sofa'ana, owa'. Fowa' God nandandepa esis tu'wanis etis ea' amama atom sofa'ana. Na'ama esis Israel hiesi opalef asasimi maso'as ea', 
ROM.11.8	si'i buk Baibel na'i,
ROM.11.8	“God nanda' opalef asasimi si'i sa'oh. Nanda' naep asasimi ina mati ea' esis ina same' basef ofagema, owa'etin. Sape na'ama etin safi'i sataga dei'.”
ROM.11.9	Devit wapoti' na'i basef amama atoma waf opalef esis Israeli maso'as ea' na'i,
ROM.11.9	“Ae' a'i nemaf anama esis sope sea' gwa'aimi lu'wami atom, God nowa'as nogwamasa waf aonai esis sanda'anai si'i mandelef sambe'am mail alialefa mowa' mafis, ea' si'i isalef waiwa sanda'am mapoma mafis.
ROM.11.10	Ae' a'i naep asasimi motaga walufuma ina nambimb siti. Ae' a'i ine' nenda' nimanimi mindiwa alafugah asasimi ma la'ela'ef sope na'ama etin.”
ROM.11.11	Dei' ae' ahali'ipa. Esis Juda hiesi sandasisi'ip sowa hegililas? Owa'etin! Esis sololama eaf sanda' waf aonai, amama atom dei' God notanima nofa' enis epes owa' Judaisi sotanima safe'ma anan. God nanda'am na'ama ma esis Juda ata' siti waf anama bu'unai nanda'masana esis sololama Anani ma anona nemaf esis Juda kowalasa waf anama bu'unai God nanda'masanai. 
ROM.11.12	Esis Juda sowa' alafugaha God, amama atom dei' anan nagiambama amam nematawa hiesi etapasi sape wambel hiagomai. Esis Juda sololama waf Godi, amama atom dei' God nagiambama isima owa' Judaisi nofa'as sotanimani. Ea' nemaf anama esis Juda hiesi dende'ma ikwaf God okom ma'ianai sotanima sifi'mai anan, esis epes hiesi owa' Judaisi, God nigiambamas endilisi ma nofa'ai hiesi sotanimani.
ROM.11.13	Dei' ese'epa anom basef ipe' etipa owa' Judaipei. God nasapa'e afe'ma anda' maola esis owa' Judaisi si'i ipe'. Ea' andanifela maol anama bu'unai dei' anda'anai. 
ROM.11.14	Maol anama ae' okom na'iana endilisi ma efela esis Juda wambota ae'asi ma kowalasa ipe' dei' pape andeande' paloma God. Ama ae' efa' esis Juda tu'wanis etis sotanimani sifi'mai God. 
ROM.11.15	Anan nowa' alafuga ma esis, amama atom dei' nofa'ai enis epes etap hiagoma sataga okom atotona salomana. Ama anona nemaf God nose'as opafa esis Juda sotanimani sifi'mai anan, sondanifel endilisi. Nagiambama epes hiesi etap hiagoma sotanima sope andeande' sondanifel si'i sondanifel ma enis epes saga' sotanima sohafel wapoti'.
ROM.11.16	Waf anama esis Juda anona nemaf sotanima sefe'ma God si'i basef wamon etin na'ama ma'i, i'i bret tu'wanina nali'i sanda'ana sase'anana Godi bo'ona, bret si'ina wapoti' Godi bo'ona atona. I'i esis sose'ana nombalef lawagim God, agufunama si'ina wapoti' Godi atona.
ROM.11.17	God nindiwam nelefata anom agof lawah oliv ea' nofa'ai anona agela anona lawag oliv aolupunai nuwataniana lawag anama sawana aof. Ipe' owa' Judaipei, ipe' si'i agel lawag anama aolupunai. Amama atom dei' ipe' pefa' amamaga maim bu'wami mataga ma epes isima Juda si'i agel lawag anama aolupunai nofa' ifata nombalef lawag sawana nape aofi. 
ROM.11.18	Dei' ipe' owa' Judaipei ina pi'i ipe' etipa bu'upei pikila' esis Juda si'i agof amama God nindiwam, owa'. Ipe' ine pi'i ipe' bu'upei ea' esis epes awasi, owa'. Dei' main, ipe' ina penda' nombalef la'ifim, owa'. Nombalef atom monda' ipe' la'ifipa. 
ROM.11.19	A'i ipe' pi'iam na'ama pi'i, “God nindiwa agof amama ma nowatani ape' si'i anona agel lawaginai.”
ROM.11.20	Wila, andeande', ea' esis Juda ina sembale'efana, amama atom dei' nahape'as. Ea' ipe' pembale'efana dei' pape la'ifipa ma anan. Ea' ipe' owa' pefela agof ipe'imi pi'i ipe' etipa bu'upei, owa'. Ipe' umbamahepa pindumafuma andeande'. 
ROM.11.21	Fowa' God ina na'i aho'ma esis Juda si'i agof amama lawag sawam aof mape la'ela'ef, owa'. Ipe' pindumafuma andeande'. Na'ama nonda'mepas na'ama etin si'i nanda' esis.
ROM.11.22	Ea' ipe' ukup ma'i andeande' okom biefim Godi uwahipimi maloma wandafumi wapoti'. Epes sakwaha waf ananinai, na'ipasa basef la'ifimi. Ea' ipe' God na'i uwahipipei, i'i ipe' pila uwahipimi amama, andeande'. I'i owa', anona nemaf notopa'epa wapoti'. 
ROM.11.23	I'i esis Juda sokwaha waf aonai sosambala God, anona nemaf nofa'as sotanimani si'i nowatania agof amama fowa' nindiwami. Endilisi, God la'ifinai ma nonda'ami na'ama. 
ROM.11.24	Ipe' pegawa fowa' ipe' ata' papani etin si'i lawag oliv aolupunai, ea' God nanda' anona maola ipe' natopa' anona agela lawag anama ea' nowataniana anona lawag oliv bu'unai sawana aofi. God nanda' maol anama. Endilisi, anona nemaf nofa' esis Juda sotanimani si'i agof nindiwam lawag sawana aof nuwataniam motanima mope lawag anama ananinai si'ina si'i notawa. Maol anama ina ahifina ma Anan, owa'.
ROM.11.25	Alupipei, ae' andaiwa'ma ipe' ukup mohaga mogaola basef amama fowa' mandambahi'i dei' mandawalap alihim. Na'ama ipe' ukup mi'i ma ipe' etipa pi'i, “Ape' mogawa.” Basef amama fowa' mandambahi'i na'ama. Esis Israel opalef asasimi maso'as, ea' ina maso'as la'ela'ef mape, owa'. Mefe' mefe' mondahama nogota anama esis owa' Judaisi hiesi sifi'i sefe'ma God dende' ma ikwaf okom ananinai ma'ianai. 
ROM.11.26	Anona nemaf esis Israel hiesi God nofa'as nokwahomasa waf aonai esis sanda'anai sotanima sifi'mai Anan si'i Baibel na'iam na'i,
ROM.11.26	“Anona nemaf aman anama nofa'as sotanimani, nupani wambel Saion nifi'i notagaha waf aonai esis wambota Jekopi sanda'anai, waf aonai sesambala basef Godi.
ROM.11.27	Anona nemaf ekwaha waf hianai aonai esis sanda'anai, i'ipasa basef endilisimi atom i'iam elomas.”
ROM.11.28	Esis Juda sosambala basef bu'wami Godi, sataga naumbih ananisi saho'ofa ipe' owa' Judaipei nofa'epa petanimani. Ea' God fowa' nandandepas ea' okom nainailas. Dei' main, anan okom napoma bafasas asasimi ma basef amama endilisimi atom fowa' gani na'iam nalomam. 
ROM.11.29	I'i God nondandepa enin epen nose'an presen bu'unai, anona nemaf anan ina nosambala basef amama ni'ipan ni'i hapaimi noho'ofam, owa'etin. Basef amama mope la'ela'ef.
ROM.11.30	Fowa' ipe' owa' Judaipei pesambala basef Godi. Ea' esis Juda wapoti' sosambala basef amama. Amama atom dei' ipe' pefa' okom dahowinai Godi. 
ROM.11.31	Ea' na'ama etin dei' esis Juda wapoti' sosambala basef ama dei' sofa' okom anama dahowinai Godi si'i ipe'. 
ROM.11.32	God nanda' epes hiesi sope owina waf anama sosambala basef ma anan anona nemaf niti esis hiesi uwahipis nigiambamas na'a.
ROM.11.33	Ahalomafa! Okom Godi naloma gawa ananinai bu'unai lu'una endilisi. Ape' epes ina la'ifipa endilisi ma mogawa ofagema basef ananimi moloma okom ananinai hianai, owa'etin. Ape' owa' la'ifipa ma mowalapa basefa anan okom na'iami. Ea' ape' owa' mogawa waf hianai ananinai, owa'.
ROM.11.34	Endilisi etis, si'i Baibel na'iam na'i,
ROM.11.34	“Emi egafis sogawa okom Dembinai? Emi egafis sase'ana nomonas anan? 
ROM.11.35	Emi egafis sase'ana amamaga anan ama anona nemaf negwamasam? Owa'etin.”
ROM.11.36	Anan nanda' amamaga hiami hi'alam mape ilif etapi numafiam. Ea' amamaga amama mape ma mefela agel ananinai atona. Ape' epes hiapai hi'ilapa mefela agel ananinai la'ela'ef. Endilisi.
ROM.12.1	Alupipei, basef amama hiami mali'i endilisimi atom. Amama atom dei' ahali'ipa ma basef la'ifimi ma ipe' ukup mi'i okom lu'unai Godi nainaila ape' nati ape' uwahipipa. Ea' pindilali ma Anan si'i fowa' saha mafis sase'ana pese'ana alop ipe'inai si'ina hi'ilana. Alop ata' nope namona la'ela'ef pese'anana God atona hi'ilana ea' ananinai si'ina, si'i waf Anan okom na'ianai. Ipe' penda'am na'ama, penda' lotu endilisi ma God ukup ipe'imi nomon. 
ROM.12.2	Ipe' ina pepe na'ama etin si'i saila waf etapanai, owa'. Ipe' pi'i aho'ma God nonda' ukup ipe'imi nomon motaga dambaima waf ipe'inai notaga dambaina wapoti'. Penda'ama pegawa waf endilisinai God okom na'ianai. Waf anama bu'unai atona.
ROM.12.3	God nagiambamas na'a, amama atom dei' a'ipipa atona etin. Ipe' pegawa waf naloma gawa ipe'inai nape na'imama, ipe' ina ukup mi'i ipe' etipa bu'upei endilisi, owa'. Ipe' ata' pewaloga ipe' andeande' pendahama bale'ef ipe'inai God nasi'ipanai. 
ROM.12.4	Ape' mogawa alop ape'inai atotona, ea' sa'osa'ona hianai. Ea' anama hianai ina nanda' maol etifina, owa'. Nanda'ana deindei'. 
ROM.12.5	Ea' na'ama etin ape' amam nematawa hiapai mape la'ifipama paloma Jisas Krais, ape' si'i alop atotona. Ea' ape' hiapai atona etin si'i mandagigiambama etin maloma anona alop wa'awa'ana hianai. 
ROM.12.6	God nandahomapa etin nase'apa presen amamaga bu'wami ananimi maloma gawa naninani. I'i God nefela okom enin epeni ma newalapa anom basef, enin newalapam mondahama bale'ef ananinai. 
ROM.12.7	Emi egafis sigiambama esis sahin owani, esis senda' maol anama endilisi sigiambama alupusi. Emi egafis gawaisi ma sihi'ambas si'i tisa, esis senda'ana endilisi sihi'ambas. 
ROM.12.8	Ea' emi egafis segawa ma sefela ukup enis epes, esis senda' maol anama endilisi sefela ukup asasimi. Emi egafis sese'an amamaga enin alupini, esis sese'an hiam. Emi egafis sumafi anona maol, ukup asasimi mohafel endilisi ma maol anama sanda'anai. Emi egafis siti enin alupini uwahipin ma sigiambaman simafian, esis sendanifel sigiambaman.
ROM.12.9	Ipe' ukup maimaila esis sahin owan, ipe' ukup milas endilisi. Ipe' ina pembaso'am, owa'. Ipe' pewa' alafugah endilisi ma waf aonai, pepe la'ifipa endilisi ma waf bu'unai. 
ROM.12.10	Ipe' pese'asa opalef esis sahin owan ukup milas endilisi. Ipe' hipei atona etin pefela agof isima enis epes etis. 
ROM.12.11	Ipe' penda' maol la'ifipa la'ela'ef ukup mohafel endilisi penda' maol Dembinai. 
ROM.12.12	Ipe' pepe pehafa Dembinai nigiambamepa. Ea' pendanifel etin pupe. I'i nimanimi meatagamepa, pitu la'ifipa. Ea' penda' beten nimeguf hiami la'ela'ef. 
ROM.12.13	I'i amam nematawa Godi amamaga a'as, pigiambamas pese'asam. I'i epes anona wambel laugunasi sifi'i setagamepa, pimafias andeande'.
ROM.12.14	Epes sonda' waf aonai ma ipe', penda' beten pihali' Goda nigiambamas sope andeande'. Penda' betena esis. Ea' ipe' ina penda' beten pihali' Goda nohas, owa'. 
ROM.12.15	Epes isima sondanifel, ipe' pendanifel pelomas. Ea' isima salifi, pelef pelomas. 
ROM.12.16	Ipe' ukup mopoma sahin owan ipe'isi hi'ilas pepan opalef etifim pelomas, si'i ukup mapoma ipe' etipa. Ipe' ina ukup mi'i ipe' etipa pi'i dembipei, owa'. Pefe' peloma epes isima falafisi. Ipe' ina ukup mi'i ipe' etipa gawaipei, owa'.
ROM.12.17	I'i epes sonda' waf aonai ma ipe', ina pegwamasa waf aonai esis, owa'. Ipe' ukup mopoma waf bu'unai ma naep epes hiesi penda'ana. 
ROM.12.18	Ipe' ina ukup mi'i wandaf, owa'. I'i ipe' la'ifipa, pepe opalef etifim pelomas hi'ilas. 
ROM.12.19	Ipe' alupipei ae'ipei endilisi, ina pegwamasa waf aonai esis sanda'mepa anai, owa'. Ipe' pese'as sefe'ma Goda okom wandafunai nopoma esis ama nogwamasa waf aonai esis sanda'mepa anai. Dei' main, basef mail Baibeli ma'i,
ROM.12.19	“Sogwamasa waf aonai ma enis epes sanda' waf aonai, amama maol ae'anai. Ae' atowe anona nemaf egwamasa waf anama aonai esis sanda'mepanai.”
ROM.12.19	Dembinai na'i na'ama.
ROM.12.20	Ea' ipe' penda'am si'i Baibel na'i,
ROM.12.20	“I'i naumbih ipe'isi nolomohas, pese'asa gwa'aimi esis. I'i eap nose'as, pese'asa embel. I'i ipe' penda'am na'ama, anona nemaf penda' esis ambagof aoma waf aonai esis sanda'mapanai.” 
ROM.12.21	Ea' dei' a'ipipa, ipe' ina pepe piti waf aonai nikila' ipe', owa'. Penda' waf bu'unai ma pehagofa waf anama aonai.
ROM.13.1	Epes hiesi sope owina amam gavman. Ape' mogawa ina anona gavman nataga na'a, owa'. Maol hianai gavmani nataga lagel Godi atona. Ea' gavman amama hiami mapani, God atona nanda'am mape. 
ROM.13.2	I'i emi egafis sesambala basef gavmani, esis sesambala waf Godi wapoti'. I'i emi sesambala amam, anona nemaf sofa' nimanimi awami ma waf anama esis sanda'anai. 
ROM.13.3	Amam gavman ina mapoma maumbelis epes isima sanda' waf bu'unai, owa'. Amam mapoma maumbelis epes isima sanda' waf aonai. I'i ipe' pindaiwa'ma umbamehepama amam gavman, penda' waf bu'unai atona ma amam anona nemaf minifela agof ipe'imi. 
ROM.13.4	Amam gavman manda' maol Godi magiambamepa pepe andeande'. I'i ipe' penda' waf aonai, ipe' umbamehepamam. Ipe' pegawa bainat anama amam gavman mahapilanai, ina mahapilana na'a, owa'. Manda' maol Godi ma mogwa nimanimi awami ma isima sanda' waf aonai. 
ROM.13.5	Na'ama dei' ape' mope owina gavman. Ea' ina umbamehepama nimanimi awami atom ea' mila basef amamumi, owa'. Ape' mila basef mape opalef ape'imi nomon ma'iami monda'am na'ama.
ROM.13.6	Amama atom dei' ipe' panda' takis. Dei' main, amam gavman manda'mana maol Godi la'ifim mumafi maol anama atona la'ela'ef. 
ROM.13.7	Ipe' maol anama napomepa ma pese'am amamaga mamumami enis epes, pese'am. Amam mofa'asa takis, pese'ama takis. Amam mofa'asa moni maima motala waf mi'uli gavmani, pese'am. Dembemi hiami manda' maol bu'unai nandahama epes sefela agof amamumi, pefe' owina amam. Ipe' pendanifel ma pefela agofa anom amam, pefela agof amamumi.
ROM.13.8	Ipe' ina pewaola anona wiafa moni main notaol ama enin epen, owa'. Ea' anona wiaf atotona notaol ma ape' la'ela'ef. Wiaf anma ukup ipe'imi mimila sahin owan hiesi. Dei' main, emi egafis ukup maimaila enis epes, esis saila mi'uli anama Godi endilisi. 
ROM.13.9	Ape' mogawa mi'uli anama na'iam na'ama na'i, “Ine' owa' nehambombaga waf daso'amainai ea' owa' neha enis amam nematawa soga', owa' nokowalef, ea' ina kowalena ma amamaga enis epesi, owa'.”
ROM.13.9	Mi'uli anama naloma mi'uli hianai napani wapoti', ofagena anama atona na'i na'ama na'i,
ROM.13.9	“Ine' okom ninila enis epes na'ama etin si'i ipe' ukup mapoma ipe' etipa.”
ROM.13.10	Emi egafis ukup maimaila enis epes sase' opalefa esis isima ina sanda' waf aonai ma esis, owa'. Emi egafis ukup maimaila enis epes esis saila mi'uli anama endilisi.
ROM.13.11	Ae' a'i ipe' penda' waf anama. Dei' main, ipe' pegawa nogota anae' mapeinai. Nogota anae' ipe' pekwaha koh pehafel. Ipe' pegawa fowa' ape' mataga mombale'efana dambaipa, nemaf anama God na'i nefa'apa motanimani ata' napani laogon, ea' dei' nataga felefele'. 
ROM.13.12	Owamb na'i hi'ilana ea' felefele'ma lola notaga. Na'ama andeande'ma ape' mokwaha waf hianai aonai owambunai ma monda' waf bu'unai alipunai pepe la'ifipa si'i mofa' walitapa mahagasa wandafa waf aonai. 
ROM.13.13	Ape' mope andeande' si'i epes sape alipi. Ina mea' embel la'ifimi mohaga mogaol ea' mopan mi'i basef wandafumi, owa'. Ape' ina monda' waf so'a waolanai monda' salamala basef awami. Ape' ina monda' migimigah mopa' ea' kowalepa ma amamaga enis epesi, owa'. 
ROM.13.14	Ea' dei' pefa' Dembinai Jisas Krais ea' pindawisana si'i luwaguf amama lu'wami sanda' wandafami pefa'ama pelam. Ipe' ina ukup motamea pila ukup awami alop atonaimi, owa'.
ROM.14.1	Emi egafis sembale'efana, bale'ef asasinai owa' la'ifina, isima ipe' pese'as opalef ipe'imi pefa'as pifi'i piwisi amam nematawa Kristen. Ea' ina pi'i pifitap pelomasa basef mamumami, owa'. 
ROM.14.2	Enis epes sembale'afana la'ifis, sa' gwa'aimi mamumami hiami. Ea' bale'ef enis epesi ina la'ifina na'ama ina sa' mafis maim, owa'. 
ROM.14.3	Ea' epes isima sa' gwa'aimi mamumami, ina ukup aom mopoma epes isima owa' sea' mafisi, owa'. Ea' epes isima owa' sea' mafisi ina ukup aom mopoma epes isima sa' gwa'aimi mamumami sanda' waf aonai, owa'. 
ROM.14.4	Ipe' ina pewaloga enin epen nanda' maola enin epen, owa'. I'i enin nitu la'ifina maol ananinai o newa, amama maol anan Dembinai numafi epen inima. Enin anona nemaf nitu la'ifin. Dei' main, Dembinai ananinai atona nonda'an nitu la'ifin.
ROM.14.5	Enin epen okom napoma anona nemaf lu'unai endilisi nikila' anom nimeguf hiami. Ea' enin epen na'i nimeguf hiami na'ama etin. Epes isima hiesi atona etin sowaloga ukup asasimi motamea. 
ROM.14.6	Emi egafis ukup mi'i anona nemaf bo'ona endilisi, esis ukup ma' i Dembinai dei' sanda'am na'ama. Ea' emi egafis sa' gwa'aimi mamumami, esis ukup ma'i Dembinai ea' sa'am. Dei' main, esis sanifela God sa'am. Ea' epes isima owa' sea' gwa'aimi mamumami hiami, ukup ma'i Dembinai, dei' sandaiwa'ma anom gwa'aimi. Isima wapoti' sanifela God.
ROM.14.7	Ape' mogawa la'afena ape' ina enin epen nape etap anae' naila okom ananinai atona nape, owa'. Ea' ina enin epen naila okom ananinai atona naga', owa'. 
ROM.14.8	I'i ape' mope, monda' maola mofela agel Dembinai. I'i moga', moga'ma mofela agel Dembinai. Ea' i'i ape' mope namepa o moga', ape' wambota Dembinai atepa. 
ROM.14.9	Ea' amama atom Krais naga' notanima ambal napaina nohafel wapoti' ma nape Dembinai ma epes isima saga'i saloma isima ata' sape namusi.
ROM.14.10	Dei' maina ipe' pawaloga sahin owan ipe'isi ma waf asasinai ea' pa'ipas basef nimanimi? Na'amai owa'. Ipe' pegawa anona nemaf ape' hiapai hi'ilapa mitu gani God nope nowaloga epes hiesi ea' nowaloga ape'. 
ROM.14.11	Amama si'i Baibel na'iam na'i,
ROM.14.11	“Dembinai na'iam na'ama na'i, ‘Ae' a'i endilisi, anona nemaf epes hiesi sindiwa nembawa sotawa sonda' lotuma ae' hi'ilas, ea' sowalapa basef alihim si'iam si'i ae' God endilisiwei.’ ”
ROM.14.12	Ea' ape' mogawa ape' hiapai atona etin anona nemaf mi'ipa Goda waf hiami ofagena ape' manda'anai.
ROM.14.13	Ea' ipe' ina pewaloga sahin owan ipe'isi ma waf esis sanda'anai wapoti', hapaimi. Ape' ukup mi'i na'ama mi'i ape' ina monda' anona wafa monda' owalomapa ape'inai nowa nonda' waf aonai, owa'. 
ROM.14.14	Dembinai Jisas nawalipi egawa amama. Ina anom amamaga gwa'aimi mafis maim aom, owa'. Okom epeni atona na'i anom amamaga aom ea' nendaiwa'ma nogwa'am, amama motaga aoma anan. 
ROM.14.15	I'i ipe' pea' anom gwa'aimi ea' dei' pehambombaga enis epes sahin owan ipe'isi, ipe' pegawa, ipe' ukup ina maimaila sahin owan ipe'isi, owa'. Krais naga' ma nofa'ai epes isima ipe'isi sahin owan. Ea' ipe' ina pehambombagas ma gwa'aimi ipe'imi. 
ROM.14.16	Ipe' ina penda' anona waf enis sahin owan Kristen sitilipa nenda' ukup asasimi aom, owa'. I'i ipe' pi'i waf anama bu'unai, ipe' ina penda'ana naep asasimi, hapainai. 
ROM.14.17	Waf anama sa' gwa'aimi embelanai, anama ina ofagena ma siowis wambota Godi numafias, owa'etin. Anama waf bu'unai naloma opalef awanemi maloma waf sandanifelamanai atona. Ambal Bu'unai Godi nase'apai waf anama. 
ROM.14.18	Emi egafis sape sanda' maola Kraisi ma owa' sonda' anona waf nonda' Kristen ukup aom, anona nemaf God okom bo'ona ma waf asasinai ea' enis epes wapoti' sogawa esis epes bu'wasi.
ROM.14.19	Dei' ape' mila waf hianai nonda' ape' mope opalef etifim, ea' waf bu'unai hianai nonda' bale'ef sahin owani notaga la'ifina. 
ROM.14.20	Ina ukup mopoma gwa'aimi atom ea' pehambombaga maol Godi, owa'. Endilisi, amamaga hiami gwa'aimi bu'wami. Ea' i'i ipe' pea' anom gwa'aimi monda' enin epen newa nenda' waf aonai, ipe' wapoti' panda' waf aonai. 
ROM.14.21	Ina andeande'ma pea' mafis moloma embel wain gwa'aimi maim, o penda' maim amamaga monda' owalomepa nowa ma waf aonai, owa'.
ROM.14.22	Ukup ipe'imi atom mi'i moloma Goda amamaga amama monda' owalomepa nowa. Epes ukup mopoma anom amamaga bu'wami, ukup asasimi ina manda' kotimasa amamaga gwa'aimi maim amama, owa'. Esis sandanifel. 
ROM.14.23	Ea' emi egafis ukup biefima sea'am, ofagema asasimi atom. Dei' main, esis ina sombale'ef la'ifis ma sa'am, owa'. Amamaga hiami epes owa' sombale'efa God sanda'ami, amama awami.
ROM.15.1	Ape' epes mombale'efana la'ifipa, maol ape'inai anama ma migiambama epes isima bale'ef owa' la'ifinai. Esis ina la'ifisa sofa' nimanimi asasimi, isima ape' migiambamas mofa' nimanimi asasimi molomas. Ape' ina mila ukup ape'imi atom, owa'. 
ROM.15.2	Ape' hiapai atona etin monda' maol migiambama epes sape felefele'ma ape' ma anona nemaf sofa' waf bu'unai sotaga la'ifis. 
ROM.15.3	Ape' mogawa Krais wapoti' ina naila okom ananinai atona, owa'. Waf aonai natagamana si'i Baibel na'i, Krais na'ipa God na'i, “Epes sa'i basef findiwama ine' ea' basef amama atom mafi'i mase'ala ae'.” 
ROM.15.4	Dei' main, basef hiami fowa' amam manda'am mail Baibeli manda'am mawalipa ape'. Basef amama monda'apa motaga la'ifipa mi'i endilisi God nigiambamapa ma mope andeande'. 
ROM.15.5	Ape' mofa' pepel ma God atona nanda'apa mataga la'ifipa mombale'efana. Ae' a'i anan nigiambamepa pila waf Krais Jisasi endilisi pefa' ukup etifim. 
ROM.15.6	Ama ipe' pepe opalef etifim ea' malogof etifim pefela agel Godi, anan Dembinai ape'inai Jisas Krais Ahalomana.
ROM.15.7	Ea' ipe' hipei ukup mimila esis sahin owan pese'asa opalef esis si'i Krais wapoti' nase'apa okom ape', ma epes hiesi sefela agel Godi lu'una. 
ROM.15.8	Ae' a'ipipa na'ama. Krais nafi'i nataga nanda' maol nape owina nagiambama esis Juda. Anan nanda'am na'ama ma nihi'ambasa God na'i basef endilisimi atom. Basef amama endilisimi atom fowa' na'iam naloma dambami bafasas akupas asasimi mandawalap alihim. 
ROM.15.9	Krais nanda' maol anama ma nagiambama esis sololama Godi owa' Judaisi wapoti' sogawa God na'i esis uwahipisa sefela agel ananinai lu'una, si'i Baibel na'iam na'i. David na'ipa God na'i,
ROM.15.9	“Anona nemaf ae' ewalapa basef i'i agel ine'inai ma enis epes owa' Judaisi sololama ine'i. Ea' enda' anom awalef efela agel ine'inai.”
ROM.15.10	Ea' anom basef Baibeli ma'iam na'ama wapoti' ma'i,
ROM.15.10	“Ipe' epes fowa' peloloma Godi, pendanifel peloma esis wambota Ananinai.”
ROM.15.11	Ea' anom basef Baibelimi ma'iam na'ama wapoti' ma'i,
ROM.15.11	“Ipe' hipei fowa' peloloma Godi, pefela agel Dembinai. Penda' anom awelef pefela agel Ananinai.”
ROM.15.12	Ea' Aisaia wapoti' na'iam na'i,
ROM.15.12	“Anona nemaf anona aman notaga wambota Jesi. Aman anama notaga nope Dembinai ma esis sololama Godi numafias ea' sombale'efana si'i endilisi anona nemaf anan nigiambamas.”
ROM.15.13	Ape' mogawa endilisi God nagiambamapa ma mope andeande'. God anan ofagonama amama. Dei' ae' a'i ipe' pembale'efana nonda' danifel lu'unai noloma opalef awanemi motaga si'ima ipe'. Ea' a'i pepel Ambal Bu'unai Ananinai nonda'epa pegawa endilisi God nigiambamepa ea' piti pepel Ananinai.
ROM.15.14	Ipe' alupipei ae'ipei, opaf ae'anai egawa endilisi ma ipe' panda' waf bu'unai la'ela'ef ea' pegawa gawa hianai naninani. Ea' ipe' wila ma pese'asa nomonas bu'wami sahin owan. 
ROM.15.15	Ea' anom basef ali' a'ipipa amama la'ifimi atom. Ea' ae' ina umbamahe ma a'ipipa basef amama, owa'. A'i efela ukup ipe'imi. Dei' main, God nase'e okoma ae' nagiambame na'a. 
ROM.15.16	Ea' anan nanda'e ape anda' maola Krais Jisas anda'am la'afena esis sololama Godi owa' Judaisi. Anda' maol si'i amam mondolali ma Godi awalapa basef bu'wami ananimi. Ae' a'i efa'ai epes isima owa' Judaisi sifi'mai Anan ea' Ambal Bu'unai Ananinai nonda'as sotaga epes Godi etis bo'wes andeande' ese'anas Anan si'i ofa anan okom na'iami endilisi.
ROM.15.17	Ae' ape la'ifiwi aloma Krais Jisas ea' andanifel ma anda' maol Godi. 
ROM.15.18	Krais atona nase'e pepel anda' maol anama. Anan nagiambame nanda'e la'ifiwi afe' anda' maol anama lu'unai awalipa esis owa' Judaisi ma silana some' basef ananimi. Ae' andaiwa'ma i'ipipa anom basef, owa'. Amama atom. 
ROM.15.19	Ambal Bu'unai Godi nase'e pepel ananinai nanda'e la'ifiwi ma anda' ikwaf la'ifinai naninani. Epes hiesi sati maol anama ea' same' basef Godi sailam. Damba damba anda'am Jerusalem awalapa basef bu'wami ma Krais afe' laogoma hi'alagon etambili etap hiagoma Ilirikum. 
ROM.15.20	Fowa' damba damba afi'i ataga dei' ae' okom na'i endilisi ma enda' maol Godi ewalapa basef Ananimi bu'wami anagon esis ata' owa' sogawa Kraisi. Ae' andaiwa'ma igi' efe' ewalapam anagon enis epes sali' safe' sawalipasam, owa'. 
ROM.15.21	Ea' ae' a'i ewalapam si'i basef mail Baibeli ma'iam,
ROM.15.21	“Epes isima owa' enis sefe' sie'ipasa basefa Anan, anona nemaf seme'am sogawana. Ea' epes isima owa' seame' basefanai, anona nemaf seme'am sogawa Anan.”
ROM.15.22	Fowa' anda' maol anama awalipasa basef Kraisi. Maol anama nahopa eaf ae'anai nimeguf hiami ea' ina afe'mago ipe', ata' owa'.
ROM.15.23	Ea' dei' maol ae'anai hi'alana na'ae. Afagof hiami ae' okom na'i endilisi ma efe'mago ipe'. 
ROM.15.24	Amama atom dei' a'i ata' ili' efo'o iti ipe' ea', efe' etap hiagoma Spen. Ea' a'i ata' ipan elomepa anom nimeguf nogota laona endanifel elomepa ea', ipe' pigiambame pitumi pehapone eaf nafe' Speni.
ROM.15.25	Ea' dei' a'i efe' Jerusalem enda' maol igiambama esis amam nematawa Godi. 
ROM.15.26	Esis Kristen sape etap hiagoma Masedoniai saloma esis Kristen Griki sa'i basef sandame'mam ea' ma sowala amamaga asasimi sonda' tu'wanim mefe' Jerusalem, soso' esis amam nematawa Godi amamaga a'asi. 
ROM.15.27	Endilisi ukup asasimi atom ma'iam ea' dei' sanda'am na'ama. Ea' ae' a'i esis sowaolamasa anona wiaf notaoma esis Kristen sape Jerusalemi. Fowa' esis Juda sali' sawalipasa basef Godi ma sagiambama ambagof esis isima owa' Judaisi sape etap hiagoma Masedonia saloma esis Grik sapoma. Amama atom dei' andeande'ma esis sogwamasa wiaf anama esis Judai ma amamaga magiambama alopami. 
ROM.15.28	Ea' ae' a'i ata' enda' maol anama hi'ilana nili'. A'i ata' ese'asa amamaga amama bu'wami esis Jerusalem sofa'am andeande', ila eaf Speni efo'o itilipa. 
ROM.15.29	Ae' egawa nemaf anama efe'mago ipe', amamaga bu'wami Kraisi mope si'ima ae' efo'o etagamepa i'ipipam.
ROM.15.30	Ape' mombale'efa Dembinai ape'inai Jisas Krais, ea' mogawa Ambal Bu'unai Godi nafela ukup ape'imi ma maimaila esis sahin owan ape'isi. Amama atom dei' a'ipipa basef la'ifimi a'i ipe' penda' maol lu'unai peloma ae' ma penda' betena God ma ae'. 
ROM.15.31	Ipe' penda' betena Anan nigiambama ae' notagahowe ma lagof enis epes sape etap hiagoma Judiai owa' sombale'efa Kraisi. Ea' ipe' penda' betena God nonda' epes Ananisi sape Jerusalemi sondanifel ma maol anama agiambamas asa'as otamba amama. 
ROM.15.32	I'i God ni'i a'e, efo'o etagamepa epe endanifel endilisi elomepa ata' epoma noma'w mope opalef awanem. 
ROM.15.33	God Anan ofagonama opalef awanemi. Ae' a'i Anan nope nolomago ipe' hipei. Endilisi.
ROM.16.1	Ae' a'ipipa ma pimafi Fibi andeande', akwa'w heniti'mafa afa'ikwi kwanda' maol kwagiambama esis Kristen sape Senkria. 
ROM.16.2	Fibi kwape la'ifikwa Dembinai. Ea' ipe' peso' opalefa akwa'w si'i waf bu'unai ape' amam nematawa Godi manda'anai. I'i akwa'w okom nimanina ma anom amamaga, ipe' pigiambama'w. Dei' main, akwa'w kwagiambama ae' wapoti'.
ROM.16.3	Ipe' penda'mas nemaf bu'unai Akwila naloma waulu'mana Prisila ea' pi'ipaso danifel ae'anai. Esis bias ape' mandao'oma manda' maol etin Krais Jisasi. Fowa' esis sandandombol endilisi ma sagiambama ae'. Nemaf anama enis sa'i sehe, esis ina umbamahas, owa'. 
ROM.16.4	Sa'i awi ma soga' sigiambama ae' epe namowe. Ea' ina ae' atowe anifela esis bias, owa'etin. Esis Kristen hiesi fowa' sololama Godi wapoti', sanifelis. 
ROM.16.5	Ea' ipe' pese'asa nemaf bu'unai ma danifela ae'anai esis Kristen isima safe' sandatama etifigin sape ipat asasinai. Ea' pi'ipago Epainetus nemaf bu'unai ae'anai anan alupunai ae'anai endilisi. Anan nali' nombale'ef Krais nali'ma epes hiesi etap hiagoma Esia. 
ROM.16.6	Ipe' penda'makwago nemaf bu'unai Maria. Akwa'w kwanda' maol lu'unai ma kwagiambamepa.
ROM.16.7	Ipe' pese'amo danifel noloma nemaf bu'unai ae'anai ma amam amama Andronikus noloma Junias, amam wapoti' Judaimi si'i ae'. Amam manda' kalabus maloma ae'i. Amam aposel ma'i amam biam manda' maol bu'unai Godi. Amam mali'ma ae' mombale'efa Krais.
ROM.16.8	Ipe' pi'ipago Ampliatusa nemaf bu'unai ma danifel ae'anai. Anan alupunai ae'anai endilisi ma nape la'ifinama Dembinai.
ROM.16.9	Pi'ipago Urbanus nemaf bu'unai ae'anai, anan nanda' maol atotona naloma ae' ma maol Kraisi. Ea' i'ipago Stakisa nemaf bu'unai wapoti'. Anan alupunai ae'anai endilisi. 
ROM.16.10	Ea' pi'ipago Apelesa nemaf bu'unai ae'anai, anan agel nandawalapana naila Krais endilisi. Pi'ipasago danifel ma nemaf bu'unai ae'anai ma esis sape ipat atotonai Aristobulusi. 
ROM.16.11	Pi'ipago Herodiona nemaf bu'unai ae'anai, anan Juda wapoti' si'i ae'. Pi'ipasago danifel ma nemaf bu'unai ae'anai esis wambota atotona Narsisusi sombale'efa Dembinai. 
ROM.16.12	Pi'ipawago nemaf bu'unai ae'anai ma Trifina kwaloma Trifosa, awo biawa wanda' maol lu'unai Dembinai. Pese'akw nemaf bu'unai ae'anai ma Persis, akwa'w alupu'wi ae'akwi endilisi, kwanda' maol lu'unai ma Dembinai. 
ROM.16.13	Pi'ipago Rufusa nemaf bu'unai anan epen bu'unai naloma mama'wana anani'wi ae' wapoti' efala'w mama'we. 
ROM.16.14	Pi'ipasago danifel ae'anai ma nemaf bu'unai ma Asinkritus, Flegon, Hermes, Patrobas, maloma Hermas, ea' esis Kristen sape saloma esis. 
ROM.16.15	Ipe' pi'ipasago nemaf bu'unai neloma danifel ae'anai ma Filologus noloma Julia, ea' Nereus noloma heniti'mana anani'wi, ea' Olimpas, soloma esis amam nematawa hiesi Godi sape saloma esisi.
ROM.16.16	Waf anama ape' amam nematawa Godi, ipe' hipei atona etin pese'asa lagof esis sahin owan hiesi pinifelis. Amam nematawa Kristen hiesi sape na'ae sanda'mepago nemaf bu'unai sandanifamepa.
ROM.16.17	Alupipei, ae' a'ipipa basef la'ifimi pindumafuma andeande' pepoma enis epes sanda' waf aonai sanda' ipe' Kristen pendawal biefipa sosambala basef amama ipe' pefa'ami. Waf anama esis sanda' epes hiesi sanda' waf aonai. Ipe' pese'as alafugah epes isima. 
ROM.16.18	Esis ina sanda' maola Dembinai ape'inai Kraisi, owa'etin. Saila ukupa alop asasinai atona. Sanda' basef atom usiusihimi ma sambaso'ma opalef sa'ipa epes isima owa' sogawa andeande' waf aonai o bu'unai. 
ROM.16.19	Ipe' paila God, dei' epes hiesi sogawepa ea'. Amama atom dei' ae' andanifel ma ipe'. Ae' a'i ipe' pegawa waf bu'unai endilisi, ea' ipe' ina pegawa waf aonai, owa'. 
ROM.16.20	God anan ofagonama opaf awanena, nogota bandana ma nofa'asa Satan nofe' owina bo'wagah ipe'imi. Ae' ahali' God anda' betena Dembinai ape'inai Jisas Krais nigiambamepa na'a nope la'ela'ef nolomepa.
ROM.16.21	Wanda' maol atini Timoti anan nasapa'ago danifel ma nemaf bu'unai ma ipe'. Lusius naloma Jeson naloma Sosipater, amam Juda wapoti' si'i ae', amam wapoti' masapa' nemaf bu'unai ma ipe'. 
ROM.16.22	Ae' Tertius, efa' malogola Pol anda'ago basef amama. Ae' asapa' basefa nemaf bu'unai mafe'mago ipe' ma agel Dembinai ape'inai. 
ROM.16.23	Gaius nasapa'ago danifel nemaf bu'unai ma ipe'. Anan numafi ae' Pol andeande' ipat ananinai, ea' numafi esis Kristen hiesi wapoti' safi'i sandatama etifigin na'ae. Erastus anan nanda' maola gavman numafi otamba taun wambel anama, ea' sahalomapa ape'inai Kwartus, amam biam masapa'o basefa danifel nemaf bu'unai ma ipe'. 
ROM.16.24	[Ae' anda' betena Dembinai ape'inai Jisas Krais nigiambamepa na'a numafipa ma nope nolomago ipe' hipei. Endilisi.]
ROM.16.25+ROM.16.26	Ape' mefela agel Godi lu'una. Anan la'ifinai ma nonda'epa petaga la'ifipa ma basef bu'wami ananimi awalapami, amama basef bu'wami ma'i Jisas Krais. Basef amama fowa' nimeguf hiami ata' mape mandambaho', ea' dei' mataga alihima basef amama fowa' amam profet manda'ami afa' wawalapam alihim. God nape namunai la'ela'ef na'i basef la'ifimi ma basef amama bu'wami dei' mataga mandawalap alihima epes hiesi etap anama hiagoma ma esis hiesi sembale'efana. 
ROM.16.27	Anan atotona nogawa endilisi. Ape' mefela agel ananinai la'ela'ef. Jisas Krais atona nogiambamapa monda'am na'ama. Endilisi.
1CO.1.1+1CO.1.2	Ae' Pol aposel Jisas Kraisi anda' maol ananinai. Okom Godi atona nofale nandandepe anda' maol anama. Ae' aloma owalomapa Sostenes wape na'ae wasapa' danifel ma nemaf bu'unai nefe'mago ipe' amam nematawa Kristen pape Korin. Ea' anda' basef amama mafe'mago ipe'. Ipe' pape la'ifipa paloma Krais Jisas, God nanda'epa pape bo'wepa nofalepa nosahe'epa ea' Ananipei etipa. Afa' biafa wase'epa danifel ma ipe' paloma epes hiesi ma wambel hiagoma sofala agel Dembinai ape'inai Jisas Krais, Anan Dembinai ma ape', esis wapoti'.
1CO.1.3	Afa' biafa wa'i God ape'inai noloma Dembinai ape'inai Jisas Krais migiambamepago na'a monda' opalef ipe'imi mope awanem.
1CO.1.4	Ae' anifela God la'ela'efa ipe'. Dei' main, ipe' pape la'ifipama Krais Jisas ea' God nandahomepa pape andeande'ma Anan atona. 
1CO.1.5	Ipe' pape la'ifipama Krais pape andeande' endilisi ea' pefa' basef hiami pa'iami maloma gawa hianai bu'unai naninani. 
1CO.1.6	Dei' main, basef amama bu'wami Kraisi afa' wawalapami mataga alihim mandawalap la'ifima opalef ipe'imi. 
1CO.1.7	Ea' dei' ipe' pape ukup mohafel endilisi pehafa Dembinai ape'inai Jisas Krais anona nemaf notaga nondawalap alihina. Nemaf anama pape pehafana pefa' presen hianai Ambal Bu'unai Godi nase'epana na'a. 
1CO.1.8	Jisas Krais nambimb nonda'epa ma pepe la'ifipa la'ela'ef pefe' petagama nemaf akutainai. Nemaf anama Dembinai ape'inai Jisas Krais niefi'ianai ipe' basef ofagema a'epa nemaf anama. 
1CO.1.9	God nanda' amamaga ananimi hi'alam andeande' nofalepa ma pepe la'ifipa opalef etifim peloma nogalomana Ananinai Jisas Krais Dembinai ape'inai.
1CO.1.10	Ipe' sahin owan, a'ipipa basef la'ifimi ma agel Dembinai ape'inai Jisas Krais na'ama. Ipe' pepe wambota atona endilisi pepe opalef etifim. Penda'am na'ama ma ipe' pepe andeande' opalef etifim endilisi ma ipe' ina pendawal biefipa. 
1CO.1.11	Ipe' sahin owan ae'ipei, enis epes wambota Kloei sa'ipi sa'i ipe' etipa pafitap. 
1CO.1.12	Ae' a'i na'ama. Ipe' hipei atona etin pa'iam na'ama. Enis sa'i, “Ape' epes Poli.” Enis sa'i, “Ape' epes Apolosi.” Ea' enis sa'i, “Ape' epes Pitai.” Ea' enis sa'i, “Ape' epes Kraisi.”
1CO.1.13	Ipe' panda'am na'ama ma main? Ipe' pa'i Krais nandawal wa'awa'ana? Ea' pa'i ae' Pol saunde lawag usi'inai tu'wanainai ma agiambamepa? Owa'etin. Ipe' ina pefa' baptaisa agel ae' Poli, owa'. 
1CO.1.14	Ae' fowa' anda' baptaisima amam amama ipe'imi biam, Krispus naloma Gaius atom. Ae' anifela Goda ina anda' baptaisima enis epes ipe'isi wapoti', owa'. 
1CO.1.15	Amama atom dei' enin epen ina ni'ipipa ni'i ipe' pefa' baptaisa agel ae'anai, owa'. 
1CO.1.16	(Endilisi, anda' baptaisima esis wambota Stefanasi wapoti', ea' ae' ina okom na'i enis wapoti', owa'.) 
1CO.1.17	Dei' main, Krais ina nasapa'e afi'ima enda' baptaisima enis epes, owa'. Anan nasapaho'ma ewalapa basef bu'wami Ananimi i'iam. Ae' ina ewalapam i'iam ila anona gawa amam gawaimi ma'ianai, owa'. Na'ama epes si'i basefa lawag usi'inai tu'wanainai Krais naga'manai si'i basef amama falafumi atom.
1CO.1.18	Endilisi, epes isima sape eaf higililanai, esis ukup ma'i basefa lawag anama usi'inai tu'wanainai saunda Kraisanai sa'i basef amama falafumi atom. Ea' ape' amam nematawa dei' God nape nofa'apa motanimani mogawa basef amama pepel Godi atona.
1CO.1.19	Si'i Baibel na'iam na'ama na'i,
1CO.1.19	“Anona nemaf ae' ehambombaga gawa epes isima gawaisi. Ea' emboma ukup epes isima gawaisi sa'i nomonas mamumami hiahiami mapaisi.”
1CO.1.20	Dei' amam gawaimi monda' mi'imama? Ea' amam gawaimi mogawa gawa hianai monda' main? Epes isima etap anae'i sa'i basef sapa'am sandahihianamam sonda' main? Owa'etin. God nanda' gawa epes isima etap anae'isi nataga falafunai si'i gawa epes isima sahaga sagaoli.
1CO.1.21	Dei' main, God Anan gawainai na'i epes etapasi ina la'ifisa sogawa Anan ma gawa anama asasinai atona, owa'. God nahopa eaf asasinai. Ea' anan okom na'i nofa'ai amam nematawa sombale'efanai sotanimani. Esis sombale'efa basef amama wa'ipasami epes etapasi sa'i wafimi gawa a'ami.
1CO.1.21	Esis sembale'efa basef amama ea' God nefa'as sotanimani. 
1CO.1.22	Esis Juda ukup maimaila siti ikwaf la'ifinai ea' esis Grik ukup ma'ima'i sofa' gawa hianai lu'unai. 
1CO.1.23	Ea' afa' wawalapa basefa Krais naga' lawag usi'inai tu'wanainai. Basef amama mahopa eaf esis Juda sandaiwa'mam sa'i basef awami. Ea' esis Grik ukup ma'i basef amama wafimi gawa a'ami. 
1CO.1.24	Ea' amam nematawa God nofalapai, esis Juda saloma esis Grik wapoti', basef amama ma'i Krais Anan pepel naloma gawa anama Godi. 
1CO.1.25	Dei' main, basef amama Godi epes sa'i “Gawa a'ami wafimi”, amama gawaimi atom lu'wami mikila' gawa epesi. Ea' amamaga amama epes sa'i “Awami falafumi Godi”, amama la'ifim endilisi mikila' pepel epesi.
1CO.1.26	Alupipei ae'ipei, ipe' ata' ukup mi'i fowa' damba damba God nofalepa ma pembale'efa Krais. Ipe' hipei ina enis epes hiesi la'afena ipe' epes gawaisi ma etap anae', owa'. Owa' enis hiesi agof lu'wamisi. Owa' enis hiesi dembesi la'ifisi, owa'. 
1CO.1.27	Ea' God okom ananinai atona nandandepa enis epesa sope Ananisi etis. Epes isima etapasi sa'i gawa a'asi, ea' God nandandepas ea' ma sonda' epes gawaisi ambagof aom. Ea' epes isima etapasi hiesi sa'i falafisi owa' la'ifisi, isima God nandandepas ea' ma sonda' epes isima dembesi la'ifisi ambagof aom. 
1CO.1.28	Anan nandandepa epes isima amam nematawa etapasi sa'i owa' la'ifisi, falafisi etis agof a'asi. Anan nandandepasa nohambombaga amamaga amama moloma epes isima la'ifisi agufisi etap anai'isi. 
1CO.1.29	Nanda'am na'ama ma enis epes ina la'ifisa sefela agof asasimi atom lu'uma naep Godi, owa'. 
1CO.1.30	God nahapona ipe' pape la'ifipa paloma Krais Jisas ea' God nanda' Krais nape ofagonama gawa ape'inai. Anan atona eaf ape'inai ma God nanda'apa mope bu'upai ma naep ananimi ma mope ananipai atepa. Anan atona natalepa nakwahepa ma waf aonai ma mape wafifipa. 
1CO.1.31	God nanda'am na'ama ma anom basef mail Baibeli ma'iam ma'i, “Emi egafis si'i sefela agof asasimi, esis sondanifel ama Dembinai atona.”
1CO.2.1	Alupipei ae'ipei, fowa' afe'mago ipe' awalapa basef endilisimi Godi ma ipe', ina awalapam a'iam aloma gawa ae'anai lu'unai, ma basef bu'wami a'ipipami, owa'.
1CO.2.2	Dei' main, okom ae'anai na'i na'ama. Nemaf anama ae' ape alomepa ina ata' okom napoma anom basef, owa'. Okom nase'e ma anom amamaga. Ae' okom napoma Jisas Krais atona, Anan naga' lawag usi'inai tu'wanainai.
1CO.2.3	Amama atom nemaf anama ape alomepa, ae' owa' la'ifiwei. Ae' umbamahe etin ape. 
1CO.2.4	Ea' basef a'iama basef bu'wami Kraisi, amama ina a'iama gawa ae'anai aloma epesa efa'ipei, owa'. Ae' ihi'ambepa pepel Ambal Bu'unai Godi atona. 
1CO.2.5	Anda'am na'ama ma ipe' ina ukup maimaila gawa epesi dei' pembale'efa God, owa'. Anda'ama ipe' ukup mohafel mimila pepel Godi atona dei' pembale'efana.
1CO.2.6	Endilisi ae' awalapa basef gawa napaimi ma emi egafis sembale'efa God la'ifisi sanda' waf Ananinai. Ea' gawa anama ina gawa etapanai, o gawa amam agufumi ma etap anae' anona nemaf hegililam, owa'. 
1CO.2.7	Basef gawaimi ae' awalipasami, awalipasa basefa gawa Godi atona. Gawa anama fowa' nape nandambaho'ma epes, fowa' gani God ata' owa' nonda' etap anae' Anan nandandepa gawa anama ma ape' mofa' nafifili Ananinai. 
1CO.2.8	Owa' anona aman atotona agilinai ma etap anae' nogawa basefa gawa anama, owa'. I'i amam mogawana, dei' ina maunda Dembinai lawag usi'inai tu'wanainai, owa'. Anan agel lu'unai endilisi. 
1CO.2.9	Ea' ae' a'i basefa gawa anama si'i Baibel na'i,
1CO.2.9	“Amamaga maim God nandondombam ea' ma emi egafis ukup maila Anan endilisi, amama mikila' ukup epesi. Esis ina la'ifisa same'am satolom sagawama ukup maloma naep aligah asasimi, owa'.”
1CO.2.10	Ea' God nawalapa amamaga amama mandawalapama ape' ma Ambal Bu'unai Ananinai. Ambal Godi nagolopa amamaga hiami mape mandamabahi'i, ea' nogawa waf Godi nape nandambahi'i. 
1CO.2.11	Dei' emi egafis segawa ukup epesi? Owa'. Ambagof epesi atom mogawam. Ea' na'ama etin, ina enin epen nagawa okom Godi, owa'. Ambal Bu'unai Ananinai atona nagawana. 
1CO.2.12	Ape' ina mofa' spirit ambal etapanai, owa'. Ape' dei' mofa' Ambal Bu'unai nape naloma God nafi'i ma mogawa amamaga maim God nase'apam na'ai.
1CO.2.13	Basef amama ina gawa epesi sa'ipiam, owa'. Amama basef Ambal Bu'unai Godi nawalapameam. Dei' a'ipasa basef amama awalapam a'iama Ambal Bu'unai Godi awalipa epes isima Ambal Godi napaisi.
1CO.2.14	Ea' emi egafis Ambal Bu'unai Godi a'asi, esis ina la'ifisa sofa' amamaga amama bu'wami mataga Ambal Godi, owa'. Epes isima ukup ma'i amama sa'i falafumi sanda' ki de'iafam. Esis ina segawam, owa'. Dei' main, Ambal Bu'unai Godi atona nawalipasa amama ofagema ma ape' mogawam.
1CO.2.15	Emi egafis Ambal Bu'unai Godi napaisi, esis sowaloga amamaga hiami. Ea' ina enis epes la'ifisa sowaloga wafa epen inima Ambal Godi napaini, owa'.
1CO.2.16	Si'i Baibel na'i, “Dei' emi egafis sogawa okom Dembinai ma nambimb la'ifisa si'ipana anom basef? Owa'etin.”
1CO.2.16	Ea' dei' ape' okom Kraisi napaipa.
1CO.3.1	Alupipei, fowa' ae' ina a'ipipa basef si'i a'ipasam epes isima saila okom Ambal Bu'unai Godi, owa'. A'ipipam si'i a'ipasam epes isima ukup maso'asa basef ofagema Godi, si'i awasi ata' sa' nomagof atomi. 
1CO.3.2	Fowa' ase'epa nomagof atom. Ina dei' ase'epa gwa'aimi la'ifimi, ata' owa'. Dei' main, ipe' ina la'ifipa, ata' owa'. Ae' a'iam endilisi, ipe' dei' wapoti' ata' owa'. 
1CO.3.3	Dei' main, ipe' ata' pape la'ela'ef paila waf etapanai. Endilisi, waf anama nawalapai waf kowalasanai naloma ukup aoma sahin owan ma basef safitapami ata' mape la'ela'efa ipe'. Amama mihi'amba ape' hiapai ipe' ata' paila waf anama aonai etapanai. Waf anama epes etapesi atona. 
1CO.3.4	Enin epen na'i, “Ae' epen Poli.” Enin na'i, “Ae' epen Apolosi.” Waf anama nawalapa ipe' ata' pape si'i epes paila waf etapanai atona.
1CO.3.5	Ipe' ata' ukup motamea andeande'. Apolos emi egafuna? Ae' Pol emi egafowe? Afa' biafa wanda' maoli atofa. Dembinai nase'afa maol nandandafa. Ea' maol anama afa' biafa wanda'anai, eaf anama atona dei' ipe' pembale'efa Krais. Ape' hiapai manda' maol anama God nasi'ipami. 
1CO.3.6	Ae' ali' awalipipa basef Godi si'i ewaha olelemb gwa'aimi, ea' Apolos nagi' nakolo' embel nasa'opam. Ea' God atotona nanda'am mataga. 
1CO.3.7	Ea' dei' epen inima newaha olelemb gwa'aimi, enin agel a'ana. Ea' epen nakolo' embel nasa'opami enin wapoti' agel a'ana, ea' God nanda' gwa'aimi amama matagai, Anan nefa' agel lu'unai. 
1CO.3.8	Ea' epen inima newaha olelemb gwa'aimi naloma epen inima nakolo' embel nasa'opami, esis bias sanda' maol anama atona. Ea' esis bias atona etin anona nemaf sofa' amamaga mandahama maol sanda'anai. 
1CO.3.9	Afa' biafa wanda' maol etifinama God. Ea' ipe' si'i aof Ananinai. Ea' ipe' si'i ipat Godi.
1CO.3.10	God nandahome. Ea' Anan nanda' ae' ataga ape si'i epen gawainai nanda' ifagwi. Ea' awa olaf nape nali'i ea' enis sala' ipat natomana. Ea' epes hiesi atona etin sundumafuma andeande' sola' ipat notoma olaf anama. 
1CO.3.11	Ipe' pegawa God nanda' Jisas Krais nape nali' si'i olaf notawa nali'i. Amama atom ina ata' enin epen la'ifina newa anona olaf wapoti', owa'etin. 
1CO.3.12	I'i emi egafis si'i sola' ipat notoma olaf anama ilifi sola'ana, esis sonda' gol sola'ana o sonda' siliwa sola'ana, o sonda' anom otamba salatamami sola'ana, o sonda' lawah o sonda' walol o otalef alimi sola'ana. 
1CO.3.13	Nemaf anama Krais niefi'ianai maol anama epes hiesi sanda'anai notaga nondawalap alihina nope bo'ona o aona. Nemaf anama notaga noloma nif lu'wami. Ea' nif amama mondo maol anama hianai ma epes hiesi atona etin hi'ilasa sogawa maol asasinai bo'ona o aona. 
1CO.3.14	I'i enin epen nola' ipat notoma olaf anama ilifi ma nif owa' fendona, anona nemaf nefa' anom amamaga bu'wami. 
1CO.3.15	Ea' i'i ipat epen nanda' maoli fendona hi'ilana, anona nemaf ina nefa' amamaga bu'wami, owa'. Endilisi God nofa'ana notanimani, ea' amamaga a'ana nepe na'a si'i epen netanima nandalo' nifi.
1CO.3.16	Ipe' pegawa o owa'? Ipe' etipa si'i ipat lu'unai Godi, ea' Ambal Bu'unai Ananinai nape nomona opalef ipe'imi. 
1CO.3.17	I'i emi egafis sohambombaga ipat anama Godi, anona nemaf God nohambombaga epes isima. Dei' main, ipat anama Ananinai bo'ona andeande'. Anama ea' ipe' etipa.
1CO.3.18	Na'ama ipe' pembaso'ma ipe' etipa. I'i emi egalin ipe'inai okom ni'i enin gawaini si'i epes etapasi sofalasi, epen inima andeande'ma nemboma okom ananinai ata' netaga okom nahaga nagaolani nili' ma nambimb netaga epen gawaini endilisi. 
1CO.3.19	Dei' main, gawa etapanai anama falafunai si'i basef epes ukup maso'asi sa'iami ma naep Godi. Si'i Baibel na'iam na'i, “God nofa' epes gawaisi ma waf gawainai naninani asasinai atona baso'omainai si'i epes saha mafis esalef.”
1CO.3.20	Ea' Baibel na'iam wapoti' na'ama na'i, “Dembinai nogawa nomonas epes gawaisi falafumi atom.”
1CO.3.21	Ea' enin epen ina nefela agof ape' epesi, owa'. Amamaga hiami ipe'imi atom. 
1CO.3.22	Pol naloma Apolos naloma Pita, amam ipe'imi atom. Etap anae' naloma ambal namunai naloma ga' naloma amamaga dei' mapani, anona nemaf migi' meatagai, amama hiami ipe'imi atom. 
1CO.3.23	Ea' ipe' epes Krais Jisasi ea' Anan Godi.
1CO.4.1	Ipe' pegawa afa' wanda' maol Kraisi umafi basef endilisimi Godi fowa' mape mandambahi'i dei' mataga mandawalap alihim. 
1CO.4.2	I'i aman dembinai nose'ana maol enin epena nimafianai, enin nimafiana nenda'ana andeande' hi'ilana. 
1CO.4.3	I'i ipe' pewaloga waf ae'anai ma enis epes sonda'me kot sowaloga waf ae'anai, ae' okom na'i amama falafumi atom. Ae' wapoti' ae' atowe ina awaloga waf ae'anai, owa'. 
1CO.4.4	Endilisi, basef mape opaf ae'anai nomon ma'iami ae' ina ati anona waf aonai anda'anai, owa'. Ea' amama ina mihi'ambe endilisi ma i'i, “Ae' epen bu'uwei andeande',” owa'. Anona nemaf Dembinai atona nowaloga waf ae'anai. 
1CO.4.5	Ea' dei' nogota dende'anai ata' owa'. Ipe' owa' pewaloga waf enin epen nanda'anai, owa'. Ipe' ata' pepe pehafa nemaf anama Dembinai niefi'ianai. Nemaf anama anan nowalapai amamaga hiami mandamabaho' mape akoti motaga mondawalap howalagoma. Nemaf anama Anan nowalapa ukup epes hiesi mape mandambahi'i motaga mondawalap alihim. Ea' God ni'ipapa basef ananimi ape' hiapai atona etin mondahama maol ape' manda'anai, bo'ona o aona.
1CO.4.6	Alupipei, ae' okom na'i igiambamepa. Amama atom ae' aloma Apolos wihi'ambepa basef amama do'ok a'ipipami ofagema ma waf afa'inai. Afa' wanda'am na'ama ma ipe' pelafa waf ape'inai basef amama ofagema ma'iam ma'i, “Ipe' ina pimbisila' mi'uli anama, owa'.”
1CO.4.6	Ea' dei' ipe' ina pesambala basef pefela agola anona aman, owa'. 
1CO.4.7	Alupipei, ipe' ukup mape ma'imama? Emi nanda'epa pape dembipei pikila' enis epes? Amamaga amama hiami God atona nase'epam. Ea' ipe' ina pesambala basef pi'i ipe' etipa dembipei la'ifipei, owa'. Amamaga amama hiami ipe'imi, God atona nase'epam.
1CO.4.8	Endilisi, opalef ipe'imi si'im ea'! Ipe' amamaga hiamipei si'ipa dende'! Ipe' pikila'afa pataga dembipei king! Uwahipipa! Ae' okom na'i endilisi ma petaga pepe dembipei king nambimb ope dembifai king olomepa! 
1CO.4.9	Ae' okom na'i na'ama a'i God nanda' afa' aposel si'i epes sape agof a'asi sagi' endilisi. Epes hiesi hi'alas sape ilif etapi saloma amam ensel wapoti' satolofa wandahama epes isima atuwasi sohas seaga'i. 
1CO.4.10	Afa' wape si'i epes ukup maso'asi ma ofela agel Kraisi, ea' ipe' pape epes gawaipei ma waf Ananinai. Afa' owa' la'ififa, ea' ipe' la'ifipa. Ipe' agof lu'wami, afa' agof a'afa. 
1CO.4.11	Fowa' gani wapoti' nafi'i nataga nogota anae' wape nolomahafa batag fafatimufa endilisi, ea' luwaguf hiahaom a'afa. Esis sumagwi lagof sahafa etin. Afa' wambel a'afa ma ofe' weape andeande'. 
1CO.4.12	Wanda' maol lu'unai endilisi ma lagof afa'imi atom. Esis sa'i basef sanda'afa findiwafa ea' afa' la'ififa ofalo'mas wagwamasa basef bu'wami atom. Esis sanda'afa aofa, wape la'ififa watilis, afa' ina wagwamas, owa'. 
1CO.4.13	Esis sa'ipafa basef awami endilisi ea' afa' wagwamasa basef awanemi sa'osa'ombel. Wataga si'i alufuta awasimi endilisi ma etap hiagoma si'i alogw maimailami, si'i etap awagoma alufuta nana'oma. Fowa' gani wape na'ama etin wafi'i wataga dei'.
1CO.4.14	Ae' ina anda' basef amama ma monda'epa ambagof ipe'imi aom, owa'. Ae' okom nainailipa si'i awasi ae'ipei, a'i iwalapa nomonas ipe'imi. 
1CO.4.15	I'i endilisi ipe' amam mowalipipa basef Kraisi 10,000-peleim ea' hapaimi, ahapepa ipe'imi ina hiam, owa'. Waf Krais Jisasi atona ae' atowe ape ahalomepa ipe'iwei, ipe' pataga batawisi ae'ipei ma basef bu'wami Godi awalipipami. 
1CO.4.16	Amama atom dei' afela ukup ipe'imi ma pila waf ae'anai pefe'. 
1CO.4.17	Ea' asapa' Timoti nafe'mago ipe'. Anan nogalome ae'anai wanda' maol Dembinai. Anan numafi maol anama andeande'. Ae' okom nailana endilisi, dei' asapa'ana ma nambimb nefela ukup ipe'imi ma basef mihi'ambepa fe' pe ae'ami aila waf Kraisi. Ae' awalipa esis amam nematawa Godi sape wambel anama hiagoma ma basef maloma waf ae'anai ea' amama atom.
1CO.4.18	Ipe' enipa ukup ma'i ae' nambimb ina efo'o itilipa ea' dei' pesambala basef ae'ami. 
1CO.4.19	Owa'etin. I'i Dembinai ni'i a'e, na'ama efe'mago ipe' mehip. Ea' ae' ina efe'mago ipe'ma egawa basef amam masambala basef ae'ami ma'iami atom, owa'. Basef amamumi hapaimi. Ae' a'i efo'o egawa waf naloma maina maol Godi amam manda'anai. 
1CO.4.20	Dei' main, ofagema amama ma epes isima suwis wambota Godi numafias, amama ina amamaga ma'iam etin, owa'. Amama ina basef atom, owa'. Amama pepel Godi atona. 
1CO.4.21	Ipe' ukup ma'i maina waf, pa'i efa'ago bumbulita okom wandafunai efo'o ma ihi'ambepa, o pa'i efa'ago waf okom nainailipa efe'mepago? Amama nomonas ipe'imi atom.
1CO.5.1	Anom basef matagama ae' ma'i waf anama aonai so'a waolanai napoma ipe'. Waf aonai endilisi nahambombaga daso'amai, waf anama epes isima sololama Godi ina sanda' anona waf aonai na'amai, owa'etin. Waf anama na'ama. Anona aman naso' nemata'w komafianai ahalomana nase'akwi. 
1CO.5.2	Dei' ipe' ata' patopa' basef pafela agof ipe'imi atom ma waf anama aonai ma main? Na'ama owa'. Andeande'ma opalef ipe'imi mope si'ima lef ipe'inai ma pelopa waf anama aonai. Ipe' pili'amona aman anama nanda' waf anama ma ina ata' nope wapoti' nolomepa, owa'. 
1CO.5.3	Endilisi, alop ae'anai nape laogona ipe', ea' ambal ae'anai nape nalomepa. Ae' si'i endilisi ape alomepa ma awaloga waf aman anama nanda'anai aonai.
1CO.5.4	Dei' a'iam na'ama. Nemaf anama ipe' pendakolasanai ma agel Dembinai Jisasi, ambal ae'anai noloma pepel Dembinai ape'inai Jisasi amama mope molomepa nemaf anama. 
1CO.5.5	Ape' miliamonago aman anama nefe'mago Satana nohambombaga alop noloma okom apinai ananinai. Monda'am na'ama ma God nofa'ai ambal aman anama nemaf Dembinai akutainai.
1CO.5.6	Ipe' patopa' basef pafela agof ipe'imi atom lu'um pati waf anama aonai napomepa, amama ina waf bu'unai, owa'etin. Ipe' pegawa ea' basefa mi'uli anama ma yis amama manda' bret natifi na'i, “Yis kwawie'im manda' bret hianai hi'alana natef lu'una.”
1CO.5.7	Ea' ipe' pekwaha yis amama apimi ma pepan si'i bret dambainai yis a'anai, si'i endilisi ipe' pataga epes dambaipei. Dei' main, sipsip sondolali sahanama gwa'aimi lu'wami Pasovai anan Krais, esis sahana naga' ea', si'i sondolali gwa'aimi mafis maima God.
1CO.5.8	Ape' monda' gwa'aimi amama lu'wami Pasova, ape' ina mofa' yis amama apimi, owa'. Amama si'i waf aonai. Ape' mofa' bret wafinai yis a'anai, amama si'i waf ukup bu'wamunai basef endilisimi.
1CO.5.9	Anom basef ali' anda'am mafe'ma ipe', a'iam na'ama. “Ipe' ina pefala epes isima sanda' waf aonai so'a waolanai pi'i alupusi, owa'.”
1CO.5.10	Ae' ina a'iama pekwaha epes isima sanda' waf aonai so'a waolanai, o epes isima kowalasa amamaga enis epesi o epes isima sanda' wali o sahambombaga enis epesi soloma isima sanda' lotuma god baso'omunai, owa'. I'i ipe' pi'i pekwahis endilisi, pekwaha etap anae' hi'ilana. 
1CO.5.11	Ea' basef dei' anda'ami ofagema na'ama. I'i anona aman ipe' pefalona owalomepa ipe'inai nonda' waf aonai so'a waolanai o kowalanama amamaga enis epesi o nonda' lotuma god baso'omunai, ni'i basef neso' alafuga enis epes, nea' embel nohaga nogoul, nonda' wal, nohambombaga enis epes, ipe' ina pefalona alupunai ipe'inai pi'i basef pelomana, owa' hapainai. Ipe' ina pea' gwa'aimi peloma epes na'amaisi wapoti', owa'.
1CO.5.12+1CO.5.13	Maol sowaloga epes sape ande'ma siosi ina maol ae'anai, owa'. God atona anona nemaf nowaloga waf epes isima. Ea' maol sowaloga epes sape nomoni, amama maol ipe'inai, ipe' penda'ana. “Ipe' galo'manago aman aonai nape la'afena ipe' nanda' waf aonai.”
1CO.6.1	I'i enin epen la'afena ipe' nenda' basef mila enin epen, ina andeande'ma epen inima netopa'ma esis amam nematawa Godi sope ma nefe' nenda' kota naep amam dembemi jas mololama Godi. Na'ama owa'. Andeande'ma epen inima ambal aona nefe' nenda' kota naep amam jas mololama Godi. 
1CO.6.2	Ape' amam nematawa Godi anona nemaf mowaloga waf epes hiesi etapasi hi'ilas. Ipe' pegawa amama o owa'? A'i ipe' owa' la'ifipama ata' pewaloga basef so'umi mamumami ipe'imi? 
1CO.6.3	Ape' anona nemaf mowaloga waf amam enseli wapoti'. Ipe' pegawa amama o owa'? Amama atom dei' la'ifipa endilisi ma pewaloga basef amamaga ipe'imi. 
1CO.6.4	Ea' i'i ipe' anom basefa amamaga ipe'imi, ipe' pendandepa anom amam agof a'ami ma sios ma mowaloga basef amama. 
1CO.6.5	Ae' anda' basef amama ma monda' ambagof ipe'imi aom. Dei' main? Gawaimi ipe'imi hiami mape la'afena ipe' amam la'ifima mowaloga anom basef motaga la'afena sahin owan bias ipe'isi. 
1CO.6.6	Ea' dei' enin epen alipini nanda' kotima sahin owan ananini ma naep amam dembemi jas owa' mombale'efa Kraisi.
1CO.6.7	Ipe' panda' kotima esis alupisi ea' amama atom dei' sihi'amba ae' ipe' pewa ea'. Dei' maina owa' pepe pitilisa sonda'mepa waf aonai? Ea' owa' pi'i aho'mas sofa' anom amamaga ipe'imi? 
1CO.6.8	Penda'am na'ama owa'. Ea' ipe' panda' waf aonaima enis epes pefa' amamaga asasimi! Ipe' panda' waf na'amai ma esis alupusi endilisi ipe'isi etis.
1CO.6.9	Emi egafis sanda' waf aonai, anona nemaf ina sefe' wambel Godi, owa'. Ipe' pegawa amama o owa'? Na'ama ipe' pembaso'ma ukup ipe'imi atom. Epes sanda' waf aonai ma so'a waola enis amam nematawa saloma epes isima sanda' lotuma god baso'omunai saloma epes sahambombaga waf daso'amainai saloma amam amama ukup ma'i waf nematawainai saloma amam amama manda' waf aonai maloma anom amami 
1CO.6.10	saloma isima sanda' wali saloma epes kowalasa amamaga enis epesi sa'i sofa'am etini saloma epes isima sa' embel sahaga sagaol saloma epes isima sa'i basef awami findiwaimi ma enis epes ea' isima sanda' wal sahambombaga epesi, epes isima na'amaisi ina anona nemaf sefe' wambel Godi, owa'etin. 
1CO.6.11	Fowa' enipa panda' waf anama. Ea' dei' God nasa'opepa nosahe'epa ea' Ananipei etipa si'ipa. God nanda'epa pataga epes bu'upei ma naep Ananimi. Anan nanda'epa na'ama etina agel Dembinai Jisas Kraisi ma Ambal Bu'unai God ape'inai.
1CO.6.12	Endilisi, anom basef mape ma'i, “Amamaga hiami andeande'ma ae' enda'am.”
1CO.6.12	Ea' amamaga amama nambimb enda'ami ina migiambame, owa'. Basef amama ma'i, “Amamaga hiami andeande'ma enda'am.”
1CO.6.12	Basef amama mape, ea' ae' ina i'i aho'ma anom amamaga mope lu'um mombale'e, owa'. 
1CO.6.13	Ea' enis epes sa'i, “Gwa'aimi amama, alopi atom ea' alop napoma nea' gwa'aimi atom.”
1CO.6.13	Ea' amamaga amama biefim, alop naloma gwa'aimi, anona nemaf God nohambombagam atom hi'ilam. God ina nanda' alop ape'inai ma nonda' waf aonai so'a waolanai, owa'. Anan nanda'ana nonda' maol Ananinai atona bu'unai. Ea' Anan Dembinai ma alop ape'inai numafiana. 
1CO.6.14	Ama pepel Ananinai atona nafela Dembinai nohafel hi'agif ea' anona nemaf na'ama etina nofelapa mohafel hi'agif wapoti'. 
1CO.6.15	Alop ipe'inai alop wa'wa'ana Kraisi atona. Amama ipe' pegawam o owa'? Ea' dei' ipe' pa'i ae' etopa' anona alop wa'awa'ana Kraisi esana noloma alop ano'w nemata'w kwanda' so'a wauli? Owa'etin! 
1CO.6.16	Amam emi egafim mofa' alop amamunai mosana noloma alop ano'w nemata'w kwanda' so'a wauli, amam mataga alop etifina maloma akwa'w. Ipe' pegawa amama o owa'? Dei' main, Baibel na'iam ea' waf anama daso'amainai bu'unai na'i, “Esis bias sataga alop etifina ma waf anama.”
1CO.6.17	Ea' emi egafis sope la'ifis soloma Dembinai, sataga ukup etifim salomana, si'i epen atotona.
1CO.6.18	Ipe' pekwaha waf aonai so'a waolanai pefa' pefe'. Anona waf hianai aonai sanda'ana alop ande' atogon. Ea' epen nanda' waf aonai so'a waolanai nanda' waf aonai ma alop ananinai atona. 
1CO.6.19	Alop ipe'inai ipat bu'unai Ambal Bu'unai Godi. Ipe' pegawa amama a owa? Ambal anama nosahe'epa ea' nape nomona ipe'. Ipe' ina ipe' etipa, owa'. Ipe' ananipei etipa si'ipa. 
1CO.6.20	God natalepa ma maol lu'unai endilisi. Amama atom dei' pefela agel ananinai lu'una ma alop ipe'inai.
1CO.7.1	Dei' a'i egwamepa basef amama pahali'iami panda'am mafi'i. I'i anona aman owa' noso' ano'w nemata'wi, andeande'.
1CO.7.2	Ea' waf naninani aonai ma so'a waolanai nape. Ea' dei' andeande'ma amam nematawa hiesi atona etin sondase'ama deindei.
1CO.7.3	Alop amani akwa'w waulu'mana kumafiana. Aman ina nonda'imana ni'i ananinai, owa'. Ea' na'ama etina alop waulu'manai, alop anan waulunama'w akwa'unai. Akwa'w wapoti' ina kunda'imana kwi'i akwa'unai, owa'. 
1CO.7.4	Nemata'w ina kope dembe'wi kumafi alop akwa'unai, owa'. Aman akwa'unai numafiana. Ea' na'ama etina aman ina nope dambenai numafi alop ananinai, owa'. Akwa'w waulu'mana kumafiana.
1CO.7.5	Ipe' bipa pandase'ama ea' anan ina newa' alafuga akwa'w nonda'ima alop ananinai, owa'. Ea' akwa' wapoti' ina kowa' alafuga anan, owa'. Ea' i'i ipe' ukup mope etifima pihi'ama alop nogota bandana ma penda' beten, ipe' pi'i aho'ma penda' beten endilisinai. Ea' penda' alop nondaloma wapoti'. Na'ama ukup mose'epama pimafi alop andeande' ea' Satan nogwambepa penda' waf aonai.
1CO.7.6	Basef amama ae'ami ma amam nematawa sandaso'ama mape na'ama. Ea' basef amama ina la'ifima pilam la'ifipa, owa'. Amama basef kwaie'um a'ipipam agiambamepa.
1CO.7.7	Ae' okom na'i ipe' amam nematawa hipei pepe si'i ae' Pol apan, owa' eso' nemata'w. Ea' God nase'as amamaga bu'wami presen mandandas deindei'. Anona anona presen, anona anona presen.
1CO.7.8	Ea' esis amam nematawa owa' seandaso'amai saloma nematawa alifiwai amam maga' makwahowa wapani, amama na'ama. I'i ipe' pepe etin si'i ae', andeande'.
1CO.7.9	Ea' i'i owa' la'ifipama pepe andeande' pimafi opalef moloma alop ipe'inai andeande', pendase'ama. Waf ipe' pandaso'amainai, anama andeande' nikila' waf ukup mohafel la'ifipa ma waf aonai so'a waolanai.
1CO.7.10+1CO.7.11	Ea' esis amam nematawa sandaso'ama ea'i, ae' a'ipasa mi'uli anama. Anama ina mi'uli ae'anai atona, owa'. Mi'uli anama Dembinai. Ano'w nemata'w ina kokwaha aman akwa'unai, owa'. Ea' akwa'w kwi'i kokwahona, kope na'a. I'i owa', kotanima kofe'ma anan wapoti' kolomana kope okom etifina. Ea' anona aman wapoti' ina nokwaha waulu'mana anani'wi, owa'.
1CO.7.12	Ea' dei' a'ipa ipe' na'ama a'i. Basef amama ina basef Dembinai, owa'. Amama dei' a'ipipa na'ama a'i i'i fowa' esis bias owa' ata' sombale'efa Krais ma sandaso'ama sili', ma dei' anan nagi' nembale'efa Kraisa akwa'w kwi'i aho'ma kose'ana kolomana kope, anan ina nokwaho'w owa'.
1CO.7.13	I'i akwa'w ato'w dei' kugi' kombale'efa Kraisa nase'akw, ma ni'i a'e nope noloma'w, akwa'w ina kokwahona, owa'. 
1CO.7.14	Dei' main, aman owa' nombale'efa Kraisi nape la'ifina naloma waulu'mana kombale'efa Krais, anan nataga andeande' si'i God nandandepana ea'. Ea' nemata'w owa' kombale'efa Kraisi kwape kwaloma anan nombale'efa Krais, akwa'w kwataga andeande' si'i God nandandepa'w ea'. I'i owa', anona nemaf sola awasi, ina anona nemaf sotaga bo'wes, owa'. Ea' dei' sape andeande' si'i God nandandepas ea'.
1CO.7.15	Ea' emi epen owa' nembale'efa Kraisa ni'i nekwaha waulu'mana o waulunama'w, enin nefe'. I'i waf anama notaga na'ama ma esis isima ipe'isi sahalomepa o owalomepa aman nemata'w, esis ina ata' la'ifis sape si'i sanda' kalabus, owa'. God nofalapa ma mila wafa opaf awanena.
1CO.7.16	Nemata'w, ine' anona nemaf la'ifinama nigiambama waulunamena notaga Kristen o owa'? Amama ine' owa' neagawam. Ea' ine' aman wapoti', anona nemaf la'ifinama nigiambama waulu'mena ine'ikwi kotaga Kristen o owa'? Amama ine' owa' neagawam.
1CO.7.17	Maim opeh bu'wami Dembinai naso' enin epen, enin nepe la'ela'ef nenda' amama atom nali' nanda'ami. Ae' a'ipas mi'uli anama etina esis Kristen hiesi sios sape wambel hiagoma.
1CO.7.18	A'i anona aman amam mali' matopa'mana alop ananinai ma God dei' nofalana? Wila' anan ina nofana melet anama alop ananinai wapoti' nombaho'ana, owa'. Ea' aman emi ina meatopa'mana alop ananinai ma God dei' nofalana, amam ina motopa'mana alop ananinai, owa'. 
1CO.7.19	Waf matopa' alopanai naloma waf owa' meatopa' alopanai wapoti' falafunai atona. Ea' waf saila mi'uli Godi anama waf endilisinai. 
1CO.7.20	Ipe' papoma maina maol bu'unai God dei' nofalipei, pepoma anama atona la'ela'ef. 
1CO.7.21	I'i ipe' agof a'ipei panda' maol pape owina enis epes ma dei' God nofalipei, ipe' ina ukup aoma amam, owa'. Ea' i'i anona eafa pekwaha maol anama pepe wafifipa, na'ama andeande' pekwahona.
1CO.7.22	Dei' main, emi egafis agof a'as sanda' maol sape owina enis epes, dei' epes isima Dembinai nakwahomas waf aonai sepe wafifis ea' Ananisi etis. Ea' na'ama etina epes sape wafifis owa' seape owina enis epes, dei' Dembinai nofalas ea' sanda' maola Krais. 
1CO.7.23	God natalepa ma maol lu'unai Ananinai. Ea' ipe' ina pepe owina epes etapasi penda' maolanas, owa'. 
1CO.7.24	Ipe' alupipei, maina maol epen inima nali' nanda'anai ma God dei' nofalan enin nepoma maol anama atona ma naep Godi.
1CO.7.25	Amam nematawa isima ata' owa' seandaso'amai, ae' mi'uli Dembinai owa'ma ie'ipas ea' awalapa nomonas ae'ami atom a'ipipa. Anan nati uwahipiwi nagiambame ea' nanda'e anda' maol Ananinai andeande'. Ea' ipe' peme' basef ae'ami andeande'. 
1CO.7.26	Ama nogota anae' dei' nimanimi lu'wami mataga, na'ama ipe' andeande'ma ipe' hipei pepe na'ama etin si'i dei' pape. 
1CO.7.27	Ine' nali' naso' nemata'w ea', ina nokwaho', owa'. I'i ine' ata' owa' neaso' nemata'wi, ina okom ni'i ano'w nefa'akw owa'.
1CO.7.28	Ea' i'i ine' nefa' nemata'w, ina nanda' waf aonai, owa'. Ea' i'i nemata'w awiawai'wi kwoso' aman, akwa'w ina kwanda' waf aonai, owa'. Ea' amam nematawa sandaso'amai esis anona nemaf sofa' nimanimi lu'wami etap anae'. Andaiwa'ma nimanimi amama meatagamepa.
1CO.7.29	Ipe' alupipei, a'i basef ae'ami ofagema na'ama. Dei' nogota anae' ea' bandana ma etap anae' na'i higililona. Amama atom dei' ipe' amam paso' nematawai pepe si'i nematawa a'ipei. 
1CO.7.30	Ea' epes isima sawa salifi sope si'i isima owa' sowa salifi. Epes sandanifel sope si'i isima ina sandanifeli. Ea' isima satala amamaga sope si'i sumafi amamaga amama na'a, owa' asasimi. 
1CO.7.31	Epes isima sanda' maola amamaga etapami, sope si'i isima owa' ukup mimila amamaga etapami. Dei' main, ape' mogawa, ina nogota laona, amamaga amama hiami moloma etap anae' anona nemaf mefe' hil'ilam.
1CO.7.32	Ae' a'i ipe' opalef mope awanem, andaiwa'ma amamaga mamumami mohambombaga ukup ipe'imi. Amam owa' measo' nematawai ukup matamea ma maol Dembinai ma'i monda' amamaga Dembinai okom na'iami. 
1CO.7.33	Ea' amam amama maso' nematawai, ukup amamumi matamea ma amamaga etapami atom. Ma'i monda' hiahaoma awo wauhiamawa ukup awaumi ma'iami. 
1CO.7.34	Ea' ukup amamumi mandawal biefim. Ea' nemata'w awiawai'wi ata' owa' kweaso' aman, okom natanea endilisi ma maol Dembinai. Akwa'w okom na'i konda' maola Dembinai atona. Ea' nemata'w kwaso' amani, okom natanea ma amamaga etapami atom kwa'i konda' waf waulunama'w okom na'ianai. 
1CO.7.35	Ae' a'i basef amama ma igiambamepa pepe andeande'. Amama ina mohopa eaf ma ipe', owa'. Ae' a'i ipe' pepe andeande' penda' waf bu'unai penda' maol Dembinai atona ma anom amamaga ina momboma ukup ipe'imi, owa'. Ipe' pepe ukup etifim endilisi.
1CO.7.36	I'i anona aman okom na'i anan ina nanda' waf bu'unai ma nemata'w awiawai'wi esis sandandepamana'wi ea' okom ananinai nohafema akwa'w ma owa' nieti anona eaf, anan nila okom ananinai nose'akw, ea' andeande'. Anan ina nanda' waf aonai, owa'. Esis bias sondase'ama. 
1CO.7.37	I'i anan owa' okom biefina ma akwa'w, nope la'ifina okom ananinai andeande' ni'iam ni'i akwa'w kope etin, na'amai andeande'. 
1CO.7.38	Ea' emi aman naso' nemata'w anani'wi ea', anan nanda' waf bu'unai. Ea' emi aman ata' owa' nease'akwi, anama nanda' waf bu'unai endilisi.
1CO.7.39	I'i anona aman naso' nemata'wi ina dei' naga', nemata'w akwama anani'wi ata' kwape la'ifikw kwalomana. Ea' i'i waulunama'w akwa'unai noga', ina ata' anom amamaga motagamo'w, owa'. Akwa'w okom na'i kwoso' aman dambainai wapoti', wila kose'ana. Ea' akwa'w koso' aman Kristen. 
1CO.7.40	Ea' ae' okom na'i na'ama. I'i akwa'w kope na'a, kondanifel endilisi. Koso' aman dambainai, ina kwandanifel, owa'. Okom ae'anai a'i basef amama ea' ae' okom na'i ae' wapoti' efa' Ambal Bu'unai Godi nape ae' nihi'ambe basef amama.
1CO.8.1	Dei' ae' a'i i'i basefa mafis saham sapefelam god anama baso'omunai. Endilisi, “Ape' hiapai mogawa”, si'i ipe' pa'iam. Gawa anama atona wafinai nafelai waf safela agof asasimi atom. Ea' i'i ape' ukup mimila sahin owan, amama migiambamapa motaga Kristen la'ifipai. 
1CO.8.2	I'i anona aman okom ni'i anan gawainai, owa'. Anan owa' ata' nogawa andeande'. 
1CO.8.3	Ea' emi epen okom nainaila Godi, God nogawa epen inima ea' ananinai atona.
1CO.8.4	Waf sa' mafis saham sondolali saso' god baso'omunai ina waf endilisinai, owa'. Waf anama ikwaf atona wafinai. Ina god baso'omunai nape, owa'. God endilisinai anan atona nape. 
1CO.8.5	Endilisi, amamaga hiami sofalam sa'i, “Dembami.” I'i endilisi ma amam amama sofalam sa'i, “god baso'omunai” mope ilif etap, 
1CO.8.6	ea' hapaimi. God ape' manda' lotumanai atotona nape. Anan God ahalomapa, anan atona ofagonama amamaga hiami. Anan ofagema ape' mape etap anae', manda' maol ananinai atona. Ea' Dembinai atotona nape, anan Jisas Krais. Lagel ananinai atona dei' God nanda' amamaga hiami mataga mape. Krais atona nanda' ape' mataga mape dambaipai.
1CO.8.7	Ea' enis epes ina sagawa amama, owa'. Epes isima fowa' saila god baso'omunai. Ea' dei' sa' mafis amama sondolali saso' god baso'omunai, ukup asasimi mapoma mafis amama sa'i, “Amama endilisimi,” ea' sa'am. Ea' basef mape opalef asasimi nomon ma'iami mihi'amba esis sanda' waf aonai ea'. Dei' main, esis ina ukup matamea andeande' sa'am, owa'. 
1CO.8.8	Ea' gwa'aimi amama ina mofa'apa mefe' felefe'ma God, owa'. I'i ape' mundaiwa'ma gwa'aimi amama, ape' ina nambimb mope awepa ma naep Godi, ea i'i mea' mafis amama, ape' ina nambimb motaga bu'upai mikila' fowa' mape, owa'. Ape' mape wafifipa ma mi'uli anama fowa'inai na'i gwa'aimi amama.
1CO.8.9	Ea' ipe' pindumafuma andeande'. Na'ama amamaga amama ipe' pape andeande' panda'ami monda' epes isima owa' la'ifisi sowa ma waf aonai. 
1CO.8.10	Ine' epen negawai, i'i nefe' ipat anama sanda' lotuma god baso'omunai nepe nea' gwa'aimi, ma enin epen okom ananinai owa' la'ifinai ma bale'ef ananinai nitilina. Atuwasi nefela okom ananinai nea' gwa'aimi amama saso' godami, o owa'? Ape' ina mogawana. 
1CO.8.11	Ine' okom na'i epen inima bale'ef ananinai ina la'ifina ma Krais naga' nofa'an netanimani. Na'ama gawa ine'inai nenda'ana newa ma waf aonai. 
1CO.8.12	Ukup enis sahin owan alupusi ina la'ifim, owa'. I'i ipe' penda' waf anama aonai pehambombaga bale'efa ukup asasimi, ipe' panda' waf anama ma Krais atona. 
1CO.8.13	Ea' i'i gwa'aimi maim monda' alupunai ae'anai newa ma waf aonai, ae' ina ata' ea' mafis amama wapoti', owa', hapaimi. Na'ama enda' enin newa ma waf aonai.
1CO.9.1	Dei' ae' a'i ihali'ipa efela ukup ipe'imi. Ipe' pa'i ae' ape wafifiwi ape aposel ati Dembinai Jisas ea' o owa'? Ae' anda' anama atona dei' ipe' pataga Kristen, o owa'? Endilisi. 
1CO.9.2	I'i enis epes ukup ma'i ae' ina aposel, hapaisi. Ipe' wila. Ipe' pembale'efa Dembinai pape la'ifipama Anan. Amama atom dei' ipe' etipa si'i anona ikwaf nihi'ambepa pegawa ae' ape aposel anda' maol Dembinai.
1CO.9.3	Ea' anom epes mape manifa ae' ma'i ae' endilisiwei o falafuwei. Ea' agwamama basef na'ama. 
1CO.9.4	Endilisi afa' aposel andeande'ma ofa' gwa'aimi maima maol afa' wanda'anai. 
1CO.9.5	Ea' andeande'ma oso' nematawa Kristen ofe' olomawa si'i anom aposel maloma amam owapana Dembinai Jisasi maloma Pita manda'am. 
1CO.9.6	Ina andeande'ma ae' eloma Barnabas atofa onda' maola ofa' otamba afa'imi, ea' enis epes ipe' etipa pigiambamas pimafiasa otamba. Na'ama owa'.
1CO.9.7	Maina aman nanda' maol soldia anan atona notala gwa'aimi maim ananimi? Ea' emi epen nawa gwa'aimi aof ama anan ina nofa' gwa'aimianai? Emi epen nimafi bulmakau ma anan ina nea' nomagofa amam? Owa'etin. 
1CO.9.8	Ae' aila ukup epesi a'iam na'ama? Owa'. Mi'uli God fowa' naso' Mosesanai na'iam na'ama etin. 
1CO.9.9	Moses nanda' basef mape mi'uli Godi ma'iam na'ama ma'i, “Bulmakau manda' maol mafa'asa olelemb witim mandilamam ma'i mea' anom, ipe' ina pesopama malogof amamumi, owa'.”
1CO.9.9	Ipe' pa'i God okom napoma amam bulmakau atom a' amon? Owa'etin. 
1CO.9.10	Anan okom na'i ape' wapoti'. Basef amama ma'iama ape' atepa. God okom na'i waf anama. Epen nawa nelemb etap ananinai neloma emi epen nela gwa'aimi maof ea'i, anan okom na'i opaf ananinai ma nefa' amamaga tu'wanima maol anama. 
1CO.9.11	Afa' wanda' maol Godi wape na'ama etin. Afa' wawa amamaga bu'wami Ambal Bu'unai Godi nase'afami la'afena ipe'. Ea' ipe' wilama pese'afa anom amamaga pigiambama alop afa'inai ma amama ina ahifima ipe', owa'. 
1CO.9.12	Ipe' pase'am amamaga anom amam mawalipipa basef Godi, ea' afa' dei' wape wa'imama? Afa' wapoti' pese'afa amamaga ipe'imi, andeande'. Dei' main, afa' wali' wanda' maol wagiambamepa.
1CO.9.12	Ea' amamaga amama afa' wa'i aho'ma ofa'ami, afa' ina ofa'am, owa'. Fowa' dambadamba afa' wali' wafe'mago ipe' wafi'i wafi'i wataga dei', afa' wandaiwa'ma owahopa eafa basef bu'wami Kraisi. Amama atom afa' wandaiwa'ma ofa'am. Amama atom dei' nimanimi hiami matagamafa.
1CO.9.13	Dei' ipe' ukup mi'i anom basef. Amam manda' maol ipat lu'unai Godi mofa' gwa'aimi ipat anama. Ipe' pegawa amam manda' maola balata anama sondolalima mafisanai ma God, amam wapoti' mofa' mafis to'wanima balata anama. 
1CO.9.14	Ea' na'ama etin Dembinai nanda' mi'uli anama nape. Emi amam mawalapa basef bu'wami Godi, amam ata' mofa' amamaga ma esis amam nematawa sofa' basef bu'wami ma sigiambama alop amamunai.
1CO.9.15	Ea' ae' ina efa' anom amamaga amama, owa'. Dei' wapoti' ina anda' basef amama ma i'ipipa ae' andeande'ma efa' anom amamaga ma ipe', owa'. Andeande'ma ae' ili' ega'. Ae' andanifel anda' maol Godi agiambamepa ea' ina efa' anom amamaga amama. Andaiwa'ma anin epen netofa danifel ae'anai ma efela agel ae'anai ma waf anama, owa'. 
1CO.9.16	Ea' ae' ina efela agel ae'anai atona awalapa basef bu'wami Godi, owa'. Ae' owa' anona eafa esopama malogela i'ipasam, owa'. Okom ae'anai nahafel endilisi ma a'i i'ipasam etin. I'i ae' owa' ewalapa basef amama bu'wami, na'ama God nese'e nimanimi lu'wami. 
1CO.9.17	I'i okom ae'anai atona enda' maol anama Ananinai, owagama efa' otamba ma maol anama. Owa'etin. Ae' owa' anona eaf, anda'am etin. Dei' main, anama anona maol God nase'eana ae' anda'anai. 
1CO.9.18	Owagama efa' maima anama anda'anai? Ae' efa' amamaga amama bu'wami na'ama. Ae' anda' waf anama bu'unai atona. Amamaga ae' wila ma efa'ama maol anama, amama ina efa'am, owa'. Ae' awalapa basef bu'wami Godi ase'asam na'a. Ae' ina efalasa amamaga otamba maima sese'e si'i mi'uli Godi na'iam, owa'.
1CO.9.19	Ae' ina anda' maol ape owina anin epen, owa'. Ae' ape wafifiwi. Ea' okom ae'anai atona anda' ae' ape si'i afe' owina epes hiesi ma efa'ai hiesi sondahama ikwafa pepel ae'anai sefe'ma God. 
1CO.9.20	Amama atom dei' naep esis Judai ataga si'i Juda, ma efa'ai enis Juda. Ae' ina afe' owina mi'uli God naso' Mosesanai, owa'. Ea' naep isima sape owina mi'uli anama, ae' wapoti' afe' owina mi'uli anama ma efa'ai epes isima sefe'ma God. 
1CO.9.21	Ea' naep epes isima sololama mi'uli anama ina Judaisi, ataga si'i epes isima sololama mi'uli anama ma efa'ai epes isima sefe'ma God. Ea' ae' ina okom nase'e ma mi'uli Godi, owa'. Dei' aila mi'uli Kraisi. 
1CO.9.22	Ama naep epes isima ina la'ifisi, ataga si'i esis ama efa'ai epes ina la'ifisi. Ae' ataga si'i efa' waf epes hiesi endondomba iaguf hiami ma efa' enis epes sotanimani. 
1CO.9.23	Ae' anda' maol anama ma efela agel basef bu'wami Godi ma anona nemaf efa' amamaga amama bu'wami epes isima saila basef amama sofa'ami eloma enis epes Godi wapoti'.
1CO.9.24	Ipe' pegawa epes sasagih sandahawaipama etini hiesi sasagih safe' ea' etitin nikila'as nefa' amamaga bu'wami. Ipe' pegawa amama o owa'? Ea' ipe' wapoti' pesagih mehipa pefa' amamaga amama bu'wami. 
1CO.9.25	Emi egafis sa'i sisagih sikila' ikwaf anama, sanda' maol la'ifinai endilisi sandameme'ma alop asasinai nimeguf hiami. Epes isima sanda'am na'ama ma sofa' amamaga bu'wami kwaie'um mape nogota bandanai. Ea' ape' Kristen manda'ama mefa' amamaga bu'wami mape la'ela'ef hihifi. 
1CO.9.26	Amama atom ae' asagih. Ea' ina ati ganigani, owa'. Naep mati ikwaf atona asagih afe' mehip ikila' hiesi ataga ikwaf anama ma efa' amamaga bu'wami. Ae' ape si'i anona aman nanda' boksen napa'i, ina nakwaha lagof mafe' ganigani noha uf atona, owa'. 
1CO.9.27	Ae' la'ifiwi aha alop ae'anai nataga la'ifina nape owina okom ae'anai. Na'ama ewalapa basef bu'wami ma enis epes, ea' owagama ae' ina efa' amamaga bu'wami, owa'.
1CO.10.1	Alupipei, ae' andaiwa'ma ipe' ukup mose'epama amamaga amama. Esis bafasapa hiesi Israel sape owina elagw amama mali'as safe' ea' hiesi safe' bo'wagah asasimi sowala sambo naoh embel akwahimi 
1CO.10.2	sawisa elagw maloma naoh embel safe'. Amama mondola'wifa sofa' baptais sape saloma Moses salomana nao'was safe'. 
1CO.10.3	Ea' esis hiesi sa' gwa'aimi amama God nase'asami, 
1CO.10.4	sa' embel amama God nase'asami. Esis sa' embela owap anama God nase'asami nafe' nalomas. Owap anama nondola'wifa Krais atona. 
1CO.10.5	Ea' God nandaiwa'ma hiesi sape saloma esis. Amama atom dei' saga' hi'alas etap anama wafiguma.
1CO.10.6	Ea' amamaga amama hiami mataga mihi'ambapa si'i anona ikwafa ape' motolom mogawa ma ape' ina ukup mimila amamaga awami si'i esis fowa' sanda'am, owa'. 
1CO.10.7	Ipe' ina ukup mimila god baso'omunai si'i esis fowa' sanda'am, owa'. Baibel na'i esis na'ama na'i, “Amam nematawa sape sanda' gwa'aimi embel sa'am sohafel salemb etin sanda' salamal ki de'iaf sape.”
1CO.10.8	Ape' wapoti' ina monda' waf anama aonai so'a waolanai si'i esis fowa' sanda'am, ama nemaf atotona esis 23,000-peleis saga' hi'alas. 
1CO.10.9	Ea' ape' ina mogwamba God si'i esis fowa' sagwambana ma iguf awami mahasa saga' hi'alas, owa'. 
1CO.10.10	Ipe' ina ukup aom mi'i diga wandafunai peloma God si'i esis fowa' sanda'manam God, ma ensel anama naha epes saga'i nafi'i nahas saga' hi'alas, owa'.
1CO.10.11	Amamaga amama hiami matagama esis, amama si'i anona ikwafa ape' dei' mape nogota anae' felefele'ma na'i hi'ilana. Amama si'i anona ikwafa ape' motolona mundumafuma andeande'. Na'ama monda' waf aonai si'i esis. 
1CO.10.12	Ea' emi egafis si'i esis etis situ la'ifis, esis sundumafuma andeande'. Na'ama sowa ma waf aonai. 
1CO.10.13	Amamaga meagwamba ipe'i, amama ina anom deiam, owa'. Amama na'ama etin si'i gwamba matagama epes hiesi. God naila basef ananimi endilisimi nanda' amamaga ananimi andeande'. Anan ina nambimb ni'i aho'ma amama meagwamba ipe'i motagama ipe' mikila' pepel ipe'inai, owa'. Nemaf anama amama motagamepa, God nonda' anona eafa nigiambamepa pitu la'ifipa.
1CO.10.14	Ipe' alupipei endilisi ae'ipei, ipe' pekwaha waf anama pailana god anama baso'omunai, pewa' alafugaha anan. 
1CO.10.15	Ipe' pegawa, dei' a'ipipa. Ipe' etipa pewaloga basef amama ae'ami. 
1CO.10.16	Kap anama aman numafi lotuwi nofalo'mana, anama na'ama. Ape' manifela Goda kap anama nakolasa ape' maloma esimbel Kraisi. Endilisi etis bret anama ape' mawalonai, anama nakolasepa maloma alop Kraisi. 
1CO.10.17	Bret atotona. Amama mihi'ambapa amam nematawa hiapai mape si'i alop atotona. Dei' main, ape' hiapai mandakolas mandao'oma ma' bret atotona.
1CO.10.18	Ipe' ukup ata' mopoma esis Israel. Epes isima sa' gwa'aimi mafis sondolali ma God balata anama sandatama sape etifigin saloma Goda balata anama. 
1CO.10.19	Basef ofagema do'ok a'ipipami ma'i main? Gwa'aimi mafis maim sondolalima god baso'omunai endilisimi? Amam god anama baso'omunai endilisimi? Ae' a'iam na'ama? Owa'etin. 
1CO.10.20	Ae' a'iam a'i amamaga esis sololama Godi sondolalima god baso'omunai, ina sondolali ma God, owa'. Ae' andaiwa'ma ipe' pendakolas peloma god anama baso'omunai, owa'. 
1CO.10.21	Ipe' ina pea' embela kap Dembinai noloma kap god baso'omunai wapoti', owa'. Ea' ina pea' gwa'aimi balata Dembinai moloma gwa'aimi balata sondolali ma god baso'omunai wapoti', owa'. 
1CO.10.22	Ape' ina monda' maol molomas ma god baso'omunai monda' okom Dembinai aona ma ape', owa'. Ape' ina mi'i ape' la'ifipai mikila' Dembinai, owa'.
1CO.10.23	Ipe' pa'i, “Andeande'ma monda' amamaga mamumami hiami.”
1CO.10.23	Amama endilisi, ea' ina amama hiami magiambamapa, owa'. Ipe' pa'i, “Andeande'ma monda' amamaga mamumami hiami.”
1CO.10.23	Ea' ina amamaga hiami manda'apa mataga la'ifipa ma bale'ef, owa'. 
1CO.10.24	Ipe' ina ukup mopoma ipe' etipa pindumafuma pepe andeande', owa'. Ipe' ukup mopoma enis epes wapoti' ma pigiambamas sope andeande'.
1CO.10.25	Mafis
1CO.10.26	Dei' main, “Etap anae' naloma amamaga hiami, amama Dembinai atom.”
1CO.10.27	I'i enin epen owa' neambale'efa Kraisi nefalepa ni'i pefe' pelomana pea' gwa'aimi ma pi'i peafe', andeande'. Pefe' pea' gwa'aimi amama enin nandandombama neasi'ipami. Ipe' ina ukup motamea hiahiam pendahahali'mam, owa'. 
1CO.10.28	Ea' i'i enin epen nili' ni'ipipa ni'i, “Mafis amama sondolalima god baso'omunai”, ipe' pegawa basef ananimi ina pea'am, owa' hapaimi. Ipe' pi'i uwahipin epen inima. 
1CO.10.29	Ae' ina a'i ipe' peme' basef mape opalef ipe'imi nomon ma'iami pilam, owa'. A'i pila basef mape opaf ananinai nomon ma'iami epen inima na'ipipei. Na'ama enin epen ni'i, “Ae' ape wafifiwei. Dei' maina okom enin epen ina la'ifina nohopa ae'? 
1CO.10.30	I'i ae' inifela Goda ea'am, dei' maina enin epen nehopa ae' ma ea' mafis amama anifela Godami? Na'ama ae' andaiwa'.”
1CO.10.31	Dei' ae' egwa basefa epen inima. I'i ipe' pi'i pea' gwa'aimi embel maim o penda' maim amamaga, penda'ama pefela agel Godi atona lu'una. 
1CO.10.32	Ipe' ukup mopoma epes hiesi, esis Juda soloma esis owa' Judaisi, soloma amam nematawa isima Godi. Ea' ipe' ina penda' anona waf nonda' esis sowa ma waf aonai, owa'. 
1CO.10.33	Si'i ae' wapoti' anda' maol lu'unai ma igiambama epes hiesi ma ukup mi'i waf bu'unai hianai ae' anda'anai. Ae' ina anda'am agiambama ae' imafi ae' atowe, owa'. Anda'ama agiambama amam nematawa hiesi ma God nofa'as sotanimani.
1CO.11.1	Ipe' okokoma waf ae'anai pila ae' si'i ae' okokoma waf Kraisi ailana.
1CO.11.2	La'ela'ef ipe' okokoma ae' paila basef amama hiami a'ipipami. Basef amama efa'ami dei' a'ipipam ipe'. Amama atom dei' anifelipa a'i panda' waf bu'unai endilisi.
1CO.11.3	Dei' ae' a'i ipe' pegawa basef amama. Agilinai amam hiami anan Krais atona ea' agilinai ako'unai waulunama'w atona ea' agilinai Kraisi God atona. 
1CO.11.4	I'i emi aman Ambal Bu'unai Godi nefelona na'ipasa basef Godi si'i profet o nanda' beten ama siti anan nase'ala balaga, aman anama nanda' agel Kraisi nowala. 
1CO.11.5	Ea' emi nemata'w wapoti' Ambal Godi nafelo'w kwa'ipasa basef Godi si'i profet o kwanda' beten ama owa' kose'ala balaga ako'unai, akwa'w wapoti' kwanda' agel waulunama'wi aona. Amama na'ama etin si'i kwando balaga ako'unai hi'alana. 
1CO.11.6	I'i nematawa owa' ose'ala balagah awaumi, awo otopa'am bandam. Waf ape' hiapai nape na'ama. I'i ambagof aoma weatopa'am bandam o ondowam hi'ilam, ape' ma'i waf anama aonai nanda' nematawa ambagof aom. Dei' amama atom andeande'ma awo ose'alom.
1CO.11.7	Amam ina mose'ala balagah amamumi, owa'. Dei' main, God nanda' amam mandati si'i Anan ama mowalapai pepel lu'unai Ananinai. Ea' nematawa wawalapai pepel lu'unai amami. 
1CO.11.8	Dei' main, God ina nanda' amana alop nemata'wi, owa'. Anan nanda' nemata'wa alop amani. 
1CO.11.9	Ea' amama wapoti', God ina okom na'i nemata'w dei' nanda' amana nagiambama akwa'w, owa'. Anan okom na'i aman dei' nanda' nemata'wa kwagiambamana. 
1CO.11.10	Amama atom dei' nematawa ose'ala balagah awaumi ondola'wifa ope owina amam wauhupawa awoumi. Awo ose'alam ombaho'ama umbamahawa ma amam ensel motolowa.
1CO.11.11	Ape' mape la'ifipama Dembinai mape na'ama. Ina nemata'w ato'w kope aman a'akw aman atona nope nemata'w a'ana, owa'. 
1CO.11.12	God nanda' nemata'wa alop amani ea' na'ama etin dei' nanda' amam mataga alop nematawai. Ea' God ofagonama amamaga amama hiami hi'alam.
1CO.11.13	Dei' ipe' etipa ata' pewaloga basef amama. I'i nematawa ina ose'ala balagah awaumi onda' betena God, amama andeande' o owa'? 
1CO.11.14	Waf ape'inai amam nematawai atona nihi'ambepa na'ama. I'i amam balagah laumi, amama manda'am ambagof aom. 
1CO.11.15	Ea' i'i nematawa balagah mopaiwa, andeande', balagah si'i sosaf bu'unai awaunai. Dei' main, God atona nase'awa balagah laumi awo ma moso'ala balagah awaumi. 
1CO.11.16	Ea' i'i emi epen nesmbala basef amama, anan negawa ape' ina maila anona waf, owa'etin. Maila waf anama atona. Ea' esis amam nematawa Godi hiesi dei' sailana na'ama etin.
1CO.11.17	Ae' a'i i'ipipa anom basef ma ipe', ea' ae' ina efela agof ipe'imi, owa'. Nogota anama pandakolas panda' lotu, amama mahambombagepa. 
1CO.11.18	A'i ili' i'ipipa amama. Nogota anama ipe' pandakolas panda' lotu, ipe' pandawal etin. Ae' ame' basefa ipe' na'ama. Ea' ae' okom na'i endilisi ipe' pandawal, o owa'? 
1CO.11.19	Endilisi, ipe' pandawal etin pa'i waf anama bu'unai ma emi egafis saila basef endilisi sotaga sondawalap alihis? Owa'etin. 
1CO.11.20	Nemaf anama ipe' hipei pandakolas, ipe' ina pefa' gwa'aimi Dembinai, owa'. 
1CO.11.21	Ipe' hipei atona etin mehip pali' pa' gwa'aimi ipe'imi atom. Ea' anin nolomahan nape, ea' enin epen na' embel wain hianai nahaga nagaol. 
1CO.11.22	Ipe' ifagw a'epama pea' gwa'aimi embel maim? Ipe' pa'i amam nematawa Godi isima awasi falafisi etis? Ipe' pa'i penda' enis epes gwa'aimi a'asi ambagof aom? Dei' atuwasi i'i maim basefa ipe'? Efela agof ipe'imi? Owa'etin. Amamaga amama ipe' panda'ami ae' ina anifelipa efela agof ipe'imi, owa'.
1CO.11.23	Basef amama ae' a'ipipami amama ae' efa'ama Dembinai atona. Amama na'ama. Owamb anama Judas nase'ama Jisas nafe' lagof amam naumbih, ma owamb anama Dembinai Jisas nafela bret 
1CO.11.24	ea' nanifela God nawalona na'i, “Anama alop ae'anai, ase'epana agiambamepa. Ipe' penda'am na'ama etin ukup okokoma ae'.”
1CO.11.25	Amam ma'am hi'alam, Anan nafelai anona kap embel malanai nanda'am na'ama etin na'i, “Kap anama basef la'ifimi dambaimi ae'ami endilisimi atom. Basef amama esimbel ae'ami atom malo magiambamepa. Nimeguf hiami danda ipe' penda' amama pea' embel, penda'am na'ama ma ukup okokoma ae'.”
1CO.11.25	Fowa' Jisas na'ipa alupumi ananimi na'ama. 
1CO.11.26	Nimeguf hiami ipe' pea' bret naloma kap embel amama, ipe' pewalapa basefa Dembinai naga' motaga alihim mefe' mefe' motagama nemaf Anan niefi'ianai.
1CO.11.27	I'i enin epen owa' okokom mili' andeande' ma nea' gwa'aimi amama bret naloma embela kap Dembinai nea'am na'a, enin nanda' waf aonai ma alop noloma esimbel Dembinai, ea' epen inima ofagema mopoma enin etin. 
1CO.11.28	Ape' hiapai ata' muli' nomonas motamea andeande' mea' bret noloma embel kap amama. 
1CO.11.29	Dei' main, i'i epen owa' nomonas motamea andeande' ma basef ofagema ma alop Dembinai ma enin nea' gwa'aimi embel na'a, ofagema mapoma epen inima etin. 
1CO.11.30	Amama atom dei' amam nematawa hiesi ipe'isi owa' la'ifis ea' awes hianai nanda'as ea' enis saga' ma waf anama. 
1CO.11.31	I'i ape' muli' nomonas motamea andeande', anona nemaf ina anom ofagema motagama ape', owa'. 
1CO.11.32	Ea' i'i Dembinai nihihi'a waf ape'inai ma nogwa waf aonai ma ape', amama Anan nase'apa nimanimi nanda'apa mope andeande' ma anona nemaf ina higililapa moloma epes saila waf etapanai, owa'.
1CO.11.33	Ea' dei' ipe' alupipei ae'ipei, maina nemaf ipe' pendakolasa pea' gwa'aimi Dembinai, ipe' ata' pepe pehafa enis sifi'i. 
1CO.11.34	I'i emi egafis nolomohas, esis ata' sili' sea' gwa'aimi ifagw asasimi. Na'ama God nonda'mepa basefa ipe'.
1CO.11.34	Basef amama tu'wanim mapani ata' owa' i'ipipami, maina nemaf efe'mago ipe', i'ipipam.
1CO.12.1	Ipe' alupipei, ae' a'i enda'mepago basef amama ma presen amamaga bu'wami Ambal Bu'unai Godi naso' ipe' atona etinami. Dei' main, andaiwa'ma enipa ipe' ukup mololaipa ma amama. 
1CO.12.2	Ipe' pegawa ma fowa' ipe' ata' pape awepa ma pape panda' waf aonai pelolama God, nogota anama ipe' ukup maila god baso'omainai maima mahonde'ipei pailam owa' moga mie'i. 
1CO.12.3	Ea' ipe' pegawa emi epen Ambal Bu'unai Godi nafelan na'i basef, ina ni'i basef ni'i, “Jisas owagama higililana,” owa'. Ea' emi epen Ambal Bu'unai Godi a'ani, enin ina anona nemaf ni'i basef ni'i, “Jisas Anan Dembinai,” owa'.
1CO.12.4	Presen anama bu'unai Ambal Bu'unai Godi nase'apana na'ai, anama hianai naninani. Anama Ambal Godi atona nase'apana. 
1CO.12.5	Maol Dembinai hianai naninani nape, ea' Dembinai atotona nape numafiana. 
1CO.12.6	Waf hianai naninani manda' maolanai, ea' God atotona nase'apa pepel epes hiapai ma la'ifipa monda' maol anama hianai.
1CO.12.7	Ambal Bu'unai Godi nawalapa pepel ananinai ma epes hiesi atona etina nagiambama hiesi. 
1CO.12.8	Epen atitin Ambal Bu'unai Godi nase'an pepela nihi'ambamasa gawa hianai bu'unai naninani ma nowalapa basefa epes hiesi. Ea' enin epen Ambal Bu'unai Godi anama atona nase'ana pepela newalapa basef ofagema waf Godi ma esis amam nematawa sogawam andeande'. 
1CO.12.9	Ea' enin epen Ambal Bu'unai Godi atona nagiambaman nembale'efa God nataga la'ifin nanda' maol ananinai andeande'. Ea' enin epen nefa' pepela nigiambama epes isima awes nanda'asi sataga bo'wes. Ambal Bu'unai anama atona. 
1CO.12.10	Ea' enin epen Ambal Godi nagiambaman nase'an pepela nenda' amamaga la'ifimi si'i God nanda'ami. Ea' enin epen Ambal Godi nafelan na'i basef Godi. Enin epen nefa' gawa ma newaloga ambagof mamumami hiami, bu'wami o awami. Ea' enin negawa ma na'i diga naninani hianai. Ea' enin epen negawa ma nemboma basefa diga naninani. 
1CO.12.11	Ambal Bu'unai Godi anama atona nanda' maol nawalapa presen anama hianai. Ama okom ananinai atona nase'as presen anama bu'unai nafe'ma epes hiesi atona etin.
1CO.12.12	Alop ape' epesi etifina ea' wa'awa'ana hianai ea' alop anama hianai lu'una sa'ona nafe' nail alop si'ina atotona. Krais wapoti' na'ama etin. 
1CO.12.13	Dei' main, ape' hiapai mofa' baptaisa Ambal Bu'unai Godi atotona. Nanda'apa mataga alop atotona, esis Juda saloma esis owa' Judaisi saloma esis sape wafifisi, saloma esis agof a'asi sape owina enis epes wapoti'. Ape' hiapai mofa' Ambal Godi atotona nape nalomapa la'ela'ef.
1CO.12.14	Ape' mogawa alop ina etifina, owa'. Alop wa'awa'ana hianai. 
1CO.12.15	I'i bo'waga ni'i, “Ae' ina lagol ape alop si'ina, owa'.” I'i bo'waga anama ni'i basef na'amani, ina andeande', owa'. Basef amama hapaimi. Bo'waga nape alop si'ina anama atona.
1CO.12.16	Ea' aliga wapoti' ni'i, “Ae' ina naep ape alop si'ina, owa'.” I'i aliga ni'iam na'ama, ina andeande', owa'. Basef amama hapaimi. Aliga nape alop si'ina anama atona. 
1CO.12.17	I'i alop hianai si'ina ea' naep atom hi'ilam, dei' neme' basef ni'imama? Owa'. I'i alop hianai si'ina aligah atom mope hi'ilana, dei' neme' alogw ni'imama? 
1CO.12.18	Ea' alop ina nataga si'i na'ama, owa'. God atona fowa' nogawa okom na'i alop atona etin lu'una sa'ona dei' nanda'ana nape nandahama si'i okom ananinai atona na'iam. 
1CO.12.19	I'i alop wa'ana nope anona alop etifina hi'ilana, alop anama si'ina ina nape alop endilisinai, owa'. 
1CO.12.20	Alop ina nataga nandanda' na'ama, owa'. Alop wa'awa'ana sa'osa'ona hianai, ea' alop si'ina etifina.
1CO.12.21	Naep ina la'ifima mi'ipa lagof mi'i, “Afa' wandaiwa'ma ipe' pepe pelomafa. Afa' atofa ope, andeande'.”
1CO.12.21	Ea' balaga wapoti' ina la'ifima ni'ipa bo'wagah ni'i, “Ae' andaiwa'ma ipe' pepe pelome, owa'. Ae' atowe epe, andeande'.” Owa'etin.
1CO.12.22	Alop anama wa'awa'ana falafuna ape' ma'i owa' la'ifina, i'i anama owa' nondala nope, anona nemaf alop anama si'ina ina la'ifina, owa'. 
1CO.12.23	Ea' alop anama wa'ana ape' ambagof awamunai, ape' mofalo'mana endilisi mumafiana andeande'. 
1CO.12.24	Ea' alop wa'awa'ana owa' ambagof awamunai, anama ape' ina mofalo'mana mumafiana na'ama, owa'. Alop anama wila ma nandala nape. God atona nasa alop anama wa'awa'ana hianai nail etifigin nataga alop atotona. Alop wa'awa'ana hianai agof a'anai God nandana nataga bu'unai. 
1CO.12.25	Anan nanda'am na'ama ma alop anama ina anona nemaf nondawal wa'awa'ana, owa'. Alop anama hianai wa'awa'ana nimafiana atona etin. 
1CO.12.26	I'i alop wa'ana neme' ekepehana, alop hianai si'ina atuwasi neme' ekepehana na'ama etin. I'i enis epes sinifela wa'ana, hianai si'ina nondanifel hi'ilana nolomana.
1CO.12.27	Amama atom dei' ipe' hipei pape alop Kraisi si'ina. Ea' ipe' hipei atona etin alop wa'awa'ana ananinai atona. 
1CO.12.28	God nahapona enis epes ananisi sape na'ama ma sios. Mali'i aposel, sagi'i profet, safe'ma wenifi, esis tisa sawalipasa basef ofagema Godi. Ea' sagi'ma amama epes isima sanda' betena sanda' la'ifimi si'i God nanda'ami. Ea' epes isima sanda' awes nanda'asi sataga bo'wes wapoti' ea' esis isima sagiambama enis epesi, saloma amam mumafi maol siosi naninani hianai saloma isima sogawa ma si'i diga naninani hianai. 
1CO.12.29	Dei' ipe' ukup mape ma'imama? Ipe' pa'i amam hiami mape aposel atom? Pa'i amam hiami mape profet atom? Ipe' pa'i amam hiami mape tisa atom? Pa'i esis hiesi sanda' amamaga la'ifimi si'i God nanda'ami? 
1CO.12.30	Pa'i esis hiesi sofa' presen anama bu'unai ma sonda' awes nanda'asi sataga bo'wes wapoti'? Pa'i esis hiesi sogawa ma si'i diga naninani hianai? Pa'i hiesi sogawa ma somboma basefa diga anama naninani? Owa'etin. 
1CO.12.31	Ea' ipe' hipei ukup mohafela pefa' presen amamaga bu'wami mali'i.
1CO.12.31	Ea' dei' a'i ihi'ambepa anona eaf bu'unai nikila' endilisi presen anama hianai.
1CO.13.1	I'i ae' egawa ma i'i diga naninani epesi soloma enseli wapoti' ma ae' owa' okom mimilas ese'asa okom igiambamas, basef ae'ami falafumi atom si'i saha olef wata malef etini. 
1CO.13.2	I'i Ambal Bu'unai Godi nose'e presen amamaga bu'wami nefele ma ewalipasa basef Godi ma egawa okom hiami Godi mape mandamabahi'i hi'ilam, ama egawa gawa hianai wapoti', ma embale'efa God la'ifiwi endilisi ma la'ifiwi ma i'ipama halafutagw mindiki'ah mefe' gani to'wan, ea' ae' owa' okom ninila esis amam nematawa endilisi, ae' falafuwei atowe. 
1CO.13.3	I'i ae' ese'asa amamaga hiami ae'ami hi'ilama esis isima kwahusima hiahaom ma enda' maol Godi i'i aho'ma enis epes sandaiwa'ma Godi si'i sehe sofe nif ega'. Ea' ae' owa' okom ninilas ese'as opaf, ea' hapaimi. Anona nemaf amamaga amama hiami ina migiambame, owa'etin.
1CO.13.4	Emi egafis ukup maila enis epes endilisi, esis sanda' waf bu'unai na'ama. Esis ina mehip sagwamasa waf aonai esis sanda'masanai, owa'etin. Esis sape satilis. Esis sati epes hiesi uwahipis sagiambamas. Esis ina kowalasa epes amamaga hiamisi, owa'etin. Ea' ina safela agof asasimi atom, esis ina ukup ma'i esis etis, owa'etin. 
1CO.13.5	Esis ukup maimailas sape andeande'. Esis ina ukup mapoma amamaga asasimi endilisi, owa'etin. Esis ina ukup wandafum mehip, owa'. Ea' ina ukup mapoma waf aonai enis epes sanda'masanai, owa'etin. 
1CO.13.6	Esis ina sandanifel ma waf aonai ikiakanai, owa'etin. Esis sandanifel ma waf endilisinai bu'unai atona. 
1CO.13.7	Nimeguf hiami dondol esis sanda' waf anama na'ama. Esis ukup mape awanema maina nemaf sefa' nimanimi lu'wami. Esis sagiambama epes alifisi saloma epes isima ena la'ifisa sagiambama esis etisi. Esis sombale'efa God endilisi sape sehafana ma nigiambama esis soloma enis wapoti'. Esis saitu la'ifisa nimanimi matagamas.
1CO.13.8	Waf anama ukup maimaila enis epes endilisi, anama anona nemaf ina higililana, owa'etin. Ea' waf anama Ambal Godi nafelapa ma mowalapa basef ananimi, anama anona nemaf higililana hi'ilana. Presen anama bu'unai ma epes sogawa sa'i diga naninani, diga anama anona nemaf hi'ilana. Presen anama epes sogawa ma waf Godi, gawa anama anona nemaf hi'ilana wapoti'. 
1CO.13.9	Dei' main, dei' ata' mogawa gawa tu'wanina atona. Presen anama Ambal Bu'unai Godi nafelasa sowalapa basef ananimi si'i profet, basef amama wapoti' ata' tu'wanim atom. 
1CO.13.10	Ea' anona nemaf amamaga God okom na'i meataga migi' endilisi motaga, nemaf anama amamaga amama dei' motaga tu'watu'wanim atuwasi hi'ilam. 
1CO.13.11	Fowa' ae' ata' ape si'i awani a'i basef si'i awani. Ae' ameme'ma amamaga si'i awani. Ea' nemaf anama ataga dambewe, akwaha waf anama fowa' ape so'uwe anda'anai. 
1CO.13.12	Dei' mati amamaga mataga, ea' ina mandawalap alihim endilisi, ata' owa'. Mataga si'i mapela embel mati ambal atona. Ea' anona nemaf owagama nemaf dahandahama motaga, muti naep alihim. Dei' ata' egawa tu'watu'wan atom. Ea' nemaf anama egawa amama endilisi si'i God nogawa ae'.
1CO.13.13	Dei' waf wenifina nape, anama na'ama. Waf mombale'efa Kraisi naloma waf mope mohafa God, waf ukup maimailasanai. Waf anama wenifina. Ea' nali' endilisi, waf ukup maimailasanai.
1CO.14.1	Ipe' la'ifipa pili' ukup mila epes hiesi pese'asa opalef esis. Ea' ukup ipe'imi mohafel endilisi ma pefa' presen anama bu'unai Ambal Bu'unai Godi nase'apanai. Ea' presen nali'i ma ipe' penda' maol la'ifipa pefa'anai, anama na'ama. Presen Ambal Godi nefelepa ma pewalapa basef Godi si'i profet. 
1CO.14.2	Ape' mogawa emi egafis sa'i basefa diga naninani esis ina sa'ipa anom basef epes, owa'. Sa'i saloma God atona. Dei' main, ina enis epes sagawa diga anama, owa'. Pepel Ambal Godi atona esis sa'i basef amama fowa' mape mandambahi'i. 
1CO.14.3	Ea' emi egafis Ambal Godi nafelasa sa'i basef Godi si'i profet, epes isima sa'ipam sanda'am sa'ipasam sanda'as la'fisa sombale'efa Dembinai ea' sa'ipas safelasa sonda' waf bu'unai nonda' opalef asasimi awanem. 
1CO.14.4	Emi egafis sa'i basefa diga naninani, esis sanda' esis etis sataga la'ifis. Ea' emi egafis Ambal Godi nafelas sawalapa basef Godi si'i profet, isima sanda' esis amam nematawa Kristen sataga la'ifis. 
1CO.14.5	Ae' okom na'i ipe' hipei pi'i basefa diga naninani. Ea' emi egafis Ambal Godi nafelasa sowalapa basef Godi si'i profet, esis sikila' epes isima sa'i basefa diga naninani owa' sombomam si'iam alihim. Dei' main, i'i epen inima owa' nembomam ni'iam alihim, basef amama ina migiambama esis amam nematawa Kristen sotaga la'ifis, owa'. Ea' i'i nembomam alihim, basef amama migiambamas sotaga la'ifis.
1CO.14.6	Alupipei, ipe' ukup mopama basef amama andeande'. I'i ae' efe'mago ipe' ma i'i basefa anona diga, atuwasi igiambamepa petaga la'ifipa pi'imama? Owa'etin. Ea' i'i embomam i'ipipa anom basef God nihi'ambepam i'ipipa gawa bu'unai ipe' iwalipipama basef ofagema Godi si'i profeta Ambal Godi nefela ae' ie'ipipami.
1CO.14.7	Amamaga ambal a'ami, si'i batagw moloma gita, amama na'ama etin si'i diga anama hianai. I'i amam owa' mogal melef monda' maguf mamumami motaga, atuwasi membe' aligah mogawa maguf amamumi alihim mi'imama? Owa'etin. 
1CO.14.8	I'i bugel alof owa' nogal ni'i alihina, amam monda' wandafi mundamafuma mope mondandombola wandaf mi'imama? Owa'etin. 
1CO.14.9	Ipe' wapoti' na'ama etin. I'i ipe' pi'i basefa anona diga esis owa' sogawanai, atuwasi sogawa basef amama ofagema si'imama? Owa'etin. Atuwasi basef ipe'imi mefe' hi'ilam etin. 
1CO.14.10	Endilisi, naninani nape etap anae'. Ea' ina anona diga falafunai atona, owa'. Basef ofagema mape diga naninani hianai. 
1CO.14.11	I'i ae' owa' egawa basef ofagema enin epen na'iami, atuwasi anan okom nopoma ae' ni'i ae' epen a'i anona diga anona wambel. Ea' ae' wapoti' okom napoma enin, i'i na'i anona diga anona wambel. 
1CO.14.12	Ipe' wapoti' na'ama etin. Ipe' ukup mohafel endilisi ma pefa' presen anama bu'unai Ambal Godi nasi'ipanai. Ea' ipe' penda' maol la'ifipa endilisi ma pefa' presen anama nagiambama eses Kristen sotaga la'ifis.
1CO.14.13	Ea' epen emi na'i basefa anona diga, anan nenda' betena Goda nese'an gawa nemboma basefa diga anama. 
1CO.14.14	Dei' main, i'i enda' betena anona diga, ambal ae'anai atona nanda' beten, ea' okom ae'anai nape etin. 
1CO.14.15	Ea' dei' enda'am i'imama? Ae' enda' betena ambal ae'anai eloma okom ae'anai wapoti'. Ae' enda' awalefa ambal ae'anai eloma okom ae'anai wapoti'. 
1CO.14.16+1CO.14.17	I'i ipe' pinifela Goda ukup ipe'imi atom, ama epen owa' nefa' presen anama bu'unai Ambal Godi nasi'ipanai, dei' anan negawa ni'imama ma beten anama ipe'inai ma nie'i endilisi? Owa'etin. I'i ipe' penda' beten pi'i basef bu'wami endilisi, ina pigiambama epen inima netaga la'ifin, owa'. Dei' main, anan ina negawa basef amama ipe'imi, owa'. 
1CO.14.18	Ae' anifela God nimeguf hiami ma ae' a'i basefa diga naninani. Ipe' ina la'ifipama pikila' ae' ma presen anama, owa'. 
1CO.14.19	Ea' nemaf anama epe eloma esis amam nematawa mondakolas, ae' a'i i'i basefa amef bandami wenifim biefima okom ae'anai ihi'amba esisa sogawam. Ea' i'i ae' i'ipasa basefa amef laumi motaga hihif si'i 10,000 peleima anona diga na'iami, ea' hapaimi, falafumi atom.
1CO.14.20	Ipe' alupipei, ipe' ina pepe ukup motamea si'i awasi, hapaimi. Waf aonai, ipe' ukup bo'om motamea andeande' ukup mose'epam si'i awasi. Ea' nomonas ipe'imi motaga si'i epes dembesi. 
1CO.14.21	Anom basefa mi'uli Godi mail buk ma'i,
1CO.14.21	“Dembinai na'i, anona nemaf Ae' enda' enis epes anona wambota sa'i anona diga efelas si'ipasa basef ae'ami epes isima ae'asi, ea' esis ina nambimb sila basef amama, owa'.”
1CO.14.22	Dei' mogawa presen anama pa'i basefa diga naninani, anama ina ikwaf God nanda'ana esis sombale'efanai, owa'. Anan nanda'ana epes isima owa' sombale'efanai. Ea' presen anama Ambal Bu'unai Godi nafelepa pawalapa basef ananimi si'i profet, anama ina ikwaf God nase'asana epes isima owa' seambale'efanai, owa'. Anama ikwaf isima sembale'efanai etis.
1CO.14.23	Ea' i'i esis amam nematawa Godi hiesi sondowa'anima etifigin ama ipe' hipei pi'i basefa diga naninani ma enis epes owa' sefa' presen anama o enis owa' seambale'efa Kraisi sifi'i sope solomepa, si'i, “Ipe' pahaga pagaoli.”
1CO.14.24	Ea' i'i Ambal Bu'unai Godi nefela ipe' hipei ma pewalapa basef Godi si'i profet ea' enin epen owa' nembale'efa Kraisi o owa' negawa basef Godi andeande'i nifi'i niwis, basef ipe' hipei atuwasi moha okom epen inima ea' moha opaf ananinai ma maina waf napaini. 
1CO.14.25	Basef hiami mape mandambaho' okom ananinai, amama atuwasi motaga mondawalap alihima enin nifi'i nindiwa nembawa nitimalo' nefela agel Godi nowalapa basef na'ama ni'i, “Endilisi, God nape nalomepa.”
1CO.14.26	Ipe' alupipei, dei' basef amama akutaimi ae'ami mape na'ama. Nemaf anama pendowa'anima, presen anama hianai Ambal Bu'unai Godi nasi'ipanai napoma ipe' hipei na'ama. Enin epen nenda' anona awaf, enin epen ni'i anom basef Godi niwalipipa, enin epen God nase'ana anom basefa nowalapam, ea' enin epen negawa ma ni'i anona diga, ea' enin epen negawa ma nemboma basef ma diga anama. Ipe' penda' amamaga amama hiami ma pigiambama esis amam nematawa Godi sotaga la'ifis. 
1CO.14.27	I'i enis ukup mohafela si'i basefa anona diga, bias o wenis si'i basef atona etin. Ea' ma'um amama. Ea' ina sokolasa malogof si'i, owa'. Si'iam atona etin. Amama ea' ma'um. Ea' enin epen atitin nemboma basef amama. 
1CO.14.28	Ea' i'i owa' enin epena nembomam, epen inima na'i nie'i basefa anona diga feso'man nepan ma basef amama maina nemaf sanda' lotuanai. Atuwasi enin etin ni'iam neloma God.
1CO.14.29	Ea' amam profet biam o wanom Ambal Bu'unai Godi nafelama mowalapa basef Ananimi, amam mowalapam. Ea' anom amam mowaloga basef amama. 
1CO.14.30	I'i enin epen tol nepe lotu neme' basefa God nihi'amban anom basefa epen inima, aman anama nali' naitu nawalapa basefi feso'mona nope. 
1CO.14.31	Ipe' hipei Ambal Godi nafelepa pawalapa basef Godi si'i profet, ipe' pewalapam atona etin pi'iam deindei' ma epes hiesi seme'am okokomama monda'as sotaga la'ifis. 
1CO.14.32	Emi egafis sofa' presen anama Ambal Godi nafelasa sowalapa basef ananimi si'i profet, sumafi presen anama andeande'. 
1CO.14.33	Dei' main, God ina ofagenama sa'i basef mamumami, owa'. Anan nanda' waf bu'unai opalef etifim mape awanem.
1CO.14.33	Wambel hiagoma esis amam nematawa Godi sondowa'anima sape, 
1CO.14.34	awau nematawa ina witu wi'i basef, owa'. Awo feso'mawa ope etin. Sios amam nematawa Godi waf ea' anama atona. Nematawa ina ope uli'ma sios, owa'. Ope owin si'i mi'uli Godi na'iam. 
1CO.14.35	I'i awo wi'i ogawa anom basef ofagema, atuwasi ofe'ma ifagw awaumi ohali' wauhupawa mi'ipawa. I'i ano'w nemata'w konda' basef ipe' sios pandakolas, waf anama ina andeande'.
1CO.14.36	Dei' a'i ihali'ipa. Ipe' ofagepama basef Godi? Ipe' etipa pefa' basef Godi ea' enis amam nematawa owa'? Owa'etin. 
1CO.14.37	I'i emi egafis ukup mi'i Ambal Bu'unai Godi nafelasa sawalapa basef Godi si'i profet, o si'i esis sefa' anona presen bu'unai, esis sogawa basef amama dei' anda'mepami, amama mi'uli Dembinai. 
1CO.14.38	I'i esis sindaiwa'ma basef amama, ipe' wapoti' pindaiwa'ma esis.
1CO.14.39	Ipe' alupipei ae'ipei, ukup ipe'imi mohafel endilisi ma Ambal Godi nefelepa pewalapa basef ananimi si'i profet. Ea' ipe' ina pesopama eafa pie'i basefa diga naninani, owa'. 
1CO.14.40	Nemaf anama ipe' amam nematawa pendowa'anima penda' lotu, ipe' penda' maol andeande'ma lotu ipe'inai notaga bo'ona.
1CO.15.1	Ipe' alupipei, dei' ae' a'i efela ukup ipe'imi wapoti' ma basef amama bu'wami Godi ali' a'ipipami. Ipe' pefa' basef amama atom dei' manda'epa pembale'ef paitu la'ifipa. 
1CO.15.2	Ae' a'ipipa basef amama bu'wami. I'i ipe' pembale'am andeande', God nofa'epa pitanimani. I'i owa', pembale'am ina pailam.
1CO.15.3	Basef ali' ai'ipami, amama ae' fowa' ali' efa'ami. Amama na'ama. Krais naga'ma nakwaha awami ape' manda'ami, si'i Baibel fowa' na'iam. 
1CO.15.4	Ea' esis sofa'ana salana hi'agif. Ama nimeguf biam mafe' ea' nafe'ma wanomi, God nafelona wapoti' si'i Baibel na'iam. 
1CO.15.5	Ea' nali' natagama Pita ea' nagi' natagama alupumi aninimi 12-peleim. 
1CO.15.6	Ea' nataga nandawalapa esis amam nematawa Kristen hiesi satolona, isima alupusi saila anan hiesi endilisi sikila' 500-peleis. Dei' anda' basef amama mafe'mago ipe', a'i alupusi isima hiesi dei' enis sape, enis saga' ea'. 
1CO.15.7	Ea' natagama Jems natolona. Ea' natagama amam aposel hiami matolona. 
1CO.15.8	Ea', ae' agi' endilisi atolona wapoti', natagama ae' si'i awani mama'wan kolan awen.
1CO.15.9	Dei' main, ae' si'i so'uso'win falafuwei la'afena amam aposel. Ae' ina dei' bo'awe ma epes sofale si'i ae' aposel, owa'. Dei' main, anda' maol ahambombaga amam nematawa Godi. 
1CO.15.10	Ea' God atona okom nainaili nigiabame na'a nanda'e ape andeande'. Ea' dei' ae' ape. Anan nigiambame na'a, ae' anda' maol ape. Nanda'e la'ifiwi anda' maol Ananinai ikila' anom aposel. Ea' ina ae' atowe anda' maol, owa'. God nagiambame na'a, amama atom dei' ape anda' maol anama la'ela'ef. 
1CO.15.11	Ea' basef amama, ae' anda'ana o amam aposel manda'ana, basef amama bu'wami atom. Afa' hiafai wawalipipam ea' amama atom ipe' pame'am pembale'efam.
1CO.15.12	Afa' la'ela'ef wawalapa basefa Krais naga' ma God nafelona nohafel wapoti'. Dei' maina ipe' enipa pa'i basef amama pa'i, “Epes saga'i ina anona nemaf sotanima sohafel wapoti', owa'.”?
1CO.15.13	Ipe' enipa pa'i endilisi esis saga'i ina sotanima sohafel, owa'. I'i basef ipe'imi endilisimi, Krais wapoti', God ina nafelona, owa'. Owa'etin. 
1CO.15.14	I'i endilisi God owa' nofela Krais, dei' basef amama afa' wawalapami falafumi atom ea' waf ipe' pembale'efa Krais falafunai atona wafinai. 
1CO.15.15	I'i na'ama, anom basef wapoti'. Dei' afa' otaga amam wambaso'ami wawalapa basef Godi. Dei' main, afa' wa'i basef alihim wawalapama God nafela Krais nohafel hi'agif wapoti'. Ea' i'i endilisi God owa' nofela saga'i, anan ina nafela Krais wapoti', owa'. 
1CO.15.16	Ipe' enipa pa'i God ina nofela epes saga'i, owa'. I'i basef ipe'imi endilisimi, God ina nafela Krais wapoti', owa'etin. 
1CO.15.17	I'i endilisi God owa' nofela Krais, dei' waf ipe' pembale'efa Krais ina la'ifina nigiambamepa, owa'. Falafunai atona. Dei' ipe' ata' papoma waf aonai la'ela'ef. 
1CO.15.18	Ea' epes isima sape la'ifisi ma Kraisi saga'i, esis wapoti' hegililas hi'ilas. 
1CO.15.19	Ape' mombale'efa Krais ea' mape mohafa Anan. I'i mombale'efana mope mohafana anae', nimeguf mape etap anae', mope aom endilisi mope migi'. Andeande'ma epes hiesi si'i uwahipis enis epes, ea' ape' mombale'efana si'i uwahipipa endilisi. Owa'etin.
1CO.15.20	Ina na'ama, owa'. Krais naga' dei' endilisi God nafelona nohafel wapoti'. Anan nohafel na'ama nali'ma epes saga'i si'i gwa'aimi mali' maof aofi. 
1CO.15.21	Dei' main, anona aman atotona nali' nawalapai waf epes saga'i, ea' na'ama etin anona aman nagi' nawalapai eaf anama saga'i sohafel wapoti'. 
1CO.15.22	Amamaga amama na'ama. Epes hiesi Adami hiesi saga'. Ea' na'ama etina epes isima hiesi sape la'ifisa Kraisi, anona nemaf God nonda'as sotanima sohafel wapoti' sofa' ambal namunai ma sope namusi. 
1CO.15.23	Ape' epes hiapai atona etin mope mohafa nogota ape'inai. Aman nali'i, Anan Krais. Anan si'i gwa'aimi mali' maufi. Ea' nemaf anama notanima niefi'ianai, ape' hiapai ananipai mohafel wapoti'. 
1CO.15.24	Ea' nemaf akutainai notaga ma amamaga hiami awami higililam hi'ilam. Nemaf anama Krais nohambombaga la'ifimi hiami mamumami bu'wami awami mape ilif etapi hi'ilam, ea' nose'apa la'ifimi ananimi ma numafi amamaga hiami mefe'ma Ahalomana God. 
1CO.15.25	Dei' main, Krais nope Dembinai King nefe' nefe' notagama nemaf Anan nohagofa naumbih hiami mofe' owina bo'wagah ananimi. 
1CO.15.26	Anan nili' nohagofa naumbih amama hiami ea' nigi' nohagofa ga' endilisi si'i nautamana ananinai nape nagi'i. 
1CO.15.27	Dei' main, fowa' God na'iam na'ama na'i, “Anona nemaf ae' enda' amamaga hiami moloma epes hiesi wapoti' sefe' owina Anan.”
1CO.15.27	Basef amama ma'i God nanda' amamaga hiami mefe' owina Krais atona. Ea' mogawa basef amama ma'i amamaga hiami amama ina ma'i God, owa'. Anan nanda' amamaga amama hiami mape owina Krais. 
1CO.15.28	Nemaf anama amamaga amama hiami mefe' owina Krais hi'ilam, ea' Nogalomana Godi atotona nefe' owina Anan nali' nanda' amamaga amama mafe' owina Krais. Ea' God nope nili' endilisima amamaga hiami moloma epes hiesi wapoti'. 
1CO.15.29	Enis epes sati waf bu'unai enis Kristen sanda'anai sape la'ifisa naumbih sahas saga' ea' epes isima satilis sombale'efa Krais sofa' baptais. I'i epes saga'i anona nemaf owa' sohafel wapoti', epes isima sofa' baptaisa epes sa'i anona nemaf sogawa sotaga sope si'imama? I'i endilisi ma epes saga'i anona nemaf owa' sohafel wapoti', dei maina isima sofa' baptaisa epes saga'i? Owa'etin. 
1CO.15.30	Afa' wapoti', la'ela'ef enis epes sa'i sohambombagafa. I'i epes isima sa'i owa' sotanima sohafel, dei' maina afa' wanda'am wape na'ama? Owa'etin. 
1CO.15.31	Alupipei endilisi, ae' andanifel ma pape la'ifipama Krais Jisas Dembinai ape'inai. Ea' anom basef wapoti' endilisimi atom si'i amama. Nimeguf hiami la'ela'ef ae' ape si'i aga'i. 
1CO.15.32	Ae' ape Efesus, anda' wandaf aloma mafis mape aolupi lu'wami.
1CO.15.33	Na'ama enis epes sombaso'mepa. Anom basef gawaimi ma'iam na'ama ma'i, “I'i mofe' moloma epes sanda' waf aonai, esis sohambambaga waf bu'unai ape'inai.”
1CO.15.34	Dei' ipe' pekwaha ukup amama masi'ipei, pitanimani ukup mopan andeande'. Ipe' ina penda' waf aonai wapoti', owa'. Ae' enda'epa ambagof aoma anom basef dei' a'ipipami. Enis epes ipe'isi ina dei' sogawa God endilisi, ata' owa' etin. Ofagema amama ipe' etipa.
1CO.15.35	Ea' anona aman atuwasi nohali' ae' na'ama ni'i, “Esis saga'i anona nemaf sohafel si'imama? Anona nemaf sofa' maina alop sohafel wapoti'?” 
1CO.15.36	Anan nahali'ma basef na'ama okom nahaga nagaol. Dei' main, ape' mawa olelemb witim o amamaga, amama owa' meaga'i nambimb amama ina mope namum, owa'. 
1CO.15.37	Amamaga amama mawami, amama ina mataga etifim si'i agof o soh maim, owa'. Ape' mawa nalelef atom o anom gwa'aimi. 
1CO.15.38	Ea' God atona nanda' nalelef amama pepe'am mataga malo manda' soh afis maim magi' mataga mail si'i Anan atona okom na'i meataga. Ea' Anan atona nanda' lawah si'im maloma soh maima amamaga hiami ma gwa'aimi amama atona etin deindei'.
1CO.15.39	Alop hianai deindeiana ambagof mapainai ina etifina, owa'. Alop epesi anona alop, mafisi anona alop. Amigufi anona alop, agufi anona alop. 
1CO.15.40	Ea' amamaga mape ilif heveni maloma mape etapi amama hiami mape. Ea' sosafa amamaga, sosaf naninani. Sosaf etapanai anona sosaf. 
1CO.15.41	Aon alipunai anona sosaf, owambunai anona sosaf. Ondowa anona sosaf, ea' ondowa wapoti' hiami mamumami.
1CO.15.42	Waf epes sa'i sohafel wapoti', anama na'ama etin. Alop ape' dei' mawanai, anama nambimb aona folo'olana. Alop nohafel wapoti', anama ina anona nemaf aona, owa'. Nope bo'ona la'ela'ef. 
1CO.15.43	Alop ape' mawanai, anama aona folo'olana. Alop notanima nohafel wapoti', anama bo'ona endilisi. Alop mawanai anama ina la'ifina, owa'. Alop nohafel wapoti', anan la'ifina. 
1CO.15.44	Alop anama mawanai, etapanai. Ea' alop notanima nohafel wapoti', ilifanai, Ambal Bu'unai Godi numafiana.
1CO.15.44	Alop anama biefina ilifanai etapanai nape. 
1CO.15.45	Baibel wapoti' na'i,
1CO.15.45	“Aman nali'i Adam nataga ambal namunai napaina.”
1CO.15.45	Ea' Adam nagi' natagai nataga Ambal Bu'unai ma nase'as ambal namunai epes hiesi. 
1CO.15.46	Ea' alop ilifanai ina nataga nali', owa'. Alop etapanai nataga nali'. Ea' alop anama ilifanai nataga nagi'. 
1CO.15.47	Aman nali'i, God nanda' etap nanda'ana nataga ambal napaina. Ea' aman nagi' natagai, Anan aman ilifanai. 
1CO.15.48	Ape' epes hiapai etapapai, ape' mandati na'ama etin si'i aman anama God nanda' etap nanda'anai. Ape' epes hiapai ilifapai anona nemaf motaga mundati na'ama etin si'i aman anama nafi'i heveni. 
1CO.15.49	Dei' ata' mape si'i aman anama etapanai ea' anona nemaf mope na'ama etin si'i aman anama nafi'i heveni.
1CO.15.50	Ipe' alupipei, dei' a'ipipa basef amama bu'wami. Epes etapasi anona nemaf ina la'ifisa siowis wambel Godi, owa'. Amamaga etapami higililami ina anona nemaf la'ifima mope la'ela'ef, owa'.
1CO.15.51+1CO.15.52	Ipe' peme'! Dei' ae' a'i ewalapa anom basef mali' mape mandambahi'i ma ipe'. Anona nemaf ape' hiapai ina moga', owa'. Mehip alof akutainai nelef, ape' hiapai mondamboma moho'of mondati na'apa. Dei' main, alof anama nelef ea' esis saga'i sohafel, anona nemaf ina ata' soga' wapoti', owa'. Ea' mope etap anae' wapoti' mondamboma moho'of mondati na'apa. 
1CO.15.53	Dei' main, alop anama mawanai anona nemaf notaga namona nope andeande' la'ela'ef. 
1CO.15.54	Endilisi, alop anama mawanai anona nemaf notaga dambaina nope andeande' la'ela'ef. Ea' alop anama na'i anona nemaf nohafel nondati na'ana nofa' ambal namunai nope la'ela'ef. Nemaf anama anom basef Baibelimi motaga mondawalap ma'i,
1CO.15.54	“God nahagofa ga' nikila' wandaf nanda'am hi'alam.”
1CO.15.55	“Ine', ga', pepel ine'inai enima? Ea' wamba'w ine'inai hi'elinai enima? Owa'etin.”
1CO.15.56	Wamba'w saga'manai nataga ma waf aonai ea' pepel ma waf aonai nataga na'ama. Ape' epes hiapai matopa' basefa mi'uli Godi hi'alapa. Amama atom dei' mi'uli anama nawalapai pepel ma waf aonai. 
1CO.15.57	Ape' munifela God. Ama pepel Dembinai ape'inai Jisas Krais atona God nagiambamapa nanda'apa la'ifipa ma dei' mikila' wandafa muli'amona waf aonai.
1CO.15.58	Ipe' alupipei ae'ipei endilisi, pepe la'ifipa andeande'. Ina umbamehepa petambel, owa'. La'el'ef pepe la'ifipa penda' maol Dembinai. Dei' main, ipe' pegawa maol anama panda'ana ma Dembinai, ina anona nemaf nowala etin, owa'.
1CO.16.1	Dei' ae' anom basefa otamba ipe' pa'i pekolasoma peso' esis amam nematawa Godi. Ae' ali' ihi'ambas eaf sonda' maol anama ma esis Kristen Galesiaisi sandakolas deindei' ea' dei' a'i ipe' penda'am na'ama etin. 
1CO.16.2	Sande nimeguf hiami ipe' hipei atona etin ukup mi'i otamba pefa'ama wik nali'i ea' pewaloga otamba amama pembe'am dende' ma ipe' pefa'am mo'oh dei pimafiam ifagw ipe'imi. Ama anona nemaf ipe' ina penda' maol lu'unai pegolopa otamba, owa'. 
1CO.16.3	Anona nemaf ae' etagamepa, ipe' pendandepa anom amama mofa' otamba amama mofe' Jerusalem. Ama ae' i'ipama basef amoma mofa'am esapa'am mefe'. 
1CO.16.4	I'i andeande'ma efe' wapoti', amam mofe' molome.
1CO.16.5	Anona nemaf ae' efo'o ili' ewala etap hiagoma Masedonia, ea' efo'o etagamepa. Dei' main, ae' okom na'i ata' ili' ewala etap hiagoma Masedonia efe'. 
1CO.16.6	Ae' okom na'i ata' epe anom nimeguf elomepa. Ae' ina egawa, epe elomepa nimeguf ma'um nogota naoh mohafel lu'um ea' efe' maina wambel, ipe' pigiambame pimafi ma amamaga, pitumi pehapone eaf. 
1CO.16.7	Ipe' pegawa ae' andaiwa'ma efo'o itilipa nogota bandana, owa'. I'i Dembinai ni'iam na'ama, a'i epe anom nimeguf elomepa. 
1CO.16.8	Ea' ae' a'i epe na'ae Efesus efe' etagama nemaf anama Pentikos.
1CO.16.9	Dei' main, God nausi'ame eaf nagal alihina ma enda' maol bu'unai eloma amam nematawa hiesi samboma opalef sembale'efa God endilisi. Ea' hiesi sandaiwa'ma sonda' maol anama.
1CO.16.10	I'i Timoti nofo'o notagamaepa, ipe' pimafiana andeande' ma anan nope opaf bo'ona la'afena ipe'. Dei' main, anan nape nanda' maol Dembinai si'i ae' ape anda'ana. 
1CO.16.11	Na'ama enin epen okom ni'i Timoti falafunai nese'ana alafuga, na'ama owa'. Ipe' penda' opaf ananinai nope awanena pese'ana amamaga pigiambamana pitumana pehaponana eaf ma opaf ananinai bo'ona nifi'mai ae'. Ae' epe ehafana noloma enis alupusi.
1CO.16.12	Basef sahalomapa ape'inai Apolos mape na'ama. Nimeguf hiami a'ipana a'i anan ata' nolomago anom alupumi ata' mofo'o mitiago ipe', ea' anan nandaiwa' endilisi ma nofo'o dei'. Nambimb anan niti Dembinai nonda' eaf, anan nofo'o.
1CO.16.13	Ipe' pindumafuma andeande' pitu la'ifipa pembale'efa Krais. Ipe' ina umbamehepa, owa'. Pitu la'ifipa. 
1CO.16.14	Amamaga hiami ipe' penda'ami, ipe' ukup mimila God noloma epes hiesi.
1CO.16.15	Ipe' pegawa wambota Stefanasi sali' sataga Kristen sali'ma esis Grik hiesi. Ea' esis ukup ma'ima'i endilisi la'ela'efa sanda' maol sagiambama epes Godi. Alupipei, ae' a'ipipa basef la'ifimi 
1CO.16.16	pepe owina epes isima soloma emi egafis sandao'oma sanda' maol anama. 
1CO.16.17	Dei' ae' endanifel ma Stefanas naloma Fortunatus maloma Akaikus amam mafi'mai ae'. Dei' main, ipe' ina nambimb la'ifipama pifi'i na'ae, owa'. Amam dei' migiambame maho'ofepa mafi'mai ae'. 
1CO.16.18	Amam manda' opaf ae'anai nape bo'ona magiambame ataga la'ifiwi ea' magiambama ipe' wapoti'. Ea' andeande'ma ipe' pefela agof amam na'amaimi.
1CO.16.19	Ea' amam nematawa Godi sape deindei' etap anama hiagoma Esia sanda'mepago nemaf bu'unai. Akwila naloma Prisila saloma esis amam nematawa Godi sandakolas etifigin ipat asasinai, esis wapoti' sanda'mepago nemaf bu'unai endilisi ma agel Dembinai. 
1CO.16.20	Alupusi hiesi sape na'ae sanda'mepago nemaf bu'unai ipe'. Waf amam nematawa Godi, ipe' hipei atona etin pese'ama lagof etin pelomago sahin owan ipe'isi.
1CO.16.21	Dei' ae' Pol ahapila pen lagel ae'anai atona anda'mepago basef amama bandami atom. Ae' anda'mepago nemaf bu'unai ipe'.
1CO.16.22	I'i emi egafis sendaiwa'ma soso' opalefa esis Dembinai, okom ae'anai a'i anona nemaf God nohambombagago epes isima hegililas.
1CO.16.22	Dembinai ape'inai, ae' okom nohafel endilisi a'i ine' fi'i. 
1CO.16.23	Ae' a'i okom Dembinai Jisasi nainaila ipe' nigiambamepa na'a nope nolomago ipe' nonda'epa petaga la'ifipa.
1CO.16.24	Ae' a'i okom lu'unai ae'anai nainaila ipe'i nefe'mago ipe' hipei palome mape la'ifipa paloma Krais Jisas.
2CO.1.1	Ae' Pol, God nandandepe aposel Krais Jisasi. Ae' aloma owalomapa Timoti wasapa'ago basef amama ma ipe' amam nematawa Godi pape Korin pelomago amam nematawa hiesi Godi si'isi sape anama hiagoma esis Grik sapoma. 
2CO.1.2	Ae' a'i God Ahalomapa ape'inai noloma Dembinai Jisas Krais migiambamepa na'a petaga la'ifipa monda' opalef ipe'imi mope awanem.
2CO.1.3	Ape' mefela agel Godi lu'una, anan God Ahalomana Dembinai ape'inai Jisas Krais. Anan Ahalomapa ape'inai, ofagonama okom nainailapa nati ape' uwahipipa. Anan God nanda' opalef nimanimi ape' hiapai mape awanemi. 
2CO.1.4	Nimanimi hiami matagamapa anan nanda'apa opalef mape awanem. Nanda'am ama dei' ape' wila ma monda' opalef epes isima nimanimi mamumami matagamasi mope awanem si'i God nali' nagiambamapa. 
2CO.1.5	Nimanimi lu'wami Krais nali' nofa'ami dei' ape' wapoti' mofa'am. Ea' na'ama etin opaf awaninai lu'unai ananinai dei' nase'alepa.
2CO.1.6	I'i dei' enis epes sose'afa nimanimi, amama magiambamepa monda' opalef ipe'imi mope awanem anona nemaf God nokwahomepa waf aonai nofa'epa pitanimani. Nemaf anama God nonda' opalef afa'imi mope awanem, Anan nanda' opalef ipe'imi awanem wapoti' ma pitu la'ifipama pefa' nimanimi amama si'i afa' ofa'ami. 
2CO.1.7	Afa' ogawa endilisi wa'i ipe' paitu la'ifipa. Dei' main, afa' ogawa ipe' pefa' nimanimi palomafa ea' na'ama etin anona nemaf pefa' opalef awanimi pelomafa wapoti'.
2CO.1.8	Ipe' alupipei, afa' wa'i ipe' ata' pegawa nimanimi enis epes sase'afam gani etap hiagoma Esia. Nimanimi amama lu'wami endilisi ea' mahagofa afa', mikila' pepel afa'inai. Ea' afa' ukup ma'i endilisi nambimb afa' oga'. 
2CO.1.9	Wameme'ma nimanimi amama lu'wami ea' ogawa wa'i endilisi etis afa' oga'. Ea' amama matagamafa ma afa' ina ukup ma'i pepel afa'inai atona, owa'. Amama matagamafa ma afa' ukup mopoma pepel Godi atona, anama nafela epes saga'i. 
2CO.1.10	Esis sase'afa nimanimi lu'wami sanda'afa aofa endilisi sa'i sohafa oga', ea' God nofa'afa otanimani. Ea' anona nemaf nigiambamafa wapoti'. Ukup afa'imi la'ifim ombale'efana endilisi ma anona nemaf nigiambamafa ma anom nimanimi lu'wami wapoti'. 
2CO.1.11	Ama dei' beten ipe' panda'mafanai etin, God nonda'mafam na'ama. Ea' God nambimb nogwa beten amam nematawa hiesi sanda'anai ma anan nofalo'mafa nigiambamafa na'a. Ama atuwasi amam nematawa hiesi ukup mopoma afa' ma sinifela Goda amamaga amama anan nanda'ami.
2CO.1.12	Afa' wandanifel ma amamaga amama. Basef mape opalef ape'imi nomon mawalapa basef amama ma'ipafa wafe' waf bu'unai andeande' ma waf opalef bu'wami God naso' afa'. Gawa epes etapasi ina nawalapa waf anama ma afa', owa'etin. God nati uwahipifa endilisi nagiambamafa na'a dei' wanda' waf na'ama. Wanda' waf anama na'ama la'afena epes hiesi sape etap anae' ea' wanda'am na'ama hianai ma ipe'. 
2CO.1.13+2CO.1.14	Afa' ina wanda' anom basef ahifimi ma ipe', owa'. Wanda'am dende' si'i ipe' pitalifam pegawami. Dei' ipe' ina pegawa waf afa'inai andeande', ata' owa'. Ea' ae' okom na'i ipe' anona nemaf pegawa endilisi waf afa'inai hianai. Nemaf anama Dembinai Jisasi, ipe' pendanifela afa' na'ama etin si'i afa' anona nemaf ondanifel ma ipe'.
2CO.1.15	Ae' egawa endilisi basef ali' a'ipipami ma waf bu'unai ipe'inai. Ea' fowa' ali' anda' okom na'i efe'mago ipe' igiambamepa bifa ata' pegawa waf Godi wapoti'. Ea' ae' ina afo'o. 
2CO.1.16	Ae' okom na'i ata' ili' efe'mepago ea' ekwahipa efe' etap hiagoma Masedonia ma nambimb ekwaha Masedonia etanimai ifi'mipai wapoti' ma pigiambame pesapa'e efe' etap hiagoma Judia. 
2CO.1.17	Ipe' pa'i maim basef? Ae' a'iam ea' ma enda'am na'ama, ea' aho'ofa basef amama anda' dambaimi maho'ofam? O i'i ae' okom ni'i enda' anom amamaga, moho'ofam i'i basef biefim “A'e” neloma “Owa'” wapoti' si'i epes etapasi sa'iam? Owa'etin.
2CO.1.18	God anan nanda' amamaga andeande' na'i endilisi. Basef hiami afa' wasi'ipami endilisimi atom na'ama etin. Afa' ina wa'i anom basef biefim, “A'e” naloma “Owa'” mape etifigin, owa'etin. 
2CO.1.19	Nogalomana Godi Jisas Krais, ae' aloma Sailas waloma Timoti wawalapa basef ananimi, anan ina na'i na'ama na'i, “A'e” naloma “Owa'” atom, owa'. Krais na'i a'e etin.
2CO.1.20	Basef God na'iami ofagema mandawalap ma'i Krais atona, anan na'i a'e etin. Amama atom dei' ape' ma'i agel Jisas Kraisi atona ea' ma'i, “Endilisi” ma basef amama God na'i endilisimi atom mafela agel ananinai lu'una. 
2CO.1.21+2CO.1.22	God atona nanda'afa wataga la'ififa, ipe' wapoti', ea' mape la'ifipa paloma Jisas Krais. Anan nanda'mapa ikwaf ananinai ape' nosahe'apa ma mope ananipai atepa ea' nase'apa Ambal Bu'unai Ananinai nape nomon opalef ape'imi. Ambal anama God nase'apanai nali' ma amamaga tu'wanim hiami bu'wami God na'i anona nemaf nease'apami.
2CO.1.23	Ae' a'i basef endilisimi atoma naep Godi. Ae' andaiwa' ma ese'epa nimanimi ipe'. Na'ama fowa' ae' ina afo'o Korin, owa'. 
2CO.1.24	Afa' ina wape wali'ma wihi'ambepa waf ipe' pembale'efa God, owa'. Dei' main, ipe' etipa paitu la'ifipa pembale'efana. Ea' dei' afa' wanda' maol walomepa ma onda'epa pendanifel.
2CO.2.1	Okom ae'anai a'iam endilisi na'ama a'i, ae' ina ata' etanima efe'mago ipe' wapoti' enda' opalef ipe'imi nimanim, owa'. 
2CO.2.2	I'i enda' opalef ipe'imi nimanim, emi egafis sonda'e endanifel? Owa'etin. Ipe' etipa, ea' anda' ukup ipe'imi aom. 
2CO.2.3	I'i ipe' pendanifel, andeande'. Waf anama bu'unai. Ea' i'i ae' efo'o ma penda' opaf ae'anai nimanina, na'ama andaiwa'. Ea' amama atom fowa' ali' anda' basef amama mafe'mago ipe'. Dei' main, ae' egawa ipe' endilisi na'ama. I'i ae' endanifel epe, ipe' hipei wapoti' pendanifel. 
2CO.2.4	Endilisi anda'mepago basef amama ma nemaf anama opaf ae'anai ame' nimanimi lu'wami ea' alef hihif. Ae' ina anda' basef amama ma mese'epa opalef nimanim, owa'. Anda'ama ipe' pegawa ae' okom nainailipa endilisi.
2CO.2.5	I'i enin epen ofagena nenda' opaf nimaninai netaga, enin ina nanda' opaf ae'anai atona nimanina, owa'. Enin nanda' ipe' hipei opalef nimanim wapoti'. Ae' a'i basefa ipe' hipei ea' enipa owa'. Ina a'ipipa. Andaiwa' ma i'i basef la'ifimi endilisi ma waf aonai anan nanda'anai, owa'. Amama atom dei' a'iam na'ama ma enipa owa'. 
2CO.2.6	Nimanimi ipe' epes hipei pese'anami ea' mandahama anan. 
2CO.2.7	Ea' dei' penda' anona wafa anan. Andeande'ma pekwaha waf aonai ananinai pigiambamana notaga la'ifina penda' opaf ananinai awanena. Na'ama nimanimi lu'wami endilisi monda' okom ananinai aona ea' nokwaha Dembinai. 
2CO.2.8	Amama atom dei' a'ipipa basef la'ifimi pihi'amba anan ipe' ukup maimailana. 
2CO.2.9	Fowa' anda' basef amama mail okwatip a'ipipago ma egawa waf ipe'inai. Anda'am na'ama a'i egawa ipe' paila basef ae'ami la'ila'ef o owa'? 
2CO.2.10	I'i ipe' pekwaha waf aonai enin epen nanda'anai, endilisi ae' wapoti' ekwahomanana. Waf anama aonai akwahanai okom ae'anai na'i na'ama. Ae' ina egawa okom Kraisi na'i na'imama, ea' i'i andeande'ma ae' ekwahomanana naep Kraisi, ekwahomanana endilisi ma igiambamepa pepe andeande'. 
2CO.2.11	Ae' anda'am na'ama ma Satan ina anona nemaf nombaso'mapa nikila'apa, owa'. Dei' main, afa' ogawa okom ananinai nambaso'ami.
2CO.2.12	Fowa' Dembinai nanda' eaf nafe' ae' afe' ataga wambel Troasa awalapa basef bu'wami Kraisi. 
2CO.2.13	Ea' opaf ae'anai ina nape awanena, owa'. Dei' main, ae' ina ata' ati owalome ae'anai Taitus, owa'. Ea' akwaha esis Troas afi'i ataga anona etap hiagoma Masedonia.
2CO.2.14	Ea' dei' afa' wanifela God. Anan la'ela'ef nagiambamafa wape la'ififa waloma Krais ea' wali'amona wandafa waf aonai. Ama maol afa'inai God nawalapa basef ea' enis epes sogawa basef Kraisi. Gawa anama anan si'i alogw bu'wami ma mafe'agon hiagoma. 
2CO.2.15	Endilisi afa' si'i alogw bu'wami ma mataga Krais mafe'ma God. Alogw amama mafe' la'afena epes isima dei' God nakwahomas waf aonai nofa'as sotanimani, isima sape eaf nafe' heveni saloma isima sape eaf higililasanai wapoti'. 
2CO.2.16	Ama wambota anama epes sape eaf higililasanai, alogw amama hi'apimi si'i saga'i. Ea' wambota anama sape eaf nafe' heveni, alogw amama bu'wami mase'as ambal namunai. Ea' dei' afa' ukup ma'i maol anama Godi wa'i ina enis epes la'ifisa onda'ana, owa'. Ea' afa' la'ififa wanda'ana. 
2CO.2.17	Dei' main, afa' ina si'i enis epes hiesi safe'agon hi'alagona sanda' maola basef Godi ma sofa' amamaga asasimi atom, owa'. Afa' wanda' maol anama Godi na'ama. Afa' ina wambaso'am etina maol Godi, owa'. Afa' wanda'am waila eaf bu'unai atona hi'alana, wape la'ififa waloma Krais. God nasapa'afa wafi'i wawalapa basef mafe' andeande'ma naep ananimi.
2CO.3.1	Basef amama do'okimi ipe' pa'i afa' wafela agof afa'imi atom lu'una wapoti' si'i anom amam mambaso'mepa manda'am? O pa'i afa' owa' la'ififa wanda'am si'i amama ose'epa anom basef mail pasi enis epes sanda'ami ma sefela agof afa'imi? O ipe' wapoti' nambimb penda' anom basef mil pasa pigiambamafa? Owa'etin. 
2CO.3.2	Basef mail pasi sefela agof afa'imi si'i ipe' etipa. Basef amama mail la'ifim nomon ukup afa'imi. Ama epes hiesi sotalifam sogawam. 
2CO.3.3	Ipe' pandawalap alihipa, pas amama ea' ipe' etipa. Krais atona nanda' basef maila pas amama. Anan nandandepafa nase'afa pas amama wafo'o wasi'ipami. Anan ina nanda' ing nufandiam, owa'. Anan nufandiama Ambal Bu'unai God nape namunai. Anan ina nufandiam mail anona owap wa'anai si'i buk, owa'. Nufandiam mail ukup ipe'imi nomon.
2CO.3.4	Basef amama ofagema na'ama. Krais nagiambamafa endilisi ea' ombele'ef la'ififa ma God wape na'ama. 
2CO.3.5	Endilisi afa' atofa ina la'ififa ma onda' maol anama, owa'. God atona nanda'afa la'ififa ma wanda' maol anama ananinai. 
2CO.3.6	Ea' anan atona nanda'afa la'ififa ma wanda' maola eaf basef dambaimi God na'i endilisimi atom. Basefa mi'uli anama ina sanda'am mail pas atom, owa'. Amama Ambal Bu'unai Ananinai nawalapami. Basef sanda'am mail pas atom maha epes saga', ea' Ambal Bu'unai Ananinai nanda'as sofa' ambal namunai sope namis.
2CO.3.7	God nanda' basef amama fowa'imi ma mi'uli Ananinai mail otam wa'anai si'i buk. Maol Godi amam manda'ami, amama matagama ga' naloma nafifili ananinai bu'unai wapoti'. Nali' damba damba nafifili anama nanda' amaga Mosesi nafifil endilisi. Ea' nagi' nataga so'uso'una. Anama la'ifinai endilisi ma esis Israel ina la'ifisa siti amaga ananinai, owa'. 
2CO.3.8	Ea' nafifiil ma maol Godi Ambal Bu'unai Ananinai nanda'anai lu'una endilisi nikila' anama fowa'inai. 
2CO.3.9	Maol fowa'inai nawaloga epes hegilolas, anama nawalapai nafifili Godi. Ea' maol anama dei'inai nanda' epes sataga bo'wes ea' God na'i esis bo'wes andeande'. Maol anama dei' nawalapai nafifili ananinai lu'una endilisi nikila' anama nali'i. 
2CO.3.10	Endilisi, nafifili fowa'inai ina nafe' na'ama etin si'i dei'inai, owa'. Fowa'inai falafunai atona ea' dei'inai lu'unai nikila' endilisi. 
2CO.3.11	Maol anama dei' na'i hegililonai, anama fowa' nataga naloma nafifili Godi. Ea' nafifili dei'inai ma maol anama nape la'ela'ef lu'una endilisi nikila' anama nali'i.
2CO.3.12	Afa' wanda' maol Godi ogawa basef amama dambaimi God na'iam endilisimi atom ea' wape ohafa nahafifili anama anona nemaf notagamafa. Ea' afa' ina umbamahafa, owa'. Afa' la'ififa endilisi. 
2CO.3.13	Afa' ina wape si'i Moses, owa'. Anan nawala lowaf amaga ananinai nambaho'ana ma esis Israel ina siti nafifili anama nefe' so'uso'umbela hi'ilana, owa'. 
2CO.3.14	Ea' ukup asasimi mase'as endilisi. Dei' main, esis la'ela'ef satalifa basef mail Baibeli fowa' God na'i endilisimi atom. Nemaf mamana satalifa basef amama, lowaf anama wa'anai nape amaga Mosesi ata' nape la'ela'ef nasopama ukup asasimi nafi'i nafi'i nataga dei'. Ina nandatagah, owa'. Ama Krais atona, God nahape' lowaf anama. 
2CO.3.15	Fowa' satalifa basef Moses nanda'ami safi'i sataga dei', lowaf anama ata' nase'ala opalef asasimi la'ela'ef. 
2CO.3.16	Ea' emi egafis somboma opalef sefe'ma Dembinai, dei' lowaf anama nendatagah. 
2CO.3.17	Dembinai anama anan Ambal Bu'unai Godi. I'i Ambal Dembinai nope enin epen, ina ata' anom amamaga mili'akwa enin, owa'. Enin nape wafifin. 
2CO.3.18	Ea' ape' hiapai dei' mape amagah wafimi, nafifili bu'unai Dembinai nafifima ape', ape' mififima enis epes. Ape' mape na'ama dei' Ambal Bu'unai Godi naho'ofa waf ape'inai ea' mandati si'i Dembinai ma nafifili anama nataga lu'una la'ela'ef nafe' etin nape. Amama mataga Dembinai atona, anan Ambal Bu'unai Godi.
2CO.4.1	God na'i afa' uwahipifa dei' nase'afa maol anama. Ea' dei' afa' ina otanima ma maol anama, owa'. 
2CO.4.2	Afa' owa' alafugah ma waf ambagof awami sandambaho' sanda'ami. Ina ata' wape wafe' waf anama baso'mainai oho'ofa waf ombaso'masa basef Godi wa'iam, owa'. Afa' wawalapa basef endilisimi alihima naep Godi ma epes hiesi seme'am sogawa basef mape opalef asasimi nomon ma'iami. 
2CO.4.3	I'i basef amama bu'wami Godi wawalapami mondambaho', mandambaho'ma epes isima safe' eaf hegilalasanai. 
2CO.4.4	God baso'omunai ma etap anae' nasopama opalefa epes isima owa' sembale'efa Godi. Ama basef amama bu'wami ofagema ma nafifili Kraisi ina muwis nomona opalef asasimi, owa'. Esis ina sati Krais nandati na'a si'i God, owa'. 
2CO.4.5	Dei' main, afa' ina wawalapa basefa afa' ofela agof afa'imi lu'um, owa'. Afa' wawalapama Krais Jisas atona anan Dembinai. Afa' waila waf Jisasi dei' agof a'afa wape owina ipe' wanda' maol wagiambamepa. 
2CO.4.6	Fowa' gani God nati owamb atona na'i, “Lala notaga.”
2CO.4.6	Dei' na'ama etin nanda' nafifili ananinai nataga ma afa' nanda' opalef afa'imi mafifil endilisi. Nafifili anama nihi'ambapa gawa ma nafifili pepel Godi nape la'ela'ef. Ape' mati anama ma waf Jisas Kraisi nafifili nataga amaga ananinai.
2CO.4.7	Ea' amamaga amama bu'wami nafifili naloma pepel Godi, anama nape opalef afa'imi nomon, afa' si'i maloh sanda' etap sanda'ami. Ama mihi'amba epes hiesi sogawa pepel anama Godi atona. Afa' owa'. 
2CO.4.8	Fe' pe waf afa'inai fowa' dei' wapoti' nape na'ama. Anama hiagoma wafe'ma la'ela'ef nimanimi matagamafa, ea' amam ina mahambombagafa endilisi, owa'. Amamaga hiami masopama ukup afa'imi, ea' ukup afa'imi ina higilalam hi'alam, owa'. 
2CO.4.9	Enis epes sahafa sanda'afa aofa, ea' God ina nakwahofa, owa'. Esis sahafa hihif owa wa'oh etap, owa'etin. Ina afufa endilisi, owa'. 
2CO.4.10	La'ela'ef afa' ofa' nimanimi ma ga' Jisasi alop afa'inai wafe'. Wanda'am na'ama ma ambal namunai nape Jisasi wapoti' notaga alihina alop afa'inai. 
2CO.4.11	Dei' main, afa' wanda' maol Jisasi. Amama atom dei' nimeguf hiami la'ela'ef enis epes sa'i sohafa ofa' nimanimi oga'. Sanda'afa na'ama ma ambal namunai nape Jisasi notaga nondawalap alop afa'inai. 
2CO.4.12	Ea' dei' epes isima sa'i sohafa oga' ma ipe' pembale'efanai pefa' ambal namunai pepe andeande'.
2CO.4.13	Baibel na'i, “Ae' embale'efa God. Amama atom dei' awalapa basef alihim a'iam.”
2CO.4.13	Afa' wambale'efa God na'ama etin si'i Baibel na'i dei' wawalapa basef wa'iam. 
2CO.4.14	Dei' main, afa' ogawa God nafela Dembinai Jisas nohafel hi'agif, anan nofela ape' wapoti' moloma Jisas ea' nofa' afa' oloma ipe' nokolasepa atogon mofe' mope felefele' molomana. 
2CO.4.15	Amamaga amama nimanimi hiami matagamafa ma wigiambamapa. Afa' wafe' wa'ipasa basef God nigiambamas na'a mefe' motaga la'ela'ef mefe'agon hi'ilagon. Ea' esis sonda' beten sinifela God sefela agel ananinai lu'una.
2CO.4.16	Afa' ukup mapoma amama dei' ina otanima ma maol Godi, owa'. Endilisi, pepela alop afa'inai la'ela'ef na'i nowafa hi'ilana. Ea' opalef afa'imi mataga dambaim wapoti' nimeguf hiami hihif. 
2CO.4.17	Nimanimi amama matagamafai amama sa'osa'om endilisi ea' mape nogota bandana. Nimanimi amama anona nemaf mowalapai nafifili bu'unai endilisi gani heven la'ela'ef hihif. Pe anama bu'unai anona nemaf nikila' endilisi nimanimi amama so'umi dei'imi. 
2CO.4.18	Dei' main, afa' ina wati la'ifipa amamaga satolom naepi, owa'. Amamaga owa' seatolom naepi, watolom la'ififa. Dei' main, amamaga satolom naepi, amama anona nemaf mope nogota bandana. Ea' amamaga amama owa' seatolom naepi, amama mape la'ela'ef hihif.
2CO.5.1	Dei' afa' ogawa na'ama. Nemaf anama ipat anama sowalo' selanai sanda'ana etap anae' nondatal aona, ea' hapainai. Afa' anona ipat God na'i nose'afanai dambainai. Ipat anama epes ina sanda'ana sala'ana lagof asasimi, owa'. Anama napani heven ea' notawa la'ela'ef hihif. 
2CO.5.2	Dei' afa' wape alop afa'inai si'i ipat notawa etap anae', ea' opalef nimanim wape. Afa' ukup ma'ima'i endilisi ma ipat anama afa'inai nape heveni ma anona nemaf nose'ala alop afa'inai si'i luwaguf. 
2CO.5.3	I'i afa' ola luwaguf amama, alop afa'inai ina anona nemaf nope wafina, owa'. 
2CO.5.4	Nimeguf hiami afa' ata' wape etap anae' wape la'ela'ef hihifa ipat anama sowalo' selanai ea' opalef nimanim alop atona wafina wape. Afa' ina wandaiwa'ma okwaha alop dei'inai, owa'. Afa' wa'i undausa alop dambainai si'i luwaguf ama alop anama na'i naga'i anona nemaf nondamboma notaga ambal namunai endilisi. 
2CO.5.5	God atona nandondombafa ma ofa' alop anama dambainai ea' nase'afa Ambal Bu'unai Ananinai. Ambal anama nali'ma amamaga amama hiami nanda'ami ma na'i anona nemaf nose'afam afa' ea' ogawa endilisi anona nemaf nose'afam.
2CO.5.6	Ea' dei' amamaga amama la'ela'ef manda' opalef afa'imi motaga la'ifim. Afa' ogawa alop afa'inai ata' si'i ifagw afa' wapeimi. Ama nogota anae' wape alop anae', ina dei' wape waloma Dembinai ma wambel ananinai, ata' owa'. 
2CO.5.7	Dei' ata' ombale'efana wafe'. Afa' ina dei' watolona, ata' owa'. 
2CO.5.8	Ea' afa'ogawa opalef afa'imi mape la'ifim, ukup mohafel endilisi ma okwaha alop dei'inai ofe' ope oloma Dembinai wambel afa'inai. 
2CO.5.9	I'i ope olomana ilif o ope etap anae', hapaimi. Afa' la'ela'ef ukup mali' mahafel la'ififa wila okom Dembinai atona. 
2CO.5.10	Ape' mogawa endilisi anona nemaf ape' hiapai motaga ma kot anama Kraisi. I'i ape' monda' waf bu'unai o waf aonai nogota anama ata' mape alop ape'inai. Owagama ape' hiapai atona etin mofa' amamaga amama bu'wami o awami mogwama waf anama ape' manda'anai.
2CO.5.11	Afa' umbamahafa ma Dembinai. Amama atom dei' wanda' maola wafela nomonas epesi ma sembale'efana. Naep Godi afa' wape alihifa ea'. Ae' okom na'i na'ama a'i waf afa'inai nandawalap alihina basef mape opalef ipe'imi nomon ma'iami. 
2CO.5.12	Basef amama afa' ina wa'i ofela agof afa'imi atoma ipe' pi'i afa' amam bu'ufai, owa'. Wa'i onda' eafa ipe' pendanifela afa' ma naep enis epesi. Wanda'am na'ama ma ipe' la'ifipa ma pegwamasa basef epes isima sandagala ma enis epes etina alop atona owa' sendanifela waf bu'unai asasinai. 
2CO.5.13	I'i endilisi afa' ope si'i ukup mahaga magaoli, hapaifai. Afa' wanda'am na'ama ma ofela agel Godi. I'i endilisi afa' ukup mopomas andeande', afa' wanda'am na'ama ma wagiambamepa. 
2CO.5.14	Okom Kraisi nainailapai nafelafa ma maol amama. Dei' main, afa' ukup ma'i mogawa endilisi na'ama. I'i aman atotona noho'ofa ape' hiapai ma naga', amama si'i ape' hiapai maga' ea'. 
2CO.5.15	Ea' anan naho'ofa ape' hiapai naga' ma ape' epes mope namepa ma ina ukup motamea ma ape' atepa, owa'. Ape' ukup ma'i aman anama naho'ofapa naga' ma notanima nohafel wapoti', ukup ma'i maol ananinai la'ela'ef.
2CO.5.16	Amama atom dei' afa' ina ata' waila opaf apinai wawaloga waf enin epeni, owa'. Endilisi, fowa' waila wafa opaf apinai wawaloga Krais na'ama. Ea' dei' owa'. 
2CO.5.17	Emi egafis sope soloma Kraisi, God nanda' esis sataga dambais endilisi. Dei' peme' andeande'. Waf anama apinai asasinai hi'alana. Dei' saila waf dambainai. 
2CO.5.18	God atona ofagonama waf anama epes sataga dambais. Fowa' ape' ata' mape naumbih malomana, ea' Krais nataga nanda'apa mape opalef etifim maloma God. Ea' God nase'afa maol anama ma wigiambama anona onda' esis naumbih ananisi sotaga opalef etifim solomana.
2CO.5.19	Basef afa'imi na'ama. Krais atona God nanda' maol nanda' epes hiesi sakwaha waf naumbihinai sataga opalef etifim salomana. Anan ina ata' okom na'i waf aonai esis sanda'anai, owa'. Ea' nase'afa maol anama ma owalapa basef ananimi ma nonda' esis naumbih sotaga opalef etifim solomana. 
2CO.5.20	Ea' afa' dei' ofa' malogel Kraisi wawalapa basef ananimi. Amama na'ama etin. God atona nofala epes hiesi ma basef la'ifimi malogof afa'imi. Ea' waho'ofa Krais wa'ipas na'ama wa'i, “Ipe' pekwaha waf naumbihinai ma petaga opalef etifim peloma God.”
2CO.5.21	Aman anama ina nanda' waf aonai ea' God nakolasa awami ape'imi hiami mafe'ma anan atona ea' ofagema ape'imi mapoma anan atona nofa'am. Anan nanda'am na'ama ma ape' mape la'ifipa maloma Jisas Krais mefa' waf ananinai bu'unai.
2CO.6.1	Afa' wanda' maol Godi wandao'oma walomana. Dei' wa'ipipa basef la'ifimi na'ama wa'i, “God nagiambamepa na'a. Na'ama ipe' ukup mose'epa waf anama nagiambamepa na'a, owa'.” 
2CO.6.2	Peme'. God na'i na'ama na'i, “Nemaf ae' ati uwahipipanai anama ame' basef ipe'imi. Nemaf anae' ae' agiambamepa a'i efa'epa petanimani.”
2CO.6.2	Peme'! Dei' God nati uwahipipa. Dei' God na'i,
2CO.6.2	“Ae' ekwahomepa waf aonai efa'apa pitanimani.”
2CO.6.3	Afa' wandaiwa'ma epes si'ipafa basef awami ma maol Godi afa' wanda'anai. Amama atom dei' wandaiwa'ma onda' anom amamaga ma waf aonai monda' enis sondasisi'ip sowa, owa'. 
2CO.6.4	Ea' la'ela'ef wihi'amba epes hiesi wanda' maol Godi. Dei' wihi'ambas na'ama. Waitu la'ififa endilisi ma nimanimi mamumami ma amamaga ma'i mohambombagafa. 
2CO.6.5	Esis sahafa sanda'afa wanda' kalabus. Esis naumbih sanda'afa aofa sa'ipafa awagon. Afa' wanda' maol lu'unai endilisi. Ina wa' gwa'aimi wape wa'oh andeande', owa'. 
2CO.6.6	Wanda' waf bu'unai ea' wahapila gawa bu'unai, opalef awanem waitu la'ififa ma nimanimi. Wanda' waf bu'unai ma enis epes. Ofa' pepel Ambal Bu'unai Godi, wanda' waf anama endilisi ma ukup maimaila enis epes wagiambamas. Ina wa'i basef malogof atom, owa'. 
2CO.6.7	Wawalapa basef endilisimi wanda' maol waloma pepel Godi. Afa' waila waf bu'unai si'i wahapila amamaga wapa'ami lagof biam da'isinai iganai. 
2CO.6.8	Enis epes safela agof afa'imi ea' enis sandaha basefafa. Enis sa'i basef awami sa'i sase'afa alafugah ea' enis sa'ipasa basef enis epesa waf bu'unai afa' wanda'anai. Esis ukup ma'i sa'i afa' epes wambaso'ami ea' esis etis epes sambaso'ami. Afa' wa'i endilisi. 
2CO.6.9	Wanda'am na'ama, ina enin epen negawa afa', ea' hiesi sogwafa. Afa' si'i epes waga'i, ea' owa'etin. Afa' ata' wape namofa. God ata' nahafa bolam nanindinafa, wandanifel ea' anan ina nahafa afufa, owa'. 
2CO.6.10	Afa' opalef nimanim endilisi, ea' la'ela'ef wandanifel. Wape si'i isima amamaga a'asi kwahusi ea' wase'asa amamaga afa'imi ma epes hiesi. Afa' amamaga a'afa si'i isima kwahusi, ea' waf bu'unai Godi nihi'ambafa wape si'i amamaga hiamifai.
2CO.6.11	Ipe' Korin alupipei, ae' a'i basef hiami bu'wami mape okom ae'anai awalapama ipe' alihim hi'alam, ae' okom nainailipa endilisi si'i alupisi ae'asi. 
2CO.6.12	Ae' ina opaf aona ma ipe' esambalipa, owa'. Ae' okom nainailipa endilisi. Ea' ipe' opalef aoma afa. Ea' ina mape opalef etifim endilisi, owa'. 
2CO.6.13	Dei' ae' ahalomepa, ipe' si'i awasi ae'ipei. Ipe' ukup mimili si'i ae' okom nainailipa endilisi.
2CO.6.14	Epes isima owa' sombale'efa Godi, ipe' ina pelomas pepe pefe' etifigin atogon, owa', hapaisi. Dei' main, waf anama bu'unai ina nape etifigin naloma waf anama sosambala basef Godi, owa'. Dei' maina owambi alip mandakolas etifigin? Owa'etin. 
2CO.6.15	Pa'i Krais naloma Satan mape mefa' ukup etifim? Owa'etin. Dei' epes isima sembale'efa Godi saloma epes isima owa' sombale'efa Godi sofa' nomonas etifim, anona nemaf esis sonda' maina waf? Owa'etin. Ina sanda' anona waf bu'unai, owa'. 
2CO.6.16	Dei' a'ipipa basef amama afela ukup ipe'imi. Ea' ina andeande'ma mokolasa ipat lu'unai Godi noloma amamaga baso'maimi sanda'am sanda' lotumami, owa'. Ipe' pegawa ape' atepa si'i ipat anama God napainai nomon. Si'i fowa' Anan na'iam na'i,
2CO.6.16	“Owagama ae' epe elomas efe' la'afena esis ea' epe God asasiwei ea' esis wapoti' sepe epes ae'asi.”
2CO.6.17	Ea' Dembinai na'iam wapoti' na'i,
2CO.6.17	“Ipe' pekwaha esis pefe' pepe anagon. Ea' ipe' ina pihapila amamaga alugumi awami, owa'. Ama atuwasi ese'epa opaf ae'anai efa'epa petanimani. 
2CO.6.18	Ama epe Ahalomepa ipe'iwei ipe' pepe awasi amam nematawa ae'ipei. Dembiwei ofagewema pepel hianai a'iam na'ama.”
2CO.7.1	Ipe' alupipei afa'ipei endilisi, ape' mofa' basef amama Godi endilisimi la'ifimi. Ea' mokwaha amamaga amama awami mape nomona alop naloma ambagof ape'imi ea' mope bu'upai umbamahepama God mila waf bu'unai.
2CO.7.2	Ipe' dei' pese'afa opalef ipe'imi. Afa' ina wanda' enin epen ipe'ini awen o wahambombaga enin, ola'ipa enin epena amamaga ananimi, owa'. 
2CO.7.3	Ae' awalapa basefa ipe', ina a'ipipa a'i ofagema ipe'imi atom, owa'. Ae' a'iam a'i afa' wase'epa opalef afa'imi ipe'. Wanda'am na'ama ma i'i ipe' pega', afa' oga' olomepa. I'i pepe namipa, afa' wapoti' ope namofa olomepa. 
2CO.7.4	Ae' okom na'i endilisi ipe' pape andeande'. Andanifel endilisi ma ipe'. Nimanimi hiami matagama ae' ea' okom ae'anai nape naloma ipe', amama atom dei' manda' opaf ae'anai nape awanena andanifel endilisi.
2CO.7.5	Fowa' afa' wafi'i otaga etap hiagoma Masedonia, alop afa'inai ina napoma noma'w owa'. Nimanimi mamumami hiami matagamafa, sa'i basef la'ifimi safitap salomafa. Ea' umbamahafa ukup matamea. 
2CO.7.6	Ea' God nanda' epes isima opalef nimanimi sataga laifis nasapa' Taitus natagamafa nanda'afa wataga la'ififa. 
2CO.7.7	Ina Taitus atona natagamafa dei' God nanda'afa la'ififa, owa'. Ipe' panda' Taitus nataga la'ifina, amama atom dei' God nanda'afa wataga la'ififa wapoti'. Taitus na'ipafa na'i ipe' ukup mohafel endilisi ma pa'i petolowe ea' opalef ipe'imi malefa fowa' pase'e nimanimi ae'. Ea' ukup ipe'imi mohafel endilisi ma pepe opalef etifim pelome. Amama atom dei' andanifel endilisi ikila' fowa'.
2CO.7.8	Endilisi ae' egawa basefa pas anda'am mali' mafo'o manda' opalef ipe'imi aom, ea' ae' ina opaf aona ma amama, owa'. Endilisi, fowa' ae' okom nimanina ea' dei' owa'etin. Ae' egawa pas amama manda' opalef ipe'imi nimanim, ea' amama nogota bandana atona. 
2CO.7.9	Ea' dei' ae' andanifel. Ina andanifel ma basefa pas amama manda' ukup ipe'imi nimanim, owa'. Ae' andanifel ma amama manda'epa pamboma opalef pafe'ma God. Ae' egawa God atona nawalapai nimanimi amama ipe'imi ma nagiambamepa. Dei' ipe' pegawa afa' ina wanda'epa aopa, owa'.
2CO.7.10	Waf Godi na'ama. Nimanimi maim anan nawalapami manda'apa mamboma opalef mafe'ma anan nokwahomapa waf aonai nofa'apa motanimani. Ea' mape andeande'. I'i opalef nimanima waf etapanai, anama aonai nawalapai waf saga' safe' wambel aonai. 
2CO.7.11	Ipe' ukup mi'i andeande' ma nimanimi amama ipe'imi. God nanda'am mawalapai waf bu'unai naninani hianai ma ipe'. Amama mafelepa pahafel ulala pekwaha waf aonai ipe'inai. Ipe' ambagof aoma epen inima ipe'ini nanda' waf aonai, amama atom dei' umbamehepama basef a'ipipama okom wandafunai Godi. Opalef ipe'imi malef endilisi ma pa'i petolowe ea' la'ifipama pegalo'ma epes isima sanda' waf aonai. Ipe' pagalo'ma epen inima napani laogon. Panda'am na'ama ma pihi'amba epes hiesi waf aonai ofagena a'epa ma amamaga mali' matagamapei.
2CO.7.12	Ea' endilisi fowa' anda'mepago amefa basef amama mail okwatipi ae' ina okom na'i epen inima nanda' waf aonai, a'i inima nefa' nimanimi ma waf anama, owa'. Ae' a'i waf ipe'inai notaga nondawalap alihina ma naep Godi ma pegawana andeande' na'ama. Ipe' ukup maimailafa endilisi. Amama atom ae' fowa' anda'mepago basef amama. 
2CO.7.13	Waf anama ipe'inai nanda'afa wandanifel nanda'afa wataga la'ififa.
2CO.7.13	Ea' ina afa' atofa wandanifel, owa'. Taitus wapoti' nandanifel endilisi. Dei' main, ipe' hipei panda' ambal ananinai napoma noma'w. Afa' wati amama atom, wandanifel endilisi. 
2CO.7.14	Nimbewa' afela agof ipe'imi lu'uma naep Taitusi ea' dei' ae' ina ambal aona ma waf anama, owa'. Basef hiami afa' wa'ipipami amama endilisimi. Ea' na'ama etin basef afa' wali' wafela agof ipe'imi ma naep Taitusi, amama wapoti' mataga mafe' alihim, amama endilisimi.
2CO.7.15	Fowa' anan nali' nafe'mago ipe', ipe' hipei pase'ana opalef paila basef ananimi umbamahepa ma pesambalom. Anan okom nape na'i amama la'ela'ef dei' okom ananinai nainailipa endilisi. 
2CO.7.16	Dei' ae' andanifel endilisi ma egawa ipe' hipei panda' waf hianai andeande' la'ela'ef.
2CO.8.1	Ipe' alupipei, dei' a'i i'ipipa ma pegawa waf esis sios Kristen hiesi sape anona wambel etap hiagoma Masedonia sanda'anai. God nagiambamas na'a nihi'ambas waf bu'unai sagiambama enis epes kwahusi. 
2CO.8.2	Nimanimi lu'wami matagama esis ea' amama magwamba opalef asasimi endilisi. Ea' nogota anama esis sape amamaga a'as endilisi. Ea' esis sofa' danifel lu'unai nalomam. Ea' esis ukup ma'i enis Kristen kwahusi, satama otamba maim hiami ma sigiambamas. 
2CO.8.3	Ae' egawam ea' awalapam a'iam mandawalap alihim. Amama amamaga kwawie'im ma'omasi esis wilama sose'asam, esis sase'asam. Ea' ina sase'asa amama atom, owa'. Sase'asa anom hiam wapoti. Ea' sataga kwahusi endilisi ma amamaga. Esis saila ukup asasimi atom, ea' dei' sase'asam. 
2CO.8.4	Ea' esis la'ifis endilisi ma afa' wi'i aho'ma sonda' maol Godi soloma enis Kristen sigiambama epes Godi kwahusi sape etap hiagoma Judia. 
2CO.8.5	Fowa' afa' ukup ma'i na'ama wa'i nambimb esis sose'as anom otamba. Ea' esis sali' saso' esis etisa Dembinai saila okom Godi sase'afa opalef asasimi afa' wapoti ma sose'afa anom otamba sigiambama esis Kristen kwahusi. 
2CO.8.6	Fowa' Taitus nafela maol anama ma ipe' pagiambama Kristen amama atom. Amama atom dei' afa' la'ififa ma anan nigiambamapa ma pembefa maol anama hi'ilana. 
2CO.8.7	Alupipei, amamaga hiami ipe' panda' waf bu'unai endilisi, pikila' enis epesa waf anama. Ipe' pembale'efa God la'ifipa. Ambal Bu'unai Godi nase'epa gawa nafelepa ma pewalapa basef bu'wami ananimi. Ipe' pahafel endilisi ma panda' maol Godi ea' ukup maimailafa wapoti'. Ipe' panda' waf anama bu'unai na'ama. Dei' afa' wa'i ipe' penda' anona waf bu'unai wapoti'. Pigiambama esis Kristen kwahusi pese'as anom amamaga na'a.
2CO.8.8	Dei' ae' ina a'ipipa la'ifimi, owa'. Do'ok a'ipipa ma waf esis Kristen sape Masedoniai sanda'anai. Esis sape kwahusi endilisi ea', ukup mahafel endilisi ma sagiambama enis epes na'a. Dei' a'ipipa basef amama ma ewaloga waf ipe'inai ukup maimailasanai. Ae' a'i egawa waf anama nape bo'ona endilisi si'i enis Kristen, o owa'? 
2CO.8.9	Endilisi, ipe' pegawa eaf dembinai Jisas Krais nagiambamapa na'a. Eaf anama na'ama. Fowa' anan amamaga hiamunai, ea' dei' nataga wafinai endilisi. Nagiambamepa na'a nataga nape kwahunai, amama atom dei' ipe' pefa' waf bu'unai naloma amamaga hiami bu'wami. 
2CO.8.10	Okom anama ae'anai dei' awalapana ma ipe'. Afagel do'okinai ipe' pali'a enis epes ukup mohafela pagiambama enis epes kwahusi ea' panda'am pali'. 
2CO.8.11	Amama atom dei' penda'am pembefam. Ipe' fowa' ukup mohafel endilisi ma pagiambamas. Ea' dei' wapoti' na'ama etin penda'am hi'ilam dende' na'ama etina amamaga ma'omepa. 
2CO.8.12	I'i ipe' penda'am na'ama God natolom na'i waf bu'unai ma okom ananinai. Ea' amamaga a'ipei, hapaimi. God nogawam.
2CO.8.13	Ae' ina a'ipipa pigiambama enis sope andeande'ma ipe' pepe aopa, owa'. A'i ipe' hipei pepe dende' na'ama etin. 
2CO.8.14	Dei' nogota anae' amamaga ipe'imi amama magiambama epes isima amamaga a'asi. Ama anona nemaf ipe' amamaga a'epa, amamaga asasimi motanima migiambama ipe' amamaga a'epa. Penda'am na'ama ma pepe dende'epa na'ama etin. 
2CO.8.15	Amama si'i Baibel na'iam na'i,
2CO.8.15	“Epen nefa' amamaga hiami, amama ina hiam si'im endilisi, owa'. Ea' epen nefa' amamaga kwawie'im, enin ina kwahuna anom amamaga, owa'.”
2CO.8.16	Ae' anifela God, anan nafela okom Taitusi ea' nomonas etifim si'i ae'. Ea' okom nohafel endilisi ma nigiambamepa. 
2CO.8.17	Anan ina naila basef afa'imi atoma osapa'ana nafe'mago ipe', owa'. Anan okom nohafel wapoti' ma maol anama. Ea' dei' okom ananinai atona na'i nefe'mago ipe'. 
2CO.8.18	Ea' afa' nambimb osapa' anona alupunai nofo'o nolomanago. Dei' main, aman anama agilinaima esis Kristen hiesi nanda' maol nawalapa basef bu'wami Godi. 
2CO.8.19	Ina amama atom, owa'. Esis sios hiesi sandandepana ma nefe' nolomafa ofa' otamba ipe'imi ma wigiambama Kristen isima kwahusi. Afa' ukup ma'ima'i maol anama afa'inai. Afa' onda'ana ofela agel Dembinai atona ma wihi'amba epes hiesi sogawa opalef afa'imi mohafela wigiambamas.
2CO.8.20	Afa' wandaiwa'ma enin epen ni'i basef awami ma waf afa' wanda'ana umafi otamba amama hiami ipe' paloma enis epes panda' ofa mami. Amama atom dei' afa' wa'i osapa' owalomafa anama nifi'i nefe'mago ipe'. 
2CO.8.21	Afa' ukup ma'i onda' waf bu'unai atona ma epes hiesi. Ina naep Dembinai atom, owa'. Naep epesi wapoti'.
2CO.8.22	Ea' afa' wa'i osapa' anona aman owalomafa afa'inai nifi'i nolomago amam biam. La'ela'ef afa' watolona wandondomana ma maol hianai nanda'anai naninani. Ea' wati anan okom nohafel endilisi ma nanda'ana. Dei' anan nogawepa endilisi na'i ipe' panda' waf bu'unai atona. Ea' anan la'ifina endilisi ma nigiambamepa umafi otamba amama afa' ofa'am ofo'o.
2CO.8.23	Taitus ipe' pegawana. Afa' wandao'oma wanda' maol etin ma wagiambamepa. Alupumi biam mofo'o molomanai mofa' malogof esis sios hiesi mofo'o. Amam manda' maol Kraisi mafela agel ananinai. 
2CO.8.24	Ea' ipe' pihi'ambanago waf ukup mimila enis epes. Penda'am na'ama ma amam wanom ama esis Kristen hiesi sogawa endilisi waf anama ipe'inai, ma sogawa wapoti' afa' wa'i endilisi nambimb ipe' pigiambama esis kwahusi.
2CO.9.1	Ipe' pegawa maol bu'unai pigiambama esis amam nematawa Godi amamaga a'asi. Ea' ae' ina enda' anom basefa amama, owa'. 
2CO.9.2	Ae' egawa, opalef ipe'imi mohafela panda' maol anama ea' la'ela'ef afela agof ipe'imi ma naep esis Kristen sape etap hiagoma sape Masedonia. A'ipas na'ama a'i, “Afagel nali'i esis Grik sape Korini sandondombam ea' ma sonda' maol anama.”
2CO.9.2	Ea' esis Kristen sape Masedonia same' basef amama ma ipe' ukup mohafel ma maol anama. Dei' amama mafela ukup esis Kristen sape Masedoniai hiesi ma sonda'am wapoti'. 
2CO.9.3	Ea' ae' andaiwa'ma basef afa' wafela agof ipe'imi ma esis Kristen Masedoniai motaga falafumi atom, owa'. Amama atom dei' esapa' owapepa ipe'imi wanom mofe'mago ipe'. Andeande'ma ipe' pendondombam, pepe si'i a'ipipam. 
2CO.9.4	I'i owa', enis Masedonia sifi'i solome siti ipe' ata' owa' pendondombam, afa' ambagof aom ma amama ea' ipe' wapoti' pelomafa. Dei' main, afa' wali' wa'ipipas wa'i ipe' panda'am pandondombam ea'. 
2CO.9.5	Ea' ae' okom na'i i'ipa amam alupumi wanom mehipa muli' mofo'o motagamepa ma mondondomba otamba amama ma'um pali' pa'iam pa'i pese'asami. Ea' penda'am na'ama ma nemaf ae' efo'o pendondomba otamba amama hiami mo'oh. Amama afa' ina wasapa'epa mehip pembe'am, owa'. Ukup ipe'imi atom pendanda' ma pese'asam.
2CO.9.6	Ipe' ukup mopoma enin epen nawa gwa'aimi kwawie'im. Anona nemaf enin nela' kwawie'im. Epen nawa hiami anona nemaf nela' hiami. 
2CO.9.7	Ea' ipe' hipei ata' pili' ukup motamea andeande' atona etin ea' pila nomonas amama atom pese'as amamaga. Na'ama enin epen okom aona nese'as amamaga ananimi o enin epen ni'i enis epes si'ipan mehipa nese'as na'ama, owa'. Dei' main, God okom nainaila epes isima sandanifel sase'as amamaga. 
2CO.9.8	God Anan wilama nese'epa amamaga bu'wami hiami ipe' ma nambimb ipe' si'ipamam endilisi. Anan nanda'am na'ama ma nimeguf hiemi ipe' penda'am peso' enis epes ina hi'ilam, owa'. Mo'oh la'ela'ef. Ea' ipe' amamaga hiamipei penda' opeh bu'wami hiami mamumami ma pigiambama enis epes wapoti'. 
2CO.9.9	Si'i Baibel na'iam na'i,
2CO.9.9	“Epes isima sase'as amamaga hiami epes isima amamaga a'asi. Ea' epes hiesi ukup mapoma waf bu'unai asasinai la'ela'ef hihif.”
2CO.9.10	La'ela'ef God nase'as olelemb gwa'aimi hiami epesa sawam aof. Ea' nase'as gwa'aimi mamumami hiami epesa sagwa'am. Ea' nambimb nese'epa amamaga ipe' wapoti' ma pese'asam enis epes. Ama amamaga amama ipe'imi motaga lu'um endilisi ma pese'asam wapoti', si'i enin epen nawa olelemb gwa'aimi ma anom nimeguf mafe' ea', nala' gwa'aimi hiami endilisi nefa'am. 
2CO.9.11	Nambimb ipe' pefa' amamaga hiami ma la'ela'ef la'ifipama peso' alupusi kwahusi ma amamaga hiami. Nemaf mamana afa' ofa' amamaga amama ipe'imi ma oso'asam alupusi isima, waf bu'unai ipe'inai nanda' esis sanifela God.
2CO.9.12	Ipe' penda'am na'ama ma pigiambama alupusi isima amam nematawa Godi ma waf anama, ipe' panda' opeha pagiambama epes isima kwahusi. Ea' ina amama atom, owa'. Ipe' panda' waf anama pafela epes hiesi ma sefela agel Godi sinifelona endilisi. 
2CO.9.13	Waf anama ipe'inai nandawalap alihiguma nihi'amba epes hiesi ma ipe' paila basef Godi andeande'. Ea' enis epes wapoti' sefela agel Godi lu'una ma ipe' paila basef bu'wami Kraisi pawalapama pagiambama esis saloma enis epes wapoti' hi'alas. 
2CO.9.14	Ea' esis nambimb ukup mimilipa endilisi ma sonda' betena ipe'. Dei' main, esis sogawa waf Godi nagiambamepa na'a nape lu'una endilisi ma ipe'. 
2CO.9.15	Waf anama God nase'apanai, anama lu'una endilisi. Ea' ape' basef a'apa ma mi'ipa epes a waf anama bu'unai Godi. Ape' minifela Goda waf anama Ananinai.
2CO.10.1	Ae' Pol ahali'ipa nimanis aila waf Kraisi so'umbilinai si'i anan nanda' okom ananinai nefe' owina epes hiesi. Dei' anifelipa ma anom amamaga etifim. Enis epes sambaso'me sa'ipi na'ama sa'i, “Anan ata' nape naloma ape' nanda' anan nafe' sa'osa'ona nafe' owin, ea' nogota anama nafe' napani laogon nanda' basef la'ifimi ma ape'.”
2CO.10.2	Ae' ihali'ipa na'ama. Anona nemaf ae' etagamepa, ipe' pindumafuma andeande'. Na'ama pehafa ae' i'ipipa basef la'ifimi si'i ae' okom na'i ewalapama enipa. Ae' ewalapama ipe' pa'i afa' wafe' waila waf aonai etapanai. 
2CO.10.3	Endilisi, afa' wape wafe' etap anae', ea' ina wape wanda' wandaf si'i epes etapasi sapa', owa'. 
2CO.10.4	Amamaga hiami sapa'ami afa' wahapilami amam ina etapami, owa'. Amama pepel Godi, la'ifinai ma notala endalelemb pepel naumbih Seteni. 
2CO.10.5	Afa' wahagofa nomonas epes isima owa' endilisisi. Ea' waf hianai nasopama eafa epes sa'i sogawa Godi, anama afa' wahagofana wasopamana wapoti'. Ea' afa' wali'amona nomonas hiami ape' epesi ma onda'am bo'om mila okom Kraisi. 
2CO.10.6	Afa' wandandombol wape ohafa ipe'. Ama i'i ipe' pila basef hiami afa'imi, afa' nambimb ogwamasa nimanimi awami emi egafis sosambala basef Godi.
2CO.10.7	Ipe' pati amamaga mape naep ipe'imi atom ande' atogon, nomon owa'. Dei' piti amamaga ofagema. I'i emi egafis sope la'ifis si'i esis epes Kraisi, esis sogawa afa' wapoti' wape epes Kraisi. 
2CO.10.8	Dembinai nase'afa agof lu'wami afa' ma onda' maol anama ananinai, amama monda' bale'ef ipe'inai notaga la'ifina. Amama ina mohambombagepa, owa'. Ama ae' i'i efela agof afa'imi atoma maol anama Dembinai, nambimb ae' ina ambal aona ma amama, owa'. 
2CO.10.9	Ae' andaiwa' endilisi ma ipe' pi'i ae' aumbelipa etina anom pasa basef amama ae'ami, owa'. 
2CO.10.10	Dei' main, enis epes sa'i, “Pasa basef ananimi nimanim endilisi ea' la'ifim endilisi. Ea' anan nafi'i natagamapa ma matolona naep ape'imi, ina la'ifina ea' basef ananimi falafumi atom.” 
2CO.10.11	Epes sa'i basef na'ama, ata' ukup mi'i andeande' sogawa na'ama. Afa' wape laogon ea' wanda' basefa pas atoma ipe'. I'i afa' ope olomepa, onda' waf anama atona basef amama atom si'i wanda'am mail pas.
2CO.10.12	Afa' ukup hiahiam dei' wandaiwa' ma wi'i afa' wandati na'ama etin si'i epes safela agof asasimi atom lu'wami, owa'. Epes isima sawaloga waf asasinai ma ikwaf ukup asasimi atom. Ea' sawalogam na'ama. Esis isima owa' sogawai, ukup mololasi. 
2CO.10.13	Ea' afa' wandaiwa'ma usila' ikwaf afa'inai ma ofela agof afa'imi ilif endilisi, owa'. Afa' wa'ila ikwaf God nawalogafa nase'afa maol ananinai. Afa' waila amama ea' wafe' wataga ma ipe' wanda' maol anama. Ea' wafela agof afa'imi ma maol anama atona. 
2CO.10.14	Afa' wame' basefa God wailam wafo'o watagama ipe' dende' ma alol anan nandandepamafagoma. Ea' afa' ina umbisila' alola maol anama ma wawalipipa basef ananimi, owa'. I'i afa' owa' ome' basef Ananimi na'ipipami ugi'mam, afa' umbisila' alol. Owa'etin. Afa' wafo'o ofa'ago basef bu'wami atom Kraisi watagamepa. 
2CO.10.15	Ea' afa' ina umbisila' alola ofela agof afa'imi atoma anona maol enis epes sanda'anai, owa'. Afa' ukup matamea la'ifim na'ama. Maol anama afa' wanda'anai, ipe' nambimb pembale'efa Krais la'ifipa pikila' fowa' pali' pambale'efana. Ea' maol anama nataga lu'una la'afena ipe' nikila' fowa'inai. Afa' wa'i onda'ana la'ela'ef nendahama ikwaf God nase'afanai. 
2CO.10.16	Wa'iam na'ama ma afa' ata' ofa' basef bu'wami Godi ofo'o laogon anona etap nape alafugaha ipe' ganima wa'ol. Ama afa' ina umbisila' ofe'ma maol anama amani ofela agof afa'imi anona maol aman anama nanda'ana ea', owa'.
2CO.10.17	“Epen nindanifel, enin nendanifel ma Dembinai atona.”
2CO.10.18	Dei' main, ape' mogawa emi egafis sefela agof asasimi atom, esis agof a'asa naep Dembinai, owa'. I'i Dembinai nefela agof anis epesi, dei' epes isima etis sofa' agof endilisi.
2CO.11.1	Ae' a'i ipe' pekwaha aho'ma ata' enda' anom basef falafumi kwawie'im. Ipe' ata' kwahowae. 
2CO.11.2	Dei' main, God okom nainaila epes endilisi ma na'i nondandepasa sope ananisi etis. Ama waf anama atona ae' okom nainaila ipe' endilisi. Ae' andandepepa ea' ma peso' anona aman atotona, anan Krais. Ae' a'i ese'epa pefe'ma Anan si'i nemata'w awiawai'wi kwape bo'okw endilisi. 
2CO.11.3	Ea' ae' umbamahe. Na'ama ukup ipe'imi aom ea' pekwaha waf anama pepan andeande' ukup mopoma Krais atona si'i fowa' gani yul anama gawainai nambaso'ma Iv. 
2CO.11.4	Dei' main, enis epes safi'i satagama ipe' sawalapa basefa anona Jisas, anan ina Jisas anama afa' wawalapa basef wa'ianai, owa'. Ea' ipe' dei' pefa' anona ambal, ina Ambal Bu'unai Godi fowa' ipe' pefa'anai, owa'. Ea' ipe' pefa' anom basef, ina basef amama bu'wami Godi pefa'ama afa', owa'. Epes isima safi'i sambaso'mepa sa'i anom basefa anona Jisas la'afena ipe', ea' pa'i aho'ma epes isima pandagalamas pa'i basef asasimi bu'wami.
2CO.11.5	Ipe', peme'e! Ae' ina okom na'i ae' gawa a'e ape la'afena amam “aposel amama ipe'imi mali'i,” owa'. 
2CO.11.6	Endilisi ae' ina egawa endilisi ma waf anama ewalapa basef, owa'. Ea' hapaiwei, gawa ae'anai ma basef Godi ina bandana, owa'. Nimeguf hiami ma waf hianai afa' wanda'anai wihi'ambepa gawa anama hianai ma ipe'.
2CO.11.7	Ipe' pegawa nimeguf amama ae' awalapa basef bu'wami Godi ma ipe', ae' ina efa' anom otamba ma amama, owa'. Anda' waf anama anda' ae' afe' owin afela ipe'. Dei' main? A'i waf anama anda'anai aonai o bu'unai? 
2CO.11.8	Ae' efa' otamba maima enis Kristen sios sape anagon laogon sagiambame anda' maola agiambamepa. Waf anama si'i efa' amamaga asasimi etin. 
2CO.11.9	Fowa' ape alomepa ata' ipe'imi amamaga a'e, nogota anama ae' ina ahali'ipa ma amamaga amama, owa'. Dei' main, amam alupumi makwaha etap hiagoma Masedoniai mafi'i matagamepa muwapanimi amamaga amama ae' owa'i. Ea' ina ahali'ipa ma pase'e otamba maim, owa'. Ea' anona nemaf wapoti' enda'am na'ama etin ina ihali'ipa ma anom amamaga, owa'. 
2CO.11.10	Basef endilisimi Kraisi mape ae', amama endilisimi atom. Ea' anom basef wapoti' endilisimi atom na'ama. Anama hiagoma esis Grik sapoma ina anona nemaf anona aman atotona la'ifina ma nohopa eafa ae' efela agel ae'anai ma waf anama efa' otamba maima ipe', owa'. 
2CO.11.11	Pa'i ae' afela agel ae'anai na'ama ma main? Pa'i ae' ina okom nainailipa ea' dei' afela agel ae'anai? Owa'. God nogawe ea', okom ae'anai nainailipa.
2CO.11.12	Ea' anom amam ma'i mogolopa eafa mofela agof amamumi atom ma'i motaga na'ama etin si'i afa' ma naep epesi. Ea' anda' maola ahopa eaf amamunai. Ae' anona nemaf enda'am na'ama etin epe. 
2CO.11.13	Amam amama aposel mambaso'ami manda' maol baso'omunai. Amam mondola'wifa etina amam aposel Kraisi, ea' mambaso'ami. 
2CO.11.14	Ea' ipe' ina pehafel gegelalasipa ma amama, owa'. Ape' mogawa Satan atona nandala'wifa ensel nafifili nafe' hiagoma. 
2CO.11.15	I'i amam manda' maol ananinai wapoti' mondola'wifa sanda' maol bu'unai waf bu'unai, amama ina anom amamaga manda'apa gegelalasepa, owa'. Anona nemaf amam mofa' nimanimi awami mondahama maol amam manda'anai.
2CO.11.16	Do'ok ali' a'iam, dei' a'iam wapoti'. A'i enin epen ina okom ni'i ae' okom nololae, owa'. Ea' dei' ae' a'i ipe' ata' pi'i aho'me i'i basef si'i epen okom nonolani. Pi'i aho'ma ma ae' efela agel ae'anai endanifel nogota bandana. 
2CO.11.17	Ae' ina aila Dembinai a'i basef amama, owa'. Ae' a'i si'i okom nololaiwei ma la'ifiwi efela agel ae'anai atona. 
2CO.11.18	Epes hiesi saila waf etapanai safela agof asasimi atom, ea' ae' a'i enda'am wapoti'. Dei' i'ipipa anom basef si'i epen okom nololani. 
2CO.11.19	Ipe' hipei gawaipei etipa. Ea' ipe' ukup mohafel endilisi pa'i aho'ma esis ukup mololasi sa'ipepa basef mamumami falafumi ma ipe'. 
2CO.11.20	Endilisi, ipe' ina pa'i aho'ma esis isima ukup mololasi etis, owa'. Ipe' pa'i aho'ma amam emi egafum mombaso'ami mafi'i mefa'epa pafe' owina amam. Amam mefa' amamaga hiami ipe'imi mafela agof amamumi atoma ma makolaombepa. Amam manda'epa na'ama dei' pa'i aho'mam 
2CO.11.21	Amam manda' waf aonai nikila' afa'. Ea' afa' ina la'ififa onda' waf anama amam manda'anai, owa'.
2CO.11.21	Dei' ae' ata' i'i basef si'i epen okom nonolani. I'i enin epen la'ifina nefela agel ananinai atona, ae' wapoti' na'ama etin. 
2CO.11.22	I'i amam Hibruimi, ae' wapoti'. Amam epes Israelimi, ae' wapoti'. Amam wambota Abrahami, ae' wapoti'. 
2CO.11.23	Ae' dei' a'i si'i epen okom nololani endilisi. I'i amam monda' maol Kraisi, ae' wapoti' anda' maol Kraisi ikila' amam. Nimanimi lu'wami, amama ae' ikila' amam ea' kalabus wapoti' anda' kalabus ikila'am. I'i enis epes soham hihif endilisi, amama wapoti' ikila'am endilisi. Nimeguf hiami ae' felefele' ma ega'. 
2CO.11.24	Wanom biam Juda sahe wip mehip hiami timbi tambel 39-peleim. 
2CO.11.25	Nimeguf wanom sahe ala'ota. Anona nemaf sahe otamba. Galafowa aom nimeguf wanom ea' aowe naoh embel. Ea' nemaf si'ina atotona owamb si'ina atotona ae' alemb ala naoh embel la'afen. 
2CO.11.26	La'ela'ef ae' afe' laogoma eaf lounai. Ae' a'i higilili ewala walembeh hiami afe'ma. Amam amama manda' waf aonai manda' wali mafe' eafi ma'i mohe. Esis esimbel etifim Judaisi sa'i sohambombage ea' epes isima owa' Judaisi wapoti' sa'i sehe. Enis epes sa'i sehe taun ea' anama etap wafiguma wapoti', naoh embel wapoti'. Ea' anom alupumi mambaso'ami wapoti' ma'i mohambombage. 
2CO.11.27	Ae' efa' nimanimi lu'wami mamumami. Owambeh hiami la'ela'ef ina a'oh andeande', owa'. Nimeguf hiami ina a' gwa'aimi embel maim, owa'. Eap nase'e nolomahe a'i ega' etin. Anom nimeguf hiemi elelama gwa'aimi, luwaguf maim a'e nomanamb mae.
2CO.11.28	Ea' ina amama atom, owa'. Nimeguf hiami ae' okom natanea nafe' ma esis Kristen hiesi sape hiagomai sape sa'imama? Sembale'efana la'ifis, o owa'? 
2CO.11.29	Emi egafis owa' la'ifis, ae' wapoti' ina ame' la'ifiwi, owa'. Ea' emi egafis sowa ma waf aonai, ae' wapoti' efa' namanimi alomas.
2CO.11.30	I'i ae' efela agel ae'anai, afelona ma amamaga maim mihi'ambepa mawalapa ae' owa' la'ifiwi. 
2CO.11.31	God, anan God Dembinai Jisasi Ahalomana wapoti', ape' mefela agel ananinai la'ela'ef! Anan nogawa basef amama do'ok ali' a'iami ina ambaso'am, owa'. 
2CO.11.32	Fowa' wambel Damaskus, dembinai gavman nape owina dembinai king Aretas anan nanda' amam maitu mumafi uta endalelemb sawis taun Damaskusi. Anan na'i nombale'e. 
2CO.11.33	Ea' anom alupumi mafi'i manda'e atolo'w halaf malae ewala uta so'unai endalelemba taun anama ande'. Amama atom dei' akwaha lagof gavman anama ea' afa' afe'.
2CO.12.1	Ina anona eaf wapoti', owa'. Ea' ae' efela agel ae'anai atona wapoti'. Anda'am na'ama ina la'ifima migiambamapa, owa'. Ea' hapaimi, ae' enda'am. Dei' ae' a'i i'i basefa enin epen na'oh nandondo'oha basef mape mandambahi'i God nawalapameam ma ae'. 
2CO.12.2	Ae' egawa anona aman
2CO.12.3	Ea' ae' egawa aman anama God nofa'ana nalata ilif heven. Aman anama ambal atona nalata o alop napaina nalata ae' ina egawana. God atona nagawana. 
2CO.12.4	Gani ilif heven anan name' basef hiami mamumami epes owa' la'ifisa si'iama diga, God nandaiwa' ma epes sowalapami. 
2CO.12.5	Ae' a'i efela agel aman anama lu'una. Agel ae'anai owa'. Ae' i'iam i'i ae' owa' la'ifiwi, ea' amama atom efela agel ae'anai. 
2CO.12.6	Endilisi, i'i ae' efela agel ae'anai atona, ae' ina si'i epen okom nololani, owa'. Dei' main, a'i endilisi etin. Owa'etin. Ae' andaiwa'. Na'ama enin epen ni'i ae' epen bu'uwei endilisi ikila' waf fe' pe ki ae'anai. Ae' a'i ipe' piti waf ae' anda'anai peme'e ma basef ae' a'iami. Ea' na'ama etin ipe' pegawa waf ae'anai andeande'.
2CO.12.7	Basef amama God nihi'ambeam ae' lu'um endilisi. God nandaiwa'ma efela agel ae'anai endilisi, owa'. Amama atom dei' nase'e anom amamaga si'i higata nape alop ae'anai ekep pahe. Amama anona ensel Satan nasapa'ana nafi'i ma nanda' ae' ekep pahe. Amama manda' agel ae'anai nowala. 
2CO.12.8	Ae' anda' betena Dembinai wenifa anan ata' notofa amamaga manda'e ekep pahae, epan andeande'. 
2CO.12.9	Ea' anan na'ipi na'ama na'i, “Ae' agiambamena na'a, waf anama la'ifinai ma ine'. Dei' main, pepel ae'anai anama nanda' maol la'ifinai endilisi ma epes owa' la'ifisi.”
2CO.12.9	Ea' ae' dei' ina ata' okom aona, owa'. Ae' andanifel endilisi ma amama ma pepel Kraisi napaiwe. 
2CO.12.10	Amama atom dei' maol anama Kraisi etin, ae' ina la'ifiwi, owa'. Esis sanda'me waf aonai ea' sanda'me nimanimi mamumami hiami, enis sahambombage. Ea' hapaimi. Ae' andanifel ma amamaga amama. Nemaf anama ae' owa' la'ifiwi, nogota anama ae' la'ifiwi endilisi.
2CO.12.11	Basef amama aho'ma'iami amama basef falafalafumi a'iam si'i epen okom nololani. Ea' ipe' pefela ae' dei' a'iam na'ama. I'i ipe' pefela agel ae'anai, anama waf bu'unai. Owa'etin. Endilisi, ae' epen falafuwei, ea' ina afe' owina amam amama “Aposel ipe'imi” mali'i, owa'etin. 
2CO.12.12	Ae' anda' okom ae'anai la'ifina ea' anda' ikwaf la'ifinai hianai la'afena ipe', awalapai ikwaf hianai aposeli. Amama na'ama. Amama la'ifimi si'i God nanda'ami mataga hiami mamumami la'afena ipe' mandahama maol Godi. Sati pepel anama, esis gegelalasis kwapete'as. La'ifimi amama mihi'ambepa ae' aposel endilisiwei. 
2CO.12.13	Ipe' ina pape owina enis Kristen sios sape ganigani, owa'. Ipe' palomas pape dende' etina waf hianai ae' anda'mepanai. Ea' anona waf aonai
2CO.12.14	Dei' andandombam efe'mago ipe' ma wenif, ea' ae' ina nambimb efa' amamaga ipe'imi, owa'. Dei' main, ae' andaiwa'ma efa' amamaga ipe'imi, owa'. A'i efa'ai ipe' etipa. Ipe' pegawa, ipe' si'i awasi ae'ipei. Ina andeande'ma esis awasi sogolopa amamaga sigiambama mamasas asasisi, owa'. Esis mamasas etis, sanda' maol sagolopama amamaga sagiambama awasi. 
2CO.12.15	Ae' okom na'iam endilisi ma ekwaha amamaga hiami ae'ami ea' elelama ambal ae'anai ekwahona igiambamepa. Ae' okom na'i na'ama. Waf ae' okom nanailipanai nataga nape lu'una endilisi la'ela'ef nikila' fowa'. Ea' waf ipe' ukup maimilianai nowala sa'osa'ona endilisi la'ela'ef nape.
2CO.12.16	Ea' ipe' pegawa fowa' ae' ina ase'epa nimanimi ipe', owa'. Ea' enis sa'i na'ama sa'i, “Endilisi anan ina nofa' amamaga ape'imi alihim, ea' anan aman nakikipapa ma waf baso'mainai ea' nefa'apa mailana.”
2CO.12.17	Endilisi fowa' asapa' anom amam mafe'mago ipe'. Dei' si'i main? Ae' ina ambaso'mepa efa' anom amamaga ma lagof ipe'imi. Owa'. 
2CO.12.18	Ae' afela Taitus a'ipana nafe'mago ipe'. Ea' asapa' owalomapa anama nafo'o nalomanago. Taitus ina nambaso'am nefa' amamaga ipe'imi, owa'. Afa' dei' waila waf bu'unai ukup etifim. Ipe' pegawa afa' waila eaf atotona wafe'.
2CO.12.19	Ipe' ina pi'i afa' wanda' basef amama hiami wali' wa'iami wa'ipipa waf afa'inai ina aona, ea' wanda' waf bu'unai atona, owa'. Afa' wape epes Kraisi wanda' basef amama ma naep Godi. Alupipei endilisi ae'ipei, afa' wanda' basef amama hi'alama monda' ipe' pembale'efa God petaga la'ifipa. 
2CO.12.20	Ae' umbamahe a'iam na'ama a'i nabimb efo'o etaga ma itilipa ina pepe bo'wepa si'i okom ae'anai na'i efo'o iti ipe' pepe bowepa, owa'. Ea' ipe' wapoti' nambimb piti ae' ina epe bo'awe si'i pa'i piti ae' epe, owa'. Na'ama waf naninani hianai nope. Basef lopa' fitapaimi, waf kowalepa ma anom amamaga, migimigah, findiwa, daha basef, sasambala basef, basef manda'as sanda hape'ma sape deindei'. Ea' ipe' ina peme' andeande'ma pila ukup etifima waf sanda' lotuwanai, owa'. Paila ukup deindei'. Ae' umbamahema amama. 
2CO.12.21	Nemaf anama ae' efe'mago ipe', God ae'anai nambimb nonda' agel ae'anai nowala ma naep ipe'imi ma alopa ipe' amam nematawa hipei fowa' panda' waf aonai owa' pemboma opalef pefe'ma Gode. Ma ipe' owa' pewa' alafugaha waf aonai so'a waolanai ma opalef awami maloma amamaga awami fowa' pali' panda'ami. Ae' umbamahema amama.
2CO.13.1	Nambimb ae' efe'mago ipe' ma wenif. “I'i enis epes sombaso'ma enin epena anom basef, ama i'i enis epes bias o wenis si'i basef etifima waf anama, basef amama
2CO.13.2	Fowa' ae' ali' afo'o bif ape alomepa, ae' a'ipa enipa mehip a'iam na'ama a'i, “Ipe' pindumafuma andeande'.”
2CO.13.2	Dei' ape laogon a'ipipago wapoti' na'ama a'i nemaf anama ae' efo'o wapoti', ina iti enis soloma ipe' pali' panda' waf aonai i'i bu'upei, owa'. Ewalogepa ili'amonepa mehip. 
2CO.13.3	Nemaf anama atona ae' ewalipipa, ipe' pegawa endilisi si'i Krais na'i basef mataga malogel ae'anai. Ipe' pegawa endilisi. Krais ina falafunai ma nanda' maol nalomepa, owa'. Anan la'ifinai. 
2CO.13.4	Endilisi, fowa' anan ina la'ifina endilisi ma dei' saundana lawag usi'inai tu'wanainai sahana naga', owa'. Ea' pepel Godi atona nafelona dei' nape dambainai. Afa' walomana, afa' wapoti' owa' la'ififa. Ea' pepel atona Godi dei' afa' wape dambaifai walomana ea' nambimb owalapa pepel atona la'afena ipe'.
2CO.13.5	Ipe' la'ela'ef pewaloga opalef ipe'imi pewalogam andeande'. Ipe' pembale'efa God endilisi o owa'? Ipe' pewaloga ipe' etipa. Ipe' pegawa Krais Jisas nape opalef ipe'imi o owa'? I'i ata' owa', ikwaf ipe'inai ina dei' pafe' pataga dende', ata' owa'. 
2CO.13.6	Ae' egawa a'i dei' ipe' pegawa ikwaf afa'inai wafe' wataga dende'. 
2CO.13.7	Dei' afa' wanda' betena God nigiambamepa ma ina penda' anona waf aonai, owa'. Afa' ina wanda' betena ipe' na'ama ma otaga ondawalap alihifa ma naep epesi ma si'i ikwaf afa'inai dende', owa'. Afa' wanda'ana ma ipe' penda' waf bu'unai andeande', ea' afa' hapaifai. Afa' wandawalap alihifa ma naep epes hiesi sambaso'am sa'i ikwaf afa'inai ina nafe' nataga, owa'. 
2CO.13.8	Ipe' pegawa afa' ina onda' anom amamaga ma mohagofa basef endilisimi, owa'. Afa' la'ififa ma wanda' maola wa'ipasa basef endilisimi atom. 
2CO.13.9	Maina nemaf afa' wame' ina la'ififa ea' ipe' pape la'ifipa, afa' wandanifel endilisi. Ea' afa' wanda' betena God la'ela'efa nonda'epa petaga la'ifipa bo'wepa andeande'. 
2CO.13.10	Dei' ape laogon anda'ago basef amama mafe'mepago ma main? Ae' anda'am na'ama ma nambimb efo'o epe elomepa ae' ina i'ipipa basef la'ifimi endilisi ma pepel Dembinai nasi'ianai, owa'. Pepel anama enin ina nase'eam ma nohambombaga ipe', owa'. Anama nonda bale'ef ipe'inai notaga la'ifina.
2CO.13.11	Kristen alupipei, dei' embefa basef hi'ilam a'i nemaf bu'unai inifelipa. Ipe' penda' maol la'ifipa endilisi ma petaga bo'wepa andeande'. Ea' peme' basef ae'ami. Ipe' pefa' ukup etifim ea' pepe opalef etifim awanem. God, anan ofagonama waf ukup naloma opalef awanemi nope nolomepa.
2CO.13.12	Waf ape'inai amam nematawa hiapai atona etin Godi, pese'ama lagof pelomago esis alupusi. 
2CO.13.13	Amam nematawa hiesi Godi sanda'mepago nemaf bu'unai ma ipe'.
2CO.13.14	Ae' a'i Dembinai Jisas Krais niti uwahipipa nigiambamepago na'a ma okom Godi bu'unai nainailipa. Ea' a'i Ambal Bu'unai Ananinai nope noloma ipe' hipei ma pelomana opalef etifim pepe.
GAL.1.1	Ae' Pol aposel Jisas Kraisi anda' basef amama. Ina anona aman nandandepe ma enda' maol aposel, owa'. Ahalomapa God nafela Jisas Krais nohafel hi'agif amam atom mosahe'e ma ape aposel awalipasa basef Godi. 
GAL.1.2	Esis Kristen sahin owan hiesi sape na'ae salome, wanda'mepago danifela ipe' Kristen hipei pape wambel hianai etap hiagoma Galesia.
GAL.1.3	Ae' a'i Ahalomapa God noloma Jisas Krais Dembinai ape'inai monda'epa petaga la'ifipa migiabamepa na'a ma opalef ipe'imi mope awanem. 
GAL.1.4	Jisas Krais naila okom Ahalomapa Godi naga' ma naso' ambal ananinai nafe' ma God nakwaha waf aonai ape' manda'anai. Anan nanda'am na'ama natagahepa ma waf aonai hianai dei' nape etap anae'.
GAL.1.5	Ae' a'i amam nematawa hiesi sefela agel Godi lu'una ma nafifili ananinai atona la'ela'ef. Endilisi.
GAL.1.6	Ae' gegelalasowe ma ipe' pakwaha waf bu'unai God nofalepa, naloma Jisas Krais nagiambamepa na'a. Dei' ipe' pakwaham mehip paila anom basef dambaimi. 
GAL.1.7	Basef bu'wami Godi amama atom. Ina anom basef wapoti', owa'. Dei' maina a'ipipa basef amama? Ae' egawa enis epes samboma basef bu'wami Kraisi ma ukup ipe'imi dei' sanda' ipe' ukup mololaepa. 
GAL.1.8	Ea' i'i ae' o enin epen o anona ensel nifi'i ilif heveni ni'ipipa anom basef owa' dende' ma basef amama afa' wa'ipipami, epen inima peme'an owa', hapaini. Ae' a'i anona nemaf God nokwahin newala wambel aonai hel. 
GAL.1.9	Basef amama wali' wa'ipipam ea', dei' a'ipipam wapoti'. I'i emi egafis si'ipipa anom basef owa' mefe' dende' si'i basef amama bu'wami Godi pagi'mami, ae' a'i epes isima God nokwahis sowala wambel aonai hel.
GAL.1.10	Ipe' ukup mape ma'imama ma basef amama? Pa'i ae' a'iama enis epes sinifelowe sefela agel ae'anai? Owa'. Ae' a'i God atotona opaf bo'onama ae'. Ipe' pa'iam pa'i a'iama enis epes sinifelowe? Owa'. I'i enda' maola ai'ipa enis epesa opalef bo'oma ae', ae' ina aman anda' maola Kraisi, owa'. Ae' ambaso'ami. Owa'. Ae' anda' maola Krais atona.
GAL.1.11	Sahin owan alupipei ae'ipei, ae' a'i ipe' pegawa basef ae'ami. Basef bu'wami Godi awalipipami, amama ina mataga okom enin epeni, owa'. 
GAL.1.12	Ae' ina efa'ama enin epen, owa'. Ina enin epen nawalipi basef amama ofagema, owa'. Jisas Krais atona nawalipi basef amama bu'wami.
GAL.1.13	Waf fowa' anda'anai, esis sa'ipipana pegawana ea'. Fowa' anda' lotu ma God aila waf esis Juda sanda'anai. Ae' la'ifiwi ahambombaga esis Kristen epes Godi la'ifiwi. Ae' ina atilis uwahipis, owa'. Anda' maol la'ifiwi ma ahas hi'ilas.
GAL.1.14	Ae' ikila' epes hiesi Juda alomas aol atona, ikila'asa aila waf esis Juda sanda' lotuma Godi. Enis ina sailana la'ifis ea' ae' ailana la'ifiwi hi'alana. Ea' la'ifiwi endilisi ma aila waf fowa'inai amam akupapa manda'anai. Ae' ailana andeande' endilisi ikila'as.
GAL.1.15+GAL.1.16	Ea' fowa' gani mama'we ata' owa' kolae, God nagiambame na'a nosahe'e nofale ma enda'mana maol. Anom nimeguf mafe'ma ea' nemaf anama anan na'i nihi'ambe Nogalomana Ananinai ma iwalipasa basef bu'wami ananimi isima sololama Godi, nemaf anama ae' ina afe' ahali' enin epena maol anama, owa'. 
GAL.1.17	Ae' ina afe' wambel Jerusalem ati amam God nali' nandandepama manda' maol aposeli, owa'. Nemaf anama atona afe' etap hiagoma Arebia. Anom nimeguf mafe'ma ea' etanima afe' Damaskus.
GAL.1.18	Afagof wanom mafe'ma ea', afe' Jerusalem ati Pita ape alomana wikifah biam. 
GAL.1.19	Ea' ae' ina ati anom aposel, owa'. Ati Jems atona, Dembinai Jisas owalomana.
GAL.1.20	Ae' a'ipipa endilisi ma naep Godi nogawa basef amama anda'ami, amama endilisimi atom. Ae' ina ambaso'mepa, owa'. 
GAL.1.21	Anom nimeguf mafe'ma ea' afe' anona wambel nape etap biefina hiagoma Siria naloma Sialisia. 
GAL.1.22	Nemaf anama esis Kristen sape etap hiagoma Judia ina sogawa ae' andeande', ata' owa'. 
GAL.1.23	Esis same' basef atoma enis epes sa'i, “Aman anama fowa' nahambombagapa maloma basef Kraisi, nandaiwa'ma bale'ef ape'inai ea' dei' owa'etin. Anama nawalapa basef amama atom fowa' nahambombagami.”
GAL.1.24	Ea' God nagiambame embale'efana. Amama atom dei' safela agel Godi lu'una.
GAL.2.1	Afagof hiami 14-peleim mafe'ma ea', ae' afe' Jerusalem wapoti'. Aloma Barnabas wafe' etin. Ae' ao'wa Taitus wapoti' nafe' nalomafa. 
GAL.2.2	God nihi'ambe na'ama ea' afe'. Basef amama bu'wami awalapam esis anona wambota owa' Judaisi ihi'ambama esis Kristen sape Jerusalemi wapoti'. Ea' aloma amam agufumi atom mape, ihi'ambamam. Ae' andaiwa'ma maol fowa' anda'anai naloma dei' anda'anai notaga falafunai atona, owa'. 
GAL.2.3	Taitus anan alupunai ae'anai, amam mogawa anan aman Grikinai. Ea' amam ina matopa'mana alop si'i amam Juda manda'am, owa'. Ma'i aho'ma anan. 
GAL.2.4	Basef amama Taitus natopa' alop o ina natopa' alop mataga na'ama. Fowa' amam mambaso'ami ma'i amam Kristen sahin owan endilisimi motopa' alop amamunai. Ea' mandambaho' mawisi nomona ape' Kristen ma'i miti waf bu'unai Jisas Krais nase'apana ape' mape la'ifipama Anan. Ea' dei' natagahepa ma waf aonai mape wafifipa. Amam ma'i mogawa waf anama mape wafifipa ea' ma'i muli'akwapa mope owina basef amamumi fowa'imi. 
GAL.2.5	Ape' ina ma'i aho'ma mila basef amamumi, owa'. Dei' main, ape' ma'i mumafi basef bu'wami endilisimi mope andeande'ma ipe' pembale'efam.
GAL.2.6	Amam agufumi esis Kristen sa'i agufumi asasimi, ae' andaiwa'ma efela agof enis epesi, owa'. A'i agof hiami falafumi atom. God ina nati alop ande' nowalogas, owa'. Anan nati ukup epesi nomon nawalogas. Amam ina ma'ipi anom basef wapoti' ma iwalipasam, owa'. 
GAL.2.7	Ea' amam mogawa God nase'e maol anama ma awalipasa basef bu'wami esis owa' Judaisi, si'i nase'anana Pita nawalipa esis Juda. 
GAL.2.8	God nandandepa Pita nanda'ana nataga la'ifina ma nanda' maol aposel nawalapa basef Godi ma esis Juda. Ea' na'ama etina God nandandepe nanda'e la'ifiwi ma enda' maol aposel awalipasa basef ananimi isima owa' Judaisi. 
GAL.2.9	Esis Kristen sa'i agufumi asasimi Jems naloma Jon naloma Pita. Amam mogawa God nagiambame na'a nase'e maol anama. Ea' manda'afa alupufai onda' maol atotona Godi. Ea' amam wanom ma'i aho' maso'afa lagof aloma Barnabas mihi'amba esis afa' waloma amam wape opalef etifim wanda' maol Godi atona. Ea' amam wanom ma'i aho'ma ondawalagatanima ma afa' biafa ofe' ma esis owa' Judaisi, ea' amam mafe'ma esis Juda. 
GAL.2.10	Amam ma'ipafa basef amama atom ma'i afa' biafa ope wigiambama esis Kristen sape Jerusalemi kwahusi, otamba maim a'asi. Maol anama ae' okom na'iana endilisi.
GAL.2.11	Nemaf anama Pita nafi'i wambel Antiok, ae' esambala basef ananimi ma naep esis Kristen hiesi. Dei' main, anan nanda' waf aonai. 
GAL.2.12	Nali' nafi'i nape naloma esis Kristen owa' Judaisi na' gwa'aimi nalomas. Anom nimeguf mafe'ma ea', nati amam amama Juda Jems nasapa'am mafi'i, Pita umbamahana ma amam Juda la'ifima maila waf anama matopa' alopanai. Ea' nandamboma natanima nakwaha esis Kristen owa' Judaisi, ina ata' na' gwa'aimi nalomas wapoti', owa'. 
GAL.2.13	Enis Kristen Juda wapoti' umbamahas sakwaha esis owa' Judaisi saila Pita. Barnabas wapoti' umbamahana nanda'am na'ama etin si'i esis.
GAL.2.14	Nogota anama ae' ati waf anama amam manda'anai, ina maila waf bu'unai dende'ma basef bu'wami Godi endilisimi, owa'. Ea' a'ipana naep epes hiesi a'i, “Ine' Judainai. Ea' dei' ine' naila waf anona wambota epes sololama Godi. Waf ape' Judai, ine' nakwahona ea'. Dei' maina ine' la'ifina endilisi ma nanda' epes hiesi saila waf ape' Judai? Na'ama ina andeande', owa'.
GAL.2.15	Ape' mataga wambota Judai, ape' ina mataga epes isima owa' Judaisi sanda' waf aonai, owa'. 
GAL.2.16	Ape' mogawa God ina okom napoma epen inima nembale'efa mi'uli ananinai ea' nanda' epen inima bo'wen andeande', owa'. Epen nembale'efa Jisas Kraisi atona, God nofalan na'i bo'wen andeande'. Ape' wapoti' mombale'efa Jisas Krais ea' God na'i ape' epes bu'upai Ananipai ma mombale'efa Krais. Ea' mi'uli owa'. Dei' main, ina enin epen naila mi'uli anama God naso' Mosesanai, dei' God nofalan na'i enin bo'wen andeande', owa'. 
GAL.2.17	Ape' mape la'ifipa maloma Jisas Krais dei' God nofalapa epes bu'unai Ananipai. I'i basef amama endilisimi, dei' mape ma'imama? Epes siti ape' owa' mila mi'uli anama fowa' God naso' Mosesanai, atuwasi sofalapa si'i ape' epes aopai si'i isima owa' Judaisi. I'i esis si'ipapa na'ama, ape' ina mi'i Krais nafela ape' manda' waf anama aonai, owa'. 
GAL.2.18	I'i ae' ali' akwaha waf ape owina mi'uli Godi ea' itanimai ila mi'uli anama wapoti', amama mawalapa ae' aman atopa' mi'uli anama.
GAL.2.19	Dei' main, mi'uli anama nahe si'i aga'. Ina la'ifina nefela ae' wapoti', owa'. Dei' nahe aga' ma etaga epe namowe efa' ambal namunai ila okom Godi. Ea' ae' ape la'ifiwi ma Krais aga' ail alomana lawag usi'inai tu'wanainai. 
GAL.2.20	Ae' ina ape namowe ma ambal ae'anai atona, owa'. Krais atona nape namunai opaf ae'anai. Dei' ape etap anae', ape aila pepel Nogalomana Godi embale'fa Anan atona. Anan okom nainaili endilisi, naso' ambal Ananinai God ma nagiambame. 
GAL.2.21	Ae' ina ewa' alafugama waf God nagiambamapa na'a, owa'. I'i mi'uli fowa' God naso' Mosesanai nonda' epes sotaga bo'wes andeande' ma naep Godi, dei' waf Krais naga'manai falafifunai atona ofagena owa'.”
GAL.3.1	Ipe' Galesia ukup masi'ipei. Afa' wawalipipa basef alihima Jisas Krais naga'ma ipe' lawag usi'inai tu'wanainai, wawalipipam alihim endilisi si'i patolom naep ipe'imi. Dei' ata' emi namboma ukup ipe'imi mase'epa? 
GAL.3.2	Ae' a'i ihali'ipa ma basef etifim. Fowa' ipe' pefa' Ambal Bu'unai Godi nape opalef ipe'imi, ipe' paila waf si'i mi'uli God naso' Mosesanai na'iam pefa'ana o pame' basef bu'wami Godi atom pembale'efam pefa'ana? 
GAL.3.3	Endilisi, ae' ati ipe' ukup masi'ipei. Ipe' pafela maol panda'ana la'ifipa ma Ambal Bu'unai Godi, ea' dei' pa'i penda'ana pembefana pepel ipe'inai atona. Na'ama aom. 
GAL.3.4	Dei' amamaga amama nimanimi fowa' ipe' pefa'ama maol bu'unai Godi pefa'am na'a? Owa'. Ae' a'i amama ina matagamepa na'a, owa'.
GAL.3.5	Maina eaf dei' God nase'epa Ambal Bu'unai Ananinai nanda' ikwaf la'ifinai la'afena ipe'? Ambal Godi na'i ipe' paila mi'uli fowa' God naso' Mosesanai nanda' ikwaf anama, o Ambal Godi na'i pame' basef bu'wami Godi pembale'efam pailam nanda' ikwaf anama?
GAL.3.7	Ea' dei' ipe' pegawa, emi egafis sembale'efa God ma basef bu'wami Ananimi, epes isima bafasana awasi endilisi Abrahami.
GAL.3.8	Fowa' gani basef Baibelimi ma'iam alihima anona nogota owagama God nonda' esis owa' Judaisi sombale'efa anan, sotaga bo'wes ma naep ananimi. Fowa' basef Baibelimi ma'ipa Abrahama basef bu'wami Godi. Mihi'ambana ma'i, “Owagama God nonda' ine' ma nigiambama epes hiesi sape etapi sotaga bo'wes sope andeande'.”
GAL.3.9	Abraham nembale'efa God ea' God nofalo'mana na'ipana basef bu'wami Ananimi. Dei' God nofalo'ma emi egafis sembale'efa anan ni'ipasa basef bu'wami ananimi na'ama etin si'i fowa' na'ipa Abraham.
GAL.3.12	Ea' waf ofagena saila mi'uli anama Godi ina nape atogon si'i waf sembale'efa God, owa'etin. Basef mail buk Baibeli ma'i anom basef la'ifimi ma mi'uli anama ma'i, “Emi egafis saila basef hiami mail mi'uli anama hi'ilana andeande', epen inima nape namina naila basef amama hiami hi'alam.”
GAL.3.13	Ea' Krais natagahepa ma okom wandafunai Godi nape mi'uli ananinai. God nanda' nimanimi ma awami ape' manda'ami hiami nakolasom mafe'ma anan atona, ea' ofagema amama mapoma anan atona nofa'am. Dei' main, basef mail Baibeli ma'i, “Emi egafis saundas sahas sail lawah usi'imi tu'wanaimi, amama atom sape owina okom wandafunai Godi.”
GAL.3.14	Krais Jisas nanda'am na'ama ma nanda' amamaga bu'wami God na'ipa Abrahamami motagama enis epes sololama basef Godi. Nanda'am na'ama ma ape' mombale'efa basef bu'wami ma mofa' Ambal Bu'unai Ananinai si'i fowa' na'i basef endilisimi atom.
GAL.3.15	Ipe' Kristen sahin owan, a'i i'ipipa anom basef womun etina waf ape' manda'anai. I'i anom amam mi'i anom basef la'ifimi endilisim atom, ina enin epen la'ifina nehape'am nowataniam, owa'. Mope la'ifim la'ela'ef. 
GAL.3.16	Fowa' gani God naloma Abraham ma'i basef la'ifim endilisimi atom bafalomana ananinai anona nemaf neataga, si'i waf ape' epes sa'i basef endilisimi atom. Basef mail Baibeli ina ma'i, “Ine' neloma bafasena ine'isi.” Owa'etin. Amama ma'i epes hiesi. Ea' basef mail Baibeli ma'i, “Ine' neloma bafalomena ine'inai.” Amama ma'i epen atotona, anan Krais. 
GAL.3.17	Basef ae' a'ipipami ofagema na'ama. Fowa' gani God na'i basef la'ifimi endilisi atom owagama mola gwa'aimi. Ea' afagof hiami 430-peleim mafe' ea', God nase'as mi'uli ananinai naso' Mosesanai. Mi'uli anama ina la'ifina nehape' basef la'ifimi amama mali'i God na'i endilisimi atom, owa'. 
GAL.3.18	Dei' main, God nanda' waf bu'unai ma ape' nofa'apa makwaha waf aonai motanimani. I'i mi'uli anama nowalapai waf anama bu'unai, dei' basef God na'i endilisimi atom owa'etin. Amama owa'. Fowa' God na'i basef endilisimi atoma waf anama bu'unai nagiambama Abraham na'a nofa'ana notanimani.
GAL.3.19	Dei' God nase'apa mi'uli anama ma main? Fowa' gani God nali' na'ipasa basef Ananimi endilisimi atom. Nagi' nowatani mi'uli anama nihi'ambapa ofagema ma waf aonai nataga alihina. Ea' God na'i mi'uli anama nope nifi'i notambel nogota anama Abraham bafalomana neataganai. Fowa' God na'i basef amama la'ifimi endilisimi atom ma bafalomana anama. God na'ipam mi'uli anama amam ensel ea' ma'ipa epesa aman nape la'afen, anan Moses. 
GAL.3.20	I'i epen atitin nepe, aman nape la'afeni maol a'ana. Ea' i'i epes hiesi sope, anan nope la'afena esis. Ea' God anan atona nape.
GAL.3.21	Ipe' pa'i basef amama mail mi'uli esis Juda sailanai ma'i mosambala basef la'ifimi God na'i endilisimi atom o owa'? Owa'etin. Dei' main, ape' hiapai mape etapi manda' waf aonai. I'i God nease'apa anona mi'uli ma mofa' ambal namunai, ape' meataga epes bu'unai mope andeande' ma mila mi'uli anama. Owa'etin. Basef mail buk Baibeli ma'i waf aonai ape' manda'anai membalo' ape' hiapai. 
GAL.3.22	Amamaga mamumami mombalo'apa mape etap anae'. Waf aonai anama nombalo'apa mapoma anona nemaf ape' mombale'efa Kraisi mofa' amama bu'wami. Amama fowa' gani God na'i basef endilisimi atom ma anona nemaf noso' esis sembale'efa Kraisi sefa'am.
GAL.3.23	Fowa' gani waf anama sembale'efa Jisas Kraisanai ina dei' nataga, ata' owa'. Nemaf anama mi'uli esis Juda sailana nembalo'apa la'ifipa mape si'i kalabus mape mape ma dei' nemaf anama God nihi'ambapa alihima ape' mombale'efa Jisas Krais. 
GAL.3.24	Mi'uli anama si'i enin epen nimafiapa nefa'apa mafe'ma Kraisa mombale'efana ma God nofalapa epes bu'unai Ananipai. 
GAL.3.25	Dei' nemaf anama mataga ma mombale'efa Krais. Ea' mi'uli anama ina ata' nimafiapa wapoti', owa'.
GAL.3.26	Ipe' pembale'efa Krais Jisas. Amama atom dei' ipe' hipei pataga awasi Godi, pape la'ifipa paloma Krais Jisas. 
GAL.3.27	Ipe' hipei pefa' baptais ma pape la'ifipa paloma Jisas Krais. Ea' dei' pefa' waf ananinai si'i pewahe'a lowaguf. 
GAL.3.28	Dei' ina enis epes sape dambesi ma enis epesa naep Godi, owa'. Esis Juda ina sape dambesa isima owa' Judaisi, emi egafis agof a'asi ina sape owina epes agufisi, amam ina mape dambema awau nematawa, owa'. Ipe' hipei pape la'ifipa paloma Jisas Krais pataga etifipa. 
GAL.3.29	I'i ipe' epes Kraisi endilisi, ipe' awasi Abrahami pembale'efa Kraisa anona nemaf God nofa'epa pitanimani pepe andeande' si'i basef amama la'ifimi fowa' na'i endilisimi atom naloma Abraham ma'iami.
GAL.4.1	Basef ae'ami mape na'ama. Nogalomana nali'i anama owagama nofa' amamaga ahalomanai. Ea' anan ata' sa'ona sanda'ana nape owina anona aman dembinai. Ea' endilisi amamaga hiami ahalomanai, nogalomanai atom. 
GAL.4.2	Nemaf anama nogalomana ata' so'uso'win, nape owina agufumi mumafianama gwa'aimi otamba maim nafe' nafe'ma nemaf ahalomana nandandepanai nataga. Nemaf anama amam ina ata' mumafiana wapoti', owa'. 
GAL.4.3	Ape' wapoti' mape na'ama etin si'i nogalomana anama. Fowa' ape' ata' owa' mombale'efa basef Godi andeande', nogota anama ata' manda' maol mape owina mi'uli Godi naso' Moses anai o ambagof awami dembemi mumafi amamaga hiami mape ilif etapi. 
GAL.4.4	Ea' nogota anama God na'ianai nataga, anan nasapa' Nogalomana ananinai nafi'i etap anae'. Ano'w nemata'w kolana nataga epen nape owina mi'uli esis Juda sailanai. 
GAL.4.5	Natagahepa ma mi'uli anama nembalo'apa ea' natalepa ma mape wafifipa. Nanda'am na'ama ma God dei' nefa'apa numafiapa mape awasi ananipai endilisi.
GAL.4.6	Ape' mape awasi ananipai. Amama atom dei' God nase'apa Ambal Bu'unai Nogalomanai nawis opalef ape'imi. Ambal anama nalef nofalana na'i, “Ahalome, Ahalome!” 
GAL.4.7	Dei' ipe' ina pape panda' maol pape owina enis epes agof a'epa, pape owina ambagof amama awami, owa'. Ipe' awasi ananipai. Owagama God nose'epa amamaga bu'wami hiami nandondombam ma'omepa nease'epam.
GAL.4.9	Dei' ipe' pegawa God. Ea' endilisi, Anan nogawa ipe'. Ea' dei' emi ata' nanda'epa petanima pafe' paila ambagof amama awami ina la'ifimi? Na'ama ina bo'om, owa'. Dei' maina ipe' pa'i pepe owina ambagof amama wapoti'? Hapaimi. 
GAL.4.10+GAL.4.11	Ae' okom na'i ipe', umbamahe. Dei' maina ukup ipe'imi ma'ima'i bo'om mapoma afagel dambainai naloma aon dambainai maloma nogota asaf owaf mataganai maloma anom nimeguf pa'i lu'wami panda' lotuma Godami?
GAL.4.10+GAL.4.11	Amama hapaimi. Na'ama maol ae' anda'anai agiambamepa notaga nalo. 
GAL.4.12	Dei' a'ipipa basef la'ifimi a'i ipe' pekwaha nomonas amama pape owina mi'uli anama. Ae' ina ape owina mi'uli Godi, owa'. Ape wafifiwi. Ea' pepe wafifipa si'i ae'. Dei' main, ae' embale'efa Krais si'i ipe'. Fowa' ipe' ina panda'me anona waf aonai, owa'. 
GAL.4.13	Ipe' pegawa fowa' dambadamba afe'mago ipe', alop ae'anai ina la'ifina, owa'. Ape alomepa anom nimeguf, awalapa basef bu'wami Godi a'ipipam. 
GAL.4.14	Awes lu'unai nanda'e ea' alop ae'anai aona. Amama manda'epa nimanipa. Ea' ipe' ina patolowe pandafa'me pewa' alafugae, owa'. Ipe' pandanifelame si'i pandanifel ma anona ensel Godi, o si'i Krais Jisas atona. 
GAL.4.15	Fowa' ape alomepa ipe' pandanifel endilisi. Ea' dei' danifel ipe'inai hi'alana. Ea' fowa' ipe' pandanifel endilisi na'ama pa'i ukup ma'i, I'i ipe' la'ifipa, pese'e naep ipe'imi esam. 
GAL.4.16	Ea' dei' ukup mape ipe' ma'imama ma'ae? Ae' si'i nautamepa ma a'ipipa basef amama endilisimi? Ae' ina egawa, owa'.
GAL.4.17	Endilisi, enis epes sambaso'mami ukup mohafel mehip sa'i somboma ukup ipe'imi ma pila basef asasimi. Ea' ukup asasimi ina bo'om, owa'. Esis ina sagiambamepa ma basef Godi, owa'. Sandaiwa'ma ipe' peme' basef ae'ami. Sanda'am na'ama ma ipe' ukup mohafel la'ifima pila esis etis. 
GAL.4.18	I'i esis ukup mohafel la'ifima waf bu'unai ma sigiambamepa la'ela'ef, na'ama andeande'. Ea' i'i sonda'am na'ama nimeguf anama atom ae' ape alomepa, ina andeande', owa'. Ea' sonda'am nimeguf amama ikwahipa efe', andeande'. 
GAL.4.19	Ipe' awasi alupipei ae'ipei, ae' okom aona si'i nematawa wame' nimanimi ola awasi. Ame' okom aona ma ipe' efe' efe' etaga ma nogota anama Krais notaga nondawalap alihina opalef ipe'imi nomon ea'ae' okom bo'ona. 
GAL.4.20	Ae' ati uwahipipa! Dei' ae' okom natanea nafe'mago ipe' endilisi. Ae' ina egawa igiambamepa i'imama? Ea' okom nainailipa a'i dei' epe elomepa i'ipipa anom basef bu'wami naep ipe'imi. Ea' owa'.
GAL.4.21	Ipe' pa'i pepe owina mi'uli anama fowa' God naso' Mosesanai. Dei' a'i ihali'ipa ma anom basef. Ipe' pegawa basef ofagema ma mi'uli anama o owa? Dei' a'ipipa. 
GAL.4.22	Si'i basef mail Baibeli ma'i, kwanda'mana maoli Abraham nola awasi amam biam. Anona Hega kolanai. Ea' anona waulu'mana endilisi Sara kolanai. 
GAL.4.23	Nogalomana kwanda'mana maoli Hega kolanai si'i ape' epes sandaso'ama sola awasi. Ea' nogalomana Sara kolanai natagama basef la'ifimi God na'i endilisimi atom.
GAL.4.24	Nematawa awama biawa ondola'wifa basef endilisimi atom biefim. Nemata'w akwama Hega kondola'wifa basef mataga halaf Sainai. Awasi ako'usi anona nemaf agof a'as sonda' maol etin sope owina enis epes. 
GAL.4.25	Akwa'w kondola'wifa halaf Sainai, nape anona etap hiagoma Arebia, ea' akwa'w basef womun etina wambel anama Jerusalem dei' nape etap anae'. Dei' main, akwa'w kwape kwanda' maol la'ifikw kwaloma awasi akwa'usi sape owina pepel si'i esis Juda sape Jerusalemi sape owina mi'uli God naso' Mosesanai.
GAL.4.26	Ea' wambel ape'inai Jerusalem nape gani ilif. Emi egafis sape wambel anama ina sape owina mi'uli anama, owa'. Sandatagah sape wafifis.
GAL.4.27	Dei' main, Baibel na'iam na'ama na'i,
GAL.4.27	“Nemata'w, ine' nemata'w asinai ma owa' nela awasi, ine' dei' nindanifal ni'i mehip. Ine' ata' owa' neme' nimanimi si'i sola awasi same'ami, ine' nega ni'i mehip! Nemata'w asa'wi anona nemaf kola awasi hiesi kwikila' nemata'w kwaso' aman kolasi.”
GAL.4.28	Dei' ipe' sahin owan ae'ipei, ipe' awasi Godi pataga si'i basef la'ifimi God na'i endilisimi atom si'i Aisak. 
GAL.4.29	Fowa' nogota anama awani aman nataga waf anama sandaso'amainai nase'ana nimanimi awani aman inima God atona nanda'an nataga pepel Ambal Bu'unai Ananinai. Amama na'ama etin dei' wapoti'. Esis sape owina mi'uli fowa' God naso' Mosesanai sase'apa nimanimi ape' awasi Godi. 
GAL.4.30	Dei' buk Baibel na'iam na'imama? Na'iam na'i,
GAL.4.30	“Galo'makwo nemata'w akwama agel a'akwi kwanda' maol na'a kwape owina enis epes kolomago nogaloma'w akwa'unai. So'uso'win inima anona nemaf ina nefa' amamaga ahalomanai noloma so'uso'win nataga nemata'w kwape wafifi'wi, owa'.” 
GAL.4.31	Ea' dei' ape' Kristen alupipai, ina si'i awasi wataga nemata'w akwama kwape owina enis epes, owa'. Ape' si'i awasi wataga nemata'w akwama wafifi'wi.
GAL.5.1	Krais atona natagahepa mape wafifipa. Amama atom dei' ipe' pitu la'ifipa. Ina ata' pi'i aho'ma enis epes si'ipipa pitanima pepe pila mi'uli anama esis Juda sailanai wapoti', owa'.
GAL.5.2	Peme', ae' Pol a'ipipa amama. I'i ipe' pi'i aho'ma amam motopa'mepa alop, Krais ina nagiambamepa, owa'. 
GAL.5.3	A'i i'ipa ipe' amam hipei wapoti'. Emi aman ni'i aho'ma motopa'mana alop ananinai, anan nila mi'uli anama hianai hi'ilana. 
GAL.5.4	I'i ipe' pa'i pila mi'uli anama ma nambimb God ni'i ipe' epes bu'upei, ipe' pakwaha Krais pefalana bounai, ea' pelolama waf God nagiambamapa na'a pakwahona. 
GAL.5.5	Ea' owa' etin. Ape' mombale'efa Kraisa pepel Ambal Bu'unai Godi. Ea' mogawa endilisi mape mohafa anona nemaf God ni'i ape' bu'upai ma okom ananinai. 
GAL.5.6	Emi egafis sepe la'ifisa Krais Jisas, waf anama matopa' alopanai o owa' motopa' alopanai anama falafunai atona owa' la'ifina. Ea' waf sombale'efa Krais atona nawalapai waf ukup maimailasanai. Amama bu'wami endilisi mikila'. 
GAL.5.7	Fowa' ipe' pape panda' waf bu'unai pailana andeande'. Ea' dei' ata' emi nahopa eafa ipe' ma owa' pila basef endilisimi wapoti? Emi namboma ukup ipe'imi pakwaha basef amama? 
GAL.5.8	God ina nanda'epa na'ama, owa'. Anan nofalepa pafi'mai anan. 
GAL.5.9	Anom basef ma'i na'ama ma'i, “Anom yis manda' bret natifi, amama manda' bret hianai nataga lu'una.”
GAL.5.10	Ae' alomepa ukup etifim mape la'ifim maloma Dembinai. Ea' egawepa ipe' nambimb ina pila anom basef, owa'. Pila okom ae'anai atona. Ae' ina egawa aman anama namboma ukup ipe'imi, owa'. Ea' hapainai, anan nanda' waf aonai anona nemaf God nose'ana nimanimi. 
GAL.5.11	Ipe' sahin owan ae'ipei, i'i endilisi ae' awalipipa ma basef amama patopa' alopanai, dei' maina esis sa'i sose'e nimanimi? I'i ae' i'ipipa basef amama, esis ina si'i sehe, owa'. Ea' ae' a'ipipa basef bu'wami ma Krais naga' lawag usi'inai tu'wanainai. Ea' esis ukup aom sa'i sose'e nimanimi. 
GAL.5.12	Amam amama mamboma opalef ipe'imi, andeande'ma motopa'mama alop anama tu'wanina amamunai atona hi'ilana!
GAL.5.13	Endilisi ipe' sahin owan, God nofalipei ma pepe wafifipa andeande'. Na'ama ipe' ukup mi'i, ape' mape andeande' wafifipa, dei' andeande'ma monda' waf alop atona. Ipe' ina ukup mi'i na'ama owa'. Ipe' ukup mimila sahin owan ipe'isi penda' maol etifigin pindagigiambanama. 
GAL.5.14	Dei' main, mi'uli God naso' Mosesanai hianai nape nomona basef amama atom ma'i, “Ipe' ukup mimila epes isima hiesi si'i ukup maila ipe' etipa.”
GAL.5.15	I'i ipe' penda' lopa' fitap nope la'afena ipe' etipa, ipe' pindumafuma andeande'. Na'ama ipe' hipei pendakolas pesa pewala etin!
GAL.5.17	Ape' mogawa opaf apinai na'i nohogofa Ambal Bu'unai Godi, ea' Ambal Godi na'i nohogofa opaf apinai. Amam biam mandahihianama mafitap mape. Ea' amamaga ipe' pa'i pienda'ami ina la'ifipama panda'am, owa'. 
GAL.5.18	I'i ipe' pila Ambal Bu'unai Godi atona, ipe' ina ata' pila mi'uli esis Juda sailanai, owa'.
GAL.5.19	Waf opaf apinai epes hiesi sogawana ea' nape alihina. Anama na'ama. So'a waol, waf aonai, ukup mohafema waf aonai, 
GAL.5.20	sandagala sanifela god baso'omunai, sanda' mu'uhup, sanda' ufial ma'akw, waf nefala enis naumbih, ukup mapoma esis etis, lopa' fitap, waf kowalasa anom amamaga enis epesi, ukup wandafum, basef wandafumi sondaha pepe'ma biefis, sowala wambotagw, 
GAL.5.21	ukup aoma kowalasa amamaga enis epesi, sanda' spak sahaga sagaol, sa' gwa'aimi maloma embel la'ifimi hiami ma sanda' awalef awami, ea' waf naninani aonai na'ama. Fowa' a'ipipa dei' i'ipipa wapoti'. Emi egafis sanda' waf anama aonai, anona nemaf ina sefe' suwis wambel Godi, owa'.
GAL.5.22	Ea' Ambal Bu'unai Godi nawalapai waf bu'unai na'ama. Waf ukup maimaila enis epes, danifel, opalef awanemi, waf nape natilisa sonda'mena waf aonai, waf sati uwahipisanai, waf ukup bo'oma enis epes nigiambamas, nanda' amamaga andeande' ma naep epesi God wapoti', 
GAL.5.23	waf so'umbilanai, naloma waf ukup bo'omi mapaisa sumafi alop andeande'. Owa' anom basefa mi'uli atotona nape lu'una nikila' waf anama bu'unai, owa'. 
GAL.5.24	Emi egafis Krais Jisasi saunda opalef apimi mail lawag usi'inai tu'wanainai maloma waf naninani ukup mohafemanai naloma naninani aonai. 
GAL.5.25	Ambal Bu'unai Godi atona nase'apa ambal namunai napaipa. Ea' dei' ape' mila waf ananinai mefe'. 
GAL.5.26	Ape' ina mosambala basef mefela agof ape'imi atom, mi'i basef moloma alupusi ape'isi mondahihianamama anona waf, owa'. Ape' ina kowalapa ma enis epes soloma amamaga asasimi, owa'.
GAL.6.1	Sahin owan, ipe' i'i piti enin epen ipe'ini nenda' anona waf aonai, ipe' enipa pape la'ifipama Ambal Bu'unai Godi pigiambaman pi'ipan so'uso'umbel. Ipe' hipei atona etin pindumafuma andeande' ma waf ipe' panda'anai. Na'ama Satan nogwamba ipe' wapoti'. 
GAL.6.2	Ipe' pigiambama sahin owan ipe'isi ma pefa' nimanimi asasimi. Penda' waf anama nefe' nondahama mi'uli Kraisi endilisi. 
GAL.6.3	I'i enin epen okom ni'i nembaso'am ni'i enin agel lu'unai ma enin agel a'an, epen inima nambaso'ma okom ananinai atona. 
GAL.6.4	Epes hiesi atona etin ata' sowaloga maol asasinai deindei', bo'ona o aona. I'i bo'ona, epen inima nindanifel ma maol anama ananinai. Ea' enin maol a'ana newaloga maol enin epeni. 
GAL.6.5	Amam nematawa hiesi atona etin anona nemaf sofa' nimanimi asasimi deindei'. 
GAL.6.6	Emi egafis sefa' basef Godi, esis ukup mi'i sowaloga amamaga bu'wami asasimi sose'ana tu'wanim mefe'ma epen gawainai nawalipami. 
GAL.6.7	Ipe' ina pembaso'ma ipe' etipa pi'i God okom nase'anai gawa a'anai, owa'. I'i enin epen newa anom amamaga aof ananinai, anona nemaf amamaga amama atom nitanima nela'am wapoti'. 
GAL.6.8	I'i epen inima nenda' maol neloma wafa opaf apinai ananinai, nambimb waf anama atona nonda' epen inima awen nega' hegililan. Ea' emi egafis senda' maol seloma waf Ambal Bu'unai Godi, nambimb Ambal anama nowalapai ambal namunai ma epes isima sope andeande' la'ela'ef. 
GAL.6.9	Amama atom dei' ape' ina ala'uta napa ma monda' waf bu'unai, owa'. Monda'ana la'ela'ef. I'i bihiguf ape'imi monda' maol la'ifina, anona nemaf mola' gwa'aimi bu'wami endilisi. 
GAL.6.10	I'i ape' muti eaf bu'unai, monda' waf bu'unai ma epes hiesi migiambamas atona etin. Ape' monda'ana na'ama etin la'ifipa esis sahin owan sombale'efa Dembinai mikila' manda'ana enis epes.
GAL.6.11	Ipe' piti amef amama lu'wami dei' ahapila pen lagel ae'anai anda'mepami. 
GAL.6.12	Anom amam la'ifim endilisi ma'i motopa'mepa alop ipe'inai. Dei' maina amam manda'am na'ama? Ma'i mofa' agof lu'wami ma naep epesi.
GAL.6.12	Amam ukup ma'i na'ama ma'i, “Na'ama enis epes sogawa afa' si'i afa' wawalipasa basefa Jisas Krais naga' lawag usi'inai tu'wanainai ea' sohafa oga'.”
GAL.6.13	Ina enis epes saila mi'uli anama God naso' Mosesani andeande', owa'. Amam matopa' alop amamunai wapoti', ina mailana andeande', owa'. Ma'i motopa' alop ipe'inai ma mofa' agof lu'wami ma mi'ipa epes hiesi mi'i, “Amam Galesia mofa' ikwaf anama matopa' alop amamunai.”
GAL.6.14	Ea' ae' owa'etin. Andaiwa' ma epes sefela agel ae'anai lu'una, owa'. Ae' andanifel ma efela agela Dembinai ape'inai Jisas Krais atona, anan naga' lawag usi'inai tu'wanainai. Lawag anama Kraisi atona, dei' waf etapanai naga' nomon opaf ae'anai, dei' ae' si'i epen naga' lawag usi'inai tu'wanainai ma naep epes sape etapi. 
GAL.6.15	Waf anama matopa' alop o owa' motopa' alop, anama falafunai atona. Ea' God nanda'apa mataga dambaipa, waf anama endilisinai. 
GAL.6.16	Emi egafis saila basef amama ae' a'i opalef asasimi mope awanem, ea' ae' a'i God niti uwahipis nigiambamas soloma epes Israel hiesi Godi.
GAL.6.17	Basef akutaimi amama. Ae' andaiwa' ma anona aman nose'e nimanimi wapoti', owa'. Dei' main, amam amama mahe melegw amama Jisasi mape alop ae'anai.
GAL.6.18	Ipe' alupipei, ae' a'i Dembinai ape'inai Jisas Krais nigiambamepa na'a pepe andeande'. Dei' okom Ananinai nope molomago ambagof ipe'imi. Endilisi.
EPH.1.1	Ae' Pol okom Godi atona nandandepe ataga aposel Jisas Kraisi ma anda' maol ananinai awalapa basef ananimi. Ae' anda' basef amama mafe'mago ipe' epes Godi pape Efesusi, ipe' pembale'efa Krais Jisas andeande' pape la'ifipa palomana. 
EPH.1.2	Ae' a'i God ahalomapa ape'inai noloma Dembinai ape'inai Jisas Krais migiambamepa na'a monda'epa petaga la'ifipa pepe opalef awanem.
EPH.1.3	Ape' ata' minifela Ahalomapa God, ahalomana Dembinai ape'inai Jisas Krais! Ama Krais atona anan nase'apa amamaga hiami bu'wami atom mape otaga ilifi magiambamapa ukup maloma ambagof ape'imi ma fe' pe ki ape'inai mope andeande'. 
EPH.1.4	Dei' main, fowa' God ina dei' nanda' etap anae', ata' owa', nemaf anama nosahe'apa ea' mape la'ifipa maloma Jisas Krais. Mape amam nematawa Godi ma waf aonai ofagema a'apa. 
EPH.1.5	Anan okom nainailapa endilisi. Amama atom Anan nali' okom na'i nosahe'apa nofa'apa numafiapa mataga si'i awasi ananipai. Anan naila okom Ananinai atona nanda'ama lagel Jisas Kraisi atona. 
EPH.1.6	God nanda'am na'ama ma ape' mefela agel Ananinai minifelona ma waf bu'unai Anan nanda'anai nagiambamapa na'a. Waf anama nawalapa pepel nafifili Ananinai. Anan nagiambamapa na'a nase'apa nogalomana okom Ananinai nainailana endilisi, ea' mape la'ifipa malomana.
EPH.1.7	Krais atona naga' natagahepa ma waf aonai natalepa esimbel Ananimi. Ea' nakwaha waf aonai ape' manda'anai. Anan nanda'am na'ama si'i okom Godi nainailapa endilisi ma waf nagiambamapa na'a. 
EPH.1.8	Waf anama nase'apana si'ina endilisi. Nase'apana naloma gawa hianai naloma gawa mogawa maina waf bu'unai o aonai. 
EPH.1.9+EPH.1.10	Okom ananinai atona na'i nigiambamapa ea' nihi'ambapa basef ananimi mali' mandambaho' mape okom Ananinai atona. Basef amama mape na'ama. Anan nali' okom na'i Krais nope Dembinai ma amamaga hiami mape ilif etapi hi'ilam maloma epes wapoti'. Nogota anama anan atona okom na'ianai notaga, God nose'ana amamaga amama mofe' lagel Kraisi atona ma Anan atona nope Dembinai ma amamaga amama hi'ilam maloma epes wapoti'.
EPH.1.11	God nanda' amamaga amama hi'alam naila fowa' damba damba Anan okom na'iam. Ea' nosahe'apa mape la'ifipa maloma Jisas Krais. Dei' main, Anan naila okom ananinai si'i fowa' damba damba okom na'iam. 
EPH.1.12	Ape' Juda atepa mogawa endilisi mape mohafa Krais, God nandandepapa na'ama ma monda' epes hiesi sefela agel Ananinai lu'una. Agel anama ananinai bu'unai endilisi.
EPH.1.13	Ea' dei' ipe' wapoti', nemaf anama peme' basef endilisimi bu'wami Godi, nofa'epa petanimani pembale'efa Krais pape la'ifipama anan. Nogota anama ipe' pembale'efa Krais, God nase'epa Ambal Bu'unai Ananinai nosahe'epa. Ambal Bu'unai anama si'i anona ikwaf God nanda'mepanai ma nihi'ambepa na'ama. 
EPH.1.14	Nihi'ambepa ape' mogawa endilisi la'ela'ef mopoma anona nemaf nose'apa amamaga bu'wami ape' epes ananipai. Anan nose'apam nemaf anama notagahepa nofa'apa mofe' mope molomana. God nanda'am na'ama ma ape' monda' epes hiesi sefela agel ananinai lu'una, agel anama bu'unai endilisi.
EPH.1.15+EPH.1.16	Basef do'okimi endilisimi atom. Amama atom dei' la'ela'ef anda'mepa beten ipe'. Nemaf anama nali'i ame' basefa waf ipe'inai pembale'efa Dembinai Jisasa ukup bo'om ea' maimaila amam nematawa hiesi Godi. Ae' anda'am nemaf anama afi'i afi'i ataga dei', ae' ina akwahipa ma beten, owa'etin. Ae' okom na'i ipe' anda' beten anifela Goda ipe'. 
EPH.1.17	Jisas Krais anan Dembinai ape'inai. Ae' anda' beten la'ela'ef nimeguf hiami ahali' God, Anan Dembinai Jisas Kraisi, Anan Ahalomapa ape'inai nafifili pepel napainai. Anda' beten ahali'ana ma nose'epa gawa bu'unai ukup ipe'imi pegawa basef Godi ofagema mandawalap alihima ipe'. Ama pegawa God andeande'. 
EPH.1.18	Ae' anda' beten ahali'ana ma nonda' ukup ipe'imi pegawa waf bu'unai ma amamaga bu'wami Anan nofalepa pape pehafami. Ma pegawa ambal namunai mape la'ela'ef noloma wambel Godi nahopagoma howalagon endilisima. Amama God nandondomba ma anona nemaf na'i nose'apa moloma epes ananisi endilisi. 
EPH.1.19	Anda' beten ahali'ana ma ipe' pegawa pepel ananinai la'ela'ef nanda' maola opalef nomon ape' epes mombale'efanai. Amama lu'um endilisi. Amama na'ama etin si'i pepel ananinai lu'unai 
EPH.1.20	nanda'ama nafela Jisas nohafel nakwaha ga' ananinai. La'ifimi amama atom God nanda'ana nape wa'ol lagel ananinai da'isinai gani heven. 
EPH.1.21	Ea' Krais dei' nape Dembinai ilif endilisi ma dembemi agufumi hiami maloma pepel hianai. Anan nikila' agof lu'wami hi'alam epes dei' sape nogota anae', ea' isima sope nogota nigi' neatagai wapoti'. 
EPH.1.22	God nanda' amamaga hiami mape owina Anan atona. Ea' nanda'ana nape dembinai ilif endilisi ma epes hiesi saloma amamaga hiami ma nagiambama esis sios hiesi sembale'efanai. 
EPH.1.23	Esis sembale'efanai si'i alop si'ina Kraisi. Anan nape anama hiagoma numafi amamaga hiami hi'alam nape nomona esis sembale'efanai hiesi si'isa Anan atona endilisi.
EPH.2.1	Basef ipe'imi mape na'ama. Fowa' ipe' panda' waf naninani aonai nahepa paga'. Dei' main, ipe' ina pagawa God, owa'. Pesambalona panda' waf aonai. 
EPH.2.2	Nogota anama ipe' ata' paila waf aonai atona etapanai ea' paila basefa aman aonai. Anan la'ifinai numafi pepel aonai nape la'afen numafi etap naloma otaga. La'ifimi amama mataga aman anama aonai dei' numafi epes isima sesambala basef Godi. 
EPH.2.3	Fowa' ape' hiapai manda' waf aonai si'i epes isima sesambala basef Godi sanda'ami, maila nomonas opaf apinai atona. Ape' maila opaf apinai ma ukup ape'imi atom. Amama atom dei' ata' mape owina okom wandafunai Godi, si'i enis epes etapasi.
EPH.2.4	Ea' God nati owahipipa endilisi ape' epes, okom lu'unai nainailapa. 
EPH.2.5	Amama atom dei' nanda'apa mataga namepa. Ape' mape si'i saga'i ma waf aonai. Ea' nanda'apa mataga namepa mape la'ifipa maloma Jisas Krais. Amama okom lu'unai Godi nagiambamepa nefa'epa pitanimani. 
EPH.2.6	God nafelapa mape namepa maloma Jisas Krais, mofa' agel lu'unai mape la'ifipa maloma anan, ea' ukup mapomana ilif heven. 
EPH.2.7	God nanda'apa na'ama ma nogota anae' dei' nafe' nafe' notaga owagama nihi'ambas okom ananinai nainailapa nigiambamapa na'a, ma epes hiesi soloma ensel hiami sogawa okom anama ananinai lu'unai endilisi nandawalap alihina ma ape' na'ama. Anan nanda'apa mape la'ifipa maloma Krais Jisas. 
EPH.2.8	Dei' main, God nagiambamepa na'a, amama atom dei' nofa'epa pitanimani pembale'efa Krais. Amamaga amama ina ipe' etipa panda'am, owa'etin. God atona nase'epam na'a. 
EPH.2.9	Amama ina si'i amamaga ipe' panda' maol pefa'ami, owa'. Ea' ina enin epen etitin la'ifina nefela agel ananinai atona ma amamaga amama, owa'. 
EPH.2.10	Dei' main, God atona nanda'apa mape. Lagel Krais Jisasi atona nanda'apa mataga dambaipa ma waf bu'unai ape' mailana mafe'.
EPH.2.11	Ape' mogawa amama andeande'. Lagof amam Judai atom matopa' alop amamunai. Ea' esis Juda safela esis etis sa'i epes satopa' alop. Ea' ipe' fowa' pape pelolama God owa' Judaipei, sofalepa sa'i, “Owa' petopa' alopi.” Basef amama ma'i waf alopanai ande' atogon. 
EPH.2.12	Ipe' pegawa nogota anama fowa' ata' pape pelolama God, ipe' ata' pape ande' laogona Krais, pape ande'ma epes hiesi Israel epes Godi, ea' pape ande'ma basef endilisimi atom God na'iam naloma esis. Basef amama na'i endilisimi atom nagiambamapa. Ipe' fowa' ina anom amamaga bu'wami pape pehafam anona nemaf, owa'. Ipe' owa' pembale'efa God. 
EPH.2.13	Ea' ipe' fowa' pape laogona God, esimbel Kraisi atom ma ga' ananinai mofa'epa dei' makolasepa pafi'i pape felefele'ma Goda lagel Jisasi atona.
EPH.2.14	Dei' main, Anan atona ofagonama opaf awanena. Anan nakolasa ape' Juda maloma ipe' anona wambota epes hipei fowa' pelolama God, dei' mataga mape epes etifipa. Anan atona nahape' waf anama nawala ape' Juda maloma ipe' owa' Judaipei. Ea' anan atona natopa' waf anama naumbihinai lopa' fitapanai. 
EPH.2.15	Ga' Kraisi atona Anan nali'amona basefa mi'uli fowa' God naso' Mosesanai maloma anom basef tu'wanim mape mi'uli anama. Anan nanda'am na'ama nokolasa epes wambotagw biam, ape' Juda maloma ipe' owa' Judaipei mataga si'i epen etitin dambainai. Ama mope opalef awanem mope etifigin felefele'ma God. 
EPH.2.16	Krais naga' lawag usi'inai tu'wanainai nakolasa epes sape wambotagw biam sataga si'i alop atotona. Ea' ga' ananinai natagaha waf asasinai naumbihinai lopa' fitapanai naga' hi'alana. 
EPH.2.17	Anan dei' nafi'i na'i basef bu'wami nawalapam na'i, “Dei' ipe' pape opalef etifim paloma God naloma epes.” Anan na'ipipa basef amama fowa' pape laogona God pelolamana, paloma ape' Juda ananipai mape felefele'ma Anan wapoti'. 
EPH.2.18	Lagel Kraisi atona ape' epes hiesi mape wambotagw biam mape eaf alihina mafe'ma Ahalomapa Goda Ambal Bu'unai Ananinai atona.
EPH.2.19	Ipe' dei' ina ata' pape si'i laugunisi dalaisi etap a'asi, owa'. Ipe' pape paloma esis amam nematawa epes hiesi Godi, wambota Ananinai. 
EPH.2.20	Ipe' pape si'i ipat Godi nape nala'ana. Anan nanda'ana natoma ilifa afa' aposel waloma amam profet nawafa si'i olalefa ipat anama. Ea' Krais Jisas anan atona si'i olaf nali'i la'ifinai endilisi ma ipat anama. 
EPH.2.21	Faulaga natoma la'ifina ma Krais, ea' la'ifina andeande' nape. Dei' God ata' nanda' ipat anama nala'ana etin nataga lu'una ma nope bo'ona ma Dembinai atona. 
EPH.2.22	Ipe' wapoti' pape la'ifipa paloma Jisas Krais, dei' God nape nakolasipa etifigin la'ela'ef paloma enis Kristen alupusi hiesi. Ea' nanda'epa pataga si'i ipat endilisi God napeinai ma Ambal Bu'unai Ananinai atona.
EPH.3.1	Krais nakolasa epes hiesi wambotagw biam esis Juda saloma esis ina Juda sataga etifis. Amama atom dei' ae' Pol, Krais Jisas nanda'e anda' kalabusa agiambama ipe' epes fowa' pelolama Godi. 
EPH.3.2	Endilisi, ape' hiapai mape etapi God nagiambamapa na'a. Amama anan nase'e ma imafiam enda' maol ewalapam ewalipipam. 
EPH.3.3	Maol anama Anan nasi'ianai nape na'ama. Basef Ananimi bu'wami fowa' ata' mandambaho', dei' God nawalapameam alihim anda'am bandam mail pas amama. 
EPH.3.4	Ama i'i pitalifa basef amama, pegawa okom ae'anai ma basef hiami Kraisi mali' mape mandambaho'. 
EPH.3.5	Fowa' la'ela'ef God ina nawalapam alihima enis epes, owa'. Ea' dei' Ambal Bu'unai Ananinai nawalapam alihima afa' aposel waloma amam profet ananifai. 
EPH.3.6	Basef amama bu'wami Godi mape na'ama. Epes hiesi owa' Judaisi hi'alas fowa' sololama Godi saloma ipe' pataga etifipa paloma ape' Israel. Ea' ipe' hipei paloma ape' Juda mofa' amamaga bu'wami hiami God na'i endilisi nase'apami ma lagel Krais Jisasi.
EPH.3.7	God nandandepa ae' anda' maol awalapa basef amama bu'wami. Anan okom nainaili nagiambame na'a nanda'e la'ifiwi, amama atom dei' ape anda' maol anama. 
EPH.3.8	Endilisi ae' ape falafuwei agi' endilisi ma amam nematawa hiesi Godi. Ea' Anan okom nainaili nagiambame na'a ma anda' maol awalipa esis sololama Godi basef bu'wami ma Krais. Waf anama naloma basef amama bo'om endilisi mikila' gawa epes hiesi, ea' ina la'ifisa sagawa ofagema amama, owa'. 
EPH.3.9	Ea' God nagiambamas na'a nihi'ambasa okom Ananinai maloma waf hianai Ananinai epes hiesi. Okom anama naloma waf anama ananinai hianai damba damba nape nandambaho' nafi'i nataga dei'. Ea' dei' nanda' amamaga hiami hi'alam mataga mape nase'e maol anama awalapa amama mape mandambahi'i alihim. 
EPH.3.10	Fowa' ata' mandambaho', dei' na'i esis amam nematawa Godi sombale'efanai sihi'ambam amam dembemi agufumi maloma amamaga pepel hianai nape heveni mogawa gawa Godi. Gawa anama hianai ananinai naninani lu'una sa'ona hi'alana. 
EPH.3.11	Anan nanda'am na'ama etin si'i okom ananinai atona nape la'ela'ef na'iama lagel dembinai ape'inai Krais Jisasi atona. 
EPH.3.12	Ape' mape la'ifipa maloma anan mombale'efana. Amama atom ape' ina umbamahapa ma mefe'ma God, owa'. Ape' ukup la'ifim endilisi ea' dei' mafe' felefele'ma Anan. 
EPH.3.13	Ea' dei' a'ipipa a'i nimanimi amama dei' efa'ama igiambamepa, na'ama piti amama ukup aom, pa'i ipe' ina la'ifipa, owa'. Pepe la'ifipa si'i ipe' dembipei. Dei' main, nimanimi amama magiambamepa.
EPH.3.14	Ae' okom na'i Krais nakolas ape' Juda maloma ipe' ina Judaipei mataga etifipa, amama atom dei' indiwa nembawa etawa anda' beten anifela Ahalome. 
EPH.3.15	Ape' hiapai mape etap maloma sape ilif wapoti', ape' amam nematawa wambotagw hiami mofa' agof ape'imi ma Anan atona. 
EPH.3.16	Ae' anda' beten ahali'ana na'ama. A'i God nigiambamepa ma pepel nafifilili ananinai lu'unai endilisi. A'i pepel Ananinai atona nonda'epa pepe la'ifipama opalef ipe'imi nomona Ambal Bu'unai Ananinai atona. 
EPH.3.17	A'i bale'ef ipe'inai atona Krais nope opalef ipe'imi nomon la'ela'ef. Ea' anda' beten ahali' Goda waf ukup maimailasanai nope si'ina ma ipe' ma nonda'epa la'ifipa pila waf anama si'i nombalef lawag nahapila etap nowala la'ifina. 
EPH.3.18	A'i ipe' pefa' pepel neloma amam nematawa Godi hiesi pegawa okom Kraisi nainailipa, anama lu'una endilisi nafe' laogon endilisi nafe' wa'ol wa'ol nalata gani ilif endilisi ea' nowala nafe' owin endilisi nafe' etin. 
EPH.3.19	Ea' anda' beten ahali' Goda basef akutaimi na'ama. A'i ipe' pegawa okom anama Kraisi endilisi, anama nikila' gawa epes hiesi. A'i ipe' pegawa okom anama Kraisi ma pepe si'ipa endilisi ma waf bu'unai God okom na'ianai hianai. 
EPH.3.20	God anan la'ifinai. La'ifimi amama Ananimi dei' manda' maol opalef ape'imi nomon, amama la'ifim endilisi. La'ifimi amama atom anan la'ifinai ma nonda' amamaga hiami mikila' basef hiami manda' beten mahali'anami hi'alam maloma ukup ape' hiapai wapoti'. 
EPH.3.21	Amama atom dei' ape' epes Godi mombale'efana minifela God mefela agel Ananinai lu'una ma Krais Jisas la'ela'ef mofe' mofe' anona nemaf owagama gani. Endilisi.
EPH.4.1	Basef amama mali'i endilisimi atom. Ea' dei' a'i efela ukup ipe'imi ma basef la'ifimi amama. A'i fe' pe ipe'inai nefe' dende'ma waf bu'unai okom Godi na'ianai nofalapa ma milana. Ae' anda' kalabusa maol anama Dembinai dei' a'ipipa na'ama afela ukup ipe'imi. 
EPH.4.2	Ipe' pepe la'afen endilisi ma epes hiesi penda'as sa'osa'ombemas. Esis sonda'mepa waf aonai, pinindifa ukup ipe'imi la'ifim pepe pitilis. Ipe' ina ukup mohafel aom, owa'. Ukup mimila sahin owan ipe'isi pigiambamas pefa' nimanimi pelomas. 
EPH.4.3	Ambal Bu'unai Godi nakolasepa mape opalef etifim. Ea' dei' penda' maol la'ifipa penda' waf anama neloma waf ukup awanemi atom. Waf anama opalef etifimanai nandawalap nape na'ama. 
EPH.4.4	Alop etifina, Ambal Bu'unai Godi etifina. Amama na'ama etin si'i amamaga etifim, God nali' nofalepa pape pehafana. 
EPH.4.5	Dembinai atotona, bale'ef etifina, baptais etifim. 
EPH.4.6	God ahalomapa ape' hiapai anan atotona nape dembinai ma ape' hiapai mombale'efana. Anan nape anama hiagoma, ea' nape nomona ape' hiapai.
EPH.4.7	Ape' hiapai atona etin mofa' anom amamaga bu'wami, dende'ma ikwaf Krais nawalogam nase'apam na'a. 
EPH.4.8	Si'i buk Baibel na'iam na'ama na'i,
EPH.4.8	“Nemaf anama anan nafe' gani ilif, nefa' epes hiesi sanda' kalabusi nafe' nalata ilif. Ea' nase'asa presen bu'unai esis.” 
EPH.4.9	Basef ma'i, “Nalata ilif,” ofagema ma'i main? Amama ma'i Anan nali' nafi'i nowala gani etap owin endilisi. 
EPH.4.10	Ea' aman anama atona nowala etap owin endilisi dei' notambel nalata ilif wapoti' nafe' gani ilif endilisi nikila' otaga ma nanda' amamaga hiami hi'alam si'im endilisi ma Anan atona. 
EPH.4.11	Anan atona nase'apa presen bu'unai na'ama. Anom amam nandandepama manda' maol aposel, anom nandandepama manda' maol profet. Ea' anom nandandepama manda' maola mefe' mi'ipasa basef bu'wami Kraisi epes hiesi. Ea' anom nase'ama gawa mope pasto tisa mumafi esis Kristen mawalipasa basef bu'wami Godi ma monda' esis amam nematawa Kraisi sotaga la'ifis. 
EPH.4.12	Krais nase'apa presen anama bu'unai ma manda' ape' amam nematawa Godi mondondombam mope la'ifipama monda' maol bu'unai Ananinai. Ape' amam nematawa Godi si'i alop Kraisi. God nase'apa presen anama bu'unai ma ape' mefa'ana manda' hiesi amam nematawa Kraisi sataga la'ifisa sanda' maol Godi. 
EPH.4.13	Ea' mope mefe' mefe' ma anona nemaf ape' hiapai mombale'efana motaga opalef etifim endilisi ma bale'ef ape'inai noloma gawa etifina ma anan Nogalomana Godi. Ape' motaga epes la'ifipa endilisi mombale'efana si'i epes dambes ea', motaga na'ama etin si'i ikwafa waf bu'unai Kraisi atona.
EPH.4.14	I'i ape' motaga na'ama, ape' ina ata' mape mundati si'i awasi gawa a'asi wapoti', owa'. I'i epes isima sogawa endilisi sakikipapa ma waf baso'maimi si'ipapa basef hiami mamumami, amama ina mamboma ukup ape'imi mape si'i naoh makoto'ma kanu. Amama ina makoto'mapa manda'apa si'i uf nafapusapa mafe' mafi'i, owa'. 
EPH.4.15	Ape' ukup la'ifim ea' mi'i basef endilisimi atoma waf ukup maimailasanai. Ape' mi'i basef endilisimi na'ama ma mila waf Kraisi bu'unai hi'ilana. Ea' motaga la'ifipa mikila' waf mali' mailanai. Ape' monda'am na'ama mefe' motaga dende'ma ikwaf Kraisi, Anan dembinai ma ape'. 
EPH.4.16	Anan atona dembinai ma ape' Kristen hiapai. Ea' ape' Kristen hiapai si'i alop wa'awa'ana nape etifina la'ifipa mandagigiambanama etin si'i gigililimb mowa' nigis hiami lu'wami so'umi motaga la'ifimi. I'i alop wa'awa'ana hianai nonda' maol nondahama ikwaf Anan na'ianai, alop anama si'ina nape na'ama. Ape' amam nematawa Kraisi mandagigiambanama mape la'ifipa mikila' fowa' mape. Alop anama nataga la'ifina etina ukup maimailas sandagigiambanama.
EPH.4.17	Dei' a'i i'ipipa anom basef. Ipe' pape la'ifipa paloma Jisas Dembinai dei' a'ipipa basef la'ifima ma agel Ananinai. Ipe' ina ata' pila waf anama sololama Godi sailanai, owa'. Hapainai. Epes isima ukup asasimi mapoma waf falafunai atona. 
EPH.4.18	Gawa ma ukup asasimi si'i owamb atona. Esis sololama gawa bu'unai, satotopa' basef, opalef asasimi mase'as. Amama atom dei' sape ande' laogona ambal namunai Godi. 
EPH.4.19	Esis ina ata' ambagof aoma waf anama aonai asasinai, owa'etin. Safe' sawis endilisi ma waf aonai naninani hianai naloma waf aonai so'a waolanai ma saila waf aonai hianai. Saila waf anama la'ela'efa ukup mohafel endilisi ma sanda' waf anama aonai wapoti'.
EPH.4.20	Ea' ipe' ina pelafa waf anama ma Krais, owa'. 
EPH.4.21	Ae' egawa endilisi ipe' pegawa basef Kraisi ea'. Ipe' pape la'ifipa paloma Anan, amam mawalipipa ma basef amama endilisimi Jisas nihi'ambapa. 
EPH.4.22	Fowa' ipe' pelafa basef amama na'ama. Dei' kwahana opaf anama fowa'inai ma waf aonai ipe' panda'anai. Opaf anama ofagonama waf baso'mainai anama dei' nape nahambombagapa. Dei' kwahona opaf anama fowa'inai. 
EPH.4.23	Ea' ukup ipe'imi motaga dambaim 
EPH.4.24	pefa' opaf dambainai. God nanda' opaf anama dambainai nataga si'i anan atona ma waf bu'unai endilisinai.
EPH.4.25	Ea' ipe' hipei pekwaha waf baso'mainai ma pi'i basef endilisimi atoma epes hiesi. Dei' main, ipe' pegawa ape' hiapai mape alop wa'awa'ana ea' mataga alop atotona. 
EPH.4.26	I'i opalef ipe'imi aom mope la'ela'ef, ipe' pindumafuma andeande'. Na'ama ipe' penda' waf aonai opalef aom la'ela'ef pefe' aon newala naso'. Na'ama owa'. 
EPH.4.27	Na'ama piwisi' utama Satan. 
EPH.4.28	Emi egafis sanda' wali, esis ina ata' sonda' wal wapoti', owa'. Esis dei' sonda' maola lagof asasimi ma atuwasi sotagama amamaga sose'asam epes isima amamaga a'asi. 
EPH.4.29	Basef awami ina motaga malogof ipe'imi, owa'. Pi'i basef bu'wami atom pi'ipasam mandahama fe' pe ki asasinai. Penda'am na'ama ma pigiambama epes isima some' basef ipe'imi. 
EPH.4.30	Ipe' ina penda' anona waf aonai ma penda' Ambal Bu'unai Godi aona, owa'. Anan anona ikwaf Godi ma God nandandepepa ma pape ananipei etipa si'ipa ma anona nemaf notagahepa waf aonai nofa'epa petanimani pepan andeande'. 
EPH.4.31	Ipe' pekwaha waf hianai aonai opalef aomunai migimigah, ukup awomunai basef findiwaimi awami. Waf anama aonai hianai nahambombaga epesi. 
EPH.4.32	Ipe' penda' waf so'umbilinai ma esis alupusi ea' piti uwahipis. Ipe' pekwahomasa waf aonai esis sanda'mepanai, si'i God nakwahomepa waf aonai ipe' panda'anai ma agel Kraisi.
EPH.5.1	Ipe' pila waf God nanda'anai. Anan okom nainailipa pape si'i awasi ananipei. 
EPH.5.2	Ipe' pila waf anama ukup maimailasanai si'i Krais okom nainaila ape' hiapai nakwaha ambal Ananinai nagiambamapa. Anan nase'ana alop Ananinai God naga' nondolalimana si'i ofa bu'unai alogw bu'wami ma'ami.
EPH.5.3	Waf anama hianai so'a waolanai, neloma waf aonai alop atonai neloma kowalasanai, ipe' ina penda'ana, owa'. Basefa waf anama ina mataga la'afena ipe', owa'. Dei' main, ine' andeande'ma ape' amam nematawa Godi manda' waf anama, owa'. 
EPH.5.4	Ipe' ina penda' basef awami o basef mamumami awami, o basef salamalimi awami, owa'. Waf anama ina andeande', owa'. Andeande'ma ipe' pinifela God. 
EPH.5.5	Ipe' pegawa ma emi egafis sanda' waf aonai so'a waolanai, o emi egafis ukup awami kowalasa amamaga enis epesi si'i saila god baso'omunai, epes isima ina anona nemaf suwis wambota Godi naloma Kraisi, owa'. 
EPH.5.6	Ipe' pindumafuma andeande'. Na'ama peme' basef enis epesi atom somboma ukup ipe'imi penda' waf anama aonai. Dei' main, waf anama God okom wandafuna ma epes isima sanda'anai sosambala basef Ananimi. 
EPH.5.7	Amama atom dei' ina penda' waf anama pendao'oma pelomas, owa'. Hapainai.
EPH.5.8	Dei' main, fowa' ipe' ata' panda waf aonai si'i pape owamb. Ea' dei' pape la'ifipama paloma Jisas Dembinai, amama atom dei' nahaponepa papoma si'i pape howalagoma. Ipe' pefe' si'i epes safe' alip howalagoma. 
EPH.5.9	Epes safe' alipi sawalapai waf bu'unai, endilisinai hianai. 
EPH.5.10	Ea' ipe' pendandomba ma pegawa maina waf Dembinai okom na'ianai. 
EPH.5.11	Ipe' ina peloma epes isima sanda' waf aonai si'i sape owambi pendao'oma atogon etin, owa'. Waf anama wafinai atona ina nola gwa'imi bu'wami, owa'. Ipe' pekwaha epes isima hiesi sanda' waf anama aonai. 
EPH.5.12	Dei' main, ae' ina ewalapa basefa waf anama aonai epes isima sandambaho' sanda'anai, owa'. Ae' ambal aona ie'iam i'i basef amama. 
EPH.5.13	Ea' maina waf nagwahis mafifili mawalapanai, ofagena nataga nape nandawalap. 
EPH.5.14	Dei' main, maim amamaga mataga alihim mandawalap, amama mataga mape howalagoma. Amama atom dei' anom basef mape ma'i na'ama ma'i,
EPH.5.14	“Ipe' epes pa'ihi dei' hafel mehip pekwaha koh! Ipe' pehafel hi'agif ea' Krais nese'epa howalagon mififima ipe'.”
EPH.5.15	Ipe' pape howalagoma ea'. Ea' pimafia fe' pe ki ipe'inai. Ipe' ina pepe si'i epes isima gawa a'asi, owa'. Ipe' pepe si'i epes isima gawaisi. 
EPH.5.16	Dei' ipe' nemaf ata' napomepa ma penda' waf Godi. Ea' penda'ana la'ela'ef nemaf anae'. Dei' main, nimeguf amama sanda' waf aonai atona. 
EPH.5.17	Ea' ipe' dei' ina pepe si'i epes gawa a'asi ukup mese'epa, owa'. Pegawa andeande'ma okom Dembinai na'iami. 
EPH.5.18	Ea' ipe' ina pea' embel la'ifimi pehaga pegaol, owa'. Waf anama nahambombaga ipe'. Ipe' aho'ma Ambal Bu'unai Godi nopaipa si'ipa. 
EPH.5.19	Ea' pi'i basef bu'wami atom peloma enis epes hiesi ma penda' awalef bu'wami mape Buk Songi moloma awalef lotuwimi moloma awalef manda' epesi sataga la'ifis. Ipe' penda' awalef pefela agel Dembinai la'ifipa maloguf moloma ukup ipe'imi. 
EPH.5.20	La'ela'ef pendanifela ahalomapa God ama amamaga hiami ma agel Dembinai ape'inai Jisas Kraisi atona.
EPH.5.21	Ipe' pila okom Kraisi ea' pefe' owina esis alupusi ipe'isi.
EPH.5.22	Ipe' nematawa pila ukup moloma basef amam wauhiamipei si'i paila okom Dembinai. 
EPH.5.23	Dei' main, aman nape balaga nali'ma akwa'w, si'i Krais nape balaga nali'ma sios amam nematawa Godi. Ea' esis hiesi si'i alop si'ina Ananinai. Epes isima Anan atona nofa'as sotanimani. 
EPH.5.24	Epes isima sios safe' owina Krais, ea' na'ama etin ipe' nematawa wapoti', pepe owina amam wahupipa ipe'imi.
EPH.5.25	Ipe' amam wapoti', ukup mimila wauhiamepa ipe'iwai, si'i Krais okom nainaila sios amam nematawa Godi, naga' naloma ambal ananinai naho'ofas. 
EPH.5.26	Anan nanda'am na'ama ma sotaga epes Godi etis bo'wes si'i nasa'opas embel sataga bo'wesa basef ananimi. 
EPH.5.27	Krais nanda'am na'ama ma sataga bo'wes andeande' sape Ananisi etis ma amamaga awami a'as. Ea' sape bo'wes andeande', amamaga awami a'as. 
EPH.5.28	Dei' na'ama etina ipe' amam ukup mimila awau wauhiamepa si'i ukup maila alop ipe'inai atona. Emi epen okom naila waulu'mana anani'wi, anan okom naila anan wapoti'. Dei' main, esis sataga etifis. 
EPH.5.29	Ape' hiapai mogawa ina anona aman atotona nandaiwa'ma alop si'ina ananinai nahana, owa'. Amam amama hiami manda' gwa'aimi mumafiana andeande', si'i Krais numafi sios amam nematawa Godi. 
EPH.5.30	Dei' main, ape' epes wa'awa'ana alop Kraisi. 
EPH.5.31+EPH.5.32	Basef amama fowa' mape mandambahi'i, lu'wami nomonas hiami. Dei' mataga alihim si'i Buk Baibel na'iam na'i, “Aman nekwaha mamasana ananisi nefe' nope la'ela'ef noloma waulu'mana anani'wi, esis bias sataga alop atotona.”
EPH.5.31+EPH.5.32	Ae' okom na'i basef amama na'i Krais atona naloma sios amam nematawa Godi. 
EPH.5.33	Ea' basef amama ofagema ma'iam na'ama wapoti' ma ipe' epes atona etin na'ama ma'i, “Ipe' amam hipei ukup mimila wauhiamepa ipe'iwai si'i ukup maimaila ipe' etipa.”
EPH.5.33	Ea' ipe' nematawa hipei wapoti' pefela agofa wauhupipa ipe'imi pinifelom pila basef amamumi.
EPH.6.1	Ipe' awasi, ipe' pila basef mamasepa ipe'isi si'i paila basef Dembinai. Waf anama bo'ona andeande'. 
EPH.6.2	Dei' main, anom basefa mi'uli nape nali'i Godi basef endilisimi atom ma'iam na'ama ma'i, “Ipe' pila ukup mamasepa ipe'isi ea' pefela agof asasimi.” 
EPH.6.3	Basef amama ma'i esis sila ukup mamasasi, “Ma ipe' pepe andeande' nimeguf hiami etap anae'.”
EPH.6.4	Ea' ipe' ahapas ina penda' ukup awasi ipe'isi aom, owa'. Ipe' pimafias andeande' piwalipasa basef Dembinai pi'ipasa basef amama.
EPH.6.5	Ipe' agof a'epa panda' maol na'a pape la'afena agufisi ipe'isi peme' basef asasimi pefe' owina esis umbamehepamas. Ipe' penda' maol anama pila basef asasimi andeande'ma ukup etifim si'i paila basef Kraisi. 
EPH.6.6	Ipe' ina penda'ama naep asasimi atom pemboma ukup asasimi atom, owa'. Penda' maol anama si'i panda' maol pape owina Krais. Penda'am na'ama etin si'i paila okom Godi ma opalef ipe'imi. 
EPH.6.7	Ipe' ukup mohafel endilisi penda' maol anama andeande'. Ina panda' maola epes etis, owa'. Ipe' panda' maola Dembinai atona. 
EPH.6.8	Dei' main, ipe' pegawa, i'i emi egafis sanda' maol andeande', anona nemaf Dembinai notalis nose'as amamaga bu'wami. Ea' nonda'as na'ama etina isima agof a'asi sanda' maol na'ai saloma isima sanda' maol sofa' otambai.
EPH.6.9	Ipe' agufipei pimafi isima agof a'asi sape owina ipe'i sanda'mepa maol na'ai, ipe' penda'am na'ama etina esis si'i panda'ama Dembinai atona. Ipe' pekwaha waf anama paumbalisanai. Dei' main, ipe' pegawa Dembinai nape heveni anan Dembinai ipe'inai, asasinai wapoti'. Anan ina nawaloga agof epesi ma naep ananimi, owa'etin. Anan nawaloga hiesi agufisi agof a'asi hi'alasa ikwaf bu'unai atona.
EPH.6.10	Dei' a'i enda' basef akutaimi amama. Ipe' pepe la'ifipa peloma Jisas Dambinai, pepe la'ifipama Anan atona ma pepel lagela pipitagel atona ananinai. 
EPH.6.11	Ipe' pela luwaguf hiami peanda' wandafami God nasi'ipami, ma pitu la'ifipama pili'amona waf aonai baso'mainai Satani. 
EPH.6.12	Dei' main? Ape' ina manda' wandaf maloma epes, owa'. Ape' manda' wandaf mapa' maloma ambagof gambefah awami mape mali'i maloma amam agufumi awami maloma amam ensel awami maloma pepel hianai aonai mumafi epes sanda' waf aonai etap anae'. Ape' mapa' maloma ambagof awami hiami mape la'afena otaga naloma etap. 
EPH.6.13	Amama atom dei' pendawisa sosaf anama sanda' wandafanai hianai God nasi'ipanai hi'ilana. Ama nemaf anama aonai notaga, ipe' la'ifipama pitu la'ifipa ma pikila' amamaga meagwambaipei petofam. Ama pikila' waf aonai hi'ilana pitu la'ifipa la'ela'ef.
EPH.6.14	Ipe' pitu pendawisa sosaf anama na'ama. Ipe' pihapila basef endilisimi bu'wami si'i anona let ipe' pewahe'ana. Ea' penda' waf bu'unai nope alihina si'i sala siaot la'ifinai sanda' kapa sanda'anai nili'akwa mafatagw ipe'imi. 
EPH.6.15	Ea' penda' anona waf bu'unai na'ama. Pendandombam pewalapa basef bu'wami Godi na'i epes somboma opalef sope ukup etifim solomana. Ipe' pefa' waf anama la'ifina pitu la'ifipa si'i esis sala su saitu la'ifis. 
EPH.6.16	Ipe' penda' waf anama si'i amamaga amama sanda' wandafami ea' piwatani anona waf wapoti'. Pembele'efa Krais la'ifipa si'i pefa' walitap panda' wandaf. Walitap anama la'ifinai ma nohagasa amama meagwambipei hi'alimi hiami hi'ilam mafi'i aman anama aonai Satan. 
EPH.6.17	God nofa'ai ipe' petanimani. Amama ipe' ukup pendanda'mam pefa'am si'i pewalo' hagw kapaimi la'ifimi balagah ipe'imi. Ea' pihapila bainat hi'alinai Ambal Bu'unai Godi nasi'ipanai, anama basef Godi atom. 
EPH.6.18	Ea' la'ela'ef pefa' pepel Ambal Bu'unai Godi ma penda' beten naninani hianai pehali' God. Ipe' pindumafuma andeande' penda' beten. Ina pepoma noma'w, owa' Penda' beten la'ela'ef ma God nigiambama esis amam nematawa ananisi hiesi hi'ilas.
EPH.6.19	Ea' penda' betena ae' wapoti' ma maina nemaf i'ipasa basef Godi nigiambama malogel ae'anai ma basef ewalipasami. Ama ina umbamahe ewalipasa basef amama bu'wami Godi fowa' mape mandambahi'i. 
EPH.6.20	Ae' awalapa basef amama, dei' amama atom mowa' lagof ae'ami sen ape anda' kalabus. Maol ae'anai anama. Ae' efa' malogel Kraisi ma ewalapa basef amama Ananimi ma epes hiesi. Ea' penda' betena Goda nohogofa umbameahe etaga la'ifiwi iwalipam si'i okom Kraisi na'iam.
EPH.6.21	Aman anama Tikikus anan alupunai endilisi ape'inai, ape' ukup ma'iana. Anan nape la'ifina ma Dembinai nanda' maol Ananinai andeande'. Anan atuwasi nofo'o nowalapa basef ni'ipipa ae' dei' ape a'imama. 
EPH.6.22	Ae' a'i esapa'ana nefe'mago ipe' ma atuwasi pegawa afa' wape na'ae wape wa'imama ma nonda'epa petaga la'ifipa.
EPH.6.23	Ae' a'i God Ahalomepa naloma Dembinai Jisas Krais monda'ago opalef ipe' alupipei hipei pepe etifigin peloma God. Ea' a'i amam mese'epago waf anama ukup maimailasanai neloma bale'ef bu'unai wapoti'. 
EPH.6.24	Ea' a'i God nigiambamepago na'a nonda' epes isima emi egafis ukup maimaila Jisas Krais Dembinai ape'inai la'ela'efi sotaga la'ifis. Waf epes isima ukup maimailasanai anama nape la'ela'ef owa' hi'ilanae.
EPH.6.24	Ea' ma'um.
PHP.1.1	Ae' Pol aloma Timoti afa' biafa Krais Jisasi atofa wanda' opeh ananimi. Wanda' basef amama mafe'mago ipe' amam nematawa Godi pape Filipai. Basef amama mafe'ma ipe' pape la'ifipa paloma Jisas paloma agufumi ipe'imi maloma amam magiambamam wapoti'. 
PHP.1.2	Afa' biafa wa'i God Ahalomapa ape'inai noloma Dembinai Jisas Krais migiabamepa na'a monda'epa petaga la'ifipa monda' opalef ipe'imi mope awanem.
PHP.1.3	Maina nemaf ae' okom napoma ipe', anifela God ae'anai ma ipe'. 
PHP.1.4	Ae' endanifela maina nemaf anda' betena ipe' hipei.
PHP.1.5	Dei' main, ipe' panda' waf bu'unai pagiambame awalipasa basef bu'wami Godi. Fowa' damba damba ipe' pame' basef amama bu'wami pembale'ef pandao'oma pape la'ela'ef palome pafi'i pafi'i pataga dei'. 
PHP.1.6	Ea' ae' egawa endilisi, God nafela opeh bu'wami nomon opalef ipe'imi, anona nemaf nonda'am nefe' nefe' nembefam nemaf anama Krais Jisas niefi'ianai.
PHP.1.7	Ae' ahapila ipe' okom ae'anai, egawa God nigiambamepa dei' anona nemaf wapoti' na'ama etin. Amama andeande'. Dei' main, ape' manda'kolas etin manda' opeh ananimi. Nemaf anae' dei' ape kalabus o nimeguf hiami ali' awalapa basef amama bu'wami epes hiesi agiambamasa sogawa basef amama endilisimi atom, nimeguf amama hiami God nagiambamapa na'a. 
PHP.1.8	Ae' a'iam endilisi ma naep Godi. Anan nogawa dahowe Krais Jisasi nafela ae' ea' okom nohafel endilisi nainailipa ma iti ipe' hipei.
PHP.1.9	Ae' anda' betena ipe' a'i ipe' ukup mimila God pendao'oma pila sahin owan hiesi ma waf anama nataga lu'una ma ipe' neloma gawa hianai neloma nomonas bu'wami pegawa basef Godi andeande'. 
PHP.1.10	Anda' betena nambimb pewaloga waf hianai andeande' pegawa maina waf bu'unai o aonai. Ama nemaf Krais niefi'ianai pepe bo'wepa ofagema a'epa ma naep Godi. 
PHP.1.11	Ae' anda' betena waf bu'unai Jisas Krais nawalapanai nambimb nepe si'ina ma ipe', nese'ana agel lu'unai Goda epes hiesi siti pepel nafifili Ananinai.
PHP.1.12	Alupipei, dei' a'i ipe' pegawa amamaga mali' matagama ae' ma anda' kalabus, ina masopama basef bu'wami Godi, owa'. Amama manda'am mafe' lu'um endilisi ma hiesi seme'am. 
PHP.1.13	Ea' soldia amama Romi mumafi ipat dembinai gavmani maloma enis epes sape na'ae esis wapoti' sogawa anda' kalabusa agel Kraisi. 
PHP.1.14	Esis sahin owan hiesi ukup mapoma ae' anda' kalabus. Ea' opalef asasimi la'ifim sape la'ifisa Dembinai, sakwaha umbamahas dei' saitu la'ifis la'ela'ef sikila' fowa' sape sawalapa basef Godi.
PHP.1.15	Endilisi, enis epes kowalasa ae' efa' agel aposel ma'i mofa' agof lu'wami sowalapa basef Kraisi. Ea' enis epes saitu la'ifis sa'i sonda' waf bu'unai sagiambame ma owalapa basef bu'wami Kraisi. 
PHP.1.16	Isima sogawa ae' ape na'ae ma anda' basef bu'wami Godi mataga la'ifim. Ea' esis ukup maimaili sawalapa basef bu'wami. 
PHP.1.17	Ea' epes isima kowalasa ae'i dei' sawalapa basef Kraisi. Esis ina ukup mohafel endilisi ma sanda' opeh sefela agel Kraisi, owa'. Esis sanda'am na'ama ma sefela agof asasimi atom. Sa'i sowatani anom nimanimi wapoti' ma ae' ape la'ela'ef anda' kalabus. 
PHP.1.18+PHP.1.19	Ea' hapaiwei. I'i esis ukup mimila waf endilisimi ma sowalipasa basef Kraisi o i'i enis ukup mimila waf owa' endilisinai ma sowalipasam, andanifel alomas. Dei' main, sawalapa basef Kraisi atom. Ea' nambimb endanifel wapoti' ma amama. Ipe' penda' betena ae' ma Ambal Bu'unai Godi Jisas Kraisi nagiambame. Amama atom dei' egawa nambimb ekwaha kalabus. 
PHP.1.20	Ae' okom na'i egawa endilisi nambimb ae' ina ambal aona ma ekwaha basef Godi, owa'. Dei' wapoti' ae' okom la'ifina ewalipasa basef Ananimi si'i fowa' anda'am. I'i epe namowe o ega', ae' okom na'i amamaga anda'am alop ae'anai nambimb mefela agel Kraisi lu'una. 
PHP.1.21	Ofagema ma ape namowe na'ama. Ape namowe ma Krais atona. Ea' i'i ega', epe andeande' elomana efa' amamaga God nese'e pe bu'unai nikila' dei' ape. 
PHP.1.22	I'i ata' epe namowe la'ela'ef etap anae', nambimb enda' opeh bu'wami Godi. Ea' ae' ata' ila maina eaf? Ae' ina egawa. 
PHP.1.23	Ae' okom biefina anama. Ae' okom na'i efe' epe eloma Krais. Na'ama andeande' endilisi ikila' pe etapanai. 
PHP.1.24	Ea' i'i ae' ata' epe etap anae', ae' la'ifiwi ma igiambamepa. Na'ama andeande' ma ipe'. 
PHP.1.25	Ae' egawa amama endilisi. Ea' egawa nambimb ata' epe la'ela'ef enda' opeh elomepa igiambamepa ma pendanifel pembale'efa Krais pikila' pali' pape. 
PHP.1.26	Ama nemaf anama efo'o etaga epe elomepa, ipe' pendanifel ma Krais Jisas endilisi.
PHP.1.27	Dei' fe' ipe'inai nefe' bo'ona nila basef bu'wami Kraisi. I'i ae' efe'mago ipe', o i'i eme' basef atoma ipe', ea' hapaimi. A'i ata' egawa ipe' paitu la'ifipa opalef etifim pandagigiambanama pafela esisa sembale'efa basef amama bu'wami 
PHP.1.28	Ma ipe' ina umbamehepa ma naumbih ipe'isi, owa'. Amama mihi'ambas na'ama. Nambimb esis hegililas hi'ilas, ea' ipe' owa'. Anona nemaf God nofa'epa pitanimani pepe andeande'. 
PHP.1.29	Dei' main, God nase'epa waf bu'unai ma penda' opeh Kraisi. Anan ina nase'epa waf pembale'efana atona, owa'. Anan nase'epa waf anama pefa' nimanimi wapoti' ma agel Ananinai. 
PHP.1.30	Fowa' efa' nimanimi lu'wami ma agel Kraisi aitu la'ifiwi si'i anda' wandaf. Amama ipe' patolom pegawam. Ea' dei' pame' ae' ata' anda'am etin la'ela'ef. Ipe' pepe pendao'oma pelome ma opeh Kraisi si'i wandaf anama.
PHP.2.1	Ipe' pefa' pepel Kraisi? Ipe' pegawa Krais okom nainailipa nanda' opalef ipe'imi mape awanem? Ipe' pape ukup etifim paloma Ambal Bu'unai Godi? Ipe' ukup mapoma pagiambama ipe' atona etin? Endilisi, waf anama napomepa na'ama. 
PHP.2.2	I'i na'ama, penda' ae' endanifel endilisi ma waf anama. Pepe ukup etifim, mimila God noloma sahin owan ea' pepe opalef etifim endilisi. 
PHP.2.3	Ipe' ina ukup mopoma ipe' etipa penda' opeha enis epes safela agof ipe'imi lu'um, owa'. Ipe' pefe' owina enis epes ea' ina pi'i pepe ilifa esis, owa'. 
PHP.2.4	Ipe' ina ukup mopoma ipe' etipa, owa'. Ukup mimila enis epes wapoti' soloma maim amamaga esis ukup ma'iami.
PHP.2.5	Ipe' pihapila ukup etifim si'i Krais Jisas okom na'iam.
PHP.2.6	Anan nape God endilisinai la'ela'ef, ea' ina okom na'i nohapila waf anama la'ela'ef nope si'i God, owa'.
PHP.2.7	Anan nowa' alafuga ma waf anama ea' dei' nataga epen endilisinai nanda' waf anama nataga agel a'ana nanda' opeh nape owina enis epes.
PHP.2.8	Esis satolona sati anan nataga epen endilisinai. Ea' nanda' anan nafe' owina God naloma epes. Naila okom Godi atona nafe' nafe' ma naga' lawag usi'inai tu'wanainai.
PHP.2.9	Ea' waf anama atona anan nanda'anai dei' God nafelona nalata ilif endilisi. Ea' nase'ana anona agel nikila' agof hiami.
PHP.2.10	Anan nase'ana agel anama Jisasa anona nemaf epes soloma ambagof maim hiami mape heveni maloma anom amama mape etap anae' ilif owini hi'ilam mindiwa nembawa ma anan mafela agel ananinai lu'una, 
PHP.2.11	mowalapa basef mi'iam na'ama mi'i, “Jisas Krais Anan Dembinai.” Monda'am na'ama mefela agel Ahalomana Godi nolata ilif endilisi.
PHP.2.12	Ea' ipe' alupipei ae'ipei, ae' okom nainailipa. Fowa' la'ela'ef ape alomepa ipe' paila basef ae'ami. Ea' dei' wapoti' penda'am na'ama etin. Dei' ape laogon, ipe' penda'am la'ela'ef pefe' endilisi pikila' fowa' panda'ami. God nanda' opeh bu'wami nakwahomepa waf aonai nofa'epa pitanimani. Amama atom dei' ipe' umbamehepa endilisi pembefa opeh Anan nanda'mepami. 
PHP.2.13	Dei' main, anan nanda' opeh opalef ipe'imi nomon. Anan atona nafela ukup ipe'imi ma nagiambamepa panda' opeh si'i Anan atona okom na'iam. 
PHP.2.14	Amamaga ipe' pa'i penda'ami, pekwaha basef pandahihianamami moloma waf sandahambasefasami. 
PHP.2.15+PHP.2.16	Penda'am na'ama ma pepe awasi Godi bo'wepa ma basef o waf aonai a'epa. Dei' pape paloma epes hiesi sape etap anae', esis sakwaha waf bu'unai sanda' waf aonai. Ipe' pape palomas pihi'ambasa basef ambal namunaimi si'i ondowa motawa ilif mafifima epes. Penda'am na'ama ma nemaf akutainai Kraisi ae' endanifel ma ipe' ma egawa ina anda' opeh akwaha pepel ae'anai na'a, owa'. 
PHP.2.17	Ipe' pembale'efa God panda' opeh ananimi, amama si'i anom amamaga ipe' pindalali pase'anami. I'i nambimb esis sehe ega' sokolo'wa esimbel ae'ami si'i enis sondolali sakolo' ifat su'utip sanda' ofa sondalalima God, ea' hapaimi, ae' endanifel. Nambim ae' endanifel eloma ipe'. 
PHP.2.18	Ea' na'ama etin ipe' wapoti' pendanifel pelome.
PHP.2.19	I'i Dembinai Jisas ni'i aho', a'i nambimb ina nogota laona esapa' Timoti nefe'mago ipe'. Ma notanima nifi'i ni'ipi ipe' pape andeande'ma panda' ae' la'ifiwi. 
PHP.2.20	Timoti anan opaf etifina nalome. Okom ananinai natanea endilisi ma nigiambamepa ma pembale'efa God la'ifipa. Ina anona aman nape na'ae si'i anan, owa'. Anan atona. 
PHP.2.21	Amam hiami mape maloma ae' mumafi amamaga amamumi atom ea' ina ukup maimaila mumafi opeh Jisas Kraisi, owa'. 
PHP.2.22	Ea' Timoti ina si'i amam, owa'. Ipe' pegawa anan aman bu'unai, okom na'i nigiambamepa. Anan nagiambame ma wawalipasa basef bu'wami Godi si'i nogalomana nagiambama ahalomana. 
PHP.2.23	Nemaf anama egawa amamaga hiami motagame mi'imama, esapa'ana nefe'mago ipe' mehip. 
PHP.2.24	Ae' ape la'ifiwi ma Dembinai a'i anan nambimb nonda'me eaf ekwaha kalabus efe'mago ipe'.
PHP.2.25	Ae' okom na'i esapa' Epafroditus nefe'mago ipe'. Anan owalome ae'anai. Anan afa' wandao'oma wanda' opeh Godi etin waitu la'ififa ma nimanimi si'i soldia. Fowa' ipe' pasapa'ana nafi'i nagiambame. 
PHP.2.26	Opaf ananinai nalef endilisi ma na'i nitilipa. Ea' anan okom nimanima ipe' pame' basefa awes nanda'ana. 
PHP.2.27	Endilisi fowa' anan awasina na'i noga'. Ea' God nati anan uwahipina. Ea' ina nati anan atotona uwahipina, owa'. Nati ae' uwahipiwi wapoti'. Anan nandaiwa' endilisi ma opaf nimanina nose'alowe ma Epafroditus noga'. 
PHP.2.28	Ea' ae' okom na'i endilisi ma esapa'ana nefe'mago ipe' ma' petolona pendanifel ma opaf ae'anai awanena. 
PHP.2.29	Ea' ipe' pendanifel endilisi pefa'ana ma agel Dembinai. Pefela agof amam na'amaimi. 
PHP.2.30	Dei' main, anan ina okom napoma nope namona, owa'. Anan okom nohafela opeh Kraisi ea' felefele' ma noga' ma nagiambame. Anan okom napome. Dei' main, ipe' papani laogon anan naho'ofepa nanda' amama.
PHP.3.1	Ipe' alupipei, ae' a'i i'i basef ae'ami hi'ilam na'ama. Ipe' pendanifel ma Dembinai. Ae' ina okom nimanima enda' basef amama atom do'ok ali' a'ipipami, owa'. Amama mili'akwepa ma waf aonai.
PHP.3.2	Ipe' pindumafuma andeande' ma amam amama manda' waf aonai si'i nombagw aolupumi. Amam ma'i mi'ipipa mehip momboma ukup ipe'imi petopa' alop ipe'inai ma pila mi'uli fowa' God naso' Mosesanai. 
PHP.3.3	God atona nandandepapa mape ananipai. Ambal Bu'unai Ananinai atona dei' manda' lotumana mafela agel Jisas Kraisi atona. Ape' ina mombale'efa waf satopa' alopanai nagiambamapa, owa'. 
PHP.3.4	Enis epes Juda ukup ma'i, “Ape' Juda epes bu'upai manda' waf ape'inai hianai andeande' na'ama si'i matopa' alop.” Ea' ae' ikila'asa waf anama. Ae' Judaiwei endilisi. 
PHP.3.5	Dei' main, nemaf anama ata' sa'owe ape nimeguf 8-peleim mafe' ea' amam matopa' alop ae'anai. Ae' epen Israeliwei. Ae' wambota Benjamini. Ae' esimbel atom esis Hibrui. Ae' Farisi, epen aila mi'uli Godi fowa' naso' Mosesanai. Ae' aila mi'uli anama andeande' ikila' epes hiesi. 
PHP.3.6	Ae' okom nohafel la'ifiwi endilisi ma anda' opeh Godi. Fowa' anda' opeha aha
PHP.3.7	Ea' ae' okom napoma Krais atona a'i amamaga amama hiami ali' anda'ami, amama falafumi atom. 
PHP.3.8+PHP.3.9	Ae' ina a'i amamaga amama atom, owa'. Ae' okom napoma Jisas Krais atona Dembinai ae'anai ma amamaga hiami ali' anda'ami. Gawa anama endilisinai nikila'. Ea' ewa' alafugama amamaga amama hi'alam a'i falafumi atom si'i alufuta. Embale'efa Krais atona ape la'ifiwi ma Anan. Ae' andaiwa'ma efa' agel anama aman bo'awe ma mi'uli esis Juda sailanai, owa'. A'i efa' agel bu'unai na'ama. Ae' embale'efa Krais dei' God na'i ae' aman bu'uwei. 
PHP.3.10	Ae' a'i egawa Krais endilisi noloma pepel God nafelona nohafel hi'agif. Ae' a'i elomana ondao'oma ma waf anama ofa' nimanimi ma ofa' ukup etifim amama si'i Anan okom napoma nemaf anama naga'anai. 
PHP.3.11	Ae' a'i enda'am na'ama ma anona nemaf God nefele wapoti' hi'agif.
PHP.3.12	Ae' ina okom na'i efa' waf anama Kraisi hi'alana ape bo'awe andeande', ata' owa'. Dei' ape embalo'a waf anama la'ifiwi. Dei' main? Anan nofale nandandepe ma epe ananiwei si'iwi. 
PHP.3.13	Ipe' alupipei, ae' ina okom na'i enda' waf anama ea', ata' owa'. Efa' okom atotona na'ama. Okom nase'e amamaga hiami fowa'imi maloma amamaga fowa' matagamai ea' dei' anda' opeh la'ifiwi efa' amamaga efa'am anona nemaf si'i epen nasagih mehipa nikila' nefa'am. 
PHP.3.14	Ae' faso'me asagih mehip etaga ikwafa efa' agola waf bu'unai. Amama na'ama. Krais Jisas nanda' opeh bu'wami nagiambame ape la'ifiwi aloma anan. Dei' God nofale ma efe' epe la'ela'ef heven. 
PHP.3.15	Ape' hiapai mahapila ukup mataga si'i epes dambesi ma waf bu'unai, ape' ukup mefe' etifima basef amama ali' anda'ami. Ama i'i ipe' anom nomonas mopeipa, anona nemaf God nomboma ukup ipe'imi wapoti'. 
PHP.3.16	Ape' mope na'ama. Waf bu'unai mefa'ana ea', anama mombalo'ana la'ifipa.
PHP.3.17	Alupipei, ipe' hipei pila waf ae'anai. Ea' pendandepas andeande' epes saila waf afa'inai ma pilana. 
PHP.3.18	Nimeguf hiami a'ipipa basef amama ma naumbih Kraisi. Dei' na'ama etin a'ipipam wapoti' aloma embif motah naep ae'ami. Epes hiesi saila waf aonai ea' sataga naumbih ma basef bu'wami Krais naga' lawag usi'inai tu'wanainai. 
PHP.3.19	Ukup asasimi mapoma alop asasinai atona, anama si'i god asasinai. Esis sa'i esis etis agufisi sandanifela ma waf naninani aonai ambagof awomunai. Ea' ukup mapoma amamaga etapami atom. Epes isima anona nemaf higililas wambel aonai hel. 
PHP.3.20	Ape' mape amam nematawa ilifapai, wambel ape'inai heven. Ea' mape mohafa Dembinai Jisas Krais anona nemaf nokwaha heven nisila'i nefa'apa motanimani. 
PHP.3.21	Anona nemaf nomboma alop anama ape'inai notaga bo'ona nifififil endilisi si'i alop ananinai. Anan nonda'ama pepel ananinai atona. Pepel anama anan nonda' amamaga hiami mofe' mope owina anan atona.
PHP.4.1	Dei' ipe' alupipei ae'ipei, ae' okom nainailipa a'i itilipa ea' pape laogona ae'. Ofagema ma andanifel, andanifel ma ipe' etipa si'i agel lu'unai amamaga bu'wami anona nemaf efa'ami. Ipe' pitu la'ifipama Dembinai si'i basef ali' a'ipipami.
PHP.4.2	Ipe' nematawa bipa, Yuodia neloma Sintike, ipe' peme'. Ipe' petaga opalef etifima Dembinai. 
PHP.4.3	Ea' dei' ahali' ine' aman alupinai endilisi nanda' opeh Godi andeande', a'ipinago nigiambamago nematawa awama biawa. Awau la'ela'ef wandao'oma walome wanda' opeh la'ifiwa wawalipasa basef bu'wami Godi. Ea' Klemen naloma enis epes ae'asi wanda' opeh atom Godi, esis wapoti' sanda' opeh salomafa. Agof asasimi mape nomona buk ambal namunainai agof epes sope andeande' la'ela'ef mailanai.
PHP.4.4	La'ela'ef ipe' pendanifel ma Dembinai. Ae' a'iam wapoti', ipe' pendanifamana. 
PHP.4.5	Penda' waf so'umbilinai ma epes hiesi sitilipa sogawa ipe' paila waf bu'unai anama. Dei' main, Dembinai felefele' niefi'i. 
PHP.4.6	Ipe' ina ukup motamea mefe' ma amamaga hiami meatagamipei, owa'. Ipe' pi'ipanam Goda amamaga amama. Penda' betena anan pinifelona pihali'ana ma amamaga ipe' ukup ma'iami. 
PHP.4.7	Ipe' pape la'ifipa paloma Krais Jisas, dei' opaf awanena God nase'apanai nikila' gawa hianai epesi hi'alana nope nolomepa nili'akwa opalef moloma ukup ipe'imi andeande'.
PHP.4.8	Alupipei, dei' ae' a'i enda' basef akutaimi ma ipe'. A'i ipe' ukup mopoma anona waf na'ama. Maim amamaga endilisimi, bu'wami moloma amamaga bu'wami dende' ma epes sanifelami, moloma amamaga bu'wami hiami si'i amama, ipe' ukup mopoma amama. 
PHP.4.9	Waf hianai ipe' patolona pame'ana awalipipanai, anama ipe' penda'ana la'ela'ef. Ea' God nese'apa opalef awanemi nope nolomepa.
PHP.4.10	Endilisi, fowa' ipe' ukup mapoma ae', ea' ipe' eaf a'epa ma pagiambame. Ea' dei' pati eafa pagiambame pihi'ambe ukup ipe'imi maimaila ae'. Ea' andanifela Dembinai endilisi. 
PHP.4.11	Ae' ina a'iam na'ama a'i ae' amamaga a'e, owa'. Dei' main, ae' egawa na'ama. I'i maim amamaga ma'ome, hapaimi. Opaf ae'anai awanena ma amamaga amama. 
PHP.4.12	Fowa' ape na'ama. Anom nimeguf ape wafiwi, amamaga a'e. Anom nimeguf ahapila amamaga hiami. Ae' egawa waf sa' gwa'aimi hiami naloma waf nolom mahasanai wapoti'. Ae' egawa waf anama biefina sahapila amamaga hiami o amamaga a'e wapoti'. Ama nimeguf hiami anama hiagoma ape opaf nape awanena ma amamaga hiami na'amaimi. 
PHP.4.13	Krais nanda'e la'ifiwi nase'e pepel. Amama atom dei' la'ifiwi ma anda' amamaga hiami hi'alam.
PHP.4.14	Ea' ipe' panda' waf bu'unai palome pandao'oma ma pefa' nimanimi ae'ami. 
PHP.4.15	Ea' ipe' amam nematawa Filipai, ipe' pegawa na'ama. Nemaf anama ae' asefela opeh awalipipa basef bu'wami Godi ma akwaha anona wambel nape etap hiagoma Masedonia, ina dei' enis Kristen sios sagiambame. Ina enis Kristen sandao'oma salome ma waf anama sase'asa amamaga na'a, ata' owa'. Ipe' etipa panda'am na'ama. 
PHP.4.16	Ae' ali' ape Tesalonaika, ipe' pagiambame nimeguf hiami. 
PHP.4.17	Ea' dei' ae' ina ahali'ipa ma amamaga gwa'aimi maim, owa'. Ae' okom na'i nambimb God nogwa waf bu'unai ipe' panda'anai pagiambame nose'epa amamaga bu'wami. 
PHP.4.18	Otamba gwa'aimi amamaga maim ipe' pasi'iami hiami mikila' ae' okom na'iami. Amamaga ipe' panda'am paso' Epafroditus nofa'ami efa'am ea'. Amama si'i ofa pindalalima God pese'anami alogw ma'ami. Ea' ipe' pase'anam God, nofa'am opaf ananinai ambo'ona. 
PHP.4.19	God amamaga hiamunai nambimb nowapatiamapam amamaga amama ipe' a'ipamami ma lagel Jisas Kraisi atona. 
PHP.4.20	God anan Ahalomapa ape'inai. Ea' ape' minifelona mefela agel ananinai lu'una la'ela'ef. Endilisi.
PHP.4.21	Ae' anda'mepago nemaf bu'wami ipe' hipei amam nematawa Godi pape la'ifipa paloma Krais Jisas. Amom owape maloma aho'mandifel manda'mepago nemaf bu'unai ipe'. 
PHP.4.22	Ea' amam nematawa hiesi Godi sandanifel sanda' nemaf bu'unai ma ipe'. Esis isima sanda' opeh ipat Sisar gavman dembinai esis Romi, esis wapoti' sandanifel ma sanda'mepago nemaf bu'unai ipe'.
PHP.4.23	Ae' a'i okom Dembinai Jisas Kraisi nainaila ape'i na'a nope nolomago ipe' la'ela'ef.
COL.1.1	Ae' Pol, okom Godi atona nandandepe aposel anda' maol Krais Jisasi. Ae' aloma owalome ae'anai Timoti wape na'ae. 
COL.1.2	Ea' anda'mepago basef amama mafe'mago ipe' amam nematawa Godi pape wambel Kolosi, ipe' alupipei pape la'ifipa paloma Jisas Krais. Afa' biafa wa'i God ahalomapa ape'inai nigiambamepa na'a nonda'epa pataga la'ifipa ea' nonda' opalef ipe'imi mope awanem.
COL.1.3	Maina nemaf afa' wanda' betena ipe', la'ela'ef afa' wanifela God anan Dembinai ape'inai Jisas Krais Ahalomana. Afa' wanifelona ma pembale'efa Krais andeande'. 
COL.1.4	Dei' main, afa' wame' basef ma ipe' na'ama. Ipe' pembale'efa Krais Jisas ea' ukup ipe'imi maimaila amam nematawa Godi hiesi. 
COL.1.5	Fowa' basef bu'wami Godi amama endilisimi matagamepa pame'ama amamaga bu'wami ipe'imi God nandandombam dei' ma'oh heven ipe' pape pehafami. Amamaga amama bu'wami ofagema ma bale'ef ipe'inai naloma waf anama ipe' panda'anai ukup maimaila epes hiesi. 
COL.1.6	Ama ganima etap hiagoma basef bu'wami amama mawalapai waf bu'unai ma epes hiesi mataga lu'um la'ela'ef mikila' fowa'. Basef amama manda'am na'ama etin si'i fowa' damba damba mali' matagama ipe' pame'am pailam. Nemaf anama ipe' pali' pegawa endilisi okom Godi nagiambamepa na'a, basef amama mawalapai waf bu'unai nataga lu'una ma ipe'. 
COL.1.7	Ipe' peme' basef amama bu'wami Epafras nawalipipami ea' pegawam. Anan epen bu'unai afa' ukup maimailana nanda' maola Krais nalomafa wandao'oma wanda' maol atotona. Anan naho'ofafa nagiambama ipe' ea' numafi maol Kraisi andeande'. 
COL.1.8	Anan na'ipafa basef amama ma Ambal Bu'unai Godi nanda'epa ukup maimaila amam nematawa Godi hiesi.
COL.1.9	Epafras na'ipafa Ambal Bu'unai Godi nanda' maol anama bu'unai ma opalef ipe'imi. Ea' afa' biafa wapoti' wame' basef amama. Nemaf nali'i wame'am, anama atona wasafela beten wanda'ana ma ipe' wafi'i wataga dei'. Afa' ina wakwahepa, owa'. Wanda' betena God nigiambamepa nenda'epa pepe si'ipa ma gawa ananinai endilisi. Gawa anama Ambal Bu'unai ananinai nasi'ipanai. 
COL.1.10	Wanda'am na'ama ma nambimb ipe' petaga la'ifipama fe' pe ipe'inai netaga bo'ona endilisi dende'ma waf Dembinai. Wanda'mepa betena Anan niti waf ipe' panda'anai nenda' okom ananinai bo'ona ipe' nondanifamepa. Ama penda' maol naninani hianai bu'unai hi'ilana pegewana andeande' pikila' fowa' pali' pagawana. 
COL.1.11	Afa' wanda'mepa beten wapoti' na'ama. Wa'i God nonda'epa petaga la'ifipama pepel Ananinai bu'unai nafifili endilisi. Ama ipe' nambimb pitu la'ifipama pefa' maim nimanimi meatagamipei ma pendanifel ea' opalef ipe'imi ina mohafel endilisi, owa'. Mope so'umbel. 
COL.1.12	Ea' onda' betena ipe' ma pinifela Ahalomapa. Anan nanda'epa pataga la'ifipa ma pefa' amamaga amama bu'wami Anan nandondombama ipe'. Amama anona nemaf pefa'am peloma esis amam nematawa Ananisi hiesi wambel Ananinai howalagoma. 
COL.1.13	Anan natagahepa ma pepel aonai nape owamb ea' nahaponapa mafe' mawis nomona maol Nogalomanai nope Dembinai numafiapa. Nogalomana anama Anan okom na'iana endilisi. 
COL.1.14	Nogalomana ananinai atona natagahepa ma pepel anama ma dei' makwaha waf aonai ape' manda'anai mape wafifipa.
COL.1.15	Krais anan na'ama etin endilisi si'i God anama ape' owa' meatolonai. Anan nali'i endilisi ma amamaga hiami God nanda'ami mape ilif etapi hi'alam maloma amamaga ambagof mapaimi maloma epes hiesi wapoti'. 
COL.1.16	God nanda' amamaga amama hiami mape ilif etapi mataga mape lagel nogalomanai atona. Anan atona nanda' amam la'ifimi hiami mape mali'i mape la'afena etap naloma otaga maloma agufumi dembemi maloma amam dembemi ensel maloma amam dembemi la'ifimi mumafi ambagof. Anan nanda' amamaga amama maloma epes hiesi dei' ape' matolomi maloma amamaga amama ape' owa' meatolom naepi. God nanda' amamaga hiami mataga mape ma lagel Nogalomanai atona. Ea' amamaga amama maloma epes hiesi ananimi atom. 
COL.1.17	Anan nape nali'ma amamaga amama hiami ea' amamaga amama mataga pepel Ananinai atona nahapilam la'ifina mape la'ela'ef. 
COL.1.18	Anan Dembinai nape nali'ma esis sios amam nematawa Godi si'i alop si'ina Ananinai. Anan atona ofagonama sios sape namis la'ela'ef. Anan nali' damba damba nohafel hi'agif. Ea' dei' Anan atona nape nali'ma amamaga amama hiami numafiam. 
COL.1.19	Dei' main, okom Godi na'i waf naloma gawa naloma pepel Ananinai hi'alana nape nogalomana atona. Dei' nase'ana amama hi'alama Anan mapomana la'ela'ef. 
COL.1.20	God nanda' amamaga amama hiami mape ilif etapi maloma epes hiesi wapoti' sataga bo'wes sapoma anan. God nanda'am na'ama ma esimbel Kraisi atom malo nemaf anama naga' lawag usi'inai tu'wanainai.
COL.1.21	Fowa' ipe' wapoti' ata' pape laogona God pewa' alafugahana. Ukup ipe'imi ata' pefalona naumbih ma panda' waf aonai. 
COL.1.22	Ea' Krais nataga epen endilisinai sahana naga', amama atom God nanda'epa pataga alupipei opaf atotona palomana ma ga' Nogalomanai atona. Nanda'am na'ama ma nofa'epa pifi'mai anan pepe bo'wepa andeande', ofagema a'epa ma naep Ananimi. 
COL.1.23	Ea' ipe' pembale'efa basef bu'wami Godi la'ifipa la'ela'ef ma pitu la'ifipa endilisi si'i olaf nali'i nanda' ipat la'ifina. Na'ama ukup mose'epama pegawa endilisi anona nemaf pefa' amamaga amama bu'wami basef bu'wami Ananimi ma'iami. Basef amama pame'am ea' sawalipasama epes hiesi sape etap hiagoma. Basef amama ae' Pol ataga aman anda' maola awalipasami.
COL.1.24	Dei' ae' andanifel ma efa' nimanimi agiambama ipe' Kristen amam nematawa sios Kraisi, ipe' si'i alop si'ina Ananinai. Anom nimanimi afa' wanda' maol Kraisi ofa'ami, amama ata' mape la'ela'ef. Dei' a'i embefa amama efa'am alop ae'anai anda' maol Kraisi. Ae' a'i ewapanimana nimanimi amama ma anda' maol Krais. 
COL.1.25	Ae' ataga aman anda' maol agiambama sios amam nematawa Godi na'ama. God nandandepe dei' ataga aman anda' maol a'ipipa basef hiami ananimi hi'alam.
COL.1.26	Fowa' nimeguf hiami basef amama mape mandambaho'ma ukup epes amam nematawa hiesi. Ea' dei' mataga mandawalap alihima ukup esis amam nematawa Godi. 
COL.1.27	Okom Ananinai nape na'ama. Anan na'i nihi'ambapa basef amama bu'wami endilisi agel lu'unai, mandawalap magiambama esis amam nematawa hiesi. Basef amama na'ama. Krais nape opalef ipe'imi nomona dei' pape pehafa anona nemaf pefa' nafifili Ananinai pelomana. 
COL.1.28	Ea' afa' wawalapa basef Kraisi wawalipa epes hiesi ma gawa hianai naninani bu'unai. Afa' wa'i wihi'amba epes hiesi atona etin sefe'ma Kraisa sope epes Ananisi endilisi sope la'ifisa Anan. 
COL.1.29	Ea' dei' maol ae'anai anda'ana lu'unai endilisi ma pepel hianai Kraisi nanda' maol la'ifinai la'ela'ef nomon opaf ae'anai.
COL.2.1	Ae' a'i ipe' pegawa na'ama. Ae' anda' maol lu'unai endilisi ma agiambama ipe' paloma esis Laodisia saloma epes isima hiesi ata' owa' siti amaga ae'anai. 
COL.2.2	Ae' anda'am na'ama ma opalef ipe'imi moloma opalef asasimi motaga la'ifim mope ukup mondao'oma etina sahin owan ipe'isi. Ama ipe' peloma esis pefa' gawa bu'unai endilisi nenda' bale'ef ipe'inai bo'ona ma pegawa basef Godi endilisimi atom. Ae' anda' maol anama ma ipe' peloma esis pegawa basef amama Godi ofagema fowa' mandambahi'i ma'i Krais atona. 
COL.2.3	Anan atona nanda' gawa bu'unai naloma okom bu'unai Godi hianai nataga nandawalap alihina. Anama fowa' nali' nape nandambaho' si'i epes sambe'am ma'oh mandambahi'i satalom otamba hiami, dei' nandawalap alihina ma lagel Krais atona. 
COL.2.4	Ae' a'ipipa basef amama. Ipe' pindumafuma andeande'. Na'ama enin epen nembaso'mepa ma basef usihimi. 
COL.2.5	Endilisi ae' dei' ina ape alomepa, ea' okom ae'anai si'i ape alomepa andanifel ma sati ipe' paitu la'ifipa ma pembale'efa Krais andeande'.
COL.2.6	Ipe' pembale'efa Krais Jisas pa'i Anan Dembinai ipe'inai. Na'ama dei' pefa' pepel ananinai pepe la'ifipa peloma Anan. 
COL.2.7	Ipe' pitu la'ifipama Anan si'i lawag nombalef mowala etap owin la'ifina notawa ea' si'i ipat natoma ilifa olalef notawa la'ifina. Ipe' pembale'ef la'ifipa ma basef amama bu'wami pefa'ami pikila' fowa' pali' pembale'efam ea' pinifela God la'ela'ef.
COL.2.8	Ipe' pindumafuma andeande'. Na'ama enin epen nese'epa basef wafimi o basef gawaimi epes sa'iami nembaso'mepa nomboma opalef ipe'imi ma basef amama si'i saolo' mafis matolo' esalef. Basef amama ina mataga Krais, owa. Amama bafasapa ehasapa ape'isi sa'ipapami mataga waf etapanai atona.
COL.2.9	Ipe' pindumafuma andeande'. Dei' main, ipe' pegawa waf Godi naloma gawa naloma pepel ananinai hianai nape Krais atona la'ela'ef, fowa' gani nafi'i nataga nemaf anama nape etap anae' napomana la'ela'ef. 
COL.2.10	God nase'epa ambal namunai endilisinai napaipa pape la'ifipa paloma Jisas Krais. Anan dembinai nape nali'ma ambagof hiami maloma pepel naninani naloma ensel dembemi mape la'afena etap naloma otaga hi'alam. 
COL.2.11	Ipe' pape la'ifipa paloma Krais. Ea' pape la'ifipa paloma anan, pape si'i panda' waf anama amam Juda matopa' alop. Waf anama ina waf epes sanda'ana atop atona wafinai, owa'. Krais atona nanda'mepana natofa waf apinai ma ukup apimi. 
COL.2.12	Ipe' pefa' baptais ea' pape la'ifipa paloma Krais sawepa palomana. Ipe' pembale'efa pepel Godi nafela Krais hi'agif, amama atom dei' Anan nafelapai wapoti' paloma Krais. 
COL.2.13	Fowa' ipe' paga' ea'. Dei' main, ipe' panda' waf naninani aonai ea' ipe' owa' Judaipai pelolama mi'uli God fowa' naso' Mosesanai. Ea' dei' God nanda'epa pataga namipa paloma Krais ea' nakwahomapa waf aonai ape' manda'anai hianai. 
COL.2.14	Basef amama ma mi'uli God fowa' naso' Mosesanai mail buki ma'i nimanimi ape' mofa'ama waf ape' manda'anai naloma anom basef ahifima milam, basef amama hiami God nali'amonam si'i nandolam mail lawag usi'inai tu'wanainai nalamonam hi'alam. 
COL.2.15	Lawag anama Anan natalogofa ambagof awami maloma pepel naninani aonai naloma agufumi dembemi mape la'afena etap naloma otaga mape owina anan ea' ina la'ifim. Anan nikila'am ea' nowa'am la'ifim nafe' nali'am nafe' amam mafe' mailana ea' epes hiesi sakolasa naep satolom sa'i amam falafumi.
COL.2.16	Na'ama dei' ipe' ina pi'i aho'ma anona aman nombaso'ma ipe' ni'ipipa anona mi'uli ma waf sa' gwa'aimi embel ma anona nemaf lu'unai sanda' lotuwanai o sanda' anom gwa'aimi ma aon dambainai notaga o nemaf sabat sapoma noma'wanai, owa'. 
COL.2.17	Amamaga amama fowa' esis sailami mondola'wifa amamaga anona nemaf migi' meatagai, amama dei' mataga ea'. Ea' amamaga endilisimi atom, amama Krais atona. 
COL.2.18	I'i emi egafis sepe sinifa na'oh nandondo'oh asasinai ma amamaga esis satolomi o sambaso'mas si'i esis so'umbelisi sape owina enis epes o senda' lotu ma amam ensel, ipe' ina pi'i aho'ma epes isima sembaso'mepa ma pefa' amamaga bu'wami ipe'imi ma'omepa ipe' ilif, owa'. Epes isimi na'amaisi safela agof asasimi lu'uma amamaga sa'oh sandondo'oh satolomi ea' ukup mapoma esis etis saila waf anama etapanai. 
COL.2.19	Esis ina sombale'efa Krais sape la'ifisa Anan nape nali' endilisima ma ape', owa'. Anan nali'i numafi gwa'aimi nataga alop si'ina ea' nanda' nigis maloma okwatogw maim mandahapima etin alop si'ina. Ea' dei' God nanda' alop anama nataga lu'una la'ifina.
COL.2.20	Ipe' paga' ea' paloma Krais ma pakwaha waf aonai hianai wafinai etapanai. Dei' maina ipe' ata' pailana pafe' si'i ipe' epes etapipei? Dei' maina ipe' ata' pafe' owina mi'uli anama? Hapainai. 
COL.2.21	Mi'uli anama na'i na'ama na'i, “Ine' owa' nihapilan, nea'an, newa'an nepe lagof, hapainai.”
COL.2.22	Mi'uli anama na'i amamaga embel gwa'aimi maim ape' magwa'ami. Amamaga amama ape' magwa'am ea' higilalam. Dei' main, mi'uli anama epes etis ukup mopomana sawalapana sawalipa enis. 
COL.2.23	Endilisi, mi'uli anama nataga si'i mi'uli gawa bu'unai napeinai ea' na'ipapa nafelapa na'ipapa la'ifipama monda' lotu ma amam ensel ea' na'ipapa moha alop ape'inai. Ea' mi'uli anama ina la'ifina nagiambamapa matofa waf aonai alopanai ma okom apinai, owa'etin.
COL.3.1	God nafela ipe' ea' pape la'ifipa paloma Jisas Krais. Amama atom ipe' ukup mopoma amamaga mape otaga ilifi, anama Krais nape agilinai felefele'ma lagel daisinai Godi. 
COL.3.2	Ipe' okokoma amamaga mape ilifi la'ela'ef. Amamaga mape etapi owa', hapaimi. 
COL.3.3	Dei' main, ipe' paga' ea'. Ipe' pape la'ifipa paloma God, dei' ambal namunai ipe'inai nape nandabaho' si'i Krais dei' nape nandambaho'. 
COL.3.4	Krais ofagonama ambal namunai ape'inai anona nemaf notaga nondawalap alihiguma, ea' ipe' wapoti' petaga pefa' nafifili Ananinai pelomana.
COL.3.5	Ipe' peha waf aonai hianai etapanai opaf apinai noga', waf anama na'ama. Waf so'a waolanai naloma waf aonai, waf anama aonai ukup mohafemanai, ukup ma'i anom amamaga enis epesi. Waf anama si'i waf saila god baso'omainai. 
COL.3.6	Epes sanda' waf anama hianai, okom wandafunai Godi anona nemaf notaga nogwana. 
COL.3.7	Fowa' ipe' etipa paila waf aonai anama hianai pape owina waf anama ukup mohafemanai.
COL.3.8	Ea' dei' ipe' pekwaha anona waf aonai hianai na'ama. Waf migimigahinai, ukup wandafum, opalef aom ma peha enis epes, waf basef awami findiwaimi, basef awami. 
COL.3.9	Ipe' ina pembaso'ma esis sahin owan, owa'. Dei' main, ipe' pakwaha waf hianai aonai ma opaf apinai ea' pataga dambaipa. God nanda'epa pataga dambaipa ma opaf namunai. 
COL.3.10	Ea' anan nanda'epa pataga dambaipa la'ela'ef ma petaga na'ama etin si'i Anan nape, Anan nanda' opaf anama namunai ma ape' mogawana endilisi. 
COL.3.11	Ea' dei' Krais atona Dembinai nape nali'ma epes hiesi. Esis Grik saloma esis Juda saloma enis owa' Judaisi, esis anona diga, isima sape aolopi sololama waf bu'unai, agufisi, agof a'asi, waf sa'iana epes isima falafunai atona. Krais atona Dembinai nape nali'ma epes isima hiesi, nape nomona epes hiesi hi'alas.
COL.3.12	God anan nandandepepa ea' pape amam nematawa ananipei okom nainailipa endilisi. Ea' ipe' penda' waf bu'unai na'ama. Ipe' piti epes hiesi uwahipis la'ela'ef pigiambamas penda'as andeande'. Ipe' petalogofa ipe' pepe owina enis epes, penda' waf so'umbilinai ma esis ea' pepe piti esis sonda'mepa waf naninani aonai ipe' ma tol pepe opalef awanem. 
COL.3.13	I'i enin epen ipe'ini nenda' waf aonai ma enin epen, ina negwamana waf aonai anan nanda'mananai, owa'. Nenda'an sa'ombeman nekwahomana waf aonai anan nanda'menanai. Dembinai nakwaha waf aonai ipe' panda'anai ea'. Ea' ipe' wapoti' penda'am na'ama etin. 
COL.3.14	Ipe' penda' waf anama bu'unai hianai ali' a'ipipanai pilana. Ea' penda' anona waf bu'unai wapoti'. Ipe' ukup mi'i sahin owan ipe'isi ma waf anama nakolasepa nanda'epa pataga etifipa.
COL.3.15	Krais nase'apa opaf awanena ape' ea' opaf anama atona numafi ipe' endilisi. God nofalepa pataga alop etifina nape opalef awanem. Ipe' pinifelona la'ela'ef. 
COL.3.16	Basef Kraisi bu'wami endilisi mope opalef ipe'imi nomon. Ipe' penda'am na'ama piwalipa esis sahin owan ipe'isi pi'ipasa gawa hianai naninani. Ipe' pinifela Goda opalef ipe'imi pelomana. Ea' penda' awalef mail Buk Sami ea' penda' awalef lotuwimi ea' penda' awalef monda' ambagof ipe'imi motaga la'ifim. 
COL.3.17	Maim amamaga ipe' nambimb pi'iama basef o penda' maol, anama ipe' penda'ama agel Jisasi. Ama agel ananinai ipe' pinifela God Ahalomapa.
COL.3.18	Ipe' nematawa, ipe' pefe' owina wauhupipa ipe'imi. Waf anama dende'ma ipe' Kristen pianda'anai. 
COL.3.19	Ipe' amam wapoti', ipe' ukup mimila wauhiamepa ipe'iwai. Ipe' ina penda' opalef awaumi aom, owa'.
COL.3.20	Ipe' batawisas wapoti', peme' basef mamasipei andeande'ma waf naloma basef asasimi hiami. Waf anama nanda' okom Dembinai bo'ona. 
COL.3.21	Ipe' ahapas, ina penda' opalef batawisipei aom, owa'. Na'ama ukup asasimi aom.
COL.3.22	Ipe' agof a'epa pape owina enis epes panda' maolanasi, pila basef amama hiami agufumi. Ipe' ina penda' maola naep asasimi atom, owa'. Ipe' umbamehepa ma Dembinai, dei' opalef ipe'imi mope bo'oma maol anama penda'ana andeande'. 
COL.3.23	Ea' maim amamaga ipe' panda'ami, amama penda'am la'ifipa si'i panda' maola Dembinai atona. Ipe' ina panda' maola epes etis, owa'. 
COL.3.24	Dei' main, ipe' pegawa anona nemaf Dembinai nofalo'mepa nese'epa amamaga bu'wami ipe'. Amama anan nandandepam ma'oh ma'oma ipe' epes ananipei. Ipe' pape panda' maola Krais Dembinai ape'inai. 
COL.3.25	Emi egafis sanda' waf aonai, esis anona nemaf sofa' nimanimi lu'wami mondahama waf esis sanda'anai. Dei' main, God nawaloga epes hiesi agufisi agof a'asi ma ikwaf bu'unai atona.
COL.4.1	Ipe' agufipei ma esis agof a'asi sanda' maolanipei, ipe' penda' waf bu'unai andeande'ma esis. Ipe' pegawa Dembinai ipe'inai nape otaga ilif.
COL.4.2	Ipe' penda' beten la'ela'ef. Beten ipe'inai, ipe' ukup bo'om pepe andeande' pinifela God. 
COL.4.3	Ipe' penda' beten pihali' Goda nagiambamafa wapoti' na'ama. Anan nusi'amafa uta afa' ma owalapa basef Ananimi. Ama awalapa basef amama Krais fowa' mape mandambahi'i. Amama atom dei' ae' ape kalabus. 
COL.4.4	Ipe' penda' betena nambimb ae' ewalapa basef amama mandambahi'i motaga alihim si'i okom Godi na'i ae' enda'am.
COL.4.5	Esis sape ande'ma Kraisi, ipe' ukup mope andeande'ma fe' pe ki ipe'inai. Maim nimeguf eaf nogal ipe' pi'ipasa basef Kraisi, pi'ipasam. 
COL.4.6	Basef ipe'imi la'ela'ef motaga bo'oma pegwa basefa epes hiesi dende'ma amamaga maim ukup asasimi mapomami.
COL.4.7	Tikikus anan sahalomapa ape'inai endilisi ae' okom nainailana. Anan nanda' maol Dembinai andeande', ae' alomana wandao'oma wanda'anai. Anan nambimb nefe'mago ipe' nowalapa basef ni'ipipama ae' dei' ape a'imama. 
COL.4.8	Ae' a'i esapa'ana nefe'mago ipe' ma pegawa afa' wape wa'imama ma nonda'epa petaga la'ifipa opalef ipe'imi. 
COL.4.9	Anan no'wa Onesimus mefe'mago ipe', anan owalomapa nombale'efanai afa' ukup maimailanai nanda' maol Godi andeande'. Anan nape wambota ipe'inai. Nambimb amam biam mi'ipipago amamaga hiami mataga na'ae.
COL.4.10	Aristarkus anan nanda' kalabus nalome, anan wapoti' na'iago nemaf bu'unai ma ipe'. Ea' Mak wapoti', Barnabas taganamana nanda'mepago nemaf bu'unai ma ipe' wapoti'. I'i netagama ipe', pe'wanago si'i ae' a'ipipago. 
COL.4.11	Ea' Jisas agel wa'ana Jastus, anan wapoti' nanda'mepago nemaf bu'unai ipe'. Ama epes hiesi Juda, amam atom manda' maol malome ma wihi'amba hiesi siowis wambota Godi numafias. Amam magiambame ma maol anama.
COL.4.12	Epafras anan nandanifel nanda'mepago nemaf bu'unai ipe'. Anan wapoti' wambota ipe'inai, nanda' maol Krais Jisasi nape owina anan. La'ela'ef nanda' beten la'ifinai ma ipe'. Anan nanda' betena God nonda' ipe' pitu la'ifipa si'i epes dembipei pegawa God andeande' ma pembale'ef la'ifipa pila okom Godi la'ela'ef. 
COL.4.13	Ae' atowe egawa Epafras, na'ama dei' awalapana a'i anan nanda' maol lu'unai endilisi ma nagiambama ipe' paloma esis amam nematawa wambel anama biefina Laodisia naloma Hierapolis. 
COL.4.14	Luk anan dokta epen ape'inai ukup maimailanai, anan naloma Demas amam manda'ago nemaf bu'unai ma ipe'.
COL.4.15	Ipe' pese'aso danifel ma nemaf bu'unai ae'anai ma esis alupusi sape Laodisia. Ea' penda'masago nemaf bu'unai ma Nimfa kolomago esis Kristen sios sandatama etifigin ipat akwa'unai. 
COL.4.16	Ipe' pitalifa pas amama ea'pesapa'am mefe'mago esis Kristen sios sape Laodisia, ma esis wapoti' satolom sogawam. Ea' pas amama ae' asapa'am mafe'ma esis Laodisia wapoti', amama ipe' petolom pi'iam.
COL.4.17	Ea' ipe' pi'ipago Arkipus na'ama pi'i, “Ine' nimafi maol anama nefa'ana ma Dembinai andeande' nimbefana.”
COL.4.18	Dei' ae' Pol ahapila pen lagel ae'anai atona anda'mepago basef amama bandami atom. Dei' anda'mepago nemaf bu'unai ipe' hipei. Ipe' ukup mopoma ae' amam mowa'e sen ata' ape kalabus la'ela'ef. Ae' a'i okom lu'unai Godi nigiambamago ipe' na'a numafipago nope nolomago ipe'. Ea' ma'um.
1TH.1.1	Ae' Pol aloma Sailas naloma Timoti wape na'ae. Ea' anda' basef amama mafe'mago ipe' amam nematawa Godi pape Tesalonaika. Ipe' pape paloma God ahalomapa ape'inai naloma Dembinai Jisas Krais. Ipe' Kristen pape paloma amam ea' amamipei si'ipa.
1TH.1.1	Afa' wa'i God nigiambamepago ipe' na'a nonda' opalef ipe'imi mope awanem.
1TH.1.2	Nimeguf hiami afa' wanifela God la'ela'ef ma ipe'. Ea' wa'i agof ipe'imi wanda' betena ipe'. 
1TH.1.3	Afa' la'el'ef wa'ipa God ahalomapa ape'inai ma ipe' wanda' betena ipe'. Ipe' pembale'efa God panda' waf bu'unai. Fowa' ipe' paso' opalefa God naloma enis epes wapoti'. Ea' dei' panda' maol lu'unai Godi. Ipe' ukup mape la'ifipa pehafa Dembinai Jisas Krais nifi'i. Ea' afa' wanda' beten nimeguf hiami ma ipe'. 
1TH.1.4	Ipe' Kristen alupipei, God okom nainailipa. Ea' afa' ogawa Anan nosahe'epa ea' Ananipei si'ipa.
1TH.1.5	Basef amama bu'wami Godi fowa' ofa'ami, amama ina mataga na'a ma ipe' si'i anom basef wafimi, owa'. Ambal Bu'unai Godi nanda' basef amama mataga la'ifim ma pepel Ananinai ea' wafi'i wa'ipipam. Ea' manda' ukup ipe'imi la'ifim pembale'efana. Waf fowa' wape walomepa wanda'anai, ipe' pegawana. 
1TH.1.6	Amama atom dei' pegawam paila Dembinai. Amamaga nimanimi matagamepa, ea' pefa' basef Godi, Ambal Bu'unai Godi nafela opalef ipe'imi pandanifel. 
1TH.1.7	Ea' pihi'ambasa waf bu'unai epes isima hiesi enis amam nematawa sombale'efa Kraisi sape etap anama hiagoma biefigin Masedonia naloma Akaia. 
1TH.1.8	Basef Dembinai ipe' pa'ipasami mogal ma'i mafe' si'i wata nalef mehip. Ina mafe' Masedonia naloma Akaia atogon, owa'. Anama hiagoma esis same' basefa ipe' pembale'efa God. Afa' ina wa'ipa epes isima, owa'. Ipe' pali' paso' opalefa God andeande'. 
1TH.1.9	Dei' esis etis sa'i basefa ipe' pandanifel pa'i nemaf bu'unai ma afa' ea' pame' basef afa'imi fowa' afa' wanofa wafe'mago ipe'. Esis sa'i ipe' pakwaha amamaga amama ambagof awami fowa' ipe' panda' lotumami. Ea' pamboma opalef pafe'ma God. Ea' dei' panda' maola God endilisinai, owa' neaga'i, nape la'ela'ef. 
1TH.1.10	Ea' esis sa'i ipe' pape pehafa Nogalomana Ananinai anona nemaf nekwaha heven notanima nifi'i. Anan Jisas, fowa' naga' ea' God nafelona wapoti'. Anona nemaf owagama God okom wandafunai ma emi egafis sanda' waf aonai. Ea' dei' Jisas nagalo'mapa ma okom anama wandafunai.
1TH.2.1	Alupipei, ipe' pegawa fowa' afa' wafe'mago ipe', maol anama afa' wanda'anai ina nalo, owa'. 
1TH.2.2	Fowa' wali' wafe' wambel anama Filipai ea' sanda'afa aofa alop afa'inai, wame' nimanimi endilisi. Ipe' pegawa. Ea' God afa'inai nanda' opalef afa'imi la'ifim. Ea' afa' ina umbamahafa wandafa'ma esis naumbih, owa'. Afa' la'ififa wafo'o wawalapa basef bu'wami Godi ma ipe'. 
1TH.2.3	Basef ofagema wa'ipipami ina wa'i onda' waf aonai ma ipe', owa'. Afa' ina waila basef amama falafumi baso'maimi wa'ipipam, owa'. 
1TH.2.4	God atona nagwambafa natolofa wape andeande' ea' nase'afa maol afa' ma wawalapa basef bu'wami Ananimi. Ea' amama atom dei' wawalapam. Afa' ina wanda' maola epes sinifela maol afa' wanda'anai, owa'. Wanda' maola God atona nondanifela maol Ananinai, Anan atona nawaloga afa' nogawafa. 
1TH.2.5	Ipe' pegawa basef wa'ipipami afa' ina wakikipipa, owa'. God natolofa nogawafa ea' afa' ina wanda' maol wambaho' basefa waf kowalasanai, owa'. 
1TH.2.6	Afa' ina wanda' maola epes sefela agof afa'imi, o enis epes o ipe' wapoti' pinifelafa, owa'. 
1TH.2.7	Afa' wape aposel Kraisi endilisi. Anan nasapa'afa ma onda' maol Ananinai. Ea' dei' wi'i a'e, wi'ipipa mehipa pese'afa anom amamaga gwa'aimi maim. Ea' owa'. Nogota nanima wape walomepa afa' wanda' waf so'umbilanai endilisi ma ipe', si'i ano'w nemata'w kumafi awasi akwa'usi andeande'. 
1TH.2.8	Afa' ukup maimailipa endilisi. Ea' wase'epa basef bu'wami Godi. Ina wa'ipipa basef atom, owa' wase'epa opalef endilisi ma ipe'. Ea' wandandombam ma oga' wigiamabamepa.
1TH.2.9	Endilisi ipe' alupipei pegawa amama, afa' wanda' maol mehipa wawalapa basef bu'wami Godi ma ipe'. Ea' wanda' maol wapoti' umafi alop afa'inai ma gwa'aimi maim. Wanda' maol owamb alipa ina opoma ipe' etipa ma ofa' gwa'aimi maima ipe', owa'. 
1TH.2.10	Ipe' patolom pegawam ea' God wapoti' natolom nogawam ea' waf wanda'ana ipe' pembale'efa Krais. Waf anama afa'inai bu'unai, ina aona, owa'. 
1TH.2.11	Ipe' pegawa waf anama si'i ahalomas numafi awasi ananisi, ea' na'ama etin si'i afa' wanda'mepam ipe' atona etin. Afa' wafela ukup ipe'imi, wawalapa waf bu'unai so'umbilinai. 
1TH.2.12	Wa'ipipam na'ama ma ipe' penda' waf nefe' andeande'ma God nitilipa ninifelipa. Ea' nofalepa pafi'i piwis pelomana wambel Ananinai howalogoma.
1TH.2.13	Fowa' ipe' pefa' basef Godi malogof afa'imi, pembale'efam. Basef amama ina pefa'am si'i basef epesi atom, owa'. Pefa' basef amama endilisimi Godi. Ea' basef amama magiambama opalef ipe'imi, dei' paila waf bu'unai. Ea' afa' wanifela God la'ela'efa ipe' pefa' basef Ananimi pembale'efana andeande'. 
1TH.2.14	Ipe' Kristen alupipei, pefa' nimanimi na'ama etin si'i esis sombale'efa basef Godi sape etap hiagoma Judiai. Esis sombale'efa Jisas Krais, ea' sataga amam nematawa Godi. Amama atom dei' esis Juda sase'as nimanimi enisa alop asasinai na'ama etin si'i ipe' wambel atotona sase'epa nimanimi. 
1TH.2.15	Esis Juda saha Dembinai Jisas naloma amam profet maga' ea' sanda' wandaf sali'amonafa. Sosambala waf God okom na'ianai sahambombaga epes hiesi. 
1TH.2.16	Ea' sasopama eafa afa' i'ipasa basef Godi esis sololama Anani ma nofa'as sotanimani sope andeande'. Esis Juda sanda'as na'ama dei' sowatani waf aonai asasinai la'ela'ef nataga lu'una endilisi. Fowa' God natilis na'a ea' dei' okom wandafunai Ananinai nafi'i natagamas nemaf akutainai nonda'as awes higilalas.
1TH.2.17	Ipe' Kristen alupipei, esis Juda sali'amonafa nogota bandana ma wape si'i awasi mamasas a'asi. Endilisi afa' ina wati amagahipama, ea' ukup afa'imi mape malomepa. Amama atom dei' wanda' maol la'ififa endilisi ma uti anona eafa ofo'o uti amagahipama. Afa' ukup maimailipa endilisi ma utilipa. 
1TH.2.18	Ea' dei' wa'i ofe'mago ipe'. Ae' Pol anda'am nimeguf hiami a'i efo'o, ea' Satan nahopamafa eaf.
1TH.2.19+1TH.2.20	Owagama Dembinai ape'inai nifi'i wapoti', ape' mitu naep Ananimi. Nemaf anama afa' ukup bo'om mopoma main? Ea' ondanifela amamaga maim bu'wami? Owa'etin. Nemaf anama afa' ondanifelama ipe' etipa. Nemaf anama ape' hiapai mefe' mope molomana.
1TH.3.1+1TH.3.2	Afa' dei' ina wame' anom basefa ipe' pape pa'imama, ata' owa'etin. Dei' wandaiwa'ma ata' ope nogota laona na'ae. Ea' wa'i afa' atofa biafa ope na'ae wambel lu'unai Atens, ea' wasapa' owalomafa afa'inai Timoti wanda' maol etin Godi nofo'o ma ni'ipasa basef bu'wami Kraisi. Wasapa'ana nafo'o nanda' ipe' la'ifipa nigiambamepa ma pembale'efa Dembinai la'ifipa. 
1TH.3.3	Na'ama atuwasi enipa pendafa'ma amamaga amama nimanimi lu'wami, ea' pewa alafugaha God. Ipe' pegawa God atona nandandepapa ma mofa' amamaga amama nimanimi. 
1TH.3.4	Fowa' afa' wape walomepa, wa'ipipa wa'i, “Owagama afa' ofa' nimanimi.” Ea' amama dei' matagamafa si'i fowa' wa'ipipa pegawam. 
1TH.3.5	Ae' ina ata' epe ehafa ipe' wapoti', owa'. A'i efo'o. Ea' asapa'a anona aman nafo'o nogawa bale'ef ipe'inai ma nigiambamepa. Na'ama aman anama aonai Satan nakikipipa ma panda' waf aonai, ea' maol afa' wanda'anai nalo na'a.
1TH.3.6	Timoti nakwahepa dei' atef nafi'mai afa', nawalapa basef bu'wami ma afa'. Na'ipafa ma ipe' pembale'efa Kraisa ukup maimaila enis epes. Ea' na'i ipe' pa'i petolofa, afa' wapoti' wa'i utilipa. 
1TH.3.7	Ipe' Kristen alupipei afa'ipei, afa' wame' basef amama ogawa ipe' pembale'ef pape. Ea' wandanifela ipe', wame' ipe' pembale'efana pape. Amama atom manda' afa' wataga la'ififa ma nimanimi hiami ofa'ami. 
1TH.3.8	I'i ipe' pepe la'ifipama Dembinai, afa' wapoti' ope ondanifela ambal namunai endilisi. 
1TH.3.9	Ea' afa' wandanifel endilisi ma naep God afa'inai. Ipe' pembale'efana la'ifipa. Ea' dei' afa' wanifela God. 
1TH.3.10	Dendel owamb alip afa' wanda' betena ipe' mehipa wa'i uti amagahipama ogawa ipe' pembale'efana la'ifipa o owa'? Afa' wa'i ofo'o ma wigiambamepa peso' opalef ipe'imi ma God pape andeande'. Pol nanda' betena Goda nigiambamana nefe'mago esis
1TH.3.11	Afa' wanda' beten wahali' ahalomafa afa'inai God naloma Dembinai Jisasa monda' eaf nogal migiambamafa ofe'mago ipe'. 
1TH.3.12	Afa' wa'i Dembinai nigiambamepa na'ama. Waf anama ipe' ukup maimaila ipe' hipei pandagigiambanama etin ea' ukup maimaila epes hiesi wapoti', waf anama notaga lu'una nikila' waf anama fowa' panda'anai. Penda'am na'ama si'i waf afa' dei' wanda'anai ukup maimaila ipe' endilisi nataga lu'una nikila' waf anama fowa' wanda'anai. 
1TH.3.13	Wa'i ipe' penda' waf anama ma God nonda'epa petaga la'ifipa opalef ipe'imi. Ama anona nemaf Dembinai ape'inai netambel nifi'i nulumai esis hiesi sambale'efanai sape andeande' ma ipe' pepe bo'wepa andeande' basef a'epa ma naep Godi ahalomapa ape'inai.
1TH.4.1	Alupipei, fowa' afa' wa'ipipa wihi'ambepa waf ipe' pepe pefe' andeande' ma pilana, si'i God okom na'iami. Fowa' pailana dei' wapoti' pilana la'ela'ef. Ea' afa' wahali'ipa wafela ukup ipe'imi ma agel Dembinai Jisasa pilana penda'ana nefe' etin notaga lu'una. 
1TH.4.2	Ipe' pegawa basef amama wawalapama ipe' ma agel Dembinai ape'inai Jisas. 
1TH.4.3	Okom Godi nape na'ama. Ipe' amam nematawa pepe bo'wepa andeande' ananipei etipa ma pindihi'ama waf anama so'a waolanai. 
1TH.4.4	Ipe' amam hipei, maina nemaf pa'i peso' nematawa pila waf God na'ianai pese'ama pepe andeande'. Ukup mopaipa pimafi alop ipe'inai andeande' ma waf aonai so'a waolanai a'epa. 
1TH.4.5	Waf anama na'ama. Opalef ipe'imi ina usihima waf aonai sanda' so'a waolanai, si'i isima sololama God sanda'anai, owa'. Hapainai. 
1TH.4.6	Ea' ipe' amam ina penda' waf aonai ma esis sahin owan ipe'isi pefa' nematawa anom amami, owa'. Dembinai okom wandafunai napoma epes isima sanda' waf anama ma na'i nogwamasa waf anama aonai esis sanda'anai. Fowa' afa' wawalapa amama alihim wa'ipipam mehip. 
1TH.4.7	Dembinai God ina nofalapa ma monda' waf anama aonai, owa'. Anan nofalapa ma mila waf bu'unai andeande'. 
1TH.4.8	Basef Godi ma'i ape' ina monda' waf so'a waolanai, owa'etin. Ea' emi egafis sowa' alafugaha basef amama, ina sowa' alafugaha epes etis, owa'. Sowa' alafugaha God wapoti'. God atona nase'epa Ambal Bu'unai Ananinai.
1TH.4.9	Dei' afa' ina ata' onda' anom basefa ipe' ma waf anama ipe' ukup mimila esis hiesi sahin owan, owa'. God nawalipa ipe' hipei andeande' ma waf anama. 
1TH.4.10	Ipe' ukup maimaila esis sahin owan anama etap hiagoma Masedonia. Ipe' alupipei, afa' wa'ipipa na'ama wa'i, ipe' ukup mimila esis sahin owan isima penda' waf anama netaga nefe' lu'una. 
1TH.4.11	Ipe' ukup matamea mefe la'ifipa pepe so'umbel pimafi amamaga ipe'imi andeande'. Penda' maol lagof ipe'imi si'i fowa' wa'ipipa. 
1TH.4.12	Penda'am na'ama ma pefe' andeande' naep esis isima owa' ata' somboma opalef sotaga Kristen. Ea' penda'am na'ama ma ina kwahupa anom amamaga, owa'.
1TH.4.13	Ipe' sahin owan, afa' wa'i ipe' pegawa andeande'ma amam nematawa isima saga'i. Na'ama opalef ipe'imi ukup mimilas pelomas si'i isima sololama God sanda'am. Esis owa' sogawa ma sope sohafa nemaf anama saga'i sotanima sohafel wapoti' hi'agilif. 
1TH.4.14	Ape' mombale'efa Jisas, anan naga' sawana ea' notanima nohafel. Amama atom dei' mogawa mombale'efa Goda anona nemaf nofa'ai esis Kristen isima sombale'efana endilisi ma saga'i sohafel wapoti' sifi'i sulumai Jisas.
1TH.4.15	Afa' wawalapa basef Dembinai atoma ipe' na'ama. Anona nemaf Dembinai notanima nifi'i, ape' amam nematawa ata' mape etapi ambagof ata' mapaipai, ape' ina muli' ma esis saga'i, owa'. 
1TH.4.16	Dembinai nifi'i ni'i mehip endilisi ea' ensel Dembinai noga ni'i basef la'ifimi mehip, nufapula alof lu'unai Godi nonda'am nogal mehip. Nogota anama Dembinai nokwaha heven nisila'i. Ea' sombale'efa Kraisi fowa' sali' saga'i, atuwasi sili' sohafel. 
1TH.4.17	Ea' nemaf anama atona Dembinai nofa'apa amam nematawa ambagof mapaipai molata otaga ilif moloma amam nematawa isima miti Dembinai. Ea' ape' hiapai mope molomana la'ela'ef hihif. 
1TH.4.18	Ea' dei' monda'epa motaga la'ifipa ma opalef ape'imi ma basef amama.
1TH.5.1	Ipe' amam nematawa afa'ipei alupipei, afa' ina onda' anom basef laumi ma wi'ipipa nemaf anama amamaga amama motaga, owa'. 
1TH.5.2	Ipe' pegawa nemaf anama Dembinai niefi'ianai. Anan nifi'i si'i epen nanda' wali nafi'i owamba pa'oh pelolamana. 
1TH.5.3	Anona nemaf enis amam nematawa si'iam si'i, “Ea' dei' nemaf bu'unai ma mope andeande'.”
1TH.5.3	Esis si'iam na'ama, nogota anama atona amamaga mohambomba alop asasinai motagamas mehip, si'i nemata'w kwame' akep paha'w kola awani. Ea' esis ina sindihi'ama amamaga amama, owa'etin. 
1TH.5.4	Ipe' alupipei, ina ata' pape owamb si'i isima sololama Dembinai, owa'. Ipe' ina gegelalasipa ma nemaf anama notaga si'i gegelalasipa ma aman nanda' wali nafi'i, owa'. 
1TH.5.5	Ipe' epes hipei pape alip. Ina si'i epes sape owamb, owa'. 
1TH.5.6	Na'ama ipe' ina penda'am si'i isima enis ukup mase'as sa'oh solola, owa'. Andeande'ma ape' ukup mope naep motawa motologon. 
1TH.5.7	Ape' mogawa esis isima sa'ihi esis sa'oh owamb atona. Ea' isima sa' embela sahaga sagaoli sanda'am owamb atom. 
1TH.5.8	Ape' mape si'i epes sape alipi, ukup mapaepa mumafi alop andeande'. Ape' mofa' waf anama mombale'efana la'ifipa ma moso' opalef enis, si'i sanda' wandafi sofa' walitah sanda' wandafa mahagasa wambawa. Ape' mogawa basef amama anona nemaf God nofa'apa motanimani. Ukup mopoma basef amama si'i mowalo' anona hat la'ifinai nili'akwa balagah. 
1TH.5.9	Dembinai God ina nosahe'apa ma mofa' okom wandafunai ananinai nefa'apa, owa'etin. Anan nosahe'apa ma Jisas Krais Dembinai ape'inai nofa'apa motanimani. 
1TH.5.10	Fowa' anan naga' ma nagiambamapa. I'i nemaf anama anan notanimani mope ambagof mopaepa o moga', mofe' mope namepa molomana. 
1TH.5.11	Dei' ipe' hipei penda opalef ipe'imi motaga la'ifima pendagigiambanama etin si'i dei' pape panda'am.
1TH.5.12	Ipe' Kristen alupipei afa'ipei, afa' wa'ipipa na'ama, wa'i amam agufumi mumafi esis Kristen, anom manda' maol lu'unai malomepa magiambamepa. Ipe' pefe' owina amam. Dembinai nanda'am mape agufumi ipe'imi ma mogawa monda' ukup ipe'imi mope andeande'. 
1TH.5.13	Ipe' ukup mopoma maol amam manda'anai, ea' ukup mimilam bo'om mopomam endilisi. Ea' ukup etifim etin mimilas sahin owan. 
1TH.5.14	Ipe' Kristen alupipei afa'ipei, afa' wa'ipipago mehip wafela ukup ipe'imi ma pigiambamago isima ala'uta nasi la'ifipa pi'ipasa sokwahago waf ala'uta nasanai. Ea' enis ambagof mondolele'asi ma owa' si'i anom basefi, ipe' penda'as sotaga la'ifis sie'i basef. Ea' penda' esis enis owa' seambale'efana la'ifisi sotaga la'ifis. Penda' waf so'umbilinai ma esis hiesi.
1TH.5.15	Na'ama ipe' pegwamasa waf aonai enis epes sanda'mepana ipe'i, owa'. La'ela'ef pitu la'ifipa ma waf bu'unai atona la'ela'ef. Ea' penda'masana isima enis hiesi wapoti'.
1TH.5.16	Ipe' pendanifel la'ela'ef. 
1TH.5.17	Penda' beten pihali' God la'ela'ef owamb alip. 
1TH.5.18	Ipe' pinifelona amamaga hiami. Ipe' pape la'ifipa paloma Krais Jisasi, God na'i ipe' penda' waf bu'unai pinifelona ma amamaga hiami. 
1TH.5.19	Ipe' ina pehefa nif amama ma maol Ambal Bu'unai Godi nanda'ami, owa'. 
1TH.5.20	Ipe' ina pewa' alafugaha basef Godi Ambal Bu'unai nafelas sa'ipipami, owa'. 
1TH.5.21	Pewaloga basef hiami, ma pembale'a basef bu'wami atom la'ifipa. 
1TH.5.22	Ea' pindihi'ama amamaga awami mamumami hiami.
1TH.5.23	God anan ofagonama ukup awanem. Ae' a'i anan atona nonda'epa pepe bo'wepa andeande' ananipei etipa. A'i anan numafi ambagof moloma alop ukup ipe'imi andeande'ma waf aonai a'epa, pepe andeande' ma nemaf anama Dembinai ape'inai Jisas Krais niefi'ianai. 
1TH.5.24	God nofala ipe', anan bo'ona endilisi. Basef maloma maol main na'iam ea' ma nonda'anai, anan nonda'am andeande'.
1TH.5.25	Ipe' Kristen alupipei, penda' betena God nigiambamafa. 
1TH.5.26	Ipe' pendase'ama lagof penda'ama nemaf bu'unai peloma esis Kristen alupusi hiesi.
1TH.5.27	Ae' a'ipipa mehipa agel Dembinai, ipe' pi'i basef mail pas amama ma esis Kristen alupusi hiesi.
1TH.5.28	Afa' wa'iam na'ama wa'i, Jisas Krais nigiambamepa na'a nonda'epa pepe la'ifipa. Ea' ma'um.
2TH.1.1	Ae' Pol aloma Sailas naloma Timoti wape na'ae. Ea' anda' basef amama mafe'mago ipe' Kristen pape wambel Tesalonaika. Ipe' pape paloma God ahalomapa ape'inai naloma Dembinai Jisas Krais. Ipe' Kristen pape palomam ea' amamipei si'ipa.
2TH.1.2	Ae' a'i ahalomapa God noloma Dembinai Jisas Krais migiambamepa na'a monda'epa petaga la'ifipa ea' mope molomepago mese'epa opalef awanem.
2TH.1.3	Ipe' Kristen alupipei afa'ipei, afa' wa'i andeande'ma dendel wanifela Goda ipe'. Waf anama bo'ona. Dei' main, bale'ef ipe'inai nataga la'ifina endilisi ea' ipe' hipei atona etin ukup maimailipa atona etin. Ea' waf anama nataga nafe' lu'una endilisi ma ipe' 
2TH.1.4	Waf anama atona dei' afa' wafela agof ipe'imi la'afena amam nematawa Kristen. Wa'iam na'ama wa'i esis Tesalonaika sofa' nimanimi hiami ea' sombale'efa Jisas saitu la'ifis.
2TH.1.5	Waf anama ipe'inai bu'unai, God nihi'ambafa na'ama. Anan nowaloga ape' ma waf ananinai bu'unai atona. Nonda'am na'ama ma ni'i ipe' bu'upei ma piowis wambel Ananinai. Dei' ipe' pefa' nimanimi hiami. God nambimb nonda'epa bo'wepa ma pepe wambel Ananinai 
2TH.1.6	Anona nemaf God nonda' waf bu'unai na'ama. Nogwamasa nimanimi esis sanda'mepam ipe'i 
2TH.1.7	Anan na'i notagaha nimanimi amama dei' ipe' pefa'ami ea' notagaha nimanimi afa'imi nonda'apa mopoma noma'w andeande'. Nonda'am nemaf anama Dembinai Jisas nokwaha heven notaga alihina nolomai nif lu'wami moloma ensel amama la'ifimi 
2TH.1.8	Nemaf anama God nohambombaga esis isima sololama Anani soloma isima owa' sila basef bu'wami Dembinai ape'inai Jisas 
2TH.1.9	Epes isima nemaf anama sofa' nimanimi awami na'ama. God nohambombagas la'ela'ef. Ea' sope laogona naep Dembinai, howalagon moloma pepel ananinai 
2TH.1.10	Nemaf anama Dembinai notanimani nifi'i ma amam nematawa bu'wasi ananisi sefela agel ananinai noloma howalagon ananimi, ea' amam nematawa sombale'efana sondanifela anan sefela agel ananinai. Nemaf anama ipe' wapoti' penda'am na'ama etin. Dei' main, afa' wawalapa basef Godi la'afena ipe' ea' pembale'efa basef amama endilisi.
2TH.1.11	Afa' ukup ma'i amama ea' la'ela'ef wanda' betena God ape'inai ma nigiambamepa. Afa' ogawa God nofalepa ea' wanda' betena anan nonda'epa petaga la'ifipa endilisi si'i anan nofalepa penda'am. Afa' wanda' betena God nonda'epa pataga la'ifipa ma penda' waf anama bu'unai hianai pa'i pienda'anai, ea' pembale'efa Krais pembefa maol ipe' panda'anai 
2TH.1.12	Afa' wanda' betena ipe' ma pefela agel Dembinai ape'inai Jisasi ma nonda'am na'ama etin nefela agof ipe'imi. Amama motagama God ape'inai naloma Dembinai Jisas Krais migiambamepa na'a monda'epa pataga la'ifipa.
2TH.2.1	Ipe' Kristen alupipei, afa' wa'i wi'i basefa Dembinai ape'inai Jisas Krais anona nemaf notanima nifi'i wapoti' ma ape' mondakolas molomana. Dei' wahali'ipa na'ama 
2TH.2.2	Enis epes sa'ipipa sa'i nemaf Dembinai anona nemaf niefi'ianai nataga ea'. Ae' ine' egawa. Basef amama Ambal Bu'unai Godi na'ipanam enin epen na'ipi pas o enin epen na'iam okom ananinai atona o esis sa'i afa' wanda' basef amama wasapa'am mafo'o wa'ipasa basef amama? I'i peme'asa basef amama, ipe' ina pehafel gegelalasipa kwapete' mehip ea' ukup ipe'imi aom, owa' 
2TH.2.3	Ipe' ina peme' enin epen nembaso'mepa ma anom basefa Dembinai notanimani, owa'. Nemaf dembinai niefi'ianai, ina nataga, owa'etin. Epes hiesi ata' sali' sosombala basefi sose'ana alafugah God ea' aman aonai nosambala mi'uli Godi notaga nondawalap. Aman anama owagama nefe' wambel aonai hel nif fandumi ma'oma 
2TH.2.4	Anan noham amamaga amama hiami epes sanda' lotumami sailam si'i Godi ea' nowa' alafuga ma amamaga amama. Ea' nefela agel ananinai atona lu'una, nonda' amamaga amama hiami mofe' owina anan. Ea' nuwis nupe ipat lu'unai Godi nowalapa basef na'ama na'i, “Ae' atowe Dembiwei God.”
2TH.2.5	Fowa' ae' ape alomepa a'ipipa basefa amamaga amama. Ipe' ukup mase'epama a'amon?
2TH.2.6	Ipe' dei' pegawa amamaga amama mahefa eafa aman anama aonai ma notaga nondawalap alihiguma nemaf anama God nandandepananai 
2TH.2.7	Ipe' pegawa dei' pepel anama nosambala mi'uli Godi ata' nanda' opeh nandambaho' nape. Anama ata' napoma mondahama nogota anama aman anama nili'akwa eaf ananinai nofe' 
2TH.2.8	Nemaf anama aman anama aonai nosambala mi'uli Godi notaga nondawalap. Ea' nemaf Dembinai Jisas niefi'ianai nohana naga'ma malogel ambip ananimi atom moloma mafifili lu'wami ananimi 
2TH.2.9	Aman anama aonai nosambala mi'uli Godi notaga nondawalap alihiguma ma pepel Satani atona. Ea' waf baso'mainai Satani nonda' anan la'ifinai nonda' ikwaf naninani si'i God nanda'anai 
2TH.2.10	Anan nanda' waf hianai baso'omunai ma waf aonai. Ea' nombaso'ma esis saila eaf sefe' higililasanai. I'i epes isima si'i aho'ma basef endilisimi, God nofa'as sotanimani sope andeande'. Owa', sandaiwa' 
2TH.2.11	Ea' God nosapa'i amamaga amama mombaso'ma esisi ea' seme' basef amama kwamaimi baso'ami asasimi sembale'efam 
2TH.2.12	Esis amam nematawa hiesi ina ata' sombale'efa basef endilisimi, owa'etin. Sondanifela sonda' waf aonai atona. Amama atom anona nemaf sofa' amamaga awami atom basef kot Dembinai God nonda'anai.
2TH.2.13	Fowa' gani dambadamba God nosahe'epa ma nofa'epa petanimani pambale'efa basef endilisimi. Ama pepel Ambal Bu'unai Ananinai nanda'epa bo'wepa. Ea' la'ela'ef wanifela Goda ipe'. Kristen alupipei, okom Dembinai nainailipa 
2TH.2.14	Nemaf anama afa' wa'ipipa basef bu'wami Godi ma anan nofalepa nose'epa nafifili Dembinai ape'inai Jisas Kraisi. Ma God nefela agola Dembinai ape'inai Jisas Krais noloma agof ipe'imi wapoti' 
2TH.2.15	Ea' dei' ipe' Kristen alupipei pitu la'ifipa ma basef hiami Godi wa'ipipam malogof o wanda'mepago okwatih, amama ipe' pendanifel 
2TH.2.16	Afa' wa'i Dembinai ape'inai Jisas Krais naloma God Ahalomapa ape'inai ukup amamumi maimailapa magiambamapa manda'apa mataga la'ifipa. Amam manda'apa na'ama la'ela'ef. Ea' magiambamapa mape mohafa God nonda'apa mope andeande' 
2TH.2.17	Ea' dei' afa' wa'i amam biam monda'epa petaga la'ifipa migiambamepa penda' waf bu'unai hianai ma pi'ipasa basef bu'wami hiami.
2TH.3.1	Ipe' Kristen alupipei, afa' wa'i ata' wi'ipipago anom basef wapoti'. Ipe' penda' betena Goda nigiambamafa ma basef Dembinai mefe' mehip anama hiagoma mofa' agel lu'unai si'i fowa' manda'am la'afena ipe' 
2TH.3.2	Ipe' penda' betena afa' ma God notagahofa ma lagofa epes isima sanda' waf aonai. Ipe' pegawa epes hiesi ina dei' sembale'efa basef Godi, ata' owa' 
2TH.3.3	Ea' Dembinai naila basef ananimi andeande' nanda' amamaga ananimi andeande' ma nonda'epa petaga la'ifipa numafipa ma aman aonai owa' la'ifinama nomboma opalef ipe'imi 
2TH.3.4	Dembinai nafela ukup afa'imi dei' ogawa ipe' na'ama. Waf hianai wa'ipipa ma pinda'anai, anama ipe' penda'ana endilisi. Ea' anona nemaf wapoti' ina pindaiwa'mana, owa'. Pilana penda'ana la'ela'ef 
2TH.3.5	Afa' wa'i Dembinai nonda' opalef ipe'imi ma pegawa God okom nainailipa endilisi. Afa' wa'i nemaf anama nimanimi motagamepa, pitu la'ifipa ma pepel Kraisi atona penda' waf bu'unai atona.
2TH.3.6	Ipe' Kristen alupipei, afa' wa'ipipa mehip na'ama ma agel Dembinai Jisas Kraisi. I'i enis alupusi ipe'isi sope etina owa' seme' basef amama wa'ipasam sieilam, ipe' pihi'amas pekwahis pefe' 
2TH.3.7	Ipe' pegawa ma pila waf afa'inai. Fowa' wape walomepa, ina wape etin, owa' 
2TH.3.8	Ina ofa' gwa'aimi na'a ma ipe', owa'. Watalom etin wa'am. Ea' wanda' opeh la'ifimi hiami wanda'am owamb alipa ina wapoma ipe' etipa pimafiafa, owa' 
2TH.3.9	Afa' wi'i ofa' gwa'aimi ma ipe', God na'i andeande'ma okom ananinai. Ea' afa' wandaiwa'ma ofa' gwa'aimi ipe'imi, owa'. Afa' wanda'am na'ama ma ipe' pati waf afa' wanda'anai ma petolona pilana 
2TH.3.10	Ipe' pegawa fowa' wape walomepa afa' wase'epa mi'uli na'ama. Na'i epen owa' nenda' maoli, ipe' ina pemafian pese'an anom gwa'aimi, owa', hapaini 
2TH.3.11	Afa' ina wa'ipipa na'ama etin, owa'. Wame' basef enis sape la'afena ipe'i ina sanda' opeh, owa'. Sape etin. Esis sapoma basef atom usihimi ma amamaga enis epesi atom 
2TH.3.12	Agel Jisas Kraisi Dembinai ape'inai afa' wa'ipipa mehipa mi'uli anama ma epes isima sape etini, wa'i ofela ukup asasimi ma sonda' waf na'ama. Esis ata' sope andeande'ma sonda' maola sotagama gwa'aimi asasimi atom dei' 
2TH.3.13	Ipe' Kristen alupipei, ipe' ina ala'uta nepa ma penda' waf bu'unai, owa' 
2TH.3.14	I'i enin epen owa' nila basef amama hiami afa' wanda'ami, ipe' pegawa epen inima andeande'. Ea' pihi'aman pepe laogona enin. Ama enin ambal aona ma waf ananinai. Dei' main, enin ina naila basef afa'imi, owa' 
2TH.3.15	Ipe' ina pefalan pi'i nautamepa ipe'ini, owa'. Ukup mopoma enin si'i alupini ipe'ini ea' pi'ipana negawa waf anama aonai ma nekwahona.
2TH.3.16	Afa' wa'i Dembinai anan ofagonama opaf awanena la'ela'ef nose'epa okom awanena ma mamagoma ipe' pepe peafe'ma. Afa' wa'i Dembinai nope nolomago ipe' hipei.
2TH.3.17	Anan nanda' basefi nase'e pen ae' Pol anda' basef amama ma lagel ae'anai, a'i nemaf bu'unai ma ipe'. Ikwaf anama ae'anai ma basef amama hiami ae'ami, anda'am na'ama etin.
2TH.3.18	Afa' wa'i Dembinai ape'inai Jisas Krais nigiambamepago ipe' hipei na'a.
2TH.3.18	Ea' ma'um.
1TI.1.1	Ae' Pol anda' basef amama. God nofa' ape' motanimani mope andeande' ea' mape mohafa anona nemaf miti Krais Jisas mope molomana. Amam biam mandandepe ma'ipi basef la'ifimi ma ape aposel Krais Jisasi.
1TI.1.2	Ae' anda'menago basef amama ine' Timoti, ine' nembale'efa God dei' nataga nogalome ae'inai endilisi. Ae' a'i God noloma Krais Jisas dembinai afa'inai miti uwahipina migiambamena na'a monda'ena netaga la'ifina ma bale'ef, opaf ine'inai nope awanena.
1TI.1.3	Fowa' ae' afo'o etap hiagoma Masedonia ma a'ipina dei' na'ama etin a'ipina wapoti'. Ine' ata' nepe la'ela'ef na'ama Efesusa ni'ipa anom amam mehipa ina mi'ipasa anom basef baso'maimi, owa'. Mi'ipasa basef Godi atom. 
1TI.1.4	Ni'ipasam mokwaha basef fowa'imi wafimi, basef mamumami hiami ma'i agof amama bafapas ehasas asasisi. Basef amama mamboma ukup amamumi mafela ukup amamumi ma'i basef mandahihianamam. Amam amama ina manda' maol Godi mataga la'ifima bale'ef, owa'. Maol anama Godi natagama bale'ef atona.
1TI.1.5	Ea' mi'uli anama dei' a'ipinanai, i'i esis sombale'efana silana, basef mape opalef nomoni ma'iami ma'ipas mihi'ambasa waf esis sanda'anai ina aona, owa'. Esis sombale'efa God endilisi. Ama nambimb waf anama hianai nefela ukup asasimi mimila God noloma enis epes wapoti'. 
1TI.1.6	Ea' anom amam ukup mase'ama waf anama bu'unai. Ea' dei' mamboma basef bu'wami ma'i basef wafimi atom. 
1TI.1.7	Amam ma'i mopoma tisa mowalipasa mi'uli Godi si'i anom dembemi tisa ma'i, “Basef afa'imi endilisimi atom.” Ea' amam ina mogawa basef amama ma'iami mogawa ofagema, owa'.
1TI.1.8	I'i afa' ogawa mi'uli Godi wilana, na'ama andeande'. 
1TI.1.9	Afa' ogawa amama wapoti', mi'uli anama ina nafi'mai epes isima sape andeande'i, owa'. Anama nafi'mai epes sanda' waf aonai, sosambala mi'uli anama owa' sope owina amam agufumi. Ea' enis seso' alafugaha Godi sanda' waf aonai. Enis sa'i waf Godi hapainai, ma saila waf etapanai atona. Ea' enis saha ahapas mamasas saga', saha enis epes wapoti' saga'. 
1TI.1.10	Enis sanda' so'a wauli ma waf anama aonai, ea' enis sahambombaga enis amam nematawa si'i fowa' esis Sodom sanda'anai. Ea' enis sofa' enis epes safe' satalisa otamba sanda'masa maol. Ea' enis sambaso'ami, ea' enis sambaso'am sa'i basef endilisi gani ilif. Ea' enis sanda' waf anama naloma anona waf hianai aonai napa' naloma basef endilisimi. Mi'uli Godi nafi'i na'i epes isima sanda' waf aonai. 
1TI.1.11	Basef amama mape basef bu'wami God nase'eam ae' ma ewalapam. Basef amama bu'wami ma'ipafa God bu'unai endilisi ofagonama danifel naloma mafifili.
1TI.1.12	Dembinai ape'inai Krais Jisas nase'e pepel, okom napoma ae' bu'uwai anda' maol ananinai nanda'e anda' maol anama, ea' anifelona. 
1TI.1.13	Endilisi, fowa' la'ela'ef ae' anda' basef findiwami ma agel Ananinai, apa' aloma esis Kristen, anda' waf aonai ma Anan. Ea' ae' ina egawa andeande', owa' embale'efanai, ea' dei' anda' waf anama aonai ma anan la'ela'ef ape. Amama atom dei' nati uwahipiwi nagiambame. 
1TI.1.14	Dembinai ape'inai nagiambame na'a nanda'e ataga la'ifiwi dei' embale'efana okom nainailana. 
1TI.1.15	Anom basef endilisimi atoma epes hiesi some'ama sombale'efam. Basef amama na'ama. Krais Jisas nisila'i etap anae' ma nefa'ape epes manda' waf aonai nokwahomapana motanimani mape andeande'. Ae' ma'uwi ali' anda' waf aonai ikila' enis epes ea' ma'uwi ae' atowe. 
1TI.1.16	Amama atom dei' God nati uwahipiwi ali' ma Krais Jisas na'i nih'iambasa Anan ina okom wandafunama ae' ulal, owa'. Ae' anda' waf aonai ikila' enis epes, ea' anan nape nohafe nogota launai ma etanima ifi'mai Anan. Ama owagama hiesi siti ae' ma esis wapoti' sombale'efana sofa' ambal namunai sope andeande' la'ela'ef. 
1TI.1.17	Anan dembinai King nape la'ela'ef. Anan owa' neaga'i, epes owa' la'ifisa sotolona. Anan atona God endilisinai. Ae' a'i agel lu'unai pepel nafifili mopoma Anan atona la'ela'ef. Endilisi.
1TI.1.18	Nogalome ae'inai Timoti, dei' ase'enago basef amama nenda' maol. Ae' okom napoma basef Godi afagel nimbewa'inai amam profet Ambal Bu'unai Godi nafela ukup amamumi ma'ipinami. Ine' nila basef amama, nenda' wandaf la'ifina andeande' neloma esis naumbih. 
1TI.1.19	Wandaf anama ine' la'ifina nembale'efa God nenda' waf bu'unai andeande', ma basef mape opaf ine' nomoni ina ma'ipina anona waf aonai ine' nanda'anai, owa'. Enis epes soso' alafugaha waf anama bu'unai. Ea' dei' bale'ef asasinai aona si'i sip papalalana nail otamba aona nala naoh. 
1TI.1.20	Epes sanda' waf anama, amam biam Himeneus naloma Aleksander. Bale'ef amamunai aona. Ae' andaiwa'mam ali'amonam mafe' lagof Satani ma mogawa gawa bu'unai. Anda'am na'ama amam ina monda' basef findiwama agel Godi, owa'.
1TI.2.1+1TI.2.2	Maol anama ae' a'i efela okom ine'inai nenda'ami, basef mali'i na'ama. Ipe' penda' betena God pihali'ana, pinifelona ma epes hiesi penda' betena anan nigiambama esis soloma amam king dembemi moloma gavman dembemi wapoti'. Ipe' penda' beten na'ama ma ape' hiapai mope opalef awanem, mila waf Godi bu'unai. 
1TI.2.3	Beten anama bu'unai ma naep Godi, notanima nofa' ape' mope andeande'. I'i ape' monda' waf anama monda' beten, Anan nondanifela ma ape'. 
1TI.2.4	Anan na'i nofa'ai epes hiesi sotanimamai Anan sope andeande'ma sogawa basef endilisimi ofagema. 
1TI.2.5	Ape' mogawa God atotona nape. Ea' anona aman nape la'afena God naloma epes, anama aman endilisinai anan Krais Jisas. 
1TI.2.6	Anan fowa' God nandandepana ea' nakwaha ambal ananai atona natala ape' epes hiapai nakwahomapa waf aonai motanimani. Nemaf anama dohamadohama Krais nihi'ambamapa God na'i nefa'ai epes hiesi sotanimani. 
1TI.2.7	Ea' dei' God nanda'e ape aposela ewalapa basef bu'wami Ananimi. Ae' a'i endilisi, ina ambaso'am. Anan nanda'e ape dembiwei tisa ma enis epes hiesi sololama Godi ma sombale'efa basef amama endilisimi.
1TI.2.8	Ea' dei' ae' a'i epes hiesi wambel hiagoma sonda' beten. Ae' okom na'i esis hiesi sope bo'wes andeande', sokwaha ukup wandafumi moloma migimigah ea' sonda' beten.
1TI.2.9	Ae' a'i awau nematawa wapoti' onda' luwaguf maim bu'wami atom, mondahama awau dende'. Ina onda'am bandabandam endilisi motambel nimbifah, owa'. Awau ina ola sosaf anama ofalo'ma balagah alop si'ina ombahigis mamumami hiami moloma sosaf gol bu'wami, owa'. Luwaguf amama satalom otamba hiami otalom, hapaimi. 
1TI.2.10	Ea' nematawa wa'i basef wa'i ope awasi Godi, awau onda' maol bu'unai hianai naninani. Maol anama si'i sosaf awaunai endilisinai. 
1TI.2.11	Maina nemaf ipe' penda' lotu, nematawa awau owalipama wila waf anama so'umbilinai ea' osopama malogofa ofa' basef andeande'. 
1TI.2.12	Ae' ina a'i aho'ma ano'w nemata'w kope dembe'wi tisa kope kwili' ma anona maol, owa'. Nematawa osopama malogof ome' basef atom. 
1TI.2.13	Basef ofagema mape na'ama. Fowa' God nali' nanda' aman Adam, ea' nanda' Iv kwagi'. 
1TI.2.14	Adam ina nombale'efa basef baso'maimi, owa'. Nemata'w kwambele'efa basef baso'maimi, ea' kwataga nemata'w kwanda' waf aonai. 
1TI.2.15	Waf nematawa onda'anai anama. Awo ombale'efa God endilisi ea' ukup mimila enis epes wigiambamas, ea' ope bo'owa andeande' umafi awau andeande' waf aonai a'awa.
1TI.2.15	I'i ombale'efa waf anama wilana la'ela'ef, God nambimb nokwahomawa waf aonai awau wanda'anai nofa'awa utanimani ope andeande'. Maina nogota ola awasi, nigiambamawa olas andeande'.
1TI.3.1	Basef amama endilisimi. I'i emi aman ni'i nope dembinai numafi esis Kristen sios, anan okom na'i maol bu'unai endilisi. 
1TI.3.2	Ea' emi aman nope numafi siosi nope andeande' endilisi ma epes ina siti anona waf aonai ma anan, owa'. Anan noso' nemata'w atoto'w. Ina nea' embel nohaga nogaol, owa'. Anan okom nopaina numafi alop ananinai andeande'. Anan nila okom bu'unai atona nonda' waf bu'unai hianai. Anan okom ni'i hiesi alupusi etis ananisi hi'ilas nose'as gwa'aimi. Anan nope notaga tisa bu'unai ma basef bu'wami atom. 
1TI.3.3	Ina nea' embel laifimi hiami, owa'. Ina okom wandafuna mehip, owa'. Nonda' epes sa'osa'ombemas. Ina nohas etin, owa'. Ina okom ni'ini'i ma otamba. 
1TI.3.4	Anan numafi awasi waulu'mana andeande' ea' nonda' awasi ananisi sila basef ananimi ma sonda' agel ananinai nope andeande'. 
1TI.3.5	Emi aman owa' numafi awasi soloma waulu'mana andeande', anan ina notaga nope agilinai numafi sios Godi, owa'. 
1TI.3.6	Aman anama nataga Kristen dambanai ina nope dembinai numafi sios, owa'. Na'ama nosambala basef Godi nogalo'mana si'i nagalo'ma aman aonai Satan. 
1TI.3.7	Aman agel bu'unai ma amam nematawa sololama Godi, aman anama notaga nope numafi sios. I'i anan owa' agel bu'unai, anan ambal aona ea' nofe' nuwis esag anama Satani nofa'ana.
1TI.3.8	Ea' na'ama etina amam amama magiambama agufumi siosi, amam ukup mope andeande'ma maol amamunai. Amam ina mi'i malogof biam, owa'. Ina mea' embel la'ifimi hiami endilisi mohaga mogaol, owa'. Ea' ina mombaso'mas molomas mofa' otamba enis epesi, owa'. 
1TI.3.9	Basef amama endilisimi fowa' mandambahi'i dei' mataga mandawalap alihim, amam mombale'ef la'ifim. Ea' basef mape opalef nomoni ma'iami ma'ipam basef mihi'ambamam waf amamunai ina aona, owa'. Bo'ona. 
1TI.3.10	Pili' ata' piti maol amamunai. Ama piti monda'ana andeande', mope monda' maol siosi.
1TI.3.11	Ea' na'ama etina wauhiamam amamuwai ukup mopaiwa andeande'ma maol awau wanda'anai. Awau ina ondaha basefa enis, owa'. Ope andeande', ina wea' embel wainim la'ifimi hiami, owa'. Dendel onda' waf bu'unai atona. 
1TI.3.12	Amam manda' maol siosi, wauhiamam amamuwai ato'w etin. Amom mumafi awo oloma awasi amamisi andeande'. 
1TI.3.13	Amom mope monda' maola siosi, i'i monda' maol bu'unai, nambimb mofa' agof bu'wami. Ama la'ifim mowalapa basef bu'wami, mihi'ambas alihim amam mombale'efa Krais Jisas.
1TI.3.14	Endilisi ae' a'i efe'mago ine' mehip, ea' dei' ata' anda' basef amama mafo'mago ine'. 
1TI.3.15	I'i owa' efo'o etaga ulal, ine' nitiago basef amama negawa waf anama esis sape andeande' ma wambota anama Godi. Wambota anama esis sios amam nematawa Godi ambal namunai napainai. Sios Godi si'i olaf la'ifinai nanda' basef endilisimi la'ifimi. 
1TI.3.16	Endilisi, basef amama ofagema lu'wami endilisi. Mandambaho' mape mafe' mafe' dei' God nihi'ambafam alihim. Basef amama na'ama.
1TI.3.16	Anan nataga epen endilisinai nofa' alop epesi nataga nandawalap. Ambal Bu'unai Godi nihi'ambapa ma anan aman bu'unai nape andeande'. Amam ensel Godi matolona. Basef ananimi sa'ipasam mafe'ma kantri naninani hianai amam nematawa hiesi sololama Godi sembale'efana. Ea' God nofa'ana nalata heven nape nafifili ananinai.
1TI.4.1	Ambal Bu'unai Godi na'i basef alihim na'ama. Anona nemaf enis epes sokwaha sombale'efa basef endilisimi Godi. Ea' seme' basefa epes isima ambagof awami mambaso'ami sila basef ambagof awami ma'iami. 
1TI.4.2	Anom amam mambaso'ami mawalipasa basef amama baso'maimi. Basef mape opalef asasimi nomon ma'iami mataga aom. Amam ina nambimb ata' momeme'ma waf aonai mogawana, owa'etin. 
1TI.4.3	Nambimb muwalipasa basef amama ma esis sihi'ama waf sandaso'amainai sihi'ama anom gwa'aimi epes sagwa'ami. Gwa'aimi amama God atona nanda'ama ape' epes mombale'efana mogawa basef endilisimi. Amama ape' mofa'am minifela God mogwa'am. 
1TI.4.4	Amamaga hiami God nanda'ami, bu'wami atom. Ape' minifelona, mofa'am, mogwa'am. Ina mokwahom, owa'. 
1TI.4.5	Dei' main, basef Godi maloma beten manda' gwa'aimi amama mataga bo'om andeande'.
1TI.4.6	I'i ine' ni'ipasa basef amama esis Kristen alupusi, nambimb nepe epen bu'unai nonda' maol Krais Jisasi. Ea' nefa' pepel lu'unai ma basef mefela bale'ef ine'inai ma gawa bu'unai. 
1TI.4.7	Ea' esis amam nematawa sa'i numunefisa basef atom wafimi, newa' alafugamam. Ina manda'ena nelafa waf Godi andeande' negawam, owa'. 
1TI.4.8	Ine' negawa waf anama niwalipa alop si'ina nonda' maol alop neawi, amama la'ifim kwaikwaie' ma migiambamapa. Ea' ine' nelafa waf Godi, la'ifina endilisi ma nagiambamapa ma waf hianai bu'unai. I'i ine' nelafa waf Godi, anama la'ifina nagiambama ape' epes hiapai ma dei' mape etap nogota anae', ea' nigiambamapa owagama ilif heven wapoti'. 
1TI.4.9	Basef amae' endilisimi atoma epes hiesi si'i aho'ma seme'am sombale'efam amama na'ama.
1TI.4.10	God anan ambal namunai napainai. Anan na'i nofa'ai amam nematawa hiesi sotanimani sope andeande'. Ea' dei' endilisi etis nefa'ai epes emi egafis sembale'efanai. Dei' mape mohafana ma'i endilisi nofa'apa. Amama atom dei' manda' maol lu'unai endilisi.
1TI.4.11	Ine' ni'ipasa basef amama mefe'mago esis amam nematawa niwalipas mehip silam. 
1TI.4.12	Esis sati ine' ukup ma'i, ine' ata' awomina, ea' ina ni'i aho'ma si'i ine' aman falafinai, owa'. Ine' nepe si'i ikwaf bu'unai ma esis Kristen sila waf bu'unai ine' nanda'anai ma fe' pe ki bale'ef ine'inai, noloma waf anama okom na'ina'ianai noloma waf bu'unai. 
1TI.4.13	Nogota anama ine' ata' nepe la'ela'ef nehafa ae', nenda' maol la'ifina ma nitalifa basef Godi alihiguma ma epes hiesi seme'am, ea' nefela ukup asasimi ma waf sonda'anai ni'ipasa basef Godi andeande'. 
1TI.4.14	Fowa' agufumi mumafi siosi mawamona lagofa ine'. Ambal Bu'unai Godi nafelam manda' betena ine' ea' anom amam ma'i basefa presen anama God nasi'inanai na'a. Dei' nenda' maol la'ifina nimafi presen anama andeande' God nali' nase'enana na'ai. 
1TI.4.15	La'ela'ef ine' nimafi maol anama la'ifina nepomana. Ama epes hiesi siti waf ine' nanda'anai netaga bo'ona. 
1TI.4.16	Nindumafuma andeande'ma waf ine' nanda'anai, ma basef amama niwalipasami. La'ela'ef nenda'am na'ama la'ifina. I'i ine' nenda'am na'ama, nambimb God nigiambamena neloma esis seme' basef ine' na'ipasami sailam, nofa'epa petanimani pepe andeande'.
1TI.5.1	Ina nenda' megah moham amam hagami ni'ipam basef la'ifimi, owa'. Nepe so'uso'umbel ni'ipama basef Godi, ni'ipam si'i na'ipa ahalomena ine'inai. Ea' ni'ipa awomimi si'i na'ipa owapena ine'imi. 
1TI.5.2	Ni'ipa nematawa hagiwai si'i na'ipa mama'wena ine'ikwi. Ea' ni'ipa awiawai si'i na'ipa haniti'mina ine'ikwi ma waf bu'unai notaga bo'ona endilisi ma naep Godi.
1TI.5.3	Basefa nematawa alifiwai ma'i na'ama. Nematawa awama, i'i owa' enin epen numafiawa, ine' nimafiawa andeande'. 
1TI.5.4	I'i ano'w nemata'w alifi'wi enis awasi akwa'usi o bafasa'w akwa'usi sope esis ata' sogawa andeande' na'ama. Maol asasinai nali'i sumafi ahapas mamasas asasisi etis ata' sili' ma sogwa wiaf fowa' esis somafias. Esis sonda'am na'ama saila basef Godi. God okom na'iana endilisi waf anama. 
1TI.5.5	I'i ano'w nemata'w akwa'w ato'w kope alifi'wi, akwa'w kwanda'am na'ama. Ako'w kogawa endilisi God nambimb nigiambama'w ma waf bu'unai, kofala God la'ela'ef owamb alipa beten akwa'unai. 
1TI.5.6	I'i ano'w nemata'w alifi'wi kwaila okom akwa'unai atona kwandagala ma alop atona kwanda' waf aonai, akwa'w si'i kwaga'i. 
1TI.5.7	Ine' nefela ukup nematawai ma wila basef amama ma onda' waf bu'unai, ma awau upe andeande'. Ama enin epen ina ni'ipawa ni'i awau wanda' waf aonai, owa'. 
1TI.5.8	Emi egafis owa' sumafi esis esimbel atom asasisi, esis ina nambimb simafi esis mamasas ahapas soloma batawisas. Epes isima sakwaha bale'ef sataga epes awasi endilisi sikila' isima owa' seambale'efa Godi.
1TI.5.9+1TI.5.10	I'i anowa nematawa wahupawa maga'i, awau ina onda' so'a waol, owa'. Ope andeande'ma enis epes sotolowa si'i wape andeande'. Onda' maol bu'unai ma umafi batawisawa, ose'as gwa'aimi epes wigiambama esis Kristen wambota Godi, umafi awasi awausi andeande' ope onda' maol hianai bu'unai naninani ofe' ofe' otagama afagof 60-peleim, andeande'. Nematawa wanda'am na'ama atowa ine' nenda' agof awaumi mil okwatiha nigiambamawa nese'awa gwa'aimi.
1TI.5.11	Ea' ine' owa' nenda' agofa nematawa awama awiawai alifiwai, owa'. Hapaiwai. Anona nemaf awau wi'i ugi'ma ukup awoumi ola alop awaunai atona wi'i oso' amam wapoti, ea' hapaiwai. Awau ukup amama mapaiwa, dei' wakwaha wafa basef bu'wami Kraisi fowa' ombale'efanai. 
1TI.5.12	Dei' wakwaha basef bu'wami la'ifimi fowa' wa'iam waloma Krais. Wanda' waf anama aonai, na'ama ofagema awaumi. 
1TI.5.13	Ea' anona waf awau wanda'ana wapoti'. Wanda' waf anama ala'uta nawa. Ea' wafe' wawis ifagw. Awau ina ala'uta nawa, owa'. Wakwalopa basef enis epesi wanda'am wafe'agon hi'alagon. Ea' wawalapa basef mamumami ina andeande'ma ape' mi'iam, owa'. 
1TI.5.14	Amama atom dei' a'i nematawa awama alifiwai ata' awiawai nambimb oso' amam wapoti' ma ola awasi umafias ope ifagw awaumi atom. Ae' a'i awau ina onda' anom amamaga awami motagama esis naumbih ma si'i anom basef awami ma ape', owa'. 
1TI.5.15	Ine' negawa, anowa nematawa wahupawa maga'i, wakwaha eaf bu'unai wafe' waila aman aonai Satan.
1TI.5.16	I'i anona wambota nemata'w akwama akwa'w Kristen o anowa nematawa alifiwai ope, ea' nemata'w akwama Kristen kumafiawa. Akwa'w konda'am na'ama ma esis sios ina sonda' maol sope somafiawa, owa'. Na'ama andeande'ma sios esis amam nematawa Godi sumafi nematawa alifiwai kwahuwai endilisi awau atowa wapani.
1TI.5.17	Amam agufumi mumafi ipe' Kristen manda' maol andeande' endilisi, ipe' pinifelom penda'am andeande' pimafiam pese'am gwa'aimi maim bif etif mikila' peso' anom agufumi ma siosi. Agufumi manda' maol Godi mawalipasa basef ofagema Ananimi ipe' pimafiam na'ama etin andeande'. 
1TI.5.18	Basef mape Buk Baibeli ma'iam na'ama ma'i,
1TI.5.18	“Ine' owa' nesopama malogofa bulmakau manda' maol mafa'asa wit, owa'.”
1TI.5.18	Ea' anom basef wapoti' na'ama ma'i,
1TI.5.18	“Aman nanda' maoli anan nofa' anom amamaga tu'wanima maol anan nanda'anai.”
1TI.5.19	I'i enin epen etitin ni'i, “Agilinai anama numafi esis Kristeni nonda' waf aonai, ine' owa' neme'anama basef ananimi, hapaimi. I'i epes bias o wenis si'i basef amama ma waf aonai anan nanda'anai, ine' neme'as.” 
1TI.5.20	Ea' i'i anom agufumi monda' waf aonai, ine' ni'ipam basef la'ifimi ni'ipam naep esis Kristen hiesi. Nenda'am na'ama ma enis epes umbamohasa waf anama ma ina sonda'am na'ama.
1TI.5.21	Ae' a'ipina andeande'ma naep Godi naloma Krais Jisas maloma amam ensel God nandandepami. Ine' nila basef amama andeande'. Ine' owa' ninifala anom amam awomimi ni'ipam mehip. Ea' ina nenda' anom dembemi sa'ombemam ni'ipam so'umbel, owa'. Ni'ipa epes hiesi na'ama etin. Ina ninifala enis epes ea' nenda' enis alupusi sa'ombemas, owa'. Ni'ipas na'ama etin. 
1TI.5.22	Ine' owa' nefa'anai anona aman mehip nenda'ana nope agilinai ma esis Kristen, owa'. Nili' notolona andeande' nanda' waf bu'unai o nanda' waf aonai. Na'ama enis epes sitilina nigiambama anona nanda' waf aonai, si'i ine' wapoti' nanda' waf aonai anan nanda'anai. Ine' nindumafuma nepe andeande'.
1TI.5.23	Ine' nekwaha waf anama na' embel wafimi atom. Andeande'ma nea' wain kwaie'una nigiambama opaf ine'inai ma netofa awes la'ela'ef nanda'inai. 
1TI.5.24	Waf aonai enis epes sanda'anai nape alihina esis nafe' nali'as sogawana alihina. Ea' waf aonai enis sanda'anai nape nandambaho', anona nemaf notaga nendawalap. 
1TI.5.25	Ea' na'ama etin anona waf bu'unai wapoti' nape nandawalap. Ea' anona waf bu'unai nandambaho' ea' ina nandambaho' la'ela'ef, owa'. Anona nemaf nondawalap.
1TI.6.1	Ipe' Kristen agof a'epa panda' opeh na'a pape owina enis epes, ipe' ata' ukup mopoma na'ama. Dembemi mumafi ipe'i, ipe' pinifelom pi'i bu'wami pefela agof amamumi peme' basef amamumi. Ama enis epes ina nambimb si'i basef awami ma agel Godi ma waf ipe' Kristen panda'anai, owa'. 
1TI.6.2	Ipe' agof a'epa panda' opeh na'a ma amam agufumi dembemi anom Kristen, ipe' ina ukup mope na'ama pi'i, “Anom Kristen sahopafa atom ea' hapaimi, osambala basef amamumi.” Owa'.
1TI.6.2	Ipe' ukup mope na'ama pi'i, “Amom Kristen ea' afa' ukup mimilam, onda' maol amamunai andeande', ukila' maol wanda'ama amam agufumi owa' Kristeni.” Dei' main, ipe' agof a'epa pagiambama amam Kristen ipe' ukup maimailami.
1TI.6.2	Timoti, basef amama ine' niwalipasam nefela ukup asasimi nenda'as sotaga la'ifis.
1TI.6.2	La'ela'ef ine' niwalipa esis amam nematawa ma sonda' waf bu'unai, ea' nefelasa sonda'am. 
1TI.6.3+1TI.6.4	Basef dembinai Jisas Kraisi mawalipapa andeande'ma waf Godi. I'i anona aman nokwaha basef amama ma nowalipa esisa anom basef owa' mefe' dende'ma basef amama bu'wami Jisasi, ape' mogawa aman anama na'i nosambala basef Godi. Anan ina nogowa andeande', owa'. Anan nomonas a'anai. Anan okom na'i basef nalomas sandahihianama. Sa'i basef amama, nafitap nalomasa basef amama ofagema. Basef amama atom mawalapa waf anama. Opalef aoma enis epes, sanda' findiwa ma sope ukup aom mopoma sahin owan. 
1TI.6.5	Epes isima sanda' na'ama, ukup asasimi mahaga magaol endilisi ea' ina sombale'efa basef bu'wami endilisimi, owa'. Ea' sa'i basef sapa'am sandahihianama saloma enis. Ea' sa'i, “Eaf anama Godi eaf sofa' otambanai.”
1TI.6.6	Endilisi, emi egafis sila waf Godi ma esis ukup mopoma amamaga asasimi si'i, ea' ma'um dende'ma ape', opalef asasimi mape awanem mape andeande'. 
1TI.6.7	Ape' mogawa, mamalapa olapa mataga etap anae', nemaf anama ape' ina mofa' anom amamaga mafi'i, owa'. Anona nemaf moga' wapoti' ina mofa' anom amamaga mefe' molomapa mokwaha etap anae', owa'. 
1TI.6.8	Ea' anom gwa'aimi luwaguf maim mo'omapa, ape' mi'iam mi'i, “Ea' ma'um amama ea' dende'ma ape'.”
1TI.6.9	Ea' epes ukup ma'i sofa' otamba maim hiami, esis anona nemaf amama meagwambipai motagamas sowa ma sonda' waf aonai, si'i huguf sandowam sambaho'wam mapoma mafis ma mofe' mowala mope seaham. Ea' nambimb ukup mamumami awami motagamasa amamaga awami monda' esisa ukup mose'as hegililas owa'etin. 
1TI.6.10	Waf anama ukup ma'i otamba endilisi, ofagema ma waf hianai aonai. Enis epes ukup lu'um ma'ima'i otamba endilisi, waf anama nambomas sakwaha sombale'efa God safe'ma waf aonai. Ea' sofa' nimanimi lu'wami endilisi.
1TI.6.11	Ea' ine' aman Godi newa' alafugama amamaga amama ea' nefe' nila waf anama bu'unai. Nenda' maola nefa' waf bu'unai endilisinai Godi, nembale'efa Jisasa okom ninila epes hiesi. Nenda'am na'ama ma nitu la'ifina ma waf aonai enis sonda'menanai. Ine' nenda' waf so'uso'umbela enis epes. 
1TI.6.12	Nembale'efa Krais si'i enin epen nasagih mehip naloma enis. I'i enin nesagih mehip nefe' nisila'as, nefa' anom amamaga. Ine' wapoti' na'ama etin. I'i nembale'efana la'ifina, anona nemaf nepe andeande' la'ela'ef. Ine' nihapila okom anama ambal bu'unai nape la'ela'efi fowa' God nofalena ma nefa'anai. Anan nofalena nemaf anama ma newalapa bale'ef anama ine'inai naep epes hiesi sanda' lotuma Godi. 
1TI.6.13+1TI.6.14	God nase'am ambal namunai hiahaom hiami maloma epes. Afagel nali'i Jisas Krais nawalapa basef ofagema endilisimi andeande'ma naep Pontius Pailat gavman dembinai. Naep Godi naloma Jisas Krais dei' a'ipina basef la'ifimi na'ama. Nila basef bu'wami Godi nimafi esis amam nematawa Godi andeande'. Ine' nenda'am na'ama. Ine' nimafi okom ine'inai andeande' nila basef amama Godi andeande' waf aonai owa' nopeina, ea' epes ina sonda' findiwa ma basef amama. Nimafiam nepe na'ama etin nefe' netaga ma nemaf anama Dembinai ape'inai Jisas Krais notaga alihina. 
1TI.6.15	Nemaf anama God na'ianai nosapa'ana nifi'i. God atona ofagonama danifel, anan atona Dembinai King numafi epes hiesi soloma amamaga hiami hi'alam. Anan king ma king hiami, Dembinai ma dembemi hiami. 
1TI.6.16	Ea' anan atona owa' neaga'i, nape nafifili lu'unai endilisi. Ea' ape' dei' ina la'ifipama mefe' felefele'ma anan, owa'. Dei' enin epen owa' neatolonai. Owagama wapoti' owa' enin epen la'ifina neati Anan, owa'. Ae' a'i agel ananinai lu'unai noloma pepel Ananinai nopoma Anan atona la'ela'ef. Endilisi.
1TI.6.17	Ine' ni'ipa epes isima amamaga hiamisi ma etap anae' ina sosambala basef endilisimi sombale'efa amamaga amama mamumami hiami anona nemaf motaga aom endilisi, owa'. Ine' ni'ipasa sombale'efa God endilisi andeande'. Anan atona nase'apai amamaga hiami bu'wami manda' ukup ape'imi mataga bo'om mandanifel. 
1TI.6.18	Ine' kipa epes isima amamaga hiamisi, sonda'ama sigiambama maol bu'unai. Esis la'ela'ef sowaloga amamaga asasimi soso' enis epes. 
1TI.6.19	I'i sonda'am na'ama, andeande'ma anona nemaf sokolasa amamaga bu'wami atom migiambamas owagama gani heven. Sonda'am na'ama, sofa' ambal bu'unai endilisi.
1TI.6.20	Nogalome Timoti, ine' nindumafuma nimafi basef amama God nasi'inami andeande'. Newa' alafugama basef amama baso'maimi wafimi sa'i basef gawaimi. Basef amama ma'i mohambombaga waf Godi. 
1TI.6.21	Enis epes sombale'efa basef amama baso'maimi sa'i, “Ape' mogawai.” Ea' dei' sakwaha sombale'efa God sahaga sogaol sapan.
1TI.6.21	Ae' a'i God nigiambamepa na'a ipe' hipei.
1TI.6.21	Ea' ma'um.
2TI.1.1+2TI.1.2	Ae' Pol anda' basef mafe'mago ine' Timoti, ae' okom nainailina. Ine' nembale'efa God dei' nataga nogalome ae'inai. Okom Godi atona dei' ape aposel Jisas Kraisi. Basef Krais Jisasi endilisimi atom, nase'apa ambal namunai ape' mape la'ifipa maloma Anan. Ae' a'i amam biam migiambamena na'a ea' muti uwahipina monda' okom ine'inai nope awanena.
2TI.1.3	Esis ihase ae'asi saila waf Godi, dei' ae' wapoti' ailana. Ea' malogel nape opaf ae' nomoni ina nihi'ambe anona waf aonai anda'anai, owa'. Beten ae'anai owamb alip la'ela'ef ae' okom napomena anifela God. 
2TI.1.4	Ae' okom napoma embif maluwi naep ine'imi, okom nohafel endilisi a'i ata' efo'o itilina endanifel endilisi. 
2TI.1.5	Ae' okom napoma bale'ef ine'inai, anama endilisinai, ina baso'omunai, owa'. Bale'ef anama fowa' nali' napoma iha'mena ine'ikwi Lois kwaloma mama'wena Yunis. Ea' egawa endilisi, bale'ef anama dei' napoma ine' wapoti'. 
2TI.1.6	Fowa' ae' awamona lagofa balaga ine'inai ma God nase'ena presen bu'unai ananinai. Ea' dei' a'i efela okom ine'inai ma okom nopoma presen anama napoma ine' nimafiana notaga la'ifina si'i sufapula nif fandom lu'um. 
2TI.1.7	Ambal Bu'unai God nase'apanai ina nonda'apa umbamohapa, owa'. Anan nase'apa waf anama mitu la'ifipamanai ma ukup mimila enis epes ea' mumafi alop ape'inai andeande'. 
2TI.1.8	Ine' owa' ambal aona ni'ipasa basef Dembinai apa'inai, owa'. Ea' ina ambal aona ma ae' wapoti', owa'. Ae' anda' maola Dembinai dei' anda' kalabus. Ine' nefa' pepel Godi ma netaga la'ifina nefa' nimanimi nelome owalapa basef bu'wami Ananimi. 
2TI.1.9	God nofa'apa mutanimani mope andeande'. Anan nofalapa amam nematawa ananipai atepa mope bo'wepa andeande'. Anan ina okom napoma waf bu'unai ape' manda'anai nofalapa, owa'. Okom Ananinai atona nainailapa nofalapa nagiambamapa na'a. Fowa' dambadamba ina dei' nanda' etap, ata' owa', Jisas Krais nandahomapa nagiambamapa na'a. 
2TI.1.10	Ea' dei' nogota anae' Krais Jisas nafi'i nofa'apa motanimani, anan nataga alihina. Dei' maol ananinai God nagiambamapa na'a nanda'apa mataga la'ifipa mataga alihim. Krais Jisas nikila' ga', ea' basef bu'wami Godi mihima'mapa ambal namunai nape andeande' la'ela'ef. 
2TI.1.11	Anan nali' nandandepe anda' maol anama awalapa basef bu'wami Godi ma epes hiesi. Ae' aposel God nasapa'e awalapa basef Ananimi, ae' tisa dembiwei anda' maol Jisasi. 
2TI.1.12	Amama atom dei' efa' nimanimi amama. Ea' ae' ina ambal aona ma amama, owa'. Ae' egawa aman anama embale'efanai. Ae' egawana endilisi anan la'ifinai ma numafi amamaga hiami moloma epes hiesi ananisi ae' ase'anas lagof ananimi. Ea' amama mope bo'om andeande' mefe' motagama nemaf anama lu'unai notaga. 
2TI.1.13	Basef amama bu'wami ine' name'ama malogel ae'anai, basef amama si'i anona ikwaf bu'unai ma nihi'ambena waf bu'unai newalipasa epes. Ine' nembale'efa Jisas Krais endilisi ea' okom ninilana nenda' waf na'ama nembale'ef la'ifina ma basef amama. 
2TI.1.14	Nimafi basef amama bu'wami endilisimi God nase'enam lagof ine'imi ma nimafiam. Ambal Bu'unai Godi nape nomona ape', nigiambamena numafina ma maol anama. 
2TI.1.15	Ine' negawa epes hiesi sape etap hiagoma Esiai, saloma amam biam Figelus naloma Hermogenes sakwahowe safe'. 
2TI.1.16	Ae' anda' betena Dembinai ma ata' niti Onesiforus naloma wambota ananinai uwahipis. Dei' main, anan la'ela'ef nanda' okom ae'anai nape andeande'. Anan ina ambal aona ma ae' anda' kalabus, owa'. 
2TI.1.17	Anan nafi'i Rom nanda' maol lu'unai nagolope nogota laona ea' natolowe. 
2TI.1.18	Ae' anda' betena Dembinai ma niti anan uwahipina nemaf anama bu'unai. Anan nagiambame nimeguf hiami wambel anama Efesus, amama ine' negawam andeande'.
2TI.2.1	Nogalome ae'inai, la'ela'ef ine' nepe la'ifina ma Krais Jisas nigiambamena na'ama pepel anama naso' ape' mape la'ifipa ma Anan. 
2TI.2.2	Basef hiami ine' name' fowa' awalapama naep epes hiesi, amama newalapama anom amam bu'wami mogawa basef andeande'i ma mi'ipa enis epes andeande'. 
2TI.2.3	Ine' nepe la'ifina endilisi si'i soldia naitu la'ifina nila Krais Jisas. Nefa' nimanimi amama neloma afa' anofa soldia ananifai ma maol anama Godi. 
2TI.2.4	Aman anama nape si'i soldia, ina nahapila maol naninani, owa'. Nanda' maol anama soldiai bu'unai atona ni'i dembinai soldia ananinai okom ninila maol ananinai. 
2TI.2.5	Na'ama etin, emi aman nondondombam noloma enis nosagih, nila waf anama esis sasagihanai. Ama nikila' nofa' amamaga amama bu'wami sasagih sikila' sefa'ami. Ea' i'i anan owa' nigi'ma waf anama sasagihanai andeande', atuwasi ina nofa' amamaga amama, owa'. 
2TI.2.6	Aman nanda' maol lu'unai aofi ma numafi aof andeande' nambimb nili' nela' gwa'aimi aof anama nisila' enis epes. 
2TI.2.7	Ine' okokoma basef amama a'iami. Nambimb Dembinai nomboma okom ine'inai, ea' negawa basef amama hiami ofagema. 
2TI.2.8	La'ela'ef ine' okom nopoma Jisas Krais, anan naga' notanima nohafel wapoti'. Anan wambota anama Deviti, si'i a'iama basef bu'wami Godi. 
2TI.2.9	Ae' awalapa basef amama bu'wami. Amama atom dei' sa'i ae' aowei, sase'e nimanimi lu'wami mamumami. Sanda'e anda' kalabus wapoti'. Ea' basef Godi ina manda' kalabus mape, owa'etin. 
2TI.2.10	Ea' anda' okom ae'anai nataga la'ifina ma aitu la'ifiwi la'ela'ef igiambama epes isima God nosahe'as ea' Ananisi. Ae' a'i God nigiambama esisa nofa'as sotanimani ma Krais Jisas soloma howalagon pepel nape la'ela'efi. 
2TI.2.11	Basef amama endilisimi ape' mombale'efam la'ifipa. Basef amama.
2TI.2.11	I'i endilisi ape' moga' molomana, anona nemaf mohafel mope namepa molomana wapoti'. 
2TI.2.12	I'i ape' mope la'ifipa mofa' nimanimi lu'wami, anona nemaf mope si'i king molomana. I'i mowa' alafugahana, Anan wapoti' anona nemaf nowa' alafugahapa. 
2TI.2.13	I'i ape' mi'i ape' alupupai Ananipai milana, ma owa' milana, ea' ape' hapaipai. Ea' Anan atona naila basef Ananimi endilisi andeande'. Ina anona nemaf nokwaham nombaso'mas, owa'.
2TI.2.14	La'ela'ef ine' nefela ukup asasimi ma basef amama. Ni'ipasa ma naep Godi amama. Ipe' ina pi'i basef pepa'am pelomasa basef mamumami, owa'. Waf anama ina nigiambamas, owa'. Waf anama nambimb mohambombaga isima some'ami. 
2TI.2.15	Ine' nenda' maol Godi la'ifina netaga aman nanda' maol endilisi, ma ambal ine'inai ina aona ma maol anama, owa'. Nenda'ana na'ama ma God okom bo'ona ma ine' ma ni'i basef Ananimi bo'om endilisi. 
2TI.2.16	Ine' nihi'ama basef awami. Amama ina basef Godi, owa'. Basef amama nambimb monda' esis sofe' eaf anama aonai ma sowa' alafugaha God. 
2TI.2.17	Basef asasimi awami atom nambimb motaga lu'um si'i maselis awami, monda'as motaga lu'um endilisi. Tisa asasimi biam Himeneus naloma Filetus manda' waf anama, ma'i basef mamumami wafimi. 
2TI.2.18	Amam amama mololama basef endilisimi ea' ma'iam ma'i, “Ape' motanima mohafel hi'agilif ea', ina ata' motanima mohafel wapoti', owa'.”
2TI.2.18	Basef amama atom amam mahambombaga ukup la'ifimi enis epes sombale'efa Godi. 
2TI.2.19	Ea' dei' God nawa anona olaf la'ifinai dei' notawa. Olaf anama anom amef mailana ma'i na'ama ma'i, “Dembinai nogawa andeande'ma epes isima Ananisi.” Ea' anom wapoti' ma'i, “Emi egafis sa'i agel Dembinai, sokwaha waf aonai.”
2TI.2.20	Ipat lu'unai nomon dis amama hiami esis sanda' kapa bu'unai gol o siliwa main howalagon sanda'ami, anom sanda' lawah sanda'am, anom sala' etap sanda'ami. Anom sanda'ama maol bu'unai, si'i sanda' gwa'aimi sa'am. Ea' anom sanda'ama maol aonai falafunai, sala alufuta. 
2TI.2.21	Ea' dei' emi epen nekwaha waf aonai ma nepe bo'wen andeande', inima nambimb nepe si'i dis amama sanda' maol bu'unai atona. Ea' Dembinai nigiambaman nepe andeande' nenda' maol ananinai. Ea' enin nendandombam nenda' maol naninani bu'unai hianai. 
2TI.2.22	La'ela'ef ine' nendafa'ma ukup amama awasimi mataga ma amam amama awomimi. Nenda' maol bu'unai la'ifina nembale'efa God nila waf bu'unai neloma okom nainaila enis epesanai. Ea' nila waf opaf awaninai, neloma epes isima opalef mape bo'om andeande' sofala Dembinai. 
2TI.2.23	Ea' ine' newa' alafugama basef amama mamumami awami falafumi ma epes isima ukup mase'asi gawa a'asi. Ine' negawa basef amama atom mawalapa ukup mamumami wandafumi ma'i mandahihianamam. 
2TI.2.24	Aman anama nanda' maola Dembinai ina ni'i anom basef wafimi nifitapam neloma enis epes, owa'. Anan niti amam nematawa hiesi uwahipis nose'as opaf. Anan nope dembinai tisa, nosopama okom wandafunai, nope niti esis sonda'mana waf aonai. 
2TI.2.25	Anan nuwalipas sa'ombel nihi'amba andeande' epes isima sandaiwa'manai sosambala basef ananimi. Anan nonda' maol na'ama nigiambamas, anona nemaf somboma opalefa sogawa basef endilisimi andeande'. 
2TI.2.26	Fowa' Satan naolo'as isag ananinai ma saila basef ananimi. I'i esis sogawa basef amama endilisimi, nambimb ukup asasimi motaga alihim wapoti' ma sokwaha isag anama Satani sifi'mai God.
2TI.3.1	Ine' negawa, nimeguf akutaimi nimanimi lu'wami endilisi motaga. 
2TI.3.2	Nimeguf amama epes ukup mopoma esis etis, ea' ukup mimila otamba atom, sefela agof asasimi atom, sototopa' basef, sonda' epes findiwasa God. Ea' sosambala basef mamasasi ahapas asasisi. Esis ina sinifela Goda waf bu'unai, owa'. Sosambala waf bu'unai. 
2TI.3.3	Ea' ina ukup mimila enis epes, owa'. Ina sokwaha waf aonai enis epes sanda'masanai, owa'. Esis ina ukup mose'asa lopa' fitap asasinai ma si'i basef awami, owa'. Ea' si'ipa enis epes si'i, “Ape' monda' waf aonai.” Esis ukup mi'i esis etis ina sumafi alop asasinai andeande', owa'. Sohambombaga epes isima bu'wasi, sowa' alafugah sondaiwa'ma waf bu'unai. 
2TI.3.4	Ea' sonda' alupusi asasisi sofe'ma lagof naumbih. Ea' esis mehip sila waf aonai asas sanda'anai, ukup mopoma esis etis si'i dembesi. Ea' ukup maimaila danifel naninani aonai endilisi ma alop asasinai atona. Esis ina ata' ukup mi'i God, owa'. 
2TI.3.5	Epes isima saila waf Godi alop atona asasinai ande' atogon, ea' ukup asasimi nomon sandaiwa'ma God sowa' alafugaha pepel ananinai. Ine' nihi'ama epes isima.
2TI.3.6	Anom amam si'i amama mandambaho' so'uso'umbel mafe' magi'ma nematawa awama ukup bu'wami owa' meapaiwai mawis ifagw awaumi, ea' momboma ukup awaumi. Nematawa awama waf awaunai nanda' ukup awaumi nimanim endilisi. Ea' ukup awaumi mohafema awami mamumami momboma ukup awaumi. 
2TI.3.7	Nematawa awama la'ela'ef wanda' maola ofa' basef, ea' ina ogawa basef ofagema endilisimi, owa'. 
2TI.3.8	Fowa' Janes naloma Jambris
2TI.3.9	Ea' waf anama amamunai ina nataga lu'una endilisi, owa'. Dei' main, nambimb epes hiesi siti waf anama gawa a'anai amamunai si'i fowa' gani sati waf anama gawa a'anai ma amam amama Janes naloma Jambres manda'anai.
2TI.3.10	Ine' fowa' nafe' naloma ae', name' basef amama a'ipasam ea'. Ine' negawa fe' pe, ki ma basef hiami ofagema ae'ami. Ine' negawa ae' embale'efa God la'ifiwi, la'ela'ef a'ipasa basef Ananimi so'umbel, okom ae'anai ina wandafuna, owa'. Ine' negawa ae' okom nainaila enis epes, aitu la'ifiwi efa' nimanimi. 
2TI.3.11	Ine' negawa waf aonai hianai esis sanda'meana ae' ma nimanimi amama efa'am wambel anama wenifina Antiok naloma Aikoniam naloma Listra. Ine' negawa amamaga nimanimi sanda'meam efa'ami. Ea' Dembinai natagahowe ma amamaga amama nimanimi hiami sanda'meami. 
2TI.3.12	Emi egafis sope la'ifis soloma Krais Jisas ma sila waf Godi andeande', naumbih asasisi anona nemaf sonda'as kwapete'as. 
2TI.3.13	Ea' amam awami maloma amam mambaso'ami nambimb mombaso'ma epes hiesi. Ea' anom amam mombaso'ma amam atom. Ea' waf amam manda'anai nambimb notaga aona endilisi.
2TI.3.14	Ea' ine' nembale'efa basef amama Godi nefa'am la'ifina. Ine' negawa amam nematawa isima fowa' sawalipina basef na'ama. 
2TI.3.15	Ea' ine' negawa amama wapoti'. Fowa' ine' ata' so'uso'win negawa basef bu'wami Godi mape Buk Baibeli andeande'. Buk anama la'ifina ma nose'ena gawa bu'unai neloma okom bu'unai ma ine' nembale'efa Krais Jisasa God nagiambamena nofa'ena netanimani. 
2TI.3.16	Ambal Bu'unai Godi atona nafela ukup amam profeti manda' basef amama hiami mape Buk Baibeli. Basef amama bu'wami ma mose'apa gawa bu'unai, mih'ambapa waf aonai ma mokwahona, mihi'ambapa fe' ape'inai, muwalipapa ma mila waf bu'unai. 
2TI.3.17	Basef amama manda' ape' epes Godi la'ifipa endilisi ma monda' maol hianai bu'unai Ananinai.
2TI.4.1	Anona nemaf Jisas Krais nowaloga epes hiesi dei' ata' sape namisi, soloma isima saga'i wapoti'. Naep Godi maloma Krais Jisasi dei' a'ipina basef la'ifimi a'i Krais Jisas anona nemaf notaga nondawalap alihina naep epes hiesi ea' nope Dembinai wambel Ananinai. Amama atom dei' a'ipina mehip, 
2TI.4.2	ine' ni'ipasa basef Godi la'ela'ef. Nemaf anama esis sondandombam ma some' basef, ni'ipasam. Ea' maina nemaf esis sandaiwa' ma some'am, ni'ipasam etin. Ni'ipasam ma mohagofa basef amama baso'maimi. Ni'ipasa basef la'ifimi ma sokwaha waf aonai esis sanda'anai. Ea' nefela ukup asasimi nenda'as sotaga la'ifisa bale'ef, niwalipasa waf aonai nenda'as so'uso'umbemas. Niwalipasa basef amama si'i okom Godi na'iami. 
2TI.4.3	Anona nemaf notaga, esis sondaiwa'ma sofa' basef bu'wami Godi, owa'. Ea' sila ukup asasimi atom sofa'ai anom tisa hiami asasimi, ma mi'ipasa basef amama esis isima ukup maimaila some'am aligah asasimi. 
2TI.4.4	Ea' sowa' alafugaha basef endilisimi seme' basef amama mamumami falafumi wafimi. 
2TI.4.5	Ea' ine' la'ela'ef okom nopeina andeande' nimafi alop ine'inai andeande'. Nemaf anama nimanimi motagamena nepe la'ifina nenda' maol Godi newalapa basef bu'wami ma esis amam nematawa sololama Godi. Nenda' maol anama ma nigiambamas nenda'ana endilisi nimbefana.
2TI.4.6	Ine' negawa, nogota anama nataga ea' ma sehe ega'. Esimbel ae'ami ma'i kolo'olam molo sehe ega' ma indilali eso' ae' efe'ma God. Nemaf nataga ma ae' ekwaha etap anae'. 
2TI.4.7	Ae' fowa' andondombam asagih andeande'. Ae' embale'efa Krais la'ifiwi asagih andeande', dei' ataga ikwaf. 
2TI.4.8	Dei' amamaga amama bu'wami sasagih sikila'i sefa'ami sandandombam ma'ome. Amama na'ama. Nambimb Dembinai nofale ni'ipi ni'i, “Ine' aman bu'winai.”
2TI.4.8	Dembinai anan aman bu'unai nowalogas ma nemaf anama. Nemaf anama lu'unai Anan nese'e amamaga amama bu'wami. Ea' ina noso' ae' atowe, owa'. Anan nose'asam emi egafis ukup maimaila Anan notaga nondawalap sotolona.
2TI.4.9	Dei' ine' nifi'mai ae' mehip. 
2TI.4.10	Dei' main, Demas okom na'ina'i waf aonai etapanai ea' nakwahowe nafe' Tesalonaika. Kresens nafe' etap hiagoma Galesia, ea' Taitus nafe' etap hiagoma Dalmesia. 
2TI.4.11	Dei' Luk atona nape nalome. Ine' ne'wa Mak nolomena nifi'i nehaponameana. Dei' main, andeande'ma anan nigiambame ma maol Godi. 
2TI.4.12	Ae' asapa' Tikikus nafe' Efesus. 
2TI.4.13	Ine' nifi'i nifa'mai saket anama launai anama akwahona na'ihi Troas ipat Karpusi. Anama ine' nifa'mianai nifi'i. Ea' anom buk ae'ami wapoti' nifa'miami. Buk amama sanda' agwafuh mafisim sanda'ami. Amama nifa'miam etin nifi'i endilisi.
2TI.4.14	Aleksander aman nanda' maola brasi, nanda' megah endilisi. Anona nemaf Dembinai nogwamana nimanimi anan, mondahama waf anan nanda'meanai. 
2TI.4.15	Ine' wapoti' nindumafuma ma aman anama. Anan nahogofa basef amama afe'imi endilisi.
2TI.4.16	Ali' agwa basefa kot anama esis sanda'meanai, ina enin epen etitin naitu nalome nemaf anama nagiambame, owa'. Epes ae'asi hiesi sakwahowe. Ea' anda' betena God na'ama, a'i ina okom nopoma waf anama aonai esis sanda'anai ma sakwahowe nemaf anama anda' kotanai, owa'. 
2TI.4.17	Ea' Dembinai numafi ae' ape nase'e pepel. Amama atom dei' awalapa basef bu'wami a'iam la'ifiwi endilisi ea' epes isima hiesi owa' Judaisi sogawa basef Godi, dei' same'am hi'alas. Ea' God nagiambame ma malogel mafin anama lu'unai laion. 
2TI.4.18	Anona nemaf Dembinai nigiambame ma waf anama aonai hianai esis sanda'mianai, ea' nofa'e etanima nohapone epe wambel Ananinai gani ilif heven. Ae' a'i pepel howalagon nopaina la'ela'ef. Endilisi.
2TI.4.19	Ine' nese'ago danifel ae'anai ma Akwila naloma Prisila ea' esis isima wambota Onesiforusi. 
2TI.4.20	Erastus ata' napani etin Korin. Ea' Trofimus awes nanda'ana akwahona napani Miletus. 
2TI.4.21	Ine' nifi'i mehip. Na'ama ine' nepomai nemaf anama uf lu'unai naluwanai. Yubulus naloma Pudens, Linus naloma Klodia naloma esis alupusi Kristen isima hiesi sanda'menago danifel ma ine'. 
2TI.4.22	Ae' a'i Dembinai nope nolomago ambal bu'unai ine'inai nigiambamepa na'a. Ea' ma'um.
TIT.1.1	Ae' Pol anda' maola Godi, ae' aposel Jisas Kraisi. Anan nandandepe ma eawalipasa basef ananimi. Anan nasapa'e ma igiambama esis amam nematawa nandandepas ea' ananisi ma enda'as sotaga la'ifis sombale'efana sogawa basef endilisimi ma sila waf ananinai. 
TIT.1.2	Ae' anda' maola agiambama bale'ef asasinai ma esis sogawa ma sondanifel sope sohafa ambal anama namunai nope andeande' la'ela'ef. Fowa' gani God ata' owa' nonda' anom amamaga motaga etap anae', anan nali' na'iam ma nose'apa ambal anama ape'. Anan ina nambaso'ami, owa'. 
TIT.1.3	Anom nimeguf mafe'ma ea', nogota anama anan atona nandandepana ea', anan nafela amam amama mawalapa basef ananimi alihim. God anan nofa'apa motanimani, anan na'iam dei' nase'e opeh amama ma ewalapa basef amama. 
TIT.1.4	Ae' anda' basef amama mafe'mago ine' Taitus. Ine' nembale'efa God na'ama etin si'i ape' hiapai mombale'efana. Amama atom dei' ine' nogalome ae'inai endilisi. Ae' a'i God ahalomapa noloma Krais Jisas anan nofa'apa motanimani, amam biam migiambamena na'a okom ine'inai nope awanena.
TIT.1.5	Ae' akwahina napani ailan Krita nendondomba opeh amama ata' owa' nimbefama nambimb nendandepa anom agufumi mumafi esis Kristeni wambel hiagoma, si'i fowa' a'ipina. Ea' basef amamumi mape na'ama. 
TIT.1.6	Anona aman i'i owa' nonda' anona waf aonai ma naep esis amam nematawai ma anan noso' nemata'w atoto'w ma batawisana ananisi sombale'efa Krais esis basef a'as, ina sonda' anona waf aonai, sape andeande' seme' basef. Amam manda' waf anama, ine' nenda'am mope agufumi. 
TIT.1.7	Ine' negawa agufumi mumafi esis Kristeni, amam mumafi opeh Godi. Ea' amam amama fe' pe amamunai andeande'ma anona nemaf esis amam nematawa ina siti anona waf aonai amam manda'anai, owa'. Anona aman ama amam agufumi, anan ina nonda' waf aonai, o okom wandafuna mehip, owa'. Anan ina nea' embel nohaga nogaol nohas etin, owa'. Anan ina okom nohafel ni'ini'i endilisi ma nonda' waf aonai ma nofa' otamba, owa'. 
TIT.1.8	Anan nimafi emi egafis sifi'i lauguni anona wambel. Anan okom ni'i waf bu'unai hianai Godi ea' nope andeande'. Anan numafi okom ananinai atona andeande'. 
TIT.1.9	Anan nombale'efa basef amama bu'wami ape' mawalipasami andeande'. Ea' anan la'ifinama ni'ipa enis epes nefela ukup asasimi ma nonda'as sataga la'ifisa basef amama bu'wami. Ea' la'ifinama ni'ipa isima sosambala basef bu'wami ma someme'ma basef asasimi ina endilisimi, owa'.
TIT.1.10	Epes hiesi ina saila basef, owa'. Sosambalom. Esis sanda' basef etin sa'iam sambaso'ma enis epes. Esis hiesi wambota Judai satopa' alop. 
TIT.1.11	Esis sandandam na'ama, esis sa'i sombaso'mas sofa'asa otamba moni maim enis epesi. Ea' sawalipa enisa waf anama ape' Kristen mandaiwa'manai. Esis sanda' waf anama atona dei' sahambombaga wambotagw epes hiesi. Ea' ine' nesopama malogof asasimi isima sanda'am na'ama. 
TIT.1.12	Fowa' anona aman Kritinai anan gawainai si'i profet na'im na'ama na'i, “Fowa' gani endilisi esis Krit sape epes sambaso'ami ea' dei' wapoti' ata' sape na'ama etin. Esis si'i mafis mape aolopi awami. Ala'uta nas endilisi, sa'oh etin sa' gwa'aimi hiami.”
TIT.1.13	Basef amama endilisimi. Ea' ine' ni'ipasa basef la'ifimi ma seme'am sogawa endilisi waf aonai esis sanda'anai ma ata' somboma opalef. Ama bale'ef asasinai ata' notaga bo'ona. 
TIT.1.14	Ine' ni'ipasa basef la'ifimi ma esis sokwaha basef mamumami falafumi esis Judai ma mi'uli epes isima sowa' alafugaha basef endilisimi. 
TIT.1.15	Ukup epes isima opalef bo'oma waf bu'unai, amamaga hiami bo'om andeande' ma esis. Ea' ukup epes isima aom ea' esis owa' sombale'efa Kraisi, opalef asasimi ina bo'om, owa'. Ukup asasimi maloma basef mape opalef asasimi nomoni aom endilisi. 
TIT.1.16	Malogof asasimi sa'iam na'ama sa'i, “Ape' mogawa God.” Ea' fe' asasinai nawalapa esis sowa' alafugaha God. God anan nandaiwa'ma esis endilisi. Epes isima sosambala basef, ina la'ifisa sonda' anona waf bu'unai, owa'.
TIT.2.1	Ea' ine' ni'ipa esis amam nematawa ma basef bu'wami ma waf esis sanda'anai mila basef amama bu'wami. Ine' ni'ipas na'ama.
TIT.2.2	Amam hagami owa' mea' embel mohaga mogaol. Amam ukup mope andeande'ma waf bu'unai ea' nomonas mopaim mumafi alop andeande'. Amam mope andeande'ma bale'ef amamunai nope bo'ona atona ma waf anama ukup mila God ea' mila epes wapoti'. Ea' mitu la'ifima nimanimi hiami.
TIT.2.3	Ea' awau nematawa hagiwai wapoti' ope andeande'. Awau owa' ohas wi'ipas enis epes, owa'. Awau owa' wea' embel hiami ohaga ogaol. Awau ope si'i tisa nawalipasa waf bu'unai. 
TIT.2.4	Awau hagiwai wihi'amba nematawa awama awiawai ma onda' waf na'ama. Ukup awaumi mimila amam wahupawa awaumi moloma awasi awausi. 
TIT.2.5	Ea' awau umafi nomonas awaumi andeande'ma ope bo'owa andeande' endilisi. Ea' umafi ifagw awaumi andeande' ma wigiambama amam moloma awasi awausi. Awau ope owina amam wahupawa awaumi. Awau onda' waf anama hianai bu'unai hi'ilana epes ina siti anona waf aonai awaunai ea' sonda' basef Godi findiwam, owa'.
TIT.2.6	Ea' na'ama etin, ine' nefela ukup amam amama awomimi nenda' ukup la'ifim mopaim mumafi alop andeande'. 
TIT.2.7	Ine' etina nenda' waf bu'unai atona amam mutilina ma milina monda' waf hianai bu'unai. Opeh amama niwalipa epes, ine' owa' ni'iam moloma basef awami, owa'. Ni'ipas basef bu'wami endilisimi atom. Okom ine'inai nopoma waf bu'unai atona nenda' opeh amama niwalipas la'ela'ef. 
TIT.2.8	Ine' ni'i basef bu'wami atoma enis epes ina siti anona waf aonai ma opeh amama nanda'ami, owa'. Ama esis naumbih nambimb sofa' ambagof awami. Dei' main, esis ina siti anona waf aonai ma afa' ma si'i anom basef awami, owa'.
TIT.2.9	Ine' ni'ipa isima agof a'asi sape owina enis epes sanda' opeh atomi ni'ipas ni'i, esis some' basef agufumi sope owina amam. Ea' sonda' opeh bu'wami mamumami hiami amam ukup ma'iami. Esis ina sogwa anom basef agufumi sohahali'am, owa'. 
TIT.2.10	Esis ina sokowalopa anom amamaga amamumi, owa'. Esis sila basef amamumi andeande'. Ama anona nemaf esis sofela agela basef amama ape' mawalapama epesi lu'um. Basef amama Godi nofa'ai ape' motanimani mope andeande'.
TIT.2.11	Ape' mogawa okom Godi lu'unai nainaila ape' ma nigiambamapa na'a anama nataga nandawalap ea', epes hiesi wambota lounai agufisi saloma agof a'asi hi'alas satolona. Ama nofa' amam nematawa nokwahomapa waf aonai mutanimani mofe'ma anan. 
TIT.2.12	Waf God nigiambama na'ai mawalapa ape' ma mokwaha waf anama mowa' alafugaha Godi, ea' mokwaha ukup amama awami ma waf etapanai, mope andeande' nogota anae'. 
TIT.2.13	Nogota anama ape' mape mohafa danifela anama lu'unai mape mohafanai. Ape' mape mohafa pepel nafifili God Dembinai ape'inai nofa'apa motanimani, anan Jisas Krais anona nemaf notaga nondawalap. 
TIT.2.14	Krais anan nakwaha ambal bu'unai ananinai ma natala ape' natagahepa ma waf aonai hianai mosambala mi'uli Godi. Anan na'i nondombasa ape' ma motaga epes ananipai atepa bu'upai, ukup mohafela monda' opeh lu'wami ma mila waf hianai bu'unai.
TIT.2.15	La'ela'ef ine' ni'ipasa basef amama. Ea' nenda' epes sataga la'ifisa sila basef amama ni'ipasa basef la'ifimi si'i anona dembinai agel lu'unai. Ea' nesambala waf aonai esis sanda'anai. Ae' andaiwa'ma enin epen ni'i ine' aman falafinai, owa'.
TIT.3.1	Ine' la'ela'ef la'ifinama nefela esis amam nematawa ma sope owina amam gavman dembemi, amam la'ifimi mumafi esis ma sila basef amamumi. Ea' esis sondandombama sonda' opeh hiami bu'wami. 
TIT.3.2	Esis owa' sonda' enin epen findiwan ma basef awami. Esis ina sifitap, owa'. Sope opalef awanem. Esis la'ela'ef sope sonda' waf so'uso'umbilinai ma epes hiesi.
TIT.3.3	Ine' negawa fowa' ape' wapoti' owa' ukup bo'om, ape' mosambala basef ea' Satan nambaso'mapa. Ape' mape owina waf naninani aonai opalef mohafema waf aonai ma alop nandanifel. Ape' mafe' maloma waf anama ukup aoma enis epes ma kowalapama amamaga asasimi. Esis sofala ape' naumbih asasipai ea' ape' wapoti' manda' naumbih malomas.
TIT.3.4	Ea' God, anan nofa'apa motanimani, anan alupunai ape'inai okom nainailapa. Nemaf anama waf anama ananinai nataga nafe' alihina. 
TIT.3.5	Anan ina okom napoma anona waf bu'unai ape' manda'anai dei' nofa'apai, owa'. Okom dahowinai ananinai atona nofa'apa motanimani. Anan nasa'opapa ea' mataga awasi dambaipai, Ambal Bu'unai Godi nase'apa ambal namunai ma ape'. 
TIT.3.6	Ama opeh Jisas Kraisi, Anan nofa'apa motanimani, God nase'apa Ambal Bu'unai Ananinai nafi'i hianai endilisi ma ape' si'i nakolo'wai pepel ma ape'. 
TIT.3.7	Anan nanda'am na'ama ma na'i ape' epes bo'wepa andeande' ma okom anama Jisasi atona lu'unai nainaila ape'. Ea' nandandepapa ma mofa' ambal namunai mope andeande' la'ela'ef. Ea' ape' mombale'efana mape mohafana.
TIT.3.8	Basef amama endilisimi ma ape' hiapai mombale'efam. Ae' a'i newalapa basef amama ni'iam mehipa epes isima sombale'efa God ea'i ukup mopoma situ la'ifisa waf bu'unai. Basef amama ma Jisas Krais naloma God, amama bu'wami ma migiambama epes.
TIT.3.9	Ea' basef amama mamumami falafumi esis sa'iama sosambala waf bu'unai, sa'i sondahihianama sa'i agof hiami bafasas akupas asasisi etis, sofitapa mi'uli fowa' God naso' Mosesanai, amama ine' nindihi'amam. Dei' main, ape' mogawa basef amama ina magimbamepa mawalapa anona waf bu'unai, owa'.
TIT.3.10	Emi egafin nanda' esis Kristen sandawal sataga biefisi, inima nesambala basef bu'wami. Ine' nehagofa okom ananinai ni'ipana basef la'ifimi ma nihi'amban, atetef o bif. Ama enin owa' neme' basef ine'imi, nekwahin newa' alafugan. 
TIT.3.11	Ine' negawa epen inima nakwaha eaf bu'unai ea'. Waf aonai ananinai nihi'ambapa mogawa enin epen awani.
TIT.3.12	Anona nemaf ae' i'i esapa' Artemas o Tikikus nofe'mago ine', ine' ulal nifi'mai ae' mehip wambel anama Nikopolis. Ine' negawa ae' ai'am ea' ma ipani Nikopolis nogota anama aonama asaf lu'unai nalai. 
TIT.3.13	Ine' numafi Senas nogawa mi'uli esis Romi noloma Apolos andeande'. Ea' nigiambamama amamaga amam mofa'am mofe' wambel hiagoma ma nambimb ina amamaga a'am eaf, owa'. 
TIT.3.14	Ea' esis Kristen amam nematawa ape'isi sonda' waf sope la'ifisa opeh bu'wami mamumami sigiambama epes isima amamaga a'asi. Na'ama esis Kristen sope etin ea' ukup mose'asa sonda' waf bu'unai Godi.
TIT.3.15	Amam nematawa sape salome na'ae esis sandanifel salomago ine'. Ine' nendanifel nelomago emi egafis ukup maimaila afa' sombale'efa God salomafa. Ae' a'i God nigiambamepago ipe' na'a nope nolomago ipe' hipei nonda'epa pataga la'ifipa.
TIT.3.15	Ea' ma'um.
PHM.1.1	Ae' Pol anda' kalabusa opeh Krais Jisasi. Owalomafa afa'inai Timoti nape nalome na'ae.
PHM.1.1	Ea' anda' basef amama mafe'mago ine' Filemon, alupinai afa'inai ma wanda' opeh atom Godi. Ukup afa'imi maimailina endilisi. 
PHM.1.2	Ae' anda' basef amama ma ine' naloma amam nematawa Godi sandatama etifigin ipat ine'inai saloma haniti'mafa Apia kwaloma aman anama Arkipus, nanda' opeh Godi la'ifina si'i soldia naloma afa' biafa.
PHM.1.3	Ae' a'i ahalomapa God naloma Dembinai ape'inai Jisas Krais amam migiabamepa na'a monda'epa la'ifipa monda' opalef ipe'imi mope awanem.
PHM.1.4	Dendel ae' anifela Goda nimeguf hiami a'i agel ine'inai anda' beten. 
PHM.1.5	Dei' main, ae' ame'asa ine' nembale'efa dembinai Jisas endilisi ea' okom ine'inai nainaila amam nematawa Godi hiesi. 
PHM.1.6	Ae' anda' beten ahali' God a'i ine' ni'ipasa bale'ef ine'inai ofagena nenda' enis epes sotaga la'ifis. Ine' nenda'am na'ama ma negawa andeande' amamaga bu'wami ape' mape la'ifipa maloma Jisas Kraisi mofa'ami. 
PHM.1.7	Owalome ae'inai, ine' okom nainaila amam nematawa Godi ma nenda' opalef asasimi motaga la'ifim. Ea' ae' andanifamena endilisi ma waf anama ine' nanda'anai nanda' opaf ae'anai awanena endilisi.
PHM.1.8	Ea' okom ae'anai na'i na'ama. Endilisi, ae' ape aposel la'ifiwi ma agel Kraisi i'ipina nenda' anona waf bu'unai. 
PHM.1.9	Ea' ae' andaiwa' ma i'ipina, owa'. God okom nainailafa ea' afa' wapoti' ukup maimaila epes hiesi. Amama atom dei' ahali'ina. Ae' Pol, hagewe dei' ape anda' kalabus anda' opeh Krais Jisasi, 
PHM.1.10	ae' ahali'ina ma nogalome ae'anai Onesimus. Ine' niti anan uwahipina. Nogota anama ape anda' kalabus, ae' a'ipana basef Godi. Ea' nembale'efa Krais nataga nogalome ae'anai. 
PHM.1.11	Fowa' anan ina nanda' opeh bu'wami ma ine', owa'etin. Ea' nandaiwa'mana. Ea' dei' anan la'ifina ma nonda' opeh bu'wami ma nigiambama afa' biafa.
PHM.1.12	Dei' ae' esapa'ana notanima nefe'mago ine'. Ea' okom ae'anai nofo'o nolomanago. 
PHM.1.13	Ae' anda' opeh awalipasa basef bu'wami Godi sanda'e anda' kalabus. Ea' ae' a'i embalo'a Onesimus nope na'ae nolome dendel noho'ofena ma nigiambame. 
PHM.1.14	Ea' i'i ine' nindaiwa'ma embalo'ana nope nolome, hapainai. Ae' andaiwa'ma i'ipina. Ae' a'i ine' ni'i aho'ma okom ine'inai atoma anan nope nolome. 
PHM.1.15	Onesimus nakwahina nogota bandana nafe' anagona anona nemaf nefa'ana notanimani nope nolomena la'ela'ef. 
PHM.1.16	Ea' dei' anan ina ata' nape owina enis epes agel a'anai, owa'. Anan nataga owalomena endilisi ma Krais dende'ma ukup mimilana endilisi. Ae' okom nailinailana. Ea' ine' nambimb okom ninilana endilisi, ni'i owalomena ine'inai ma agel Dembinai. 
PHM.1.17	I'i ine' okom nopoma ae', ni'i afa' wandao'oma endilisi wanda' opeh Kraisi, andeande'ma ine' nefa' Onesimus notanimago sondanifelamana si'i na'i nefa' ae'. 
PHM.1.18	I'i anan nonda' anona waf aonai ma ine' o nonda'mena anona wiaf nopomena, ae' egwamonana.
PHM.1.19	Dei' ae' Pol ahapila pen lagel ae'anai atona anda' basef amama bandami atom, ae' nambimb egwamena wiaf anama.
PHM.1.19	Endilisi ine' wapoti' nape si'i newaola anona wiafa ae'. Wiaf anama ina si'i otamba maim, owa'. Anama ambal ine'inai atona. Dei' main, fowa' a'ipina basef bu'wami nembale'efa God nefa' ambal namunai nape andeande'. 
PHM.1.20	Ea' owalome alupinai, ae' ihali'ina ma agel Dembinai, ine' ninifela Onesimus si'i owalomena nembale'efa Kraisi. Afa' sahin owan wambale'efa Kraisi atofa. Ea' ine' nenda' opaf ae'anai notaga bo'ona nenda'e la'ifiwi endanifel.
PHM.1.21	Anda' basef amama, egawa endilisi ine' nambimb nila basef amama ae'ami. Ea' ae' dei' anda'ago basef amama ma ine'. Ae' egawa anom basef wapoti', ine' nambimb nenda' anona waf bu'unai endilisi nikila' amama dei' a'ipina pas amama a'i ine' nenda'am. 
PHM.1.22	Ea' anom basef wapoti'. Ae' okom na'i God neme' beten ipe'inai nekwaha ae' efe'mago ipe' wapoti'. Ea' dei' ine' nendondomba anagon nopomago ma ae' efo'o epe elomena.
PHM.1.23	Epafras anan nape nanda' kalabus naloma ae' ma agel Krais Jisasi. Anan nanda'menago danifel nefe' nelomago ine'. 
PHM.1.24	Ea' amam manda' opeh malumai, Mak naloma Aristarkus, Demas, Luk, amam wapoti' manda'menago danifel ine'.
PHM.1.25	Ae' a'i Dembinai Jisas Krais nigiambamepa etin nonda'epa petaga la'ifipa ma waf anama nepe nelomago ambaguf naloma ukup ipe' hipei.
HEB.1.1	Fowa' gani God na'ipa akusapa bafasapa ape'isi na'ama, na'ipasa basef ananimi nimeguf atona etin na'ipa amam profeta eaf hianai mawalipas ma'ipasam. 
HEB.1.2	Ea' dei' nogota anae' si'i nogota anama anona nemaf nigi' neatagai endilisi, nawalapa basef na'ipapa malogel Nogalomana Ananinai. God nandandepana ma nemaf akutainai Anan nope Dembinaima amamaga hiami ma etap anae' moloma esis amam nematawa wapoti'. Anan atona nofa'am numafiam. Fowa' gani God na'i Nogalomana Ananinai nanda' amamaga hiami ambagof mapaimi maloma ambagof a'ami mape ilif etapi hi'alam mataga mape. 
HEB.1.3	Nogalomana atona nafifili lu'unai Godi nafifimapa endilisi. Anan na'ama etin si'i God endilisinai. Anan na'i basef Ananimi la'ifimi atom ea' dei' amamaga amama hiami maloma amam nematawa hiesi sataga la'ifis. Anan atona nasa'opapa ma waf aonai ape' manda'anai mataga bo'wepa andeande. Nanda'am ea', dei' nape lagel da'isinai Godi gani ilif heven God la'ifinai numafi amamaga hiami.
HEB.1.4	Amama atom dei' nataga Dembinai endilisi nikila' amam ensel hiami. Dei' main, agel anama nofa'ana Ahalomana nikila' agof amam enseli bo'ona endilisi. 
HEB.1.5	Dei' main, fowa' God ina na'ipa anona ensel Ananinai na'i,
HEB.1.5	“Ine' nogalome ae'inai, ae' dei' ataga Ahalomena ine'iwei endilisi,” owa'.
HEB.1.5	Basef amama fowa' God na'ipa Nogalomana Ananinai atona.
HEB.1.5	Ea' God na'iam wapoti' na'i,
HEB.1.5	“Ae' nambimb etaga Ahalomana Ananiwei, Anan nope Nogalome Ae'anai.”
HEB.1.5	God ina na'ipa anona ensela basef amama, owa'. Na'ipa Nogalomana Ananinai atona.
HEB.1.6	God na'ipa Nogalomana Ananinai nape nali'ma amamaga hiami. Ea' nemaf anama God na'i Nogalomana Ananinai nataga etap anae' na'iam wapoti' na'i,
HEB.1.6	“Amam ensel Ae'ami hiami monda' lotu ma Anan atona.”
HEB.1.7	Ea' basef amama God na'ipa amam ensel na'ama na'i,
HEB.1.7	“Anan nanda' amam ensel mataga si'i uf, nanda'am manda' maol Ananinai mataga si'i nif fandom ilelowa mataga.”
HEB.1.8	Ea' God na'ipa Nogalomana Ananinai na'ipana na'i,
HEB.1.8	“God, ine' nape la'ifinai Dembinai numafi amamaga hiami, ea' anona nemaf nepe na'ama etin la'ela'ef hihif.
HEB.1.8	Waf bu'unai atotona ine' dei' nape Dembinai ma wambel ine'inai. 
HEB.1.9	Ine' okom naila waf bu'unai nandafa'ma waf aonai sosambala basefanai. Ea' dei' God, Anan God ine'inai, nandandepena nase'ena danifel lu'unai endilisi. Ea' epes hiesi ina sandanifel si'i ine', owa'.”
HEB.1.10	Ea' God na'iam wapoti' na'i,
HEB.1.10	“Dembinai, fowa' dambadamba Ine' etina nanda' etap nataga lagel ine'inai atona nanda' ilif otaga wapoti' nataga nape. 
HEB.1.11	Amama anona nemaf higililam, ea' ine' nepe la'ela'ef. Amama mope mefe' mefe' anona nemaf motaga apim si'i luwaguf apimi. 
HEB.1.12	Anona nemaf ine' nimbomefam si'i sumagwia luwaguf, ea' amam moho'ofam si'i luwaguf. Ea' ine' la'ela'ef nepe na'ama etin, ina anona nemaf hagena nogota ine'inai, owa'.”
HEB.1.13	God ina na'ipa anona ensel Ana'i,
HEB.1.13	“Ine' nepe na'ae lagel da'isinai Ae'anai wa'ol.
HEB.1.13	Ine' nepe la'ela'ef nefe' nefe' nemaf anama ae' enda' naumbih ine'isi sefe' owina bo'wagah ine'imi.”
HEB.1.13	God ina na'ipa anona ensela basef amama, owa'. Na'ipa Nogalomana Ananinai atona. 
HEB.1.14	Dei' amam ensel emi egafum? Amam ambagof bu'wami Godi. Anan nasapa'am mafi'i ma migiambama epes isima dei' God nofa'as sotanimani ma anona nemaf sofa' pe bu'unai.
HEB.2.1	Jisas nikila' amam ensel endilisi. Amama atom dei' ape' mombale'efa basef amama Ananimi mame'am bo'om milam endilisi. Na'ama ape' motanima mokwahom. 
HEB.2.2	Fowa' gani God na'ipa amam ensela basef Ananimi, ea' ma'ipipam mandawalap endilisi mape la'ifim. Basef amama mape la'ifima emi egafis sosambala basef owa' silami, esis sofa' nimanimi amama mondahama waf aonai esis sanda'anai sosambala basef amama. 
HEB.2.3	God nagwamasa nimanimi lu'wami esis sosambala basef Ananimi ensel amama ma'ipasami. Dei' ipe' ukup mape ma'imama? I'i pewa' alafugaha basef Ananimi dei' nagiambamapa nofa'apa mope andeande', anona nemaf ipe' pefa' pefe' pindihi'ama nimanimi amama pi'imama? Owa'. Pefa' nimanimi pelomas. Dei' main, amama nakwahomapa waf aonai nagiambamapa motanimani, ina so'umi, owa'. Lu'wami endilisi. Dembinai atona nali' nawalapam alihima enis epes. Epes isima sihi'ambapa ma mogawa basef amama endilisimi atom. 
HEB.2.4	Ea' God nanda' basef amama la'ifima eaf hianai naninani. Anona eaf, nihi'ambasa ikwaf naninani hianai la'ifinai. Ea' anona eaf nanda' pepel lu'unai naninani si'i Anan atona nanda'anai. Ea' anona eaf na'ama, nihi'ambapa amamaga bu'wami Ambal Bu'unai Ananinai nase'apami, naila okom Ananinai atona nase'apam atona etin nihi'ambapa basef amama endilisimi atom.
HEB.2.5	God ina nanda' amam ensel mape dembemi mumafi amamaga lu'wami maloma waf hianai dambeinai Jisas nawalapam ea', dei' a'ipipami, owa'. 
HEB.2.6	Ea' anom basef mail Baibeli fowa' anona aman nawalapam na'iam na'i,
HEB.2.6	“God, epes esis emi egafis ma Ine' okom nainailas? Esis falafisi etis, ea' ine' etina nimafias. 
HEB.2.7	Ine' nanda' amam ensel mape dambem la'ifima esis isima amam nematawa etapasi nogota bandana. Ine' nase'asa agof lu'wami nanda'asa sataga dambes. 
HEB.2.8	Ea' nanda' amamaga hiami mafe' owina esis isima sumafiam.”
HEB.2.8	Basef amama mail Baibeli ma'i,
HEB.2.8	“God nanda' epes sape etapi sape dambes sumafi amamaga hiami mape etapi.”
HEB.2.8	Basef amama ma'i amamaga hiami mape etapi ofagema ma'i amamaga hiami. Ea' dei' ina mati epes sape etapi sape dambes sumafi amamaga hiami, ata' owa'. 
HEB.2.9	Ape' dei' mogawa Jisas! Fowa' nogota bandana God nanda'ana nafe' owina amam ensel. God nati ape' uwahipipa nagiambamapa na'a, dei' Jisas nefa' nimanimi lu'wami naga' ma ape' hiapai. Amama atom dei' God nase'ana agel lu'unai nanda'ana nataga Dembinai king nafifili endilisi.
HEB.2.10	God anan Dembinai fowa' gani nanda' amamaga hiami mataga mape numafiama pepel Ananinai mape andeande', Ananimi atom. Ea' andeande'ma Anan na'i Jisas nefa' nimanimi nanda' eaf ma nokwahomapa waf aonai ape' manda'anai nofa'apa motanimani. God nanda'am na'ama ma nokolasa ape' hiapai nofa'apa mefe' heven miti nafifili Ananinai. 
HEB.2.11	Anan atona nanda'apa amam nematawa mataga bo'wepa andeande' malomana wambota atotona Ahalomapa atotona. Amama atom dei' Anan ina ambal aona nofalapa na'i sahin owan Ananipai, owa'. 
HEB.2.12	Si'i Anan fowa' na'iam na'i,
HEB.2.12	“God, Ae' anona nemaf ewalapa agel Ine'inai ma esis sahin owan ae'asi. Ae' enda' awalef efela agel ine'inai ma esis hiesi sifi'i sondowa'anima etifigin.”
HEB.2.13	Ea' na'iam wapoti' na'i,
HEB.2.13	“Ae' embale'efa God la'ifiwi.”
HEB.2.13	Ea' anom basef wapoti' na'iam na'i,
HEB.2.13	“Ae' ape aloma awasi Ae'asi God nasi'iesi.”
HEB.2.14	Epes Anan nofalapa awasi ananipai, epes etapasi selapai. Amama atom Jisas wapoti' nataga epen na'ama etin si'i ape' epes etapasi selasi. Anan nataga epen na'ama ma naga' nohambombaga aman anama aonai Satan la'ifina nanda' epes hiesi saga'. 
HEB.2.15	Jisas natagaha amam nematawa hiesi la'ela'ef umbamahasa ga', nahapilas la'ifis. Ea' Anan natagahisa umbamahas sape andeande'. 
HEB.2.16	Dei' main, Anan ina naga' nagiambama amam ensel, owa'. Anan naga'ma nagiambama epes sataga wambota Abrahami. 
HEB.2.17	Amama atom Anan nataga na'ama etin endilisi si'i owasana ananisi ma nataga pris dembinai nape nali'ma pris hiami. Anan aman na'i uwahipisa ape' nanda' maol Godi andeande' endilisi. Ea' Anan nataga si'i owasana Ananisi ma natofa okom wandafunai Godi napoma amam nematawa hiesi sanda' waf aonai. 
HEB.2.18	Satan nagwambana nimeguf hiami na'i nonda'ana nonda' waf aonai. Ea' Jisas nofa' nimanimi hiami. Na'ama Anan la'ifinai ma nagiambama epes isima Satan nagwambasi.
HEB.3.1	Ipe' alupipei epes Godi, Anan nape ilif nofalipei, ipe' peme'. Ipe' okokoma Jisas, Anan aposel nape pris Dembinai ma waf naloma basef ofagema ape' ea' mombale'ef mawalipasami. 
HEB.3.2	Anan naila okom Godi nanda' maol God nandandepana nanda'ana andeande', si'i fowa' gani Moses nanda' maol Godi andeande' nagiambama epes hiesi Godi. 
HEB.3.3	Aman anama Jisas, God nase'ana agel lu'unai nikila' agel lu'unai Mosesi, si'i epes sase'ana agel lu'unai aman nanda' ipat bu'unai nala'ana etap anae'. Ea' esis ina safela agela ipat anama lu'una, owa'. 
HEB.3.4	Endilisi, ifagw hiami epes etis sala'ami. Ea' epen gawainai nanda' amamaga hiami, anan God atona. 
HEB.3.5	Endilisi, Moses nanda' maola nagiambama epes Godi andeande' nanda'ana si'i nanda' maol Godi, ea' na'i basef nawalapama amamaga hiami anona nemaf owagama Krais nie'ipasami. 
HEB.3.6	Ea' Krais nape nogalomana Godi naila basef endilisi nanda' maol andeande' ma nape Dembinai numafi epes wambota Godi. I'i la'ela'ef ape' mombale'efana la'ifipa mogawa anona nemaf Krais niefi'i nofa'apa mefe' heven mope andeande', ape' mape wambota Ananinai.
HEB.3.7	Ea' dei' ape' meme' basef Ambal Bu'unai Godi na'iami andeande'. Anan na'iam na'ama na'i,
HEB.3.7	“Maina nemaf ipe' peme' malogel Ananinai, 
HEB.3.8	ipe' ina pesopama opalef ipe'imi la'ifim endilisi, si'i fowa' gani bafasepa sanda'am sosambala basef Godi ma sanda' okom Ananinai wandafuna, owa'. Nogota anama esis sape anama wafiguma fatauguma esis sagwambana endilisi sasopama opalef. 
HEB.3.9	Esis bafasepa ipe'isi sati pepel hianai Ae' anda'anai anama wafiguma afagof hiami 40-peleim. Owa'. Nimeguf hiami esis sanda' Ae' gwambai gwambae endilisi.
HEB.3.10	Esis sanda'e na'ama, Ae' dei' okom wandafunamas endilisi a'i, ‘La'ela'ef ukup asasimi mase'asa eaf bu'unai sololamana. Esis ina ata' saila waf bu'unai Ae'anai, owa'.’ 
HEB.3.11	Ea' Ae' okom wandafuna ma esis a'i basef endilisimi atom la'ifimi a'i, ‘Anona nemaf esis ina ata' sifi'i suwis sopoma noma'w solome, owa'.’ ”
HEB.3.12	Alupipei Ae'ipei, ipe' pindumafuma andeande'. Na'ama enin sahin owan ipe'isi okom ninila waf aonai nekwaha bale'ef ananinai newa' alafugama God nape la'ela'efi. 
HEB.3.13	Na'ama owa'. Ipe' pendagigiambanama etin pitu la'ifipa. Penda'am na'ama etin nimeguf hiami atona etin nogota anae' God na'i, “Dei'.” Penda'am pilam ama pilam la'ela'ef. Na'ama enipa opalef ipe'imi la'ifima waf aonai baso'omainai. 
HEB.3.14	Ape' fowa' mali' mombale'efana, ea' dei' mombale'efana la'ifipa la'ela'ef, mefe' motagama moga'. I'i ape' monda'am na'ama la'ela'ef, ape' amam nematawa endilisi Kraisi, mape la'ifipa malomana.
HEB.3.15	Si'i basef mail Baibeli do'ok a'ipipami ma'iam ma'i,
HEB.3.15	“I'i ipe' dei' peme' basefa malogel Ananinai ipe' ina pesopama opalef ipe'imi la'ifim endilisi si'i fowa' pewa' alafugaha Goda panda' okom Ananinai wandafuna, owa'.”
HEB.3.16	Fowa' gani emi egafis same' basef malogel Godi sowa' alafugahana sanda' okom Ananinai wandafuna? Epes amama atom hiesi fowa' Moses nofa'asi sakwaha Isip safi'i, amama atom. 
HEB.3.17	Afagof amama hiami 40-peleim God okom wandafuna ma emi? Anan okom wandafuna ma epes isima sanda' waf aonai saga' hi'alas etap anama wafiguma fatauguma, amama atom. 
HEB.3.18	God na'i enis epes na'i basef endilisimi atom la'ifimi ma esis ina sefe' suwis sopoma noma'w solomana. Na'i emi egafis? Anan na'i amama atom. 
HEB.3.19	Ea' dei' ape' mogawa esis ina anona nemaf la'ifisa sefe' suwis sopoma noma'w solomana, owa'. Dei' main, esis ina sembale'efana, owa'.
HEB.4.1	Basef Godi la'ifim endilisi dei' ata' mape la'ela'ef. Anan na'iam na'ama na'i, “Ipe' pefe' piwis anama pepoma noma'w peloma Ae'.”
HEB.4.1	Ea' ape' umbamohapa. Na'ama God niti enin epen etitin ipe'ini okom nose'an ma basef Godi nefe' higililan, owa'. 
HEB.4.2	Dei' main, ape' wapoti' mame' basef bu'wami Godi si'i fowa' esis Israel same'am. Ea' esis same'am etin, ina sombale'am sailam, owa'. Ea' basef amama bu'wami same'ami ina magiambamas, owa'. 
HEB.4.3	Amam nematawa mombale'efa Godi ape' dei' mafe' mawis mapoma noma'w maloma God si'i Anan na'iam na'i,
HEB.4.3	“Ae' okom wandafuna ea' a'i basef endilisimi atom la'ifimi a'i, esis ina suwis sopoma noma'w solome, owa'etin endilisi.”
HEB.4.3	Fowa' nanda' etap anae' hi'alana ea' napoma noma'w nogota laona nafi'i nafi'i nataga dei'. Anan napoma noma'w nahafa esis suwis sopoma noma'w solomana. Ea' esis ina sawis, owa'. 
HEB.4.4	Anom basef God fowa' na'iami ma nemaf anama nafe'ma 7i sapoma noma'wanai, ma'iam na'ama ma'i,
HEB.4.4	“God nanda' maol hianai hi'alana ea', nemaf anama nafe'ma 7i nataga, napoma noma'w.”
HEB.4.5	Basef amama do'okimi God na'iam wapoti' na'i,
HEB.4.5	“Esis ina sefe' suwis sopoma noma'w solome, owa'etin endilisi.”
HEB.4.6	Esis amam nematawa isima fowa' same' basef bu'wami ina safe' sawis, owa'. Dei' main, esis ina sembale'efana endilisi, owa'. Sosombala basef Ananimi. Ea' basef amama ata' mape la'ela'ef ma'i endilisi enis epes anona nemaf sefe' suwis sopoma noma'w soloma God. 
HEB.4.7	Amama atom dei' God nandandepa anona nemaf wapoti'. Ea' nofala nemaf anama na'i, “Dei' atef”. Ea' afagof hiami mafe'ma ea', God nawalapa basefa nemaf anama na'i basef Ananimi do'okimi ma malogel Deviti na'ama na'i,
HEB.4.7	“I'i ipe' dei' peme' basefa malogel Ananinai, ipe' ina pesopama opalef ipe'imi la'ifim endilisi, owa'.”
HEB.4.8	I'i nemaf anama fowa' Josua nonda'as suwis sopoma noma'w, God ina ni'i anona nemaf wapoti', owa'. Ea' owa'. Esis ina sawis. 
HEB.4.9	Amama atom dei' ape' mogawa waf anama mopoma noma'wanai ata' nape la'ela'efa ape' epes amam nematawa Godi. Waf anama si'i God napoma noma'w nemaf anama nafe'ma 7i. 
HEB.4.10	Dei' main, emi egafis sefe' suwis sopoma noma'w soloma God, esis sambefa maol asasinai ea' sapoma noma'w si'i fowa' God nambefa maol Ananinai napoma noma'w. 
HEB.4.11	Ea' dei' ape' monda' maol la'ifipa endilisi ma mefe' muwis mopoma noma'w molomana. Na'ama enin epen ape'ini nesambala basef Godi newa ma waf aonai anona nemaf higililan si'i fowa' esis sanda'ama sowa hegilalas hi'alas.
HEB.4.12	Dei' main, basef God na'iami ambal namunai napaim, ea' la'ifim la'ela'ef mape. Amama hi'alim endilisi mikila' bainat hi'alinai wa'owa'ol mapisila epes mawis nomon endilisi. Basef amama mawis mafe' la'afena ukup maloma ambagof asasimi mondowatanimama mafe' mawala nigis maloma gonat la'afen. Ea' mawaloga opalef maloma ukup ape'imi nomon. 
HEB.4.13	Ina anom amamaga God nanda'ami nambimb mondambaho'ma Anan, owa'. Amamaga amama hiami hi'alam mape mandawalap alihim endilisi ma naep Ananimi. Ea' anona nemaf ape' mi'ipana maina waf ape' mandanai.
HEB.4.14	Ape' anona pris Dembinai ape'inai nape nali'ma pris hiami nafe' nawis heven nape naloma God. Anan Jisas Nogalomana Godi. Ea' dei' ape' mombale'efa basef God nawalapami la'ifipa. 
HEB.4.15	Dei' main, pris anama Dembinai anan la'ifinama niti ape' uwahipipa maina nogota ape' owa' la'ifipama muli'amona waf aonai, ea' alop ape'inai owa' la'ifina ma monda' maol. Amamaga hiami mataga magwamba ape', amama mali' mataga magwamba Anan wapoti'. Ea' Anan ina nanda' anona waf aonai, owa'. 
HEB.4.16	Amama atom ape' dei' ukup la'ifim mefe' felefele'ma God, umbamohapa owa'. Anan nigiambamapa na'a ma mape andeande'. Ea' ape' mefe'ma Anona niti uwahipipa nigiambamapa maina nemaf mofa' nimanimi lu'wami.
HEB.5.1	Waf anama fowa' sandandepa pris hiami dembemi mape mali'ma pris hiami na'ama. Anona nogota sandandepa anona pris sanda'ana nanda' maol Godi ma nofa' malogof epesi naitu naep Godi. Esis sase'ana amamaga bu'wami naso' God nondolalimanama God nokwaha waf aonai esis sanda'nai. 
HEB.5.2	Anan pris ina la'ifina ma nonda' waf bu'unai atona nimeguf hiami, owa'. Amama atom sanda'ana dei' la'ifinama nigiambama esis ina sogawa andeande' sakwaha waf bu'unai Godi. Pris anama nagiambamas nonda'as sa'osa'ombemas. 
HEB.5.3	Anan ina la'ifina ma nanda' waf bu'unai atona nimeguf hiami, amama atom dei' nondolali ma God nali' nakwaha waf aonai anan nanda'anai ea' nagi' nakwaha waf aonai esis amam nematawa sanda'anai wapoti'. 
HEB.5.4	Maol anama nondolalima Godi nofa' agel lu'unai. Ea' ina anona aman la'ifina ma nanda' maol anama na'i okom ananinai atona, owa'. God nali' nofalana, ea' nanda' maol anama, si'i fowa' nofala Aron.
HEB.5.5	Krais wapoti' na'ama etin. Anan ina nafela agel ananinai atona nataga pris dembinai ma pris hiami, owa'. God atona nandandepana nanda' maol anama, ea' na'ipana na'i,
HEB.5.5	“Ine' Nogalome ae'inai. Dei' awalapena alihina afela agel ine'inai lu'una.”
HEB.5.6	Ea' God na'i anom basef wapoti' mail anona buk na'iam na'ama na'i,
HEB.5.6	“Ine' nepe pris Dembinai la'ela'ef nendolalimei na'ama etin nendahama Melkisedek.”
HEB.5.7	Fowa' gani Jisas ata' nape epen endilisinai etap anae', nanda' beten nahali' God la'ifinai ma nofa'ana nokwaha ga' ma nope namunai. Nanda' beten nofalana mehip nalef nape nimeguf hiami.
HEB.5.7	Anan nanda' lotu ma God, nanda' Anan nafe' owina God. Ea' dei' God name' beten ananinai. 
HEB.5.8	Endilisi Jisas Nogalomana Godi, ea' Anan nefa' nimanimi, amama atom mawalipana endilisi ma waf naila okom Godi. 
HEB.5.9	Anan nataga Nogalomana Godi bo'ona endilisi. Amama atom dei' Anan ofagonama epes saila basef ananimi mofa'as sotanimani sofa' ambal namunai sope andeande' la'ela'ef hihif. 
HEB.5.10	Ea' God nandandepana na'i,
HEB.5.10	“Ine' nape pris Dembinai nendolalima ae' na'ama etin nendahama Melkisedek.”
HEB.5.11	Basef hiami Melkisedeki ata' mape ea' dei' a'i i'ipipam. Dei' ipe' ina pandanifel ma pegawa basef Godi ofagema, owa'. Dei' ae' maol lu'unai endilisi ma ihi'ambepa basef amama ofagema. 
HEB.5.12	Dei' nogota anae' ea' ma ipe' pepe dembipei tisa piwalipa enis epes. Ea' owa'. Ipe' gawa tu'waninai atona ukup ipe'imi, ea' anona aman ata' nowalipipa wapoti' ma basef mali'i Godi. Ipe' ina la'ifipa pegawa basef lu'wami Godi si'i pagwa' gwa'aimi la'ifimi, ata' owa'. Ipe' dei' pegawa basef mali'i Godi atom si'i pagwa' nomagof atom. 
HEB.5.13	Ape' mogawa emi egafis sa' nomagof atomi, esis sape awasi etis. Epes isima ina dei' la'ifisa sowaloga waf bu'unai aonai, ata' owa'. 
HEB.5.14	Ea' gwa'aimi la'ifimi mapoma epes isima sataga dambes la'ifis. Epes isima sawalipa ukup maloma nomonas asasimi atom hihif dei' la'ifisa sowaloga waf bu'unai aonai.
HEB.6.1+HEB.6.2	Ape' ina ata' la'ela'ef mi'i basef amama mali'i Kraisi atom timbi tambel, owa'. Ape' ina mi'i basef amama mali'i mi'i, ape' momboma opalefa God mowa' alafugaha waf hianai aonai manda' epes higililas ea' mombale'efa Goda basef mamumami sapisi'asa embel sanda' beten sawamona lagofa enis epes maloma epes hiesi saga'i sohafel wapoti' maloma anona nemaf God nowaloga epes hiesi ma sope la'ela'ef wambel bu'unai o aonai. Ape' ina mope monda' basef amama atom mi'iam la'ela'ef timbi tambel, owa'. Ape' ata' mofo'o ea' monda' basef amama monda'apa la'ifipa mi'am si'i epes isima sataga dambes ea'. 
HEB.6.3	I'i okom Godi ni'i monda'am na'ama, monda'am na'ama etin.
HEB.6.4	Epes isima sowa ma waf aonai sowa' alafugaha Godi, ina anona eafa esis sotanima sifi'i somboma opalef wapoti', owa'. Esis sali' sofa' nafifili Godi, sofa' presen bu'unai nafi'i heveni ea' sofa' Ambal Bu'unai Godi napais. 
HEB.6.5	Ea' same' basef Godi, sogawam bo'om sagawa maol la'ifinai dambainai hianai alupusi Kraisi anona nemaf nigi' neatagai seanda'anai. 
HEB.6.6	I'i esis sowa ma waf aonai sowa' alafugaha God, ina ata' anona eafa esis sotanimani sifi'i somboma opalef wapoti', owa'. Waf anama aonai esis sanda'anai atona, dei' saundana nogalomana Godi nail lawag usi'inai tu'wanainai wapoti' ma sahambombagana. Ea' sanda' epes hiesi sanda'ana findiwana ma basef awami.
HEB.6.7	Anona etap asaf nalai la'ela'ef nanda'ana nanda' gwa'aimi mataga malo andeande'ma magiambama amam nematawa sanda' maol etap aof anama, etap anama God nanda'ana nataga bo'ona andeande'. 
HEB.6.8	Ea' anona etap nanda' otalef hiami wandafumi atom mataga, etap anama notaga aona endilisi. Ea' felefele'ma God nonda' etap anama notaga aona. Nemaf akutainai fendona nif lu'wami.
HEB.6.9	Ipe' alupipei ae'ipei endilisi, dei' ae' a'ipipa basef amama nimanimi, ea' ae' egawa endilisi anona nemaf ipe' ina awepa higililipa na'ama, owa'. Ae' egawa anona nemaf God nefa'epa pitanimani. 
HEB.6.10	God ina epen aonai ma nambimb okom nose'ana ma maol hianai ipe' panda'anai, owa'. Ipe' ukup maimailana. Ea' dei' panda' maol anama ma pigiambama amam nematawa Ananisi. Ea' dei' ata' panda'ana na'ama la'ela'ef. 
HEB.6.11	Ae' okom na'i ipe' hipei atona etin ukup ma'i penda' waf bu'unai pigiambama epes Godi pefe' pefe' petagama nemaf anama Krais niefi'ianai. Penda'am na'ama ma pegawa endilisi anona nemaf Anan nefa'epa pitanimani. 
HEB.6.12	Ae' andaiwa'ma ipe' ala'uta nepa, owa'. Ipe' pila waf epes isima sombale'efa God endilisi ma esis ina ukup mandasosol, owa'. Ae' a'i ipe' pefa' amamaga bu'wami fowa' God na'iama basef endilisimi atom na'i anona nemaf noso'asam epes Ananisi.
HEB.6.13	Fowa' gani God naloma Abraham ma'i basef endilisimi atom. Ea' ina anona aman dembinai nikila' God, ama God nie'i basef amama endilisimi atoma aman anama ma agel ananinai, owa'. Ea' dei' God na'i basef amama endilisimi atom ma agel ananinai atona. 
HEB.6.14	Anan na'i, “Dei' Ae' a'i endilisi, agiambamena enda' wambota bafasena ine'isi sigi' seatagai sotaga bo'wes hiesi endilisi.”
HEB.6.15	Ea' Abraham name' basef amama dei' ina ala'uta nana, owa'. Nape sa'ombel nohafa amamaga bu'wami God fowa' na'i neaso'anami mila basef amama na'i endilisimi atom.
HEB.6.16	Waf epes sa'i basef endilisimi atom sa'iam na'ama. Epes sa'i basef amama ma agel anona dembinai nikila' esis. I'i enin epen ni'i basef amama, enin nasopama malogofa emi egafis sa'i sosambala basef ananimi. 
HEB.6.17	Fowa' gani God na'i nihi'ambas okom Ananinai nape la'ela'ef hihif alihima awasi batausana Ananisi anona nemaf sofa' amamaga bu'wami si'i na'ipasa basef Ananimi endilisimi atom. Na'i nihi'ambasa anona nemaf Anan ina nonda' anom basef dambaimi moho'ofa basef amama Ananimi, owa'. Amama atom. Amama atom dei' na'iam la'ifina endilisi gani ilif ma agel Ananinai atona nanda' basef amama mataga la'ifim. 
HEB.6.18	Basef amama endilisimi atom na'iam endilisi gani ilif. Basef amama biefim ma'iam na'ama etin dei' mape la'ela'ef, ina anom amamaga maloma enis epes soho'ofam, owa'. Anan na'ipapa basef biefim amama ma nenda' opalef ape'imi la'ifim endilisi, ape' amam nematawa mafa' mafe' mandambaho' felefele'ma Anan. Ape' mombale'efa basef amama la'ifipa mogawa endilisi Anan anona nemaf nigiambamapa ma mope andeande'.
HEB.6.19	Gawa anama ma ape' mogawa endilisi anona nemaf Anan nigiambamapa mope andeande' nape na'ama. Gawa anama la'ifinai bu'unai nape mohafanai anama nombalo' opalef maloma ambagof ape'imi si'i anka nembalo' sip lu'unai nahapilana la'ela'ef nala embel ilif. Gawa bu'unai anama nawis nowala gani nomon bo'ogoma lowaf anama lu'unai alafugainama saundana nail si'i uta ipat Godi lu'unai sanda' lotuwanai heven nomon. 
HEB.6.20	Anama ipat Godi lu'unai sanda' lotuwanai natawa heveni Jisas nali'apa nafe' nawis ipat anama nomon ma nagiambamapa. Anan nataga pris dembinai nape nali' ma pris hiami dei' nape la'ela'ef hihif na'ama etin si'i Melkisedek.
HEB.7.1	Aman anama Melkisedek anan king dembinai numafi anona wambel Salem, anan pris nondolalima God Dembinai nape ilif endilisi. Fowa' gani Abraham nanda' wandaf naha anom king dembemi nali'amonam nafe' ma notanima nafe' wambel, Melkisedek natolona nofalo'mana. 
HEB.7.2	Ea' Abraham nawaloga amamaga nefa'am nafe' nanda' wandafami gwa'aimi maim ananimi hi'alam nawalogam aolef 10-peleimi nase'ana aof atotona Melkisedek. Ape' dei' mamboma agel anama Melkisedek, basef ofagema biefim. Anom ma'i king dembinai nanda' waf bu'unai. Ea' anom ma'i anan king dembinai nose'apa opalef awanem. Dei' main, anan king dembinai numafi wambel anama Salem, dei' mamboma basef amama Salem ma'i opalef awanem. 
HEB.7.3	Anan Ahalomanai mama'wana a'ana. Anan bafasana wambota ananisi a'ana. Ea' mama'wana kolananai nemaf naloma nemaf naga'anai wapoti' owa' sogawame. Anan nape si'i Nogalomana Godi, nape pris dembinai la'ela'ef hihif.
HEB.7.4	Dei' ipe' okokoma Melkisedek, anan agel lu'unai endilisi. Dembinai ahalomapa ape'inai nali'i anan Abraham, anan natembe'am amamaga hiami bu'wami atom nofa'ama wandafi nawalogam ea' aof atotona naso' Melkisedek. 
HEB.7.5	Amam wambota awasi bafapana Livai anom mofa' maol anama pris. Ea' mi'uli anama God naso' Mosesanai na'ipa amam atom manda' maol anama. Na'ama na'i amam mowaloga amamaga amama hiami esis Israeli mofa'am mase'ana namba ten hap God. Esis Israel sahin owan amamisi endilisi, ea' esis bafasana awasi Abrahami wapoti'. Ea' owa'etin, amam Livai mofa' gwa'aimi maim hiami namba ten hapa esis sahin owan amamisi etis. 
HEB.7.6	Melkisedek ina nataga wambota Livai, owa'. Ea' anan nofa' amamaga hiami namba ten hap Abraham nowalogami. Ea' Melkisedek nofalo'mana na'ipana basef bu'wami aman anama Abraham. Aman anama Abraham basef bu'wami God na'i endilisimi atom mapomana. 
HEB.7.7	Ea' ape' mogawa, aman nofalo'manai nape ilifa aman anama nofa' amama bu'wami presen. 
HEB.7.8	Amam Livai manda' maol mondolalima Godi mofa' amamaga namba ten hap, amam anona nemaf maga'i. Ea' Melkisedek nofa' amamaga sawalogami namba ten hap, anan nape namunai la'ela'ef, si'i buk Baibel na'i. 
HEB.7.9+HEB.7.10	Ape' ma'iam na'ama.
HEB.7.9+HEB.7.10	Fowa' gani Melkisedek natagama Abraham eaf, Abraham nase'ana amamaga amama nowalogami namba ten hap mafe'ma Melkisedek. Ea' Livai bafapana Abraham magi' mataga manda' maol anama mofa' amamaga amama namba ten hap esis Israel sawalogami.
HEB.7.9+HEB.7.10	Ea' na'ama etin si'i Livai nase'ana namba ten hap Melkisedeka lagel Abrahami. Dei' main, nemaf anama Abraham nase'anam Melkisedek, Livai ata' owa' solanai, ata' nape opalef nomon bafapana Abrahami.
HEB.7.11	Fowa' esis amam nematawa sofa' basefa mi'uli anama God naso' Mosesanai. Ofagema mi'uli anama amam wambota Livai manda' maol pris. Ea' i'i maol anama amam pris manda'anai andeande' ma monda' esis amam nematawa sotaga bo'wesa naep Godi, dei' maina ata' anona pris dambainai nataga wapoti' si'i Melkisedek, ea' ina si'i Aron? Owa'. 
HEB.7.12	God naho'ofa waf amam pris manda'anai. Ea' mi'uli Godi wapoti' naho'ofana na'ama etin. 
HEB.7.13	Dembinai ape'inai basef amama ma'ianai, anan anona wambota. Wambota ananinai ina fowa' nanda' maola balata amam pris maofa mafis maim mondolalima God, owa'. 
HEB.7.14	Ea' amama mataga alihim na'ama. Ape' mogawa, Dembinai ape'inai nataga wambota Judai. Ea' Moses ina na'i anom amam wambota anama motaga monda' maol mope pris, owa'.
HEB.7.15	Ape' mati anona pris dembinai nataga, naho'ofa amam pris mali'i, Anan si'i Melkisedek. Basef amama ma mi'uli anama mataga maho'ofa mi'uli anama nali'i dei' mandawalap alihim na'ama. 
HEB.7.16	Anan ina nataga prisa anona mi'uli na'i amam pris mataga wambota Livai, owa'. Anan nataga prisa pepel ambal namunai napainai la'ela'ef hihif. 
HEB.7.17	Dei' main, basef mail Baibeli ma'iana ma'i,
HEB.7.17	“Ine' nape pris dembinai la'ela'ef si'i Melkisedek.”
HEB.7.18	God naho'ofa mi'uli anama naso' Mosesanai ea'. Dei' main, mi'uli anama owa' la'ifina nigiambama ape', owa'. 
HEB.7.19	Dei' main, mi'uli anama ina nanda' epes sataga bo'wes andeande' ma naep Godi, owa'. Ea' dei' God nandoga anona eaf, anama bu'unai nikila' mi'uli anama, dei' eaf anama atona ape' mogawa endilisi God nagiambamapa ea' mefe' felefele'ma Anan.
HEB.7.20	Nemaf anama God nandandepa Jisasa nataga pris Dembinai, ina nanda'ana nosahe'ana etin, owa'. Anan na'i basef la'ifimi na'i endilisi gani ilif ea' nandandepana. Amam pris fowa'imi ina nandandepam na'ama si'i Anan, owa'. 
HEB.7.21	Ea' God na'i basef amama la'ifimi na'i endilisi gani ilif ea' nanda' Jisas nataga Dembinai pris. Anan nataga pris nemaf anama God na'ipana na'i,
HEB.7.21	“Dembinai na'i basef la'ifimi na'i endilisi gani ilif ma anona nemaf Anan ina noho'ofa okom Ananinai wapoti', owa'. Ine' nape Dembinai pris la'ela'ef hihif.”
HEB.7.22	God na'i basef amama na'iam la'ifim. Amama atom dei' Jisas nataga Dembinai ofagonama basef bu'wami dambaimi God na'iam endilisimi atom mikila' basef fowa' nali' na'iami. 
HEB.7.23	Fowa' amam pris amam hiami. Dei' main, amam anona nemaf moga' ina la'ifima mope la'ela'ef monda' maol, owa'. 
HEB.7.24	Ea' Jisas dei' nape namona la'ela'ef. Amama atom dei' nape pris Dembinai la'ela'ef endilisi. 
HEB.7.25	Amama atom dei' Anan la'ifinai ma nefa' esis amam nematawa sotanimani sofe' felefele'ma Goda agel Ananinai ea' sope andeande' la'ela'ef. Dei' main, Anan nape ambal napaina la'ela'ef nanda' betena God nigiambamas.
HEB.7.26	Dembinai pris anama la'ifinai endilisi ma nagiambamapa. Anan naila waf Godi bo'ona andeande', waf aonai a'ana. Anan okom bu'unai dei' nape laogona epes sanda' waf aonai. God nase'ana agel lu'unai nikila' ilif endilisi. 
HEB.7.27	Amam dembemi pris fowa'imi mape mali' ma pris hiami mondolalima God nimeguf hiami la'ela'ef. Mali' ata' mondolalimana ma nakwaha waf aonai amam manda'anai. Ea' magi' mondolalimana ma nakwaha waf aonai esis amam nematawa sanda'anai. Ea' Jisas ina nanda'am si'i amam, owa'. Anan nondolali ma God nemaf atotona nakwahomasa waf aonai epes hiesi sanda'anai ea' ma'um. Naso' Anan atona nafe'ma God. 
HEB.7.28	Mi'uli anama God fowa' naso' Mosesanai nesaho' amam amama ina la'ifima monda' waf bu'unai nimeguf hiami ea' mape dembemi pris. Ea' basef amama la'ifimi God na'i endilisi gani ilif, amama mataga magi'ma mi'uli anama mandandepa Nogalomana Ananinai, Anan nataga bo'ona andeande' la'ela'ef hihif.
HEB.8.1	Basef amama anda'ami mape mali'i, ofagema na'ama. Ape' anona Dembinai pris nape nali'ma pris hiami na'ama etin si'i basef mali'i ma'iam. Anan nape sia bu'unai Dembinai lagel da'isinai gani heven ilif. 
HEB.8.2	Anan nanda' maol anama nondolali ma God ipat lu'unai Ananinai. Ipat anama sanda' lotu endilisinai. Anona aman ina nala' ipat anama, owa'. Dembinai atona nala'ana notawa.
HEB.8.3	Fowa' gani God nandandepa amam dembemi pris mofa' amamaga bu'wami gwa'aimi mafis mamumami ma mondolalimana. Ea' Dembinai ape'inai wapoti' God nandandepana ma nofa'ai anom amamaga nondolalimanami. 
HEB.8.4	I'i Anan etapanai, Anan ina dei' nope dembinai pris, owa'. Dei' main, amam hiami mape pris etap anae' manda' maola mofa'ai amamaga amama hiami mondolalima God, si'i mi'uli God fowa' naso' Mosesanai na'iam. Anan ina nape nanda' maol anama etap anae', owa'. 
HEB.8.5	Amam pris hiami manda' maol anama mondolalima God manda' maol ipat Ananinai fowa' sanda' lotuwanai nanda' ikwaf atona ma ipat endilisinai bu'unai nape heveni. Amama atom nemaf anama Moses na'i nola' ipat anama sowalo' selanai, God na'ipana na'i, “Ine' nindumafuma umbamehena andeande'ma nambimb nenda' amamaga hiami hi'ilam migi'mam mondahamam endilisi si'i ikwaf anama Ae' ihi'ambenana ea' halaf Sainai.”
HEB.8.6	Ea' Jisas nanda' maol anama nondolalima God ea' maol anama nikila' endilisi maol amam pris fowa'imi manda'anai si'i basef amama dambaimi mikila' basef fowa'imi God na'i endilisimi atom naloma Moses. Basef amama dambaimi, Jisas Anan nape la'afena God naloma epes Ananisi ma basef amama mikila' basef amama fowa'imi. Amama atom dei' basef amama dambaimi mataga mawalapai basef bu'wami endilisimi mikila' fowa'imi.
HEB.8.7	Basef amama fowa' God na'i endilisimi atom naloma Moses ina mape bo'om la'ela'ef, owa'. I'i mope bo'om la'ela'ef, dei' basef amama God na'i endilisimi magi'i maol a'am. 
HEB.8.8	Ea' God nawalapa waf aonai epesi na'i,
HEB.8.8	“Ae' Dembiwei a'i, peme! Anona nemaf enda' anom basef dambaimi i'i endilisimi atom eloma esis epes hiesi wambota Israeli ma epes hiesi Judai wapoti'. 
HEB.8.9	Basef amama dambaimi ina mandahama amama anom fowa'imi a'iam aloma esis, owa'. Fowa' a'i basef amama alomas, nemaf anama ahapila lagof asasimi efa'as sakwaha etap hiagoma Isip safe'. Ea' esis ina saila basef amama a'iam endilisimi atom, owa'etin. Ea' dei' ewa' alafuga ma esis. Ae' Dembiwei a'iam na'ama. 
HEB.8.10	Nimeguf amama hi'ilam anona nemaf, Ae' i'i anom basef endilisimi atom eloma epes hiesi wambota Israel. Ae' dembiwei a'iam na'ama. Basef amama ofagema na'ama. Anona nemaf enda' mi'uli ae'anai nepe opalef asasimi nomon, ea' enda'ana nepe ukup asasimi nomon. Ea' epe God asasiwei, esis sope amam nematawa ae'asi. 
HEB.8.11	Nemaf anama esis amam nematawa hiesi atona etin maol a'asa sowalipa esis alupusi asasisi soloma sahin owan asasisi si'i, ‘Ipe' pegawa Dembinai’, owa'. Dei' main, nogota anama epes hiesi sogawa Ae' andeande', awasi dambesi wapoti'. 
HEB.8.12	Anona nemaf Ae' iti esis uwahipis igiambamas na'a sotanimani sope andeande', ekwahomasa waf aonai esis sanda'anai. Waf anama aonai esis sanda'anai Ae' ina ata' okom na'iana wapoti', owa'.”
HEB.8.13	Basef amama dei' na'i endilisimi atom God nofalam na'i basef amama dambaimi, manda' amama fowa' na'iam endilisimi atom dei' mataga apim ea'. Amamaga mataga apimi amama mope nogota bandana ma higililam hi'ilam.
HEB.9.1	Basef mali'i God na'i endilisimi atom Anan nanda' anom basefa mi'uli na'ipasana anona ipat bo'ona andeande' notawa etap anae' ma sonda' lotuwanai. 
HEB.9.2	Ipat anama sanda' sel sanda'anai. Sawalogon biefigin wa'ol nape nali'i sofalagon sa'i, “Bo'wagoma andeande'”. Amamaga ma'oh anama nomoni, amama biefim. Anom ilelowa mataganai sanda' gol sanda'anai naloma anona balata mawamona bret mondolali maso' Godanai. 
HEB.9.3+HEB.9.4	Ea' wa'ol lowaf alafugeinama sowaolana nataol nawalogon nali'a ganima wa'ol momo'w nomon, anama sofalagon sa'i, “Bo'wagoma andeande' endilisi.” Amamaga ma'oh na'ama nomon amama. Balata sanda' gol sanda'anai, pris mondolalima Goda amamaga nogoh alogw bu'wami ma'ami maloma anom bokis atom basef God na'i endilisimi atom malami. Bokis amama sanda' gol sanda'ami ea' ande'am si'ima gol atona. Bokis amama nomon sala anona botol si'i malep sanda' gol sanda'anai.
HEB.9.3+HEB.9.4	Anom gwa'aimi esis Juda fowa' sa'am anama wafiguma fatauguma sofalam sa'i mana mala botol anama nomon. Botol anama nala bokis amama naloma bandan Aroni fowa' dahanamb soh mataganai maloma otamba biam batapumi ma God fowa' gani nanda' basef amama na'i endilisimi atom naloma esis Juda mailami. Amama mala bokis amama nomon. 
HEB.9.5	Ea' amamaga matoma ilifa bokis amama andi'i amama. Anom biam si'i ensel sanda' gol nafifili sanda'am mondola'wifa God nape nalomas. Amama matoma ilifa bokis amama. Bihinagof mandom ensel amama na'ama la'afen mondolali makolo' esimbel mali'amona okom wandafunai Godi. Ea' dei' ae' ina la'ifiwi ma i'i basefa amamaga amama ofagema i'ipipam hi'ilam, owa'.
HEB.9.6	Esis sanda' amamaga mape alihima nimeguf hiami amam pris mawis ipat anama nomon rum wa'ana mondolalima God. 
HEB.9.7	Ea' gani nomon wa'ol nape etina sa'i, “Bo'wagoma andeande' endilisi,” owa'. Rum anama, pris dembinai atona nape nali'ma pris hiami nafe' nawis nemaf atotona afagof hiami. Ea' ina nafe' nawis na'a, owa'. Anan nofa' esimbel atom mafisim nafe' nawis gani nomon nape etina. Esimbel amama nofa'am nondolalima Goda nokwaha waf aonai anan nanda'anai ata' nali', ea' waf aonai esis amam nematawa sanda'anai wapoti'. Waf anama esis owa' sogawa andeande' sanda'anai. 
HEB.9.8	Pris anama nawis nanda' maol anama ma Ambal Bu'unai Godi nihi'ambapa na'ama. Ipat anama rum wa'ana mondolalima God nimeguf hiami maol ata' nape ma monda'ana. Eaf anama ma ape' mofe' muwis gani sa'i, “Bo'wagoma andeande' endilisi”, anama ina nataga nandawalap alihina, ata' owa'. 
HEB.9.9	Ipat anama nihi'ambapa nogota anae' dei'inai nihi'ambapa basef na'ama. La'ela'ef epes hiesi sanda' lotuma God sofa'ai amamaga amama bu'wami gwa'aimi mafis mamumami sondolali saso' Goda nakwaha waf aonai esis sanda'anai. Ea' amama ina la'ifima sonda' malogof mape opalef esis nomoni andeande'ma mi'iam mi'i esis bu'wasi endilisi, owa'. 
HEB.9.10	Waf anama sondolalimana ofagema amama. Waf sa' gwa'aimi embel naloma waf sasa'of ma sotofa alogw awami sotaga bo'wesa naep Godi. Amamaga amama alop ando' atona, God nase'as mi'uli anama ma silam la'ela'ef sefe' sotagama nogota anama noho'ofa amamaga dambaimi.
HEB.9.11	Dei' Krais nafi'i nataga pris Dembinai nape nali'ma pris fowa'imi hiami. Ea' numafi amamaga amama bu'wami mataga mape ea'.
HEB.9.12	Krais nawis nomon ipat anama nafe' gani nomon nape etina sa'i, “Bo'wagoma andeande' endilisi.” Anan nanda'am na'ama nemaf atotona ea' ma'um. Anan ina nofa' esimbel meme maloma bulmakau nogami nawis ipat anama, owa'. Anan nawis nondolalima Goda esimbel maloma alop ananinai atona si'ina, ea' ma'um amama atom. Anan nanda'am na'ama natala ape' natagahepa ma waf aonai nawa'apai ma mope andeande' la'ela'ef. 
HEB.9.13	Maina nemaf amam nematawa alogw mailasa naep Godi, amam pris maha bulmakau suwafumi maofam mofa' esimbel amamumi maloma agamb bulmakau numai'inai. Ea' meali'amasam epes isima. Manda'am na'ama epes isima sataga bo'wesa alop atona ande' ma naep Godi. 
HEB.9.14	Ea' esimbel Kraisi mikila' amama endilisi. Krais ina nanda' anona waf aonai, owa'. Ambal Bu'unai Godi nape namunai la'ela'ef nagiambamana ma nondolalima God nase'ana Anan atona hi'alana. Amama atom dei' esimbel ananimi ina mandombasa alop atona ape'inai ande', owa'. Amama mandombasa ukup ape'imi ma basef ma'i opalef nomoni bo'om andeande' endilisi ea' makwaha waf naninani esis sanda'anai owa' seape bo'wesa naep Godi ma ape' dei' manda' maol God nape namunai.
HEB.9.15	Amama atom dei' Krais nape la'afen numafi basef amama dambaimi God na'i endilisimi atom. Anan naga' ma natala esis amam nematawa notagahis ma waf aonai esis sanda'anai nogota anama sape owina basef God nali' na'i endilisimi atom. Ea' dei' emi egafis God nofalasa sigi'mana, esis sofa' ambal anama namunai sope andeande' la'ela'ef. Amama ambal namunai si'i fowa' gani God na'i endilisimi atoma sofa'ami.
HEB.9.16	Emi egalina okom na'i basef amama la'ifimi ma emi egafis anona nemaf sofa' amamaga ananimi nemaf anama enin neaga'anai, nanda' basef amama la'ifimi mail anona okwatip. Ama nogalomana ananinai ni'i nila basef amama ma nofa' amamaga ahalomanai, anan nili' nihi'ambas endilisi ma ahalomana ananinai naga' ea'. 
HEB.9.17	Dei' main, i'i ahalomana noga', basef ananimi la'ifimi nanda'am mail okwatip mape la'ifim mandawalap. Ea' i'i anan ata' nope namunai, basef amama ina dei' la'ifim, owa'. 
HEB.9.18	Amama atom basef mali'i fowa' God na'i endilisimi atom ina mataga mandawap etin, owa'. Amam maha mafis makolo' esimbel amamumi manda' basef amama mataga la'ifim, ea' mape la'ifim mandawalap alihim. 
HEB.9.19	Moses fowa' gani nali' na'ipa esis amam nematawa Juda hiesi basef hiami mi'uli Godi hi'alam, ea' nofa' esimbel bulmakau nogami maloma meme maloma embel maloma auf sipsipum akwahimi maloma lawag sa'unai sa'i hisop agof nalam dis esimbel amama malami neali'am embela amam nematawa isima hiesi saloma buk anama mi'uli anama Godi napeinai wapoti'. 
HEB.9.20	Ea' na'i, “Esimbel amama basef amama God na'i endilisimi atom, amama na'ipipama pilam.”
HEB.9.21	Moses neali'am esimbel na'ama etin mail ipat anama sanda' lotuwanai naloma amamaga amama hiami hi'alam sanda'am sanda' lotumanam God ipat anama nomon. 
HEB.9.22	Basef amama ma mi'uli anama na'i felefele'ma amamaga amama hiami mosa'opam esimbel atoma motaga bo'om andeande'. I'i esimbel ina molo, God ina nekwaha waf aonai epes sanda'anai, owa'.
HEB.9.23	Ipat anama naloma amamaga amama sondolali sanda' lotuma God, amama mondola'wifa amamaga amama endilisimi mape heveni. Mi'uli Godi na'i amamaga amama etapami motaga bo'om andeande'ma esimbel amama atom. Ea' amamaga amama endilisimi mape ilifi mikila' amama etapami. Amama atom dei' God na'i amamaga amama endilisimi mape ilifi motaga bo'om andeande' ma esimbel dambaimi mikila' esimbel fowa'imi. 
HEB.9.24	Ea' Krais ina nawis ipat anama Godi epes sala'ana lagufi, nondola'wifa ipat anama endilisinai nape heveni, owa'. Anan nafe' nawis heven atogon, anama dei' nataga alihina nape la'ela'efa naep Godi nanda' beten nagiambamapa.
HEB.9.25	Nemaf atotona afagof hiami pris dembinai nape nali'ma pris hiami etap anae' nofa' esimbel mafisim nawis nomon nondolali ma God. Nawis nomon wa'ol nape etina sa'i “Bo'wagoma andeande' endilisi.” Esimbel amama ina Ananimi ma alop ananinai, owa'. Ea' Jisas ina nawis nomon naso' Anan atona nondolalima God afagof hiami si'i amam pris manda'am, owa'. 
HEB.9.26	I'i Anan nonda'am na'ama, Anan nefa' nimanimi nimeguf hiami timbi tambel fowa' dambadamba God nanda' etap anae' nafi'i nafi'i notaga dei'. Owa'. Dei' felefele'ma nogota hi'ilana Krais nataga etap anae' ma nase'ana Anan hi'alana nondolalima Goda nakwaha waf aonai ape' manda'anai. Nanda'am nemaf atotona ea' ma'um. 
HEB.9.27	Epes hiesi anona nemaf soga' nemaf atotona owagama situma basef lu'wami God nonda' kotimasami. 
HEB.9.28	Ea' na'ama etin si'i Krais nase'ana Anan hi'alana nondolalima Goda nemaf atotona nakwaha waf aonai epes hiesi sanda'anai. Anona nemaf wapoti' nigi' notanima nifi'i. Ea' Anan ina nifi'i ma nokwaha waf aonai epes sanda'anai, owa'. Nifi'i ma nofa' epes isima sape sohafanai.
HEB.10.1	Ape' mati mi'uli fowa' God naso' Mosesanai nondola'wif etina amamaga bu'wami ma'i anona nemaf migi' meatagai. Amamaga amama apimi ina endilisimi, owa'. Amama mondola'wif etin. Ea' dei' mi'uli anama na'i esis ata' sondolalima God afagof hiami, ina la'ifina nonda'as sifi'i felefele'ma God sondolalimana ma sotaga bo'wes endilisi, owa'. 
HEB.10.2	I'i mi'uli anama nenda'as bo'wes endilisi, dei' ina ata' sondolalima God wapoti', owa'. Ea' owa'etin. I'i esis sifi'i sonda' lotumana sotaga bo'wes sondolalimana etin, basef mape opalef nomoni ina mihi'ambasa waf aonai esis sanda'anai, owa'. Ea' owa'etin. 
HEB.10.3	Afagof hiami amamaga mafis maim sondolalima Godami mafela ukup asasimi ma sogawa waf aonai esis sanda'anai la'ela'ef napomas. 
HEB.10.4	Esimbel bulmakau noganai maloma meme ina la'ifima mokwaha waf aonai esis sanda'anai, owa'. 
HEB.10.5	Ea' nemaf anama Krais nafi'i etap anae' Anan na'ipa God na'i,
HEB.10.5	“Ine' nandaiwa'ma esis soha mafis sofa'ai amamaga maim sifi'i sondolalima ine', owa'. Ea' ine' nandondomba anona alopa nese'eana Ae'. 
HEB.10.6	Mafis saham afum sondolalima ine' maloma amamaga mafis maim sondolalima ine'ami ma nokwaha waf aonai epes sonda'anai, amama ine' nandaiwa'mam. 
HEB.10.7	Anom nemeguf mafe'ma ea', Ae' a'i, ‘God, ine' dei' netolowe. Si'i fowa' amam profet manda' basef mail buk ma'iama Ae', dei' afi'i ma ila okom ine'inai atona.’ ”
HEB.10.8	Krais nali' ata' na'ipa God na'i, “Ine' nandaiwa'ma mafis maim saham sanda'am sandolalima ine' balata sondolalima ine'anai. Mafis maim amama sondolalima ine', ine' nandaiwa'mam.”
HEB.10.8	Ea' mi'uli God fowa' naso' Mosesanai na'i esis sondolalimana etin sope la'ela'ef. 
HEB.10.9	Ea' Krais nagi' na'ipa God na'i, “Ine' netolowe. Ae' afi'i ma ila okom ine'inai atona.”
HEB.10.9	Ea' dei' God natofa mafis maim fowa'imi mali'i sondolalima Ananami. Ea' dei' nahapona waf anama Krais naila okom Godi atona nape la'ifina naho'ofa amama fowa'imi. 
HEB.10.10	Jisas Krais naila okom Godi atona andeande' nase'ana alop ananinai nondolalimana nemaf atotona ea' ma'um. Amama atom dei' nanda'apa mataga bu'upai Ananipai atepa.
HEB.10.11	Amam pris hiami maitu manda' maol mondolali ma God manda'ana nimeguf hiami. Ea' ofa anama amam manda'anai ina la'ifina nakwaha waf aonai epes sanda'anai, owa'. 
HEB.10.12	Ea' aman anama nonda' ofa nemaf atotona, nase'ana Anan atona nondolalima Goda nakwaha waf aonai epes sanda'anai, amama mape la'ela'ef. Anan nanda'am na'ama ma ea', dei' nape naloma God lagel da'isinai Ananinai. 
HEB.10.13	Anan nape na'ama la'ela'ef nape nohafa nemaf anama God nonda' naumbih Ananisi sope owina bo'wagah ananimi. 
HEB.10.14	Dei' main, Krais nase'ana alop ananinai atona God nondolalimana nemaf atotona, ea' amama atom nanda' epes sataga bo'wes andeande' sope la'ela'ef. Epes isima Anan dei' nape la'ela'ef nanda'as anona nemaf sotaga bo'wes andeande'. 
HEB.10.15	Ea' Ambal Bu'unai Godi wapoti' nawalapa basefa ape' na'ama nali' na'i,
HEB.10.16	“Dembinai na'i, nogota anama ata' hi'ilana nili',
HEB.10.16	ae' i'i anom basef endilisimi. Basef amama na'ama. Anona nemaf ae' enda' mi'uli Ae'anai hianai nepe opalef asasimi ea' enda'ana nil ukup asasimi.”
HEB.10.17	Ea' nagi' nowatani basef amama na'i, “Ae' ina anona nemaf okokoma waf aonai esis sanda'anai, owa'.”
HEB.10.18	God nakwaha waf aonai epes sanda'anai nakwahona ea'. Dei' maol anama sofa'ai mafis maim sondolali ma Goda waf aonai epes sanda'anai owa' endilisi.
HEB.10.19	Ea' dei' ipe' alupipei, esimbel Jisasi atom dei' ape' ukup la'ifim. Ea' owa' umbamehepa ma mofe' muwis nomon anama God napoma bo'wagoma andeande' endilisi. 
HEB.10.20	Ea' dei' mofe' muwis anama eaf anama dambainai ambal namunai napoma. Eaf anama Jisas atona nawala lowaf anama lu'unai notaol si'i uta nandoga eaf nogal nawis nomon. Lowaf anama alop Ananinai atona. 
HEB.10.21	Dei' ape' anona dembinai pris numafi amam nematawa Godi. Anama Jisas atona. 
HEB.10.22	Amama atom dei' ape' mofe' felefele'ma Goda waf anama. Ape' mokwaha waf hianai baso'mainai ma opalef ape'imi ea' mombale'efana endilisi. Ukup mopoma Krais atona, Anan nakolo' esimbel Ananimi nasa'opa opalef ape'imi mataga bo'om. Basef mape opalef nomoni ina ma'iam ma'ipapa basef mihi'ambapa waf aonai ape' manda'anai, owa'. Ea' ape' ukup mopoma Anan nasa'opa alop ape'inai embel galagami. 
HEB.10.23	Ape' mombale'efana la'ifipa muwalipas alihima amamaga bu'wami ape' mape mohafami. Amama ape' mohapilam la'ifipa, ina motanima, owa'. Dei' main, ape' mogawa maim amamaga God na'i basef endilisimi atom nambimb nigi'mam nonda'am andeande'. 
HEB.10.24	Ape' mefela ukup esis sahin owan ma ukup mimila esis amam nematawa ea' sonda' waf bu'unai. 
HEB.10.25	Ape' ina ukup mose'apama waf mandakolas maloma esis alupusi si'i enis epes sanda'am, owa'. Ape' monda' ape' la'ifipa monda'am la'ela'ef mikila' fowa' manda'am. Dei' main, ipe' pegawa nemaf Dembinai niefi'ianai nafi'i felefele'.
HEB.10.26	I'i ape' mogawa basef endilisimi ma dei' ape' mila ukup ape'imi atoma mofe' monda' waf aonai la'ela'ef, i'i monda'am na'ama, ina anona nemaf anona ofa nokwaha waf aonai ape' manda'anai, owa'. 
HEB.10.27	I'i ape' monda'am na'ama, nambimb ape' umbamohapa endilisi mope mohafa nemaf anama God nowaloga ape' ma nosapa'apa mofe' nif lu'wami fandumi. Nif amama anona nemaf fendo naumbih Godi. 
HEB.10.28	Ea' ape' mogawa, emi egafis simbisila' mi'uli anama God fowa' naso' Mosesanai, ma epes bias o wenis sitilis sowalapa waf aonai esis sanda'anai, esis ina nambimb siti esis uwahipis, owa'. Esis sola'apas sohas soga'. 
HEB.10.29	Dei' ipe' ukup mape ma'imama ma emi egafis sowa' alafugaha Nogalomana Godi? Epes isima anona nemaf sofa' nimanimi lu'wami endilisi mikila' epes isima sambisila' mi'uli anama God fowa' naso' Mosesanai. Esimbel Kraisi anona ikwafa basef God na'i endilisimi atom manda' epes isima Ananisi etis bo'wes. Ea' epes isima sanda'am na'ama sa'i esimbel amama Kraisi falafumi atom, sa'i ga' Kraisi falafunai atona. Ea' sanda' basef findiwama Ambal Bu'unai Godi nagiambapa na'a numafiapa. 
HEB.10.30	Dei' main, ape' mogawa aman anama na'i, “Waf pegwa waf aonai, maol ae'anai. Ae' atowe anona nemaf egwamasam.” Ea' na'iam wapoti' na'i, “Ae' atowe Dembiwei anona nemaf ewaloga esis amam nematawa ae'asi ma basef lu'wami.”
HEB.10.31	I'i God la'ifina nape namunai la'ela'ef nohapila ape' la'ifina ma nogwamapa waf aonai ape' manda'anai, amama dei' umbamahepa endilisi.
HEB.10.32	Ea' ipe' ukup mopoma nemaf anama fowa', ipe' pati nafifili Godi. Nemaf anama ipe' pefa' nimanimi lu'wami endilisi. Owa'etin. Paitu la'ifipa ma pali'amona wandafa waf aonai. 
HEB.10.33	Anom nimeguf sanda'epa paitu la'afena naep amam nematawa hiesi sanda' basef awami findiwama ipe', sase'epa nimanimi lu'wami naep asasimi. Ea' anom nimeguf sanda'am na'ama etina enis amam nematawa, ipe' paitu palomas pagiambamas. 
HEB.10.34	Nemaf anama ipe' pati esis amam nematawa sape kalabusi uwahipis pefa' nimanimi palomas. Ea' nemaf anama esis salo' lagofepa sefa' amamaga ipe'imi, ipe' pandanifel ma faso'mepa pape patilis. Dei' main, ipe' pegawa amamaga ipe'imi bu'wami endilisi ata' ma'omepa, amama anona nemaf mupe la'ela'ef. Amama mikila' endilisi amamaga amama sali' sanda'mepami.
HEB.10.35	Ea' dei' ipe' ina pekwaha waf bu'unai paitu la'ifipa, owa'. Waf bu'unai anama atona, God anona nemaf nogwamepa amamaga bu'wami ma ipe'. 
HEB.10.36	Ipe' pitu la'ifipa ma pila okom Godi ma pefa' amamaga bu'wami fowa' Anan na'iam endilisi ma niesi'ipami.
HEB.10.37	Ina ata' nogota laona. Nogota bandana ea', “Ama aman anama na'i niefi'i, anan nambimb nifi'i. Anan ina ata' nupani, owa'. 
HEB.10.38	Ea' epes bu'wasi Ae'asi ofagema ma sope namis la'ela'ef na'ama. Esis sombale'efa ae'. Emi epen netanima nekwaha nembale'efa Ae', okom Ae'anai ina bo'ona ma enin, owa'.”
HEB.10.39	Ape' ina epes umbamahapa matanima mefe' makwaha mombale'efa God ama owagama higililapa, owa'. Ape' epes mombale'efana mofa' ambal namunai mope andeande' la'ela'ef.
HEB.11.1	Waf ofagena ma ape' mombale'efa God na'ama. Opalef ape'imi mahapila amamaga amama ape' mombale'efana mape mohafama anona nemaf nigi' neatagai noloma anom amamaga anona nemaf God niese'apami. Amamaga amama naep ape'imi owa' meatilumi, opalef ape'imi mogawa endilisi amamaga amama mape. 
HEB.11.2	Amam fowa'imi mombale'efa God na'ama, amama atom dei' Anan na'iam na'i, “Waf amamunai bo'ona.”
HEB.11.3	Ape' mombale'efa God, amama atom dei' mogawa Anan nanda' amamaga mape ilif etapi matagama basef Ananimi atom. Ea' ape' mogawa amamaga hiami ape' matulumi, amama God nanda'ama amamaga amama ape' owa' meatoloma naep ape'imi.
HEB.11.4	Abel nembale'efa God. Amama atom dei' nefa'ai anom amamaga nondolalima Godami bo'om endilisi mikila' amama Kein nondolalima Godami. Abel nembale'efa God, amama atom God na'i anan epen bu'unai. God na'i aho'ma amamaga Abel nondolalimanami na'i amamaga amama bo'om. Abel naga' ea', waf anan nembale'efa Godanai si'i malogel ata' nihi'ambapa waf bu'unai la'ela'ef nape.
HEB.11.5	Enok nembale'efa God dei' God nefa'ana nafe' nalata ilif heven. Anan ina naga', owa'. Epes sagolopana sa'i siti anan, ea' ina satolona, owa'. Dei' main, God nefa'ana. Amama na'ama etin si'i buk Baibel na'iam na'i,
HEB.11.5	“Fowa' God ata' owa' nefa'ana, nemaf anama Enok nali' naila okom Godi.”
HEB.11.6	Epes owa' sembale'efa God, esis ina nambimb sila okom Ananinai, owa'. Dei' main, emi egafis si'i sefe' felefele'ma God, esis sombale'efana sogawa endilisi Anan nape namunai la'ela'ef. Ea' sembale'efana ma God nose'as amamaga bu'wami epes isima sagolopana endilisi.
HEB.11.7	Noa nembale'efa God dei' nihi'ambana basefa amamaga anona nemaf migi' meatagai, amamaga amama Anan owa' ata' notolom nogowami. Anan naila basef Godi nanda' anona sip lu'unai. Sip anama Noa nao'wa akwa'w kwaloma awasi ananisi safe' sawis sapaina sape andeande'. Ina saga', owa'. Sapan. Anan nembale'efa God. Amama atom si'i nanda'masa basefa esis amam nematawa sape etapi hi'alas. Anan nembale'efa God. Amama atom God nofalana na'i aman bu'unai andeande', si'i nanda'masam emi egafis sembale'efana.
HEB.11.8	Nemaf anama God nofala Abraham nakwaha wambel ananinai nafe' etap God na'i nease'anagoma ea' anan nembale'efana. Amama atom naila basef Godi nafe'. Anan ina nagawa anama neafe'ma, owa'. Ea' anan nembale'efana dei' nafe'. 
HEB.11.9	Anan nembale'efa God ea' nafe' nape etap anama fowa' gani God na'i basef endilisimi atom na'i nease'anagoma. Anan nape etap anama si'i anan anona wambota. Nape ifagw selimi naloma Aisak naloma Jekop, amam biam anona nemaf mofa' etap anama molomanai, si'i fowa' God nali' na'i basef amama na'i endilisimi atom. 
HEB.11.10	La'ela'ef Abraham okom na'i ata' niti wambel taun anama gani ilif olalef maim la'ifimi motawa. God atona gawainai Anan okom na'i nonda' wambel anama, ea' nanda'ana.
HEB.11.11	Sara akwa'w asa'w ea' ina kola awasi, owa'. Nemaf kola awasianai nafe' hi'alana. Ea' akwa'w kombale'efa God. Amama atom dei' God nanda'akw la'ifikwa kola awani. Dei' main, akwa'w kombale'efana endilisi ma basef amama anan na'i endilisimi atom, kwa'i anan nambimb nigi'mam nonda'am andeande' si'i na'iam. 
HEB.11.12	Ea' dei' aman anama atotona, anan hagona ea' felefele'ma neaga' nataga ahalomas awasi ananisi hiesi endilisi anona nemaf sigi' seatagai. Esis sataga hiesi endilisi, sondahama ondowa motawa ilifi, maloma wesan na'oh naoh akata. Epes ina la'ifisa seambam, owa'.
HEB.11.13	Epes isima sembale'efa God la'ela'ef sape safe'ma saga'. Ina sali' sofa' amamaga bu'wami amama God na'i endilisi niese'asami nemaf anama sape, ata' owa'. Esis sembale'efana endilisi saitu laogon sandanifel si'i satolom. Ea' sawalapa basef sa'iam sa'i, “Ape' mape etap anae' si'i epes anona wambelipai. Ape' mafi'i mape nogota bandana etap anae' anona wambelipai.”
HEB.11.14	Epes sa'i basef amama, ape' mogawas sa'i sogolopa etap asasinai endilisinai. 
HEB.11.15	I'i ukup asasimi ata' mape ma'i wambel anama fowa' sakwahona safi'i, dei' esis ata' eaf nafe' sotanima sefe'agon. Owa', sandaiwa'. 
HEB.11.16	Ea' dei' esis ina sanda'am na'ama, owa'. Opalef asasimi mohafa anona etap bu'unai endilisi nikila' anama fowa'iguma. Anama heven atogon. Amama atom dei' God ina ambal aona ma epes isima sa'i, “Ine' God ape' manda' lotumanai, owa'.”
HEB.11.16	Anan nandomba anona wambel taun ma epes isima sembale'efanai sofe' seapoma.
HEB.11.17	Abraham nembale'efa God endilisi ma basef amama na'i endilisimi atom nalomanomi. Ea' dei' God nagwamba Abrahama nese'ana Aisak nondolalimana ma God. Endilisi, Abraham nape nohafa noha nogalomana ananinai nondolalimana. 
HEB.11.18	Ea' God nali' na'ipana na'i, “Esis wambota Aisaki etis anona nemaf sofa' agel wambota ine'inai.”
HEB.11.19	Abraham okom na'i na'ama na'i, “I'i ae' ehana afuna, ea' hapainai, nambimb God nefelona wapoti'.”
HEB.11.19	Ea' dei' ape' mi'iam mi'i amama si'i God nafela Aisak netanima nohafel hi'agif wapoti' ma Abraham notanima nofa'ana.
HEB.11.20	Aisak nembale'efa God. Amama atom dei' nefalo'ma Jekop naloma Iso na'i God nonda'am la'ifima amamaga bu'wami na'i anona nemaf migi' meatagai.
HEB.11.21	Jekop nembale'efa God, dei' nemaf anama felefele'ma na'i neaga', nefalo'ma nogamana Josepi biam nanda'am mataga la'ifim. Anan nahapila bandan nandaha'amon naitu nandanifel ma God nanda' lotumana.
HEB.11.22	Josep nembale'efa God. Amama atom dei' felefele'ma na'i neaga' anan na'i basefa anona nemaf esis Israel sokwaha etap hiagoma Isip sefe'. Ea' na'ipasa sowa bihiguf alop ananimi hi'agif gani anona etap esis Israel sefe' seapoma.
HEB.11.23	Mamasana Mosesi sembale'efa God. Amama atom dei' mama'wana kolana sambahe'ana nape aomb wanom. Dei' main, esis bias satolona bo'ona endilisi. Esis ina umbamahasa King dembinai Fero ma mi'uli ananinai, owa'.
HEB.11.24	Nemaf anama Moses nataga dembena, nembale'efa God. Amama atom dei' okom na'i nandaiwa'ma esis sofalana si'i nemata'w akwama King Fero nogaloma'w, owa'. 
HEB.11.25	Na'i nefa' nimanimi na'ama etin neloma esis wambota atona Godi. Nandaiwa'ma nila waf aonai ma nope nondanifel nogota anama bandana. 
HEB.11.26	Anan okom na'i, i'i anan nofa' ambal aonai ma agel Kraisi, amama bu'wami endilisi mikila' otamba hiami maloma sosaf bu'unai hianai naninani esis Isipi. Dei' main, anan okom napoma amamaga amama bu'wami endilisi anona nemaf God na'i endilisi niese'anami.
HEB.11.27	Moses nembale'efa God. Amama atom dei' nohafel nakwaha etap hiagoma Isip. Anan ina umbamahana ma okom wandafunai King Feroi, owa'. Anan si'i nati aman anama esis owa' la'ifisa seatolona naep asasimi. Ea' dei' nape la'ifina. 
HEB.11.28	Anan nembale'efa God dei' naila basef Ananimi ma gwa'aimi amama lu'wami Pasova, naha sipsip nanda' lotuma God. Ea' nanda' esimbel nandisam utagw ilif wa'owa'ol nemaf anama ensel anama noha awasi amam esis Isipi ina atuwasi noha esis Israel, owa'.
HEB.11.29	Esis Israel sombale'efa God. Amama atom dei' satopa' naoh agilima Embel Akwahimi matopa' embel mambo safe' akata si'i etap fatauguma. Ea' esis Isip sati esis saitu la'afen, sagi'mas safe' ea' embel motanima mowambu'as mahas saga' hi'alas.
HEB.11.30	Esis Israel sombale'efa God, amama atom dei' safe' tulif sandanogamom endalelemb sanda' otamba sanda'ami wambel Jeriko sape wik si'inai, nimeguf 7-peleim, ea' endalelemb amama mandatal mowa etap.
HEB.11.31	Nemata'w akwama kwanda' so'a waola amami Rahap, akwa'w kombale'efa God. Amama atom dei' amam biam mandambaho' mafi'i matologini kumafiam andeande'. Ea' dei' akwa'w ina afu'w kwaloma epes isima wambelisi sosambala basef Godi, owa'.
HEB.11.32	Ea' dei' ae' ata' iwatani maim basef wapoti'? Owa'. Nogota ina laona ma ata' i'i basefa Gideon, Barak, Samson, Jepta, Devit naloma Samuel maloma amam profet, owa'. 
HEB.11.33	Amam amama membale'efa God. Amama atom dei' maitu la'ifim mikila' wandaf mahagofa soldia amam king dembemi hiami. Mape dembemi mumafiasa waf bu'unai ea' mofa' amamaga bu'wami God na'i niese'amami. Ea' masopama malogofa mafis amama laion wandafumi lu'wami. 
HEB.11.34	Ea' mahefa nif lu'wami fandumi. Amam mafa' mafe'ma mindihi'ama bainah ea' ina mapisilam, owa'. Amam ina mape la'ifim, ea' nambimb mofa' pepel Godi. Ea' mataga la'ifim endilisi ma wandaf mahagofa amam soldia hiami epes esis anona wambota. 
HEB.11.35	Anom amam maga'i motanima mohafel wapoti', mamasas amamuwai watolom wao'wam. Enis epes sanda' kalabus ea' esis naumbih sahambombaga alop asasinai endilisi, felefele'ma seaga'. I'i esis sila basef asasimi, nambimb sokwahis sefe' wafifis. Owa', esis ina saila basef asasimi, owa'. Esis ukup mapoma anona nemaf sotanima sohafel hi'agif sofa' ambal namunai, na'ama andeande' endilisi. 
HEB.11.36	Enis sofa' nimanimi ma esis naumbih sa'i basef findiwaimi ma esis, sahas endilisi. Ea' enis sowa'as sen sanda'as sape sanda' kalabus. 
HEB.11.37	Enis, naumbih sakwaha otamba sahas afis. Ea' enis, sanda'as awes endilisi. Enis sofa' so satopa'as alop asasinai biefis etis. Ea' enis, sahas bainah saga'.
HEB.11.37	Ea' enis sembale'efa Godi sowaho' alop mafis sipsipi meme si'i luwaguf safe'. Esis amamaga hiami a'asa alop asasinai. Ea' naumbih sanda'mas waf aonai endilisi sase'as nimanimi. 
HEB.11.38	Ea' dei' safa' safe' ganigani sandambaho' etap wafiguma epes a'agoma. Enis sandambaho' etap magali, halafutagw, enis sandambaho' otamba lu'wami magal mawis nomoni, ea' etap fetauguma. Esis amam nematawa bo'wes endilisi. Amama atom dei' epes etapasi ina bo'wesa sope solomas, owa'.
HEB.11.39	Epes isima hiesi sembale'efa God. Amama atom dei' sefa' agof bu'wami ma naep ananimi. Ea' esis ina dei' sofa' amamaga amama bu'wami fowa' God na'iam endilisi niese'asami, ata' owa'. 
HEB.11.40	Dei' main, fowa' gani God okom na'i nandondomba anom amamaga bu'wami endilisi ma ape'. Amamaga amama mikila' amamaga esis fowa'isi sembale'efanai sa'i sofa'ami. God nanda'am na'ama ma anona nemaf esis sotaga bo'wes endilisi sofa'am solomapa.
HEB.12.1	Dei' ape' monda' main? Epes fowa'isi sembale'efa Godi saitu salipapa si'i elagw lu'wami mase'alepa mindiwapapa sihi'ambapa waf sembale'efanai. Amama atom ape' dei' mokwaha amamaga amama manda' ape' nimanipai maloma waf aonai nowa'apai. Ea' monda' opalef ape'imi la'ifima mosagih mehip ma sagih bu'unai anama God nandandepana musagihanai meataga ikwaf. 
HEB.12.2	Naep ape'imi miti Jisas atona anan ofagonama bale'ef ape'inai, nowataniana netaga andeande'ma mombale'efana la'ifipa la'ela'ef mope. Fowa' Anan okom napoma danifela anona nemaf na'i nofa'anai, dei' naitu la'ifina. Ea' nefa' lawag usi'inai tu'wanainai naga'. Anan okom napoma nambimb nofa' nimanimi lu'wami noga' lawag anama, amama falafumi atom. Anan ina umbamahana ma ga' anama, owa'. Ea' dei' nape felefele'ma sia bu'unai Godi lagel da'isinai.
HEB.12.3	Ipe' ukup mi'i andeande'ma nimanimi amama fowa' nofa'ami. Epes isima sanda' waf aonai sowa'ana alafugah Jisas endilisi sanda'ana kwapete'ana. Ea' Anan naitu la'ifina endilisi. Ipe' ukup mopoma amama ma ina ala'uta nepa, owa'. Pepe la'ifipa. 
HEB.12.4	Ipe' papa' paloma waf aonai ma pahagofana, ea' ipe' ina dei' papa' pafe' patagama wandaf lu'unai sahepa esimbel malipa paga', ata' owa'. 
HEB.12.5	A'i ipe' ukup mase'epa ma basef amama God nanda'ama ipe' ma nefela ukup ipe'imi nenda'epa petaga la'ifipa? Anan dei' nofalepa batausana Ananipei na'i,
HEB.12.5	“Awasi ae'ipei, maina nemaf Dembinai nese'epa nimanimi ma nonda'epa pila basef ananimi, ipe' ina pi'i nimanimi amama anan nase'epami falafumi, owa'. Maina nemaf ni'i nese'epa nimanimi amama, ukup ipe'imi ina aom, owa'. 
HEB.12.6	Dei' main, emi egafis Dembinai okom nainailas endilisi Anan nanda'as na'ama etina sonda' waf Ananinai bu'unai. Ea' emi egafis Dembinai numafias ni'i awasi ananisi, nahas nonda'as sila waf bu'unai wapoti' ma sogawana andeande' silana.”
HEB.12.7	Maina nemaf nimanimi lu'wami meatagamepa, ipe' pitu la'ifipa pi'i aho'ma God nonda'epa pila basef ananimi. Anan nanda'mepa waf anama si'i awasi Ananisi. Dei' main, ahapas amamusi ina mape matilis sanda' waf aonai, owa'. 
HEB.12.8	Ahapas hiesi mahas manda'asa some' basef silam sope andeande'. I'i ahapepa owa' monda'epa pila basef amamumi, ipe' ina awasi amamupei endilisi, owa'. Ipe' si'i pataga etina amam hiami. 
HEB.12.9	Ipe' ukup mopoma anom basef wapoti' amama. Ape' etapipai hiapai ahapapa ape'imi manda'apa mila basef amamumi ea' manifelom mefela agof amamumi. Amama atom dei' ape' andeande'ma mofe' owina Ahalomapa nape ilifi numafi ambagof ape'imi ma mofa' ambal namunai. 
HEB.12.10	Amam ahapapa ape'imi etapami manda'apa maila basef amamumi nogota bandana atona, mandahama ukup amamumi. Ea' God nanda'apa mail basef ananimi ma nagiambamapa endilisi ma mofa' waf bu'unai Ananinai atona andeande'. 
HEB.12.11	Ahalomapa nase'apa nimanimi ma nanda'apa mail basef ananimi, nemaf anama ape' ina mandanifel, owa'. Ukup ape'imi aom endilisi. Nahapa ma monda' waf bu'unai. Atuwasi monda' waf bu'unai atona, opalef ape'imi mope awanem.
HEB.12.12	Ipe' dowa lagof ipe'imi ama nigis la'ifima penda' maol Godi. I'i nembawa bo'wagah ipe'imi ekep pehepa, bo'wagah mokwaepa, ipe' dowam mehip pitu la'ifipa endilisi. 
HEB.12.13	Ipe' penda' eaf ipe'inai bo'ona nefe'. Ama nambimb epes bo'wagah awomisi ina awes hi'ilas, owa'. Nambimb sotaga bo'wes wapoti'.
HEB.12.14	Ipe' dei' penda' maol la'ifipa ma pila waf opalef mope awanem peloma epes hiesi. Ea' pila waf anama bu'unai andeande', pepe Dembinai ananipei etipa endilisi. Epen waf anama a'ani, anona nemaf enin ina niti Dembinai, owa'. 
HEB.12.15	Ipe' pindumafuma andeande'. Na'ama enin alupini ipe'ini newa ma waf aonai nelolama God nigiambaman etina nefa'an netanimani nepe andeande'. Na'ama enin alupini ipe'ini nenda' waf aonai si'i lawag aonai nail nola gwa'aimi awami, ea' nese'epa nimanimi ipe' nenda' ipe' hipei petaga awepa ma naep Godi. 
HEB.12.16	Na'ama enin epen atitin nila waf aonai so'a waulanai. Ipe' pindumafuma andeande'. Na'ama enin epen atitin nese'ana alafuga God si'i fowa' Iso nanda'ama natala gwa'aimi nogota bandana ea' nakwaha amamaga bu'wami ahalomana nandondombam ma'omanai. 
HEB.12.17	Ipe' pegawa, Iso na'i notambel nefe'ma nofa' amamaga amama bu'wami ea' God na'i owa'. Iso napoma lef atona nofa'ai amamaga amama, ea' owa'. Eaf a'ana ma notanima nomboma okom nowa' alafugama waf aonai wapoti'.
HEB.12.18	Dei' ipe' ina pataga pape felefele'ma anom amamaga patolom pahapilam lagof ipe'imi, si'i halaf anama Sainai,
HEB.12.19	naloma alof nalef naloma anona malogel na'i basef. Esis amam nematawa Juda same' malogel anama nanda' basef, esis umbamahas sa'ipa Moses basef la'ifimi na'ama sa'i, “Ape' mandaiwa' ma meme'ana wapoti'.”
HEB.12.20	Dei' main, esis umbamahas endilisi ma basef amama God na'ipasami. Anan na'i na'ama na'i, “I'i enin epen o anona mafin nefe' felefele'ma halaf anama, ipe' pehan otamba ma noga'.”
HEB.12.21	Esis umbamahas kwapete' endilisi ma amamaga amama satolomi. Amamaga amama lu'wami endilisi manda' Moses umbamahana kwapete'ana ma natolom. Ea' na'i, “Ae' umbamahe kwapete'e ma atolom.”
HEB.12.22	Ipe' ina pataga ma amamaga amama, owa'. Ipe' pataga halaf Saion, wambel lu'unai taun God nape namunai la'ela'ef. Anama Jerusalem dambaiguma nape heven. Ipe' patagama ensel hiami endilisi mandatama mape mandanifel. 
HEB.12.23	Ipe' pafi'i pandakolas paloma epes Godi, awasi ananisi sali'i. God nanda' agof asasimi mape wambel anama ilif. Ipe' pafi'i felefele'ma God, anan jas nowaloga epes hiesi saloma ambagof epes fowa' God na'i bo'wes andeande'. 
HEB.12.24	Ea' pafi'i felefele'ma Jisas, Anan nape la'afen numafi basef dambaimi God na'i endilisimi atom. Ea' pafi'i esimbel ananimi fowa' neali'ama ipe', nanda' basef amama mataga la'ifim. Esimbel amama mawalapa anona eaf bu'unai endilisi. Basefa eaf anama nikila' endilisi basef Abeli. Dei' main, basefa esimbel Abeli mofala Goda nogwa waf aonai. Ea' esimbel Jisasi atom God nakwaha waf aonai epes sanda'anai.
HEB.12.25	Ipe' pindumafuma andeande'. Na'ama pewa' alafugaha aman anama dei' na'i. Fowa' gani etap anae' God na'ipasa basef la'ifimi endilisi esis amam nematawa, ea' sesambala basef ananimi. Nogota anama fowa' sesambalom, esis ina la'ifisa sofa' sefe' sindihi'ama okom wandafunai Godi, owa'. Fowa' God na'iam etap anae' ea' dei' nape heven na'i basef la'ifimi endilisi ma ape'. I'i ape' mowa' alafugaha Anan, anona nemaf ape' wapoti' ina la'ifipa ma mofa' mefe' mindihi'ama okom wandafunai Ananinai, owa'. 
HEB.12.26	Fowa' God nase'ana mi'uli ananinai Moses, malogel ananinai nakoto'ma etap anae'. Ea' dei' na'ipapa na'i, “Owagama anona nemaf ae' ekoto'ma etap wapoti'. Ina ekoto'ma etap atona, owa'. Ekoto'ma etap noloma heven ilif wapoti'.”
HEB.12.27	Basef amama ma'i, “Anona nemaf wapoti',” mihi'ambapa na'ama. Amamaga fowa' God nanda'ami anona nemaf nokoto'mam mefe' hegililam hi'ilam. Ea' anom amamaga bu'wami ma pe bu'unai ina mokoto'ami, amama la'ifim mope la'ela'ef.
HEB.12.28	Amama atom ape' minifela God. Dei' main, dei' ape' felefele' muwis numafiapa wambel Godi, anama epes ina la'ifisa sokoto'magon, owa'. Ape' monda' lotumana mefela agel ananinai umbamohapa ma mila okom ananinai atona. 
HEB.12.29	Dei' main, God ape' manda' lotumanai, Anan si'i nif lu'wami fando amamaga awami hi'alam.
HEB.13.1	Ipe' Kristen, ukup mimila sahin owan ipe'isi la'ela'ef. 
HEB.13.2	Ipe' ina ukup mose'epama pigiambama epes anona wambelisi sifi'i ifagw ipe'imi, owa'. Ipe' pegawa, fowa' gani enis epes sanda' waf anama ma sagiambama enis epes, esis sofa' anom ensel safe' sumafiam ifagw asasimi. Esis ina sogawa sa'i amam ensel mafi'i, owa'. Sa'i enis epes etapasi. 
HEB.13.3	Ipe' ukup mopoma esis alupusi sape sanda' kalabusi si'i ipe' panda' kalabus palomas. Ea' ukup mopoma epes isima sofa' nimanimi alop asasinai, pigiambamas si'i ipe' etipa pefa' nimanimi alop ipe'inai pelomas.
HEB.13.4	Ipe' amam nematawa pandase'ama ea'i, penda' waf anama notaga nope andeande'. Ipe' ina penda' waf aonai, owa'. Dei' main, ipe' pegawa anona nemaf God nogwamipei waf aonai ma amam nematawa sanda' waf so'a waulanai saloma amam nematawa isima sahambombaga waf sandaso'amainai. 
HEB.13.5	Ipe' ina pila waf aonai anama ukup mohafel endilisi ma otamba, owa'. Amamaga ipe' pahapilami, amama ipe' ukup mopomam na'ama mi'i, “Amama andeande'. Amama nambimb dende'ma ape'.”
HEB.13.5	Dei' main, God na'iam na'i, “Ae' ina anona nemaf okom nose'e ipe' ewa'epa alafuga, owa'.”
HEB.13.6	Ea' dei' ape' monda'apa motaga la'ifipa opalef ape'imi mi'iam na'ama mi'i,
HEB.13.6	“Dembinai nagiambama ape'. Ea' ape' ina umbamahapa, owa'. Nambimb epes la'ifisa sonda' maina ape'? Owa'!”
HEB.13.7	Ipe' ukup mopoma amam agufumi ipe'imi fowa' mawalapa basef Godi ma ipe'. Ipe' ukup mopoma fe' bu'unai amamunai ea' pefe' pila waf amam membale'efa God. 
HEB.13.8	Jisas Krais nape na'ama etin si'i nambati', dei' wapoti', ea' nope anona nemaf la'ela'ef hihif. 
HEB.13.9	Ipe' pindumafuma andeande'. Na'ama anom basef hiami mamumami mufi'i momboma opalef ipe'imi ea' pekwaha eaf Godi. I'i ukup ape'imi la'ela'ef mopoma God nagiambamapa na'a, na'ama andeande'. Opalef ape'imi ina motaga la'ifima mila mi'uli epesi ma mea' gwa'aimi mamumami, owa'. Waf anama saila mi'uli anama ina nagiambama amam nematawa sailanai, owa'.
HEB.13.10	Ape' anona balata nape sondolalima Goda, anama Krais atona nase'ana alop ananinai si'ina nondolalimana nase'anana God. Ea' amam pris mondolalima God ipat anama selinai sanda' lotuwanai, amam ina la'ifima ma gwa'aimi ma balata anama, owa'. 
HEB.13.11	Pris anama dembinai nape nali' ma pris hiami anan atona nofa' esimbel amama nawis ipat nomon wa'ol, nape etina bo'wagon andeande' endilisi, nondolalima Goda nokwaha waf aonai epes sanda'anai. Ea' mafis alop si'ina mefa'ana mawisi manda' nif maofam ande'ma anama esis Israel sapoma. 
HEB.13.12	Amama atom Jisas wapoti' nofa' nimanimi naga' wambel endambel uta ande'ma nasa'opas nanda'as bo'wes andeande' ma esimbel ananimi. 
HEB.13.13	Ea' dei' ape' wapoti' mefe'ma Anan endalelemb ande', ma monda' ambagof ape'imi aom si'i anan fowa' ambal aona. 
HEB.13.14	Dei' main, ape' mogawa etap anae' ape' ina anona wambel taun nape la'ela'ef, owa'. Ape' dei' mape manda'am magolopa wambel taun anama anona nemaf na'i neatagai.
HEB.13.15	Amama atom dei' ape mefela agel Godi lu'una mose'ana danifela la'ela'efa agel Jisasi, monda'am na'ama si'i amamaga bu'wami mondolalimanami. Ape' mondolalimana na'ama. Mose'ana malogof ape'imi Anan ea' mowalapa basefa agel ananinai. 
HEB.13.16	Ipe' ina ukup mose'epama penda' waf bu'unai esis amam nematawa, owa'. Ea' amamaga ma'oma ipe' pewalogam pese'ama tu'wanim epes isima amamaga a'asi. Dei' main, God okom na'iam endilisi waf anama si'i amamaga bu'wami ipe' paso'anama pindolalimanami.
HEB.13.17	Amam agufumi ipe'imi ma'i migiambamepa ea' mumafi ipe' la'ela'ef. Ama anona nemaf amam mowalapa basefa Goda maol hianai manda'ana mumafi ipe'. Amama atom dei' ipe' pila basef amamumi ea' pepe owina amam. I'i penda'am na'ama ma amam mondanifela monda' maol anama ma ukup amamumi ina aom mupan. I'i amam monda'ana moloma ukup awami, amama nambimb ina migiambamepa, owa'.
HEB.13.18	Ipe' penda' betena God nigiambama afa'. Afa' ogawa basef mape opalef nomoni ma'iami ma'ipasa basef mihi'ambafa waf afa'inai ina aona, owa'. Ea' dei' wa'i wila waf bu'unai andeande' nimeguf hiami la'ela'ef. 
HEB.13.19	Ae' okom na'i endilisi ma ipe' penda' betena God nigiambame ma nambimb etanima efe'mago ipe' mehip.
HEB.13.20	God Anan ofagonama okom awanena. Anan nafela Dembinai ape'inai Jisas nohafel hi'agif wapoti'. Esimbel Jisasi malo manda' basef na'i endilisimi atom mape la'ela'ef motaga la'ifim. Esimbel anama atom Jisas nataga Dembinai numafi esis Kristen si'i amam mumafi sipsip. 
HEB.13.21	Ae' a'i God nonda'epa la'ifipa nese'epa waf bu'unai hianai ipe' ma pila okom Ananinai atona. Ea' a'i Anan nonda' opalef ape'imi nomon ama mowalapa waf hianai bu'unai Anan okom na'inai ma pepel Jisas Kraisi atona. Ea' a'i epes hiesi sefela agel ananinai lu'una la'ela'ef hihif. Endilisi.
HEB.13.22	Ipe' alupipei, ae' a'ipipa basef la'ifimi, peme' basef anda'ami ma efela ukup ipe'imi enda'epa petaga la'ifipa. Dei' main, basef amama ae' anda'ama ipe', amama basef bandami atom. 
HEB.13.23	Ae' a'i ipe' pegawa esis sakwaha owalomapa ape'inai Timoti, ea' ina ata' nanda' kalabus, owa'. I'i anan nifi'i netagama ae' ulal, nambimb afa' biafa ofo'o etin utilipa.
HEB.13.24	Ipe' penda'mago nemaf bu'unai afa'inai ma amam agufumi hiami ipe'imi molomago esis amam nematawa Godi hiesi. Esis Kristen alupusi sape Itali sanda'mepago nemaf bu'unai ipe'.
HEB.13.25	Ae' a'i God nigiambamepa na'a ea' nope nolomago ipe' hipei nonda'epa la'ifipa.
JAS.1.1	Ae' Jems, ape owina God naloma Dembinai Jisas Krais anda' maola amam atom. Anda' basef amama mafe'mago ipe' epes hipei Judaipei epes wambotogw loumi 12-peleim. Ipe' pakwaha wambel ofagama ipe'ima ma pafe' pape wambel hiagoma etap anae' pape panda' maol naninani. Ae' anda'mepago danifel nafe'mago ipe'.
JAS.1.2	Ipe' sahin owan ae'ipei, maim nimeguf amamaga meagwambipei motagamepa, ukup ipe'imi mi'i andeande' pendanifel etin pepan. 
JAS.1.3	Dei' main, ipe' pegawa amama mogwamba bale'ef ipe'inai, amama manda'epa pitu la'ifipa ma nimanimi meatagamipei. 
JAS.1.4	Ea' ipe' pitu la'ifipa ma waf anama neataga bo'ona ma ipe' ma anona nemaf petaga andeande' endilisi, waf aonai a'epa. Ama waf hianai Godi mope ipe', ea' ipe' ina anona waf bu'unai a'epa, owa'.
JAS.1.5	Emi egafis gawa bu'unai a'asi, esis sonda' beten sihali' Goda nose'asana. Dei' main, Anan nase'asa amamaga hiami na'a ma epes hiesi, ina ninifalis, owa'. 
JAS.1.6	Epes isima esis sombale'efana endilisi ma sonda' beten sohali'a God. Ina sope ukup biambiefim, owa'. Esis sombale'efana la'ifis. Emi egafis sape ukup biambiefimi, esis ina sembale'efana la'ifis, owa'. Ukup asasimi si'i embel uf nalo naoh mohafel. 
JAS.1.7+JAS.1.8	Epes isima ina ukup mi'i Dembinai nose'as anom amamaga, owa'. Ukup asasimi mandawal biefim mapoma waf hianai esis sanda'anai ea' ina sape ukup etifim, owa'.
JAS.1.9	Sahin owan Kristen emi egafis kwahusi esis sondanifel ma God nafelas nigiambamas dei' anona nemaf wapoti'. 
JAS.1.10	Ape' Kristen emi egafis amamaga hiamisi, esis sondanifel ma God nanda'as safe' owina sembale'efa Krais. Dei' main, epes amamaga hiamisi anona nemaf soga' si'i afis mataga otalef mape nogota bandana ma mandala'of mowa. 
JAS.1.11	Ipe' pegawa aon alipunai natefi ma owaf naha otalef amama ma ala'um hi'alam. Afis mataga mia'of ea' sosaf afisi nambimb mowa'. Epes isima amamaga hiamisi sonda'am na'ama etin. Nemaf anama sonda' maola bisnisi atom, soga' si'i sosaf afisi mowa.
JAS.1.12	Emi egafis saitu la'ifisa hiahaom meagwambasi matagamas, esis sondanifel. Dei' main, nemaf anama esis sikila' amama waf aonai naninani ea' hi'ilana, anona nemaf esis sofa' amamaga bu'wami si'i prais. Amama na'ama. Ambal namunai God na'i endilisi noso'asam emi egafis ukup maimaila anan. 
JAS.1.13	Emi egalin amamaga meagwambipei motagamen ma nonda' waf aonai, enin ina ni'i God nanda' enin dei' nanda' waf anama. God ina nanda' enin epen nanda' waf aonai, owa'. Ea' ina enis epes la'ifisa sonda'ana nonda' waf aonai, owa'. 
JAS.1.14	Ea' ukup awami ape'imi atom mafelapa makikipapa ma mafe' matolo'w isalef si'i anona mafin aolupunai nafe' natolo'w esag. 
JAS.1.15	Ea' ukup ape'imi mohafel manda'apa manda' waf aonai. Anona nemaf waf anama aonai notaga lu'una, nonda'apa moga'.
JAS.1.16	Ipe' sahin owan, ae' okom nainailipa. Na'ama ipe' pembaso'ma ipe' etipa. 
JAS.1.17	Amamaga bu'wami hiami si'i presen, amama ahalomapa ape'inai nase'apam misila'i heven. Anan nanda' mafifili aon alipunai owambunai maloma ondowa motawa ilif otaga. Owaf naluwi, ambagof laom bandam. Ea' God ina nandaho'of na'ama si'i ambogof, owa'. Anan nape na'ama etin la'ela'ef hihif. 
JAS.1.18	Anan naila okom ananinai atona ma basef ananimi endilisimi ma ape' mataga mape mali'ma amamaga amama Anan nanda'ami.
JAS.1.19	Ipe' sahin owan ae'ipei, ipe' ukup mopoma basef amama na'ama. Ipe' hipei pendandombam ulala peme' basef. Ea' ina pi'i anom basef pegwam ulal, owa'. Ea' ina ukup wandafum mehip, owa'. 
JAS.1.20	Dei' main, waf anama epes ukup wandafumanai nilai waf aonai. Ina nawalapai waf bu'unai Godi, owa'. 
JAS.1.21	Amama atom dei' ipe' kwahago waf aonai neloma waf aonai hianai hi'ilana. Waf anama aonai epes hiesi sanda'ana la'ela'ef. Ea' pinindifa ipe' pepe owina Goda pefa' basef amama ananimi mope opalef ipe'imi. Basef amama la'ifimi ma mofa'ai ipe' pitanima pifi'mai God.
JAS.1.22	I'i peme' basef Godi ina pailam, ipe' pambaso'ma ipe' etipa. Amama hapaimi. Ipe' peme'am pilam, andeande'. 
JAS.1.23	Emi egafis seme' basef Godi owa' sieliam, esis si'i enis epes safela glas sati amagah asasimi. 
JAS.1.24	Esis satolom ea', sandamboma safe', ina okokoma amagah asasimi, owa'. 
JAS.1.25	Ea' basef mi'uli Godi matagahepa makwaha waf aonai, amama andeande'. Emi egalin niti mi'uli anama ofagema andeande' la'ela'ef nilam, epen inima God nofalo'man nonda'an nendanifela maina maol anan nanda'anai.
JAS.1.26	Emi egafin ni'i, “Ae' anda' lotu endilisi aila God” ma enin i'i owa' nimafi malogel ananinai andeande', epen inima nambaso'ma okom ananinai atona. Ea' dei' bale'ef ananinai ma lotu main falafunai atona. 
JAS.1.27	Waf sanda' lotuwanai bo'ona andeande' ofagena a'ana naep Ahalomapa ape'inai Godi, anama na'ama. I'i enis awasi mamasas a'asi esis etis sope, o nemata'w alifi'wi akwa'w ato'w kwape kwahu'wi, ape' migiambamasa otamba gwa'aimi maim. Ea' mumafi pe ape'inai andeande' ma waf aonai etapanai ina nenda' opalef ape'imi motaga aom, owa'.
JAS.2.1	Sahin owan ae'ipei, ipe' pembale'efa Dembinai ape'inai Jisas Krais, Anan Dembinai nafifili endilisi. Ea' dei' ipe' ina pigiambama epes isima agufisi etis ea' pewa' alafugaha epes agof a'asi, owa'. Penda'am na'ama etin. 
JAS.2.2	Basef amama ofagema na'ama. I'i anona aman amamaga hiamunai nonda' trausis siot sosaf bu'wami nola ring gol faf ananinai ma nuwis ipat anama panda' lotuwanai nomon, ma i'i anona aman kwahuna ma otamba luwaguf maim nuwis wapoti', ipe' atuwasi penda' maina anan? 
JAS.2.3	I'i ipe' penda' aman anama luwaguf maim bu'wami pi'ipana pi'i, “Ine' fi'i balata bu'unai na'ae”, ama i'i aman anama kwahunai nuwisi pi'ipana pi'i, “Ine' nitu gani”, o ni'i “Nepe gani etap felefele'ma bo'wagah ae'ami”. 
JAS.2.4	I'i ipe' penda'am na'ama, atuwasi ofagema awami ipe'imi. Ipe' pawaloga sahin owan ipe'isi ma ukup ipe'imi, ea' ipe' ina pawalogas paila waf bu'unai na'ama etin, owa'. Ipe' pawalogasa ukup awami atom.
JAS.2.5	Ipe' sahin owan ae'ipei, ipe' peme'! God nandandepa epes isima kwahusi ma otamba hiahaom maim ma dei' sape la'ifis sombale'efana la'ela'ef sape bo'wes andeande' si'i epes isima amamaga hiamisi. Anan nandandepasa sofa' amamaga bu'wami wambel Ananinai. Amamaga amama na'i basef endilisimi atom la'ifimi noso' emi egafis ukup maimaila Godi. 
JAS.2.6	Ea' ipe' panda' epes isima kwahusi ambagof aom. Emi egafis sanda' ambagof ipe'imi aom sase'epa nimanimi sanda'mepa basef? Esis amamaga hiamisi. 
JAS.2.7	God nase'epa agel bu'unai Krais ea' ipe' Ananipei. Epes isima etis sa'i basef awami sanda' findiwama agel anama.
JAS.2.8	Dembinai King ape'inai numafi ape' hiapai, anan nase'apa basefa mi'uli Ananinai mape Buk Baibeli. Basef amama ma'iam ma'i, “Ipe' ukup mimila emi egafis sape felefele'ma ipe'i si'i ipe' ukup maimaila ipe' atona etin.”
JAS.2.8	I'i ipe' pila mi'uli anama, penda' waf bu'unai andeande'. 
JAS.2.9	I'i ipe' pigiambama enis epes, pewa' alafugaha enis, mi'uli anama atona nanda' kotimipa ma panda' waf anama pesambala mi'uli anama. 
JAS.2.10	Dei' main, emi egafis sila basefa mi'uli hianai hi'ilana ea' sesambala anona mi'uli anama atotona anom basef tu'wanim kwaie'um, epes isima ofagema asasimi si'i sawala mi'uli anama hianai hi'alana. 
JAS.2.11	Dei' main, anan na'i basef amama na'i, “Ipe' owa' peha enis epes soga'.” I'i ipe' owa' penda' waf anama so'a waolanai, ea' paha enin epen naga', ipe' pataga epes aopei pesambala mi'uli Godi.
JAS.2.12	Anona nemaf God nowaloga ape' ma anona mi'uli nanda'apa mope wafifipa. Ea' la'ela'ef ipe' pi'i basef penda' waf nondahama mi'uli anama. 
JAS.2.13	Dei' main, emi egefis owa' siti uwahipis enis epes, owagama God ina niti epes isima uwahipisa nemaf anama nowaloga esisanai, owa'. Ea' emi egafis siti enis epes uwahipis, God anona nemaf ina nowaloga epes isima ni'i awes, owa'. Waf anama ape' mi'i uwahipisanai nikila' endilisi.
JAS.2.14	Ipe' sahin owan ae'ipei, i'i enin epen ni'i, “Ae' embale'efa Krais” ma waf ananinai ina bo'ona, bale'ef ananinai falafunai atona. Bale'ef anama ina la'ifina ma anona nemaf God nofa'an notanimani, owa'. 
JAS.2.15	Bale'ef anama falafunai nape na'ama. I'i enis sahin owan sape sala luwaguf awami o gwa'aimi a'as, ea' 
JAS.2.16	enin epen ipe'ini ni'ipa epes isima ni'i, “Ipe' opalef awanem pefe' pefa'ai luwaguf ipe'imi pewahe'am pembaho' alop ipe'inai pefe' pea' gwa'aimi bu'wami!”
JAS.2.16	I'i ipe' pi'iam na'ama, basef amama ipe'imi ina mataga endilisi, owa'. Basef amama ipe'imi migiambamas mi'imama? Owa'etin. Falafumi atom. 
JAS.2.17	Bale'ef na'ama etin. I'i enin epen nembale'ef etin ina nanda' waf bu'unai naloma bale'ef ananinai, bale'ef anama ananinai falafunai atona.
JAS.2.18	Ea' enin epen na'i, “Ine' epen nembale'efa Krais ea' ae' anda' waf bu'unai.”
JAS.2.18	Dei' a'ipa epen inima na'ama a'i, “Ine' nihi'ambe bale'ef anama ine'inai waf bu'unai owa' neataga nelomana. Waf bu'unai ae' anda'anai ihi'ambena bale'ef ae'anai.”
JAS.2.19	Ine' nembale'efana na'ama na'i, “God atotona nape.”
JAS.2.19	Ine' na'i na'ama, andeande'. Ambagof awami wapoti' mombale'efana na'ama etin ea' umbamaham bombol etin kwapete'am. 
JAS.2.20	Ine' aman okom nahaga nagaolinai, ine' nembale'efa Jisas atona, ama ina nanda' waf bu'unai wapoti', bale'ef anama ine'inai falafunai atona. Dei' ine' na'i negawa anama ofagema? Dei' i'ipina.
JAS.2.21	Fowa' gani akunamapa ape'inai Abraham na'i nondolali ma nogalomana ananinai Aisak nondolalimana ma Goda balata anama sondolalima Goda. Amama atom dei' God na'ipana na'i anan aman bo'ona andeande'. Anan nanda' waf bu'unai dei' God na'ipana basef amama na'ama. 
JAS.2.22	Ine' negawa o owa'? Bale'ef Abrahami naloma waf bu'unai anan nanda'anai amama manda' opeh etifigin. Ea' waf bu'unai anan nanda'anai nagiambama bale'ef ananinai nataga alihina andeande'. 
JAS.2.23	Ea' basef amama mail buk Baibeli mataga alihim mandawalap. Basef amama ma'i, “Abraham nembale'efa God, dei' God nofalana na'i anan aman bu'unai andeande'.”
JAS.2.23	Ea' God nofalana na'i, “Anan alupunai Ae'anai.”
JAS.2.24	Basef amama mail buk Baibeli mihi'ambapa dei' ipe' pegawa bale'ef atona God ina na'i epes bo'wes andeande', owa'. Esis sombale'ef endilisi ma sanda' waf bu'unai wapoti', anan nofalas na'i epes bu'wasi andeande'.
JAS.3.2	Ape' hiapai anom nimeguf owa' mila basef Godi andeande', owa'. Ape' mowa ma anona waf aonai ape' manda'anai. I'i enin epen ina nanda' waf aonai ma basef ananimi, enin epen bu'wani. Enin la'ifina nimafi alop naloma okom ananinai hi'ilana wapoti'.
JAS.3.3	Ipe' pegawa ape' manda' waf anama ma hos. Ape' masape' ain nape malogof hosi
JAS.3.3	nomona monda' hos meme' basef ape'imi maila ukup ape'imi ma hos amama mefe' si'i ape' ma'i meafe'ma.
JAS.3.4	Dei' ipe' ukup mopoma sip lu'unai. Sip anama lu'unai ea' uf lu'unai nefa' sip anama ea' stia anama so'una. Kepten numafi sipi nambomana nafe' anama anan na'i neafe'ma. Nanda'am na'ama ma stia anama so'unai. 
JAS.3.5	Ea' na'ama etina malogof ape'imi sa'om mape alop ape'inai nomon. Malagof amama ma'i basef mamumami hiami endilisi mafela agof epesi ma maol hianai esis sanda'anai.
JAS.3.5	Dei' ipe' okokoma nif. Nif fendom sa'om mataga lu'um la'ifim endilisi fendo aolop lawah lu'wami fendom hi'ilam.
JAS.3.6	Malogof amama ape'imi na'ama etin si'i nif fandumi mape la'afena alop ape'inai malogof amama mawalapa waf naninani aonai. Ea' manda' ukup epesi mataga aom sanda' waf aonai. Mawalapa waf hianai ape'inai ma fe' pe ki ape'inai aona endilisi si'i nif fandumi mataga lu'um. Nif amama mataga wambel aonai hel atogon.
JAS.3.7	Mafis mamumami aolupumi maloma amiguf maloma iguf maloma amamaga hiami mape naoh embel owini, epes sofa'ami sali'atam sanda'am mogawa mame'as mape owina esis. Dei' wapoti' esis la'ifisa sanda'am na'ama.
JAS.3.8	Ea' malogof epesi owa'etin. Ina enin epen la'ifina numafi malogol ananinai, owa'. La'ela'ef malogel nataneam nape la'ela'ef na'i basef awami si'i marasin aonai naha epes saga'i.
JAS.3.9	Malogof ape'imi atom mafela agel Dembinai Ahalomapa ape'inai ea' ma'i basef awami wapoti' mahambombaga sahin owan ape'isi God nanda'as sape na'ama etin si'i Anan. 
JAS.3.10	Malogof amama atom ma'i basef bu'wami mafela agel Godi ea' ma'i basef awami wapoti'. Ipe' sahin owan ae'ipei, penda'am na'ama, owa'. 
JAS.3.11+JAS.3.12	Sahin owan ae'ipei, anom basef womun etin na'ama. Ina embel bu'wami maloma awami motah ifata atotona, owa'. Ea' anona lawag fik ina nail nola anom su'utip oliv, owa'. Ea' anom mandelef su'utip grep mailami ina mail mola anom su'utip fik, owa'. Na'ama etin si'i embel naoh ina mandamboma motaga embel bu'wami, owa'.
JAS.3.13	Ipe' emi egafipa gawa bu'unai hianai napaipei, ipe' pepe na'ama. Fe' ipe'inai nihi'ambas gawa ipe'inai enis epesa penda' waf bu'unai noloma maol bu'unai. Maol anama ipe' panda'anai pepe owina epes pila waf gawa bu'unainai. 
JAS.3.14	Ukup ipe'imi ina kowalepa ma pefa' amamaga hiahaom otamba maim enis epesi, owa'. Ipe' ina pefela agof ipe'imi, owa'. Ipe' penda' waf anama pi'i ipe' etipa gawaipei, ipe' pambaso'mas. Na'ama hapaimi. Gawa anama ipe'inai ina endilisinai, owa'. 
JAS.3.15	Gawa anama ina nafi'i heven, owa'. Nataga etap anae' ma opalef apimi maloma aman aonai Satan atona. 
JAS.3.16	Emi egafis ukup mopoma esis etis si'i kowalas ma sofa' agof lu'wami ma amamaga maim hiami enis epesi, epes isima ina sape andeande', owa'. Esis ina sandatama sape etifigin saloma enis epes, owa'. Sanda' lopa' fitap etina sanda' waf naninani aonai.
JAS.3.17	Ea' gawa nafi'i heveni nawalapa waf bu'unai na'ama. Waf nape nali'i, ukup epesi mope bo'om andeande'. Ea' waf bu'unai hianai wapoti' na'ama. Epes sape opalef awanema opalef etifim maloma enis epes. Ea' sanda' waf so'uso'umbilinai sati uwahipis endilisi ea' sanda' waf bu'unai ma sagiambama enis epes. Esis ina malogof biam sa'i anom basef, owa'. Sa'i basef endilisimi atom. Esis ina sanda' waf biefina sanifela enis sosambala enis, owa'. Esis ukup ma'i epes hiesi na'ama etin. 
JAS.3.18	Emi egafis sanda' maol sawalipa epesa sope opalef etifim isima si'i ape' mawa gwa'aimi aof. I'i esis sonda' maol anama ma waf opalef mape etifim, maol anama nowalapai waf bu'unai andeande' si'i gwa'aimi mataga bo'om aof.
JAS.4.1	Maina waf ofagena ma nanda' ipe' panda' lopa' fitap pape la'afena ipe'? Ukup awami atom mafela ipe' dei' panda' lopa' fitap la'ela'ef opalef nomon, alop ande' wapoti'. Ea' amama atom. 
JAS.4.2	Ipe' ukup ma'ima'i amamaga hiami mamumami ea' ipe' ina pefa'am, owa'. Ea' dei' ukup aom paha epes saga'. Ipe' gegelalasipa ma amamaga hiami enis epesi, ea' ipe' ina la'ifipa pefa'am, owa'. Ea' ipe' panda' lopa' fitapa pa'i pefa'am. Owa'etin. Dei' main, ipe' ina pahali' Goda amama, owa'.
JAS.4.3	Nemaf anama ipe' panda' betena pefa' amamaga amama, ipe' ina pefa'am, owa'. Dei' main, ukup ipe'imi ina mape bo'om etifima pahali' God, owa'. Ipe' ukup ma'i pefa' amamaga penda'am pefa'am pekwahom amama ukup ipe'imi atom.
JAS.4.4	Ipe' pakwaha waf Godi ea' pafe'ma waf aonai si'i amam nematawa sakwaha waf bu'unai dase'amainai ma sanda' waf aonai so'a waolanai. Ipe' pegawa amama. Emi egafis ukup maila waf etapanai, esis sanda' naumbih saloma God. Dei' pegawam. Emi egafis ukup maila waf etapanai, esis dei' sanda' naumbih saloma God. 
JAS.4.5	Ipe' ina pi'i basef Godi mail buk Baibeli falafumi, owa'. Basef amama ma'i na'ama ma'i, “Ambal anama napaipai God nase'apana nanda'apa ukup matamea ma mofa' amamaga mamumami hiami.”
JAS.4.6	Ea' God nagiambamapa na'a nanda'apa mataga la'ifipa. Waf anama Godi nikila' waf aonai si'i basef mail Baibeli ma'iami,
JAS.4.6	“God nosambala epes isima sasambala basef Ananimi ea' nagiambama epes isima sanda' esis safe owina Anan.”
JAS.4.7	Ea' dei' ipe' pefe' owina God. Ipe' pewa' alafugaha Satana anan nokwahipa nofa' nefe'. 
JAS.4.8	Ipe' pifi'i felefele' endilisi ma Goda Anan nifi'i felefele' endilisi ma ipe'. Ipe' panda' waf aonai, pekwaha waf anama ipe' panda'anai si'i epes sasa'opa lagof asasimi mataga bo'om. Ipe' epes malogof biamipei, ipe' pekwaha waf anama ea' penda' ukup ipe'imi motaga bo'om. 
JAS.4.9	Ipe' panda' opalef ipe'imi aoma waf aonai ipe' panda'anai, pelef mehipa waf anama pekwahona ea' hapainai. Ipe' dei' panda' iafi, pemboma opalef pelef. Ipe' dei' pandanifel, ipe' penda' opalef ipe'imi aoma waf anama aonai. 
JAS.4.10	Ipe' pefe' owina Dembinai ma Anan nefelepa nenda'epa petaga la'ifipa.
JAS.4.11	Ipe' ina piti waf sahin owan ipe'isi sanda'anai pi'i aona, owa'. Epen ni'i basef awamima enin alupini o newaloga sahin owan ananisi, epen inima enin na'i basef awami nawaloga mi'uli Godi. I'i ipe' pi'i basef awami pewaloga mi'uli anama, ina ata' paila mi'uli anama, owa'. Ea' pape si'i dembipei jas pawaloga mi'uli anama. 
JAS.4.12	God atona nawalapa mi'uli Ananinai ea' Anan atona jas nowaloga epes. Anan atona la'ifina ma nefa'apa mokwaha waf aonai ape' manda'anai motanimani ea' la'ifina ma nohapa wapoti'. Ea' dei' ipe' emi egafipa ma pi'i basef pewaloga epes isima sape felefele'ma ipe'? Na'ama hapaimi.
JAS.4.13	Enipa ipe' pa'i na'ama pa'i, “Dei' o naman afa' ofe' wambel lu'unai taun ope onda' maola bisnis afagol atotona ofa' otamba hiami.”
JAS.4.13	Ipe' pa'iam na'ama, peme' basef ae'ami. 
JAS.4.14	Ipe' ina pegawa maim amamaga naman meatagamepa, owa'. Ambagof ipe'imi ata' mape namum la'ela'ef hihif? Ipe' si'i nogoh mataga mape nogota bandana mafe' hi'alam nemaf atotona. 
JAS.4.15	Ipe' ukup mi'i, “Okom Godi ni'i a'e, ope namofa onda' opeh amama o anom opeh.”
JAS.4.15	Pi'iam na'ama, andeande'. 
JAS.4.16	Ea' dei' ipe' pa'i diga lu'unai pa'i ipe' etipa la'ifipei pafela agof ipe'imi atom. Waf anama na'amainai aona. 
JAS.4.17	Ipe' pegawa andeande'. Emi epen negawa ma nenda' waf bu'unai ma enin owa' nonda'ana, enin nanda' waf aonai.
JAS.5.1	Ipe' amamaga hiamipei, ipe' peme' ae' dei' a'ipipa! Ipe' ukup mopoma nimanimi lu'wami anona nemaf motagama ipe' ea' pelef mehip. 
JAS.5.2	Amamaga ipe'imi hiahaom sosaf maim ipe'imi pepe'atam mape ea' sopafowa matotopa' luwaguf maim ipe'imi hi'alam. 
JAS.5.3	Moni ipe'inai gol siliwa nowa'w nasagiham aom. Nowa'w anama si'i enin epen ni'ipipa waf aonai ipe' panda'anai nataga nandawalap. Ea' nowa'w anama nonda' alop ipe'inai si'i nif fandumi. Ipe' piwaniam hiahaom otamba maim ma nimeguf akutaimi motaga felefele'ma God nonda'mepa basef. 
JAS.5.4	Ipe' peme'. Ipe' ina pase'am otamba amam manda' opeh mala' gwa'aimi aof ipe'inai, owa'. Ipe' pefa' otamba amamumi, pati amam malopa otamba amamumi. Amam malopa otamba amamumi ea' God la'ifinai ma amamaga hiami name' lef amamunai. 
JAS.5.5	Nogota ipe' pape etap anae', pe ipe'inai bo'ona pefa' amamaga bu'wami endilisi pa' gwa'aimi hiami manda'epa pataga lu'ulu'upa. Ea' nemaf anama si'i saha mafis lu'wami anona nemaf notaga nehepa. 
JAS.5.6	Ipe' panda' basef baso'omaimi pambaso'ma epes bu'wasi pahas saga'. Ea' epes isima basef a'as. Ina sagwamepa wandaf, owa'.
JAS.5.7	Sahin owan ae'ipei, ipe' pitu la'ifipa opalef awanem pehafa nemaf anama Dembinai niefi'ianai. Ipe' ukup mopoma anona aman nafomona aofi. Anan nohafa anona nemaf gwa'aimi bu'wami sotalom otamba hiami notaga. Anan opaf awanena naitu la'ifina nape nohafa nogota laona ma asaf nilai nonda' gwa'aimi hiami motaga aof ananinai. 
JAS.5.8	Ipe' wapoti' penda' opalef ipe'imi la'ifim ea' pepe opalef awanem. Dei' main, nemaf Dembinai notanima niefi'ianai felefele' notaga. 
JAS.5.9	Ipe' ina piti waf sahin owan ipe'si sanda'anai pi'i aona, owa'. Na'ama anona nemaf God nowaloga ipe'. Jas nape felefele'ma uta. 
JAS.5.10	Sahin owan ae'ipei, ipe' ukup mopoma amam profet fowa' mawalipasa basef Godi ma agel Dembinai. Amam opalef awanem maitu la'ifima nimanimi lu'wami matagamami. 
JAS.5.11	Ape' ukup ma'i amam maitu la'ifim dei' ma'i amam mandanifel.
JAS.5.11	Ipe' pegawa aman anama Jop. Anan naitu la'ifina opaf awanena ma nimanimi matagamana. Nape la'ela'ef nogota laona, Dembinai nagiambamana. Dembinai na'i uwahipipa ape' endilisi ea' okom nainailapa.
JAS.5.12	Ipe' sahin owan ae'ipei, basef mali'i ipe' pielami amama. Ipe' owa' pi'i heven ilif o etap anae' o anom amamaga penda' basef ipe'imi mataga la'ifimi, owa'. Ipe' ina penda' basef ipe'imi la'ifimi endilisimi pi'i gani ilif, owa'. Ipe' ukup mi'i, “A'e” pi'i, “A'e”. Ipe' ukup mi'i, “Owa'”, pi'i, “Owa'”. Ama God ina nowaloga ipe' ma basef amama ipe'imi.
JAS.5.13	I'i enin epen ipe'ini nefa' nimanimi, enin nenda' beten nihali' God. I'i enin epen nendanifel, enin nenda' awalefa nefela agel Godi. 
JAS.5.14	I'i enin epen ipe'ini awen, enin nefala amam agufumi siosi mifi'i monda'man beten mohali' God ea' mokolo'wa wel bu'wami alop ananinai ma agel Dembinai. Ama nonda' epen inima bo'wen. 
JAS.5.15	I'i amam mombale'ef endilisi ma monda' beten mohali' God, epen inima netaga bo'wen. Dembinai nigiambaman netaga bo'wen. I'i epen inima nali' nenda' waf aonai, God nokwaha waf aonai enin nanda'anai. 
JAS.5.16	Amama atom dei' ipe' pewalapa waf aonai ipe' panda'anai atona etin ea' penda' beten ama ipe atona etina God nonda'epa bo'wepa. I'i enin epen bo'wen, beten ananinai la'ifina endilisi.
JAS.5.17	Aman anama Elaija fowa'inai, anan aman si'i ape' epes mape etapi. Anan okom napoma God ea' nanda' beten nahali'ana ma nasopama asaf, ea' ina nalai etap asasinai nogota laona afagof si'imi wanom tu'waninai. 
JAS.5.18	Afagof amama mafe'ma ea', nanda' beten nahali' God wapoti', otaga akutina asaf nalai gwa'aimi mataga etap malo andeande' wapoti'.
JAS.5.19	Sahin owan ae'ipei, i'i enin epen ipe'ini nekwaha nembale'efa basef endilisimi Godi, ma enin epen nigiambaman nefa'an nitanimani, ipe' ukup mopoma basef amama. 
JAS.5.20	Emi egafis sagiambama epen nanda' waf aonai ma nekwaha waf enin nanda'anai nitanimani, epes isima sagiambamani sefa'an natanimani nakwaha neaga'. Amama atom God dei' nakwaha waf aonai hianai enin nanda'anai.
1PE.1.1	Ae' Pita anda' maol Jisas Kraisi, Anan nasahe'e aposel. Ae' anda'ago basef amama mafe'mago ipe' amam nematawa anan nosahe'epa ea'. Ipe' epes Godi pakwaha wambel ofagama pafe' pailas pape etap hiagoma wenifina biefina agufunama Pontus naloma Galesia, Kapadosia, Esia Bitinia. 
1PE.1.2	Fowa' gani Ahalomapa God nogawepa nosahe'epa ea' Ananipei. Ambal Bu'unai Ananinai atona nanda'epa pataga Ananipei etipa bo'wepa andeande'. Anan nanda'epa na'ama ma pila waf Jisas Kraisi Anan nasa'opepa esimbel ananimi pataga bo'wepa.
1PE.1.2	Ae' a'i God nigiambamepago na'a nonda'epa petaga la'ifipa ma opalef ipe'imi mope awanema pepe si'ipa la'ela'efa waf anama.
1PE.1.3	Ape' mefela agel Godi, Anan God Ahalomana Jisas Krais Dembinai ape'inai. Anan okom lu'unai nainailapa nati uwahipipa endilisi. Ea' nafela Jisas Krais nohafel hi'agif, amama atom God nanda'apa mataga dambaipa ma mope namepa mogawa endilisi anona nemaf Anan nofa'apa motanimani. 
1PE.1.4	Ea' dei' mape mohafana anona nemaf nose'apa amamaga bu'wami endilisi. Amama bo'om endilisi, ina anona nemaf aom folo'olam hi'ilam, owa'. Amama mape bo'om la'ela'ef, God nambe'am ma'oh mohafa ipe' otaga ilif. 
1PE.1.5	Bale'ef ipe'inai atona God nahopepa ma anona nemaf nofa'epa petanimani. Anan na'i notanima nofa'ipei, anona nemaf notaga nondawalap alihiguma nemaf akutainai.
1PE.1.6	Ipe' pandanifel endilisi ma nemaf anama, ea' dei' nogota ata' bandana hiahaom mamumami meagwambipei matagamepa ma mase'epa nimanimi. 
1PE.1.7	Nimanimi amama matagamepa ma God nowaloga bale'ef ipe'inai nonda'ana notaga bo'ona la'ifina. Ipe' ukup mopoma otamba gol, amama buwami satalom otamba lu'wami. Ea' bale'ef ipe'inai nikila' gol amama bo'ona endilisi. Gol amama anona nemaf higililam, ea' esis saofam nifa motaga bo'om. Bale'ef ipe'inai na'ama etin anona nemaf notaga bo'ona la'ifina ma nimanimi amama meatagamipei. God nowaloga bale'ef ipe'inai ma nondawalap notaga bo'ona la'ifina. Ama anona nemaf Jisas Krais notaga nondawalap alihina, God nese'epa agof lu'wami moloma basef bu'wami ninifalipamami ma agel lu'unai. 
1PE.1.8	Ipe' ina dei' pati Jisas, ea' pembale'efana endilisi. Danifel anama bu'unai endilisi nafi'i ilifi nikila' danifel hianai etap anae'. Ea' epes ina la'ifisa sowalapana sa'iana malogof asasimi, owa'. 
1PE.1.9	Dei' main, ipe' pape pembale'efana dei' bale'ef anama ipe'inai nawalapa amamaga dei' pape pefa'am la'ela'ef. Amamaga amama na'ama. God nofa'epa nokwahomepa waf aonai ipe' panda'anai petanimani.
1PE.1.10	Anona nemaf God nofa'apa motanimani, amama fowa' amam profet ma'i basef amama ma Anan dei' nagiambamapa na'a mape andeande'. Amama amam ma'i anona nemaf motagama ipe', God nandandepepa ma pefa'ami. Ea' manda' maol la'ifim ukup mapoma basef amama ma'i anona nemaf anan nofa'apa motanimani. 
1PE.1.11	Ambal Bu'unai Ananinai nape nomona amam na'i basef alihima anona nemaf Krais nofa' nimanimi hiami mamumami ma nofa' agel lu'unai. Ea' amam magolopa basef Godi mandahahali'ma ma'i, “Maina nemaf amama mifi'i motaga?”
1PE.1.12	Ea' God nihi'ambamam ea' amam ina manda' maol magiambama amam atoma basef amama, owa'. Manda' maol magiambama ipe', ma'i basef amama ma amamaga bu'wami anona nemaf meatagai. Ea' dei' amam mawalipipa basef bu'wami Godi ma'ipipa amamaga amama atom. Ma'ipipa ma pepel Ambal Bu'unai Ananinai nisila'i otaga ilif. Amam profet amama, ina amam atom ukup ma'i basef amama mogawam, owa'. Amam ensel wapoti' ma'i mogawam.
1PE.1.13	Ea' dei' ipe' pendondomba ukup ipe'imi ma penda' maol bu'unai, pimafi alop noloma ukup ipe'imi pepe andeande'. Ea' pembale'efa God pepe ukup bo'om pehafa Jisas Krais anona nemaf notaga nondawalap alihinama nigiambamepa na'a nofa'epa petanimani. 
1PE.1.14	Ipe' pila waf Godi si'i awasi saila basef mamasasi. Fowa' ipe' gawa a'epa ata' pape waf anama aonai ukup mase'epa. Dei' ipe' ina ata' pila waf anama wapoti', hapainai. 
1PE.1.15	God nofala ipe', Anan bo'ona andeande'. Ea' ipe' wapoti' pepe na'ama etin si'i Anan, pepe ananipei etipa andeande' ma fe' pe anama ipe'inai hi'ilana. 
1PE.1.16	Dei' main, Baibel na'iam na'ama na'i, “Ae' ape andeande' bo'awe. Ea' ipe' wapoti' pepe Ae'ipei etipa bo'opa andeande'.”
1PE.1.17	Ipe' pefala God pa'i Anan “Ahalomapa”. Ahalomapa anama anan ina okom napoma agof ape'imi lu'um so'um ea' nawaloga ape', owa'. Anan nawaloga ape' na'ama etina ikwaf bu'unai atona ma waf ape' manda'anai. Amama atom ipe' umbamehepama God penda' lotumana pefe' bo'opa nimeguf hiami ipe' pailam pape etap anae'. 
1PE.1.18	Ipe' pegawa fowa' ipe' ata' pape panda' waf aonai wafinai pefa'ana bafasepa ehasepa ipe'isi. Ea' dei' God natalipa natagahipa ma waf anama aonai. Anan ina natalipa ma amamaga anona nemaf motaga aom higililam si'i otamba bu'wami siliwa gol, owa'. 
1PE.1.19	Anan natalipa natagahipa ma pepe wafifipa ma esimbel Kraisi atom. Esimbel amama bo'om lu'um endilisi. Krais naga' si'i fowa' gani esis saha sipsip noganai sondolalima God. Sipsip anama bo'ona endilisi ina anona melet natomana, owa'. Anan bo'ona endilisi. 
1PE.1.20	God owa' ata' nonda' etap anae' notagae, Anan nandandepa Krais ea' ma naga' si'i sipsip anama. Nimeguf amama hiami dei' magi' matagai, Anan nataga nandawalap alihina ma nagiambamepa. 
1PE.1.21	Anan atona nagiambamepa dei' pembale'efa God. Anan nafela Krais nohafel hi'agif nase'ana agel lu'unai Anan. Amama atom dei' pembale'efa God atona pegawa endilisi anona nemaf anan atona nofa'epa pitanimani.
1PE.1.22	Ipe' paila basef amama, amama atom dei' manda' opalef ipe'imi bo'om. Ea' dei' ipe' panda' waf anama ukup maimailasanai panda'ana endilisi. Ipe' ina pembase'am alupupei ma alop atona, owa'. Dei' penda' waf ukup maimailasanai la'ifipa pikila' fowa' panda'anai. Ea' ukup mimila Kristen hiesi pindagigiambanama peloma esis. 
1PE.1.23	Dei' main? Ipe' ina pataga dambaipa si'i awasi sataga mamasas etapasi saga'i, owa'. Basef Godi atom Anan nanda'epa pataga dambaipa. Basef amama ambal namunai napainai nape namuna la'ela'ef, dei' ipe' pataga dambaipa ea'. 
1PE.1.24+1PE.1.25	Si'i Baibel na'iam na'i,
1PE.1.24+1PE.1.25	“Amam nematawa hiesi si'i otalef ea' sosaf asasinai si'i afis mataga etap. Otalef alimi afis wapoti' mandala'of mowa, ea' basef Dembinai mape la'ela'ef.”
1PE.1.24+1PE.1.25	Basef amama basef bu'wami esis sawalipipami.
1PE.2.1	Ipe' pendombasa ipe' andeande' ma waf hianai baso'omainai pa'i malogof biamipei ukup kowalipamami maloma waf anama pi'i basef awami alafugaha enis epes. Waf anama aonai, ipe' pekwahona. 
1PE.2.2	Ipe' pepe ukup mila basef Godi si'i awasi ata' solas dambaisi ukup maila sa' nomambeh atomi. Ipe' la'ela'ef eap nese'epama pi'i basef Godi atom bo'om andeande', owa' somboma anom amamaga awami mealomami. Basef amama manda'epa dembepa la'ifipa ma bale'ef ipe'inai bo'ona. Penda'am na'ama ma anona nemaf God nofa'epa pitanimani pepe andeande'. 
1PE.2.3	Endilisi, ipe' pali' pegawa Dembinai ea' pegawana ma waf Ananinai bu'unai endilisi. 
1PE.2.4	Anan si'i owap ambal namunai napainai. Ipe' pifi'mai Anan, owap anama esis amam nematawa sandaiwa'mana sanda'ana sagwasi'ana na'oh. Ea' God nosahe'ana na'i owap anama bu'unai endilisi. 
1PE.2.5	Ipe' wapoti' si'i owah ambal namunai napaimi. God nape nanda'epa la'ela'efa pataga bo'wepa si'i anona ipat bu'unai ananinai dei' nape nanda'anai. Ama ipe' pepe epes bu'upei penda' maol pindalalima God. Ea' pindalali pese'ana ukup ambagof ipe'imi mofe'ma Anan. Ipe' pindalali penda'am na'ama, okom Godi na'i amama andeande'ma maol anama Jisas Kraisi nanda'anai. 
1PE.2.6	Dei' main, basef fowa' God na'iami mail buk Baibeli ma'iam na'ama ma'i,
1PE.2.6	“Peme', Ae' anda' anona owap lu'unai na'oh etap. Owap anama bu'unai satalona moni lu'unai nape nali'i ma nonda' ipat la'ifina. Dei' ae' ambe' owap anama na'oh wambel lu'unai Saion. Emi egafis sombale'efa Anan, esis ina anona nemaf ukup aom, owa'.”
1PE.2.7	Owap anama bu'unai endilisi agel lu'unai ma ipe' pembale'efanai, ea' epes isima owa' sombale'efanai anom basef mapomas ma'iam na'ama ma'i,
1PE.2.7	“Owap anama amam mala' ifagwi mandaiwa'mana melefatana na'ihi, dei' nandamboma nataga owap nape nali'i nanda' ipat anama la'ifina.”
1PE.2.8	Ea' anom basef Godi wapoti' ma'iam ma'i,
1PE.2.8	“Anona nemaf owap anama nonda' enis epes sowa.”
1PE.2.8	Esis sondasisi'ip sowa. Dei' main, esis ina same' basef Godi sailam, owa'. Sosambalom si'i fowa' God nali' nandandepasa sondasisi'ip sowa.
1PE.2.9	God nosahe' ipe' ea' pape epes Ananipei. Ipe' panda' maola dembinai king Jisas Krais pendilalimana si'i pris. Ea' pape amam nematawa Godi etipa epes hiesi ganima hiagoma. God nosahe'epa ea' Ananipei etipa ma pewalapa pepel bu'unai naloma agel lu'unai Ananinai. Anan nofalepa nanda'epa pakwaha owamb pafi'mai nafifili bu'unai Ananinai. 
1PE.2.10	Fowa' ipe' ata' pape epes falafipei, ea' dei' pape epes Godi etipa. Fowa' ipe' ina pegawa God nati uwahipipa ma dei' pape andeande', ata' owa'. Ea' dei' pegawa God nati uwahipipa nagiambamepa pape andeande'.
1PE.2.11	Ipe' alupipei ae'ipei endilisi, ae' a'i i'ipipa anom basef la'ifimi, ipe' si'i epes anona wambelipei pafi'i pailas pape nogota bandana ma etap anae'. Dei' ipe' pewa' alafugaha waf aonai ukup awami mohafamanai, na'i nopa' noloma ambagof ipe'imi. 
1PE.2.12	Ipe' penda' waf bu'unai andeande' ma naep esis sololama Godi. Penda'am na'ama ma maina nemaf esis si'i basef awamima ipe', atuwasi siti waf bu'unai ipe' panda'anai ea' sinifela waf anama si'i bu'unai. Penda'am na'ama, ea' nemaf akutainai Anan niefi'ianai ma esis sefela agel Ananinai lu'una. 
1PE.2.13	Ipe' hipei pefe' owina agufumi dembemi hiami mape dembemi ma etap anae'. Pepe owinam pila waf Dembinai. Pepe owina dembinai gavman nali'ma esis Romi. 
1PE.2.14	Amam gavman dembemi wapoti', God atona nanda'am mapoma moha epes isima sanda' waf aonai sofa' nimanimi, ea' mefela agofa isima sanda' waf bu'unai.
1PE.2.15	Okom Godi na'i ipe' penda'am na'ama. Anan na'i ipe' penda' waf bu'unai ma nesopama malogofa epes isima ukup mahaga magaoli sa'i basef gawa a'anai. 
1PE.2.16	Ipe' ina agof a'epa pape owina enis epes, owa'. Ipe' pape wafifipa ea' pape owina God atona. Ipe' pegawa amama pepe andeande' si'i pape wafifipei. Ea' ipe' ina pembaso'am pewalo' waf anama sape wafifisanai bu'unai nese'ala waf aonai pandambaho' panda'anai, hapainai. Ipe' pepe andeande' si'i pape panda' maol Godi. 
1PE.2.17	Ipe' pendanifel pefela agofa epes hiesi penda'as andeande'. Ea' ukup mimila esis Kristen sahin owan ipe'isi. Ipe' umbamehepama Goda penda' lotumana andeande'. Ea' pefela agel king gavman dembinai nali'ma esis Romi.
1PE.2.18	Ipe' panda' maola enis epesi pefe' owina dembemi amama ipe'imi ma maol hianai. Ipe' peme'am ea' umbamehepamam pefela agof amamumi. Ipe' ina penda'am na'ama ma amam bu'wami manda' waf so'umbilinai atom, owa'. Penda'am na'ama ma anom manda' waf aonai wapoti'. 
1PE.2.19	God anona nemaf nofalo'mepa ma amama i'i ipe' pitu la'ifipa pila okom ananinai ma nimanimi esis sese'epam etini. 
1PE.2.20	Ea' i'i ipe' penda' waf aonai sohepa ma waf anama ma pitu la'ifipa pitilis, anona nemaf ipe' pefa' maim bu'wami ma waf anama? Owa'. Ea' i'i ipe' penda' waf bu'unai ma esis sonda'mepa waf aonai, God okom ni'i waf anama ea' nofalo'mepa ma amama. 
1PE.2.21	God nofalai ipe' ma pila waf anama pefa' nimanimi ma waf bu'unai ipe' panda'anai. Dei' main, Krais atona name' nimanimi ma nagiambamapa. Ea' nihi'ambepa waf anama bu'unai ananinai ma pilana.
1PE.2.22	“Anan ina nanda' anona waf aonai, owa'. Ina na'i anom basef baso'maimi ma malogel ananinai, owa'.”
1PE.2.23	Nemaf anama esis sanda'ana findiwana Anan ina nagwamasam nanda'as findiwas, owa'. Nemaf anama Anan nefa' nimanimi lu'wami Anan ina naumbelis, owa'. Anan naso' Anan atona hi'alana nafe'ma lagof Aman anama nowaloga epes andeande'i. 
1PE.2.24	Krais anan atona naga' nail lawag usi'inai tu'wanainai ea' nofa' waf aonai ape' manda'anai ma alop ananinai. Anan nanda'ama ape' mope si'i saga' sakwaha waf aonai hi'alana. Ama ape' mope namepa ambal namunai nupaipa mila waf bu'unai hianai. 
1PE.2.25	Esis sahambombaga alop ananinai sanda'ana melegw matomana, amama atom dei' nanda'apa bo'opa wapoti'. Fowa' ipe' pelolama eaf si'i sipsip owa' sumafiami. Ea' dei' ipe' petanima pafi'i ma Dembinai numafi ipe' paloma ambagof ipe'imi andeande' si'i anona numafi sipsipi numafiam andeande'.
1PE.3.1	Basef amama mali'i ma'i ipe' pepe owina dembemi gavman moloma agufumi ipe' panda' opeha amam. Ea' na'ama etin ipe' nematawa paso' amami pepe owina amam wauhupipa ipe'imi. I'i anom owa' ata' mila basef Godi, ipe' pihi'ambama waf bu'unai atona la'ela'ef. Ipe' ina pi'ipam anom basef, owa'. Ea' pihi'ambama miti waf bu'unai ipe' panda'anai, ma amam mila basef Godi mombale'efana. 
1PE.3.2	Dei' main, amam anona nemaf miti ipe' nematawa umbamahepa ma Goda pila waf bu'unai atona pefe' andeande' ma amam momboma opalefa God. 
1PE.3.3	Ipe' ina pendefalo'ma sosaf naninani alop atopanai ma monda' ipe' piti bo'opa si'i pefalo'ma balagah ipe'imi, owa'. Ipe' ina pefalo' endilisi sosaf atona wafinai si'i ombahigis maim bu'wami o gol monda' gambigambis o luwaguf sosaf bu'unai nailami ma hiesi sitilipa bu'upei, owa'. Hapaimi. 
1PE.3.4	Sosaf ipe'inai na'ama, ipe' pefalo'ma opalef ipe'imi nomona ukup ipe'imi ma waf bu'unai endilisinai. Sosaf anama ina anona nemaf aona, owa'. Nope la'ela'ef na'ama. Opalef ipe'imi mope awanem ea' ambagof ipe'imi mope andeande'ma waf so'umbilinai. Sosaf anama bu'unai endilisi ma naep Godi. 
1PE.3.5	Nematawa Godi fowa'iwai ombale'efana wape wa'i endilisi God anona nemaf nila basef ananimi andeande'. Sosaf awaunai na'ama, wanda' waf bu'unai opalef nomon ea' wafe' owina wauhupawa awaumi. 
1PE.3.6	Sara kwanda'am na'ama etin. Akwa'w kombale'efa aman akwa'unai Abraham ea' kofalana kwa'i Dembinai akwa'unai. I'i ipe' penda' waf bu'unai ma owa' umbamehepama amamaga maim mi'i meatagamepei, ipe' dei' ehamawa ako'uwai.
1PE.3.7	Ipe' amam wauhupawa wapoti' pimafiawa ma gawa bu'unai, ukup mopoma alop awaunai ina la'ifina, owa'. Ipe' penda'awa andeande' pefela agof awaumi. Dei' main, awau wapoti' dei' walomepa ofa' ambal namunai God nose'epana. Ipe' penda'mawam na'ama ma ina anom amamaga mili'akwa beten ipe'inai, owa'.
1PE.3.8	Basef amama motambel na'ama. Ipe' hipei pepe opalef etifim ea' ukup mimila sahin owan ipe'isi. 
1PE.3.9	Ipe' ina pegwa waf aonai, owa'. I'i esis si'ipipa basef findiwaimi, ipe' ina pegwamasam, owa'. I'i esis sonda'mepa waf aonai, ipe' pegwamas penda'mas waf bu'unai atona pi'ipas basef bu'wami ma God nofalo'mas. Dei' main, God nofalepa ma pefa' amamaga bu'wami anona nemaf nofalo'mepa. 
1PE.3.10	Si'i basef Godi mail Buk Baibeli ma'iam na'ama ma'i,
1PE.3.10	“Emi egafis si'i sendanifela Ambal namunai ma ukup mi'i siti nemaf bu'unai, esis simafi basef nili'akwa malogof asasimi andeande' ma ina si'i basef baso'maimi. 
1PE.3.11	Esis sondamboma sofa'ma waf aonai, ea' sonda' waf bu'unai atona. Ea' esis ukup mila opalef mope awanem moloma God noloma epes ea' sonda' waf anama nefe' nepe la'ifina. 
1PE.3.12	Dei' main, Dembinai anan nape naep maila epes isima sope andeande' ma waf bu'unai ea' numafias andeande'. La'ela'ef Anan neme' beten asasinai, ea' isima sanda' waf aonai Anan nanda' okom wandafuna.”
1PE.3.13	I'i ipe' ukup mimila endilisi ma penda' waf bu'unai atona, ina enin epen la'ifina nenda'mepa waf aonai nehambombagepa, owa'. 
1PE.3.14	I'i ipe' pefa' nimanimi ma waf bu'unai ipe' panda'anai, ipe' pendanifel endilisi. Ipe' ina umbamehepama epes ea' ina ukup aom, owa'. 
1PE.3.15	Ipe' ukup mopoma Krais atona nope Dembinai andeande'ma opalef ipe'imi penda' lotumana. Ea' pendandombam pepe la'ela'ef ma pewalapa basef ofagema alihim pegwamasam emi egafis sohali'ipamami ma amamaga bu'wami pape pehafami. 
1PE.3.16	Ea' ipe' pegwamasam peloma opalef awanemi ea' penda'as andeande' pinifelis. Ipe' penda' waf bu'unai ma basef mape opalef nomoni ma'iami ma'ipipa basef mihi'ambepa waf ipe'inai ina aona, owa'. Penda'am na'ama ma esis si'ipipa basef awami ma pe bu'unai paila Kraisi ma esis ambagof aoma basef amama awami esis sa'ipipami. 
1PE.3.17	Dei' main, andeande'ma ipe' pefa' nimanimi ma waf bu'unai. Amama mikila' wafa pefa' nimanimi ma waf aonai ipe' panda'anai. I'i okom Godi ni'i ipe' pefa' nimanimi amama ma waf bu'unai, andeande'.
1PE.3.18	Ipe' ukup mopoma Krais anan naga' nemaf atotona nakwaha waf aonai ipe' panda'anai ea' amama ma'um. Aman atotona bu'unai naga' ma nagiambama epes hiesi sanda' waf aonai ma nofa'as sefe'ma God. Alop ananinai, sahana naga'. Ea' ambal ananinai, nohafel nape namona. 
1PE.3.19	Ambal ananinai atona nafe' nawalapa basefa ambagof amama sowa'am la'ifim mape, epes isima 
1PE.3.20	fowa' sosambala basef Godi. Anan nanindifa okom nape nohafa nemaf anama Noa nanda' sipanai. Sip anama epes kwaie'wis sawis sape andeande', 8-peleis ina saga' ma embel lu'wami, owa'. 
1PE.3.21	Embel amama lu'wami mondola'wifa sofa' baptais migiambamepa pepe andeande'. Amama ina masa'opa alogwa alop atona ande', owa'. Amama anom basef endilisi la'ifimi ape' ma'iam maloma God, amama mataga mape opalef nomoni bo'om andeande'. Amama mofa'epa petanimani ma pepel anama atona Jisas Krais notanima nohafel. 
1PE.3.22	Anan nafe' nalata ilif otaga nape wa'ol lagel da'isinai Godi. Ea' amam ensel hiami maloma agufumi mumafi ilifi mape owina Anan atona.
1PE.4.1	Krais nofa' nimanimi alop ananinai ea' ipe' wapoti' ukup motaga la'ifim na'ama etin si'i Anan. Dei' main, emi egafis ipe'isi sefa' nimanimi ma alop asasinai, esis sakwaha waf aonai. 
1PE.4.2	Ea' dei' nogota anae' ipe' ata' pape etap anae', ipe' pefe' pila okom Godi atona nahopepa pefe' pefe' petagama pega'. Ea' okom aonai nehafema waf aonai, owa'. Hapainai. 
1PE.4.3	Fowa' ipe' pape nogota launai ea' pafe' paila waf naninani aonai esis sololama Godi ukup ma'ianai. Waf anama na'ama, waf aonai so'a waolanai, ukup mahaga magaolasanai, ukup mohafela waf aonai ea' sa' embel la'ifimi ma ukup mahaga magaol ea' sa' gwa'aimi embel la'ifimi nogota launai ea' sandatama etifigin sa' embel la'ifimi mamumami sosambala basef Godi ma sanda' waf aonai, sanda' lotuma god baso'omunai. Nogota pafe' paila waf anama dei' hi'alana. 
1PE.4.4	Dei' epes isima sololama Godi gegelalasis sati ipe' owa' pendao'oma pelomas penda' waf anama hianai aonai. Na'ama dei' sa'ipipa basef awami findiwama ipe'. 
1PE.4.5	Anan nandandombam nowaloga epes isima sapani soloma saga'i. Esis anona nemaf sowalapa waf aonai esis sanda'anai sogwamana basef Anan ama waf anama ofagena esis sanda'anai. 
1PE.4.6	Amama atom fowa' basef bu'wami Godi mafe' matagama epes isima saga'i wapoti'. Ama God nowaloga esis si'i anona nemaf nowaloga epes hiesi hi'ilas. Basef amama bu'wami mafe' matagama esisa sope namis ambagof asasimi si'i God nape namona.
1PE.4.7	Nogota amamaga amama ma'i hi'ilamanai nafi'i felefele'. Amama atom ipe' ukup mope andeande' ea' pimafi alop ipe'inai andeande'ma ipe' la'ifipa ma penda' beten. 
1PE.4.8	Basef lu'wami mape mali'ma basef hiami amama. Ipe' ukup mimila sahin owan ipe'isi la'ifipa endilisi. Dei' main, waf anama ukup mimilasanai nase'ala waf hianai aonai ea' nikila' waf hianai hi'alana. 
1PE.4.9	Ipe' pi'i aho'ma pigiambama enis alupusi deindei'as sifi'i ifagw ipe'imi pimafias andeande'. Ipe' ina opalef aoma esis, owa'. 
1PE.4.10	Ipe' hipei atona etin pefa' presen naninani bu'unai hianai Ambal Bu'unai Godi nasi'ipanai. Ea' pimafi presen anama ipe' atona etin andeande' ma pigiambama esis sahin owan. Pimafiana na'ama. 
1PE.4.11	Emi egafis sowalapa basef, esis si'iam si'i sawalapa basef Godi atom. Ea' emi egafis sonda' maola sigiambama enis epes, esis sonda'ana pepel anama God nase'asanai. Ama epes hiesi siti maol anama hianai bu'unai sondanifel sefela agel Godi ma Jisas Krais atona. Agel lu'unai noloma pepel nafifili hianai Ananinai atona la'ela'ef hihif. Endilisi etis.
1PE.4.12	Ipe' Kristen alupipei endilisi, anom hiahaom meagwambipei mi'i motagama ipe', ipe' ina pi'i amama anom amamaga awami matagamepa pehafel gegelalasipa ma amama, owa'. Nimanimi amama ipe' pefa'am paloma Krais. 
1PE.4.13	Ea' ipe' pendanifel pefa' nimanimi amama. Ama anona nemaf agel lu'unai ananinai noloma nafifili ananinai notaga, nemaf anama ipe' pendanifel endilisi.
1PE.4.14	I'i enis siti ipe' pitu la'ifipama Kraisa si'ipipa basef awami findiwaimi, andeande', ipe' pendanifel. Dei' main, nimanimi amama mihi'ambepa Ambal Bu'unai Godi nafifili dei' napaipa. 
1PE.4.15	Ae' andaiwa' endilisi ma enin epen ipe'ini neha enin epen nega' o nenda' wal o nenda' waf aonai naninani o ni'i nepe nilinili' ma maol enis epesi, owa'. Ae' andaiwa'ma enin epen ipe'ini nenda' waf aonai ma sose'ana nimanimi. Amama owa', aom. 
1PE.4.16	Ea' i'i ipe' pefa' nimanimi ma pataga Kristen, andeande'. Ipe' ina ambagof aoma amama pefa'am, owa'. Ipe' pinifela Goda pepan epes Kraisi.
1PE.4.17	Nogota anama mataga ea' ma dei' God nowaloga epes hiesi Ananisi ma basef lu'wami. I'i God nili' nowaloga ape' mili', anona nemaf nigi' nowaloga epes isima sosambala basef bu'wami Ananimi sope si'imama? Esis sofa' nimanimi lu'wami. 
1PE.4.18	Si'i basef Godi mail Baibeli ma'iam ma'i,
1PE.4.18	“I'i ahifima God nofa'ai epes bu'wasi sotanimani, dei' epes isima sowa' alafugaha Godi soloma isima sanda' waf aonai anona nemaf sope si'imama? Esis sope awes sofa' nimanimi lu'wami.”
1PE.4.19	Ea' emi egafis sofa' nimanimi ma saila okom Godi, isima sonda'am na'ama. Esis sope sonda' waf bu'unai atona ea' soso' esis sofe'ma God numafias. God nanda' epes hiesi sataga sapan. Ea' naila basef Ananimi andeande' la'ela'ef.
1PE.5.1	Ipe' agufipei pimafi esis Kristeni, ae' a'i efela ukup ipe'imi enda'epa petaga la'ifipa. Ae' wapoti' ae' agiliwei imafi esis Kristen. Fowa' aitu ati Krais nofa' nimanimi egawam. Ea' anona nemaf wapoti' itu elomepa ma miti nafifili lu'unai Ananinai notaga. Dei' a'ipipa basef la'ifimi na'ama a'i, 
1PE.5.2	ipe' pimafi amam nematawa God nasi'ipasi andeande' si'i amam mumafi sipsipi mumafiam. Ipe' ukup mohafel endilisi ma pimafias si'i okom Godi na'i penda'am. Ipe' penda' maol ananinai andeande', ina penda'ana ukup mopoma pefa' otamba atom, owa'. Opalef ipe'imi mohafel endilisi ma penda' maol Godi. 
1PE.5.3	Ipe' owa' pepe si'i epes sofa' agof lu'wami ma pepe dembipei pi'ipas basef la'ifimi esis amam nematawa isima Godi ipe' pimafiasi, owa'. Ipe' pepe andeande'ma esis sitilipa sila waf ipe' panda'anai. 
1PE.5.4	Ama dembinai numafi amam nematawa si'i sipsip Godi notaga nondawalap alihinama ipe', pefa' amamaga bu'wami mope andeande' la'ela'ef, agel lu'unai. Amama ina anona nemaf aom higililam, owa'. Mope la'ela'ef.
1PE.5.5	Ea' na'ama etin ipe' amam awomipei wapoti', ipe' pinindifa ipe' pefe' owina amam amama agufumi dembemi mumafi ipe'i. Ea' pefa' waf anama pinindifa ipe' pefe' owina amam sahopepa ipe'imi pigiambama waf bu'unai. Dei' main, basef mail buk Baibeli ma'iam na'ama ma'i,
1PE.5.5	“God nowa' alafuga epes isima sasombala basef sefela agof asasimi atom. Ea' anan nigiambama epes isima safe' owina enis epes ma sape so'umbil.”
1PE.5.6	Ea' dei' ipe' penda' ukup ipe'imi pefe' owina God, pepe owina pepel Ananinai. Penda'am na'ama ma maina nemaf Anan okom nie'ianai notaga, nefela agof ipe'imi ninifelipa. 
1PE.5.7	Amamaga nimanimi monda'epa aopai, pese'anam mofe'ma God atona. Dei' main, Anan bu'unai la'ifinai numafi ipe' andeande'. 
1PE.5.8	Ipe' pimafi alop ipe'inai pindumafuma andeande'. Satan aman aonai nautamepa ipe'inai anan si'i mafin lu'unai wandafunai laion nape aolopi. Anan nafe' noga na'i mehipa na'i niti enis epes nohas nogwa'as. 
1PE.5.9	Ipe' pitu la'ifipa ma pewa' alafugahana pili'amonana. Dei' main, sahin owan ipe'isi sape etap hiagomai esis sofa' nimanimi na'ama etin. 
1PE.5.10	God anan ofagonama waf anama nigiambamepa na'a. Ipe' pepe la'ifipa peloma Jisas Krais, amama atom dei' God nofalepa ma pepe nafifili pepel ananinai nape la'ela'ef. Ea' dei' ipe' pame' nimanimi nogota bandana. Anom nimeguf mofe'ma ea', anan Atona nonda'epa pataga bo'wepa ea' nonda'epa pitu la'ifipa si'i olaf la'ifinai nanda ipat notawa la'ifina. 
1PE.5.11	La'ifimi hiami ananimi atom la'ela'ef.
1PE.5.12	Ae' a'ipa owalome Sailas nanda'ago basef amama ae'ami bandami mafe'mago ipe'. Ae' ati anan nanda' maol Kraisi andeande'. Ea' a'ipipago basef amama endilisimi God nigiambamapa na'a. Dei' pitu la'ela'ef ma amama. Anda' basef amama a'i efela ukup ipe'imi enda'epa petaga la'ifipa.
1PE.5.13	Esis amam nematawa Kristen sahin owan ipe'isi sape wambel Babiloni, God nasehe'as salomepa. Esis sasapa'ago danifela basef bu'wami mafe'mago ipe'. Nogalome ae'anai Mak wapoti' nandanifel ma ipe' ea' nasapa'ago basefa danifel ananinai ma ipe'. 
1PE.5.14	Ipe' Kristen pendase'ama logof alupipei hipei atona etin, ama penda' waf anama ukup maimailasanai.
1PE.5.14	Ae' a'i God nonda'epa opalef awanem, ipe' emi egafipa pape la'ifipa paloma Jisas Kraisi.
2PE.1.1	Ae' Saimon Pita anda' maol Jisas Kraisi, anan nandandepe aposel. Ae' anda'ago basef amama ma ipe' amam nematawa pefa' bale'ef bu'unai na'ama etin si'i afa' ofa'anai. Bale'ef anama ipe' pefa'ana waf bu'unai Jisas Kraisi, Anan God ape'inai nofa'apa motanimani. 
2PE.1.2	God nagiambamepa na'a nanda' opalef ipe'imi mape awanem. Ae' a'i amama mope si'ima ipe' ma eaf anama pegawa God naloma Jisas Krais Dembinai ape'inai.
2PE.1.3	Krais nofalepa ma pefa' pepel howalagon ananimi atom pelomana. Ama pepel God nase'anami atom anan nase'apa pe bu'unai amamaga amama bu'wami hi'alama mope andeande' mila waf Godi. Krais nanda'apa na'ama ma eaf anama mogawa anan atona. 
2PE.1.4	Pepel Ananinai naloma howalagon amama atom Anan nase'apa basef ananimi na'i endilisi atom. Basef amama lu'wami bu'wami endilisi. Basef amama atom ipe' pataga la'ifipama pefa' ambal namunai ma waf Godi pelomana. Ama pefe' pihi'ama waf aonai naninani nataga nanda' ukup mohafel endilisi ma waf aonai nape etap anae'i nanda' epes sataga awes.
2PE.1.5	Ipe' ukup mopoma amamaga amama penda' maol la'ifimi endilisi dende'ma ikwaf pepel ipe'inai piwatania bale'ef ipe'inai penda' waf bu'unai. Ea' piwatania waf anama bu'unai ma pefa' gawa bu'unai. 
2PE.1.6	Ea' piwatania gawa anama bu'unai ma waf ukup mopeipa pimafi alop andeande'. Ea' piwatania waf pimafi alopanai ma waf pitu la'ifipa nemaf anama nimanimi meatagamipei. Ea' piwatania waf pitu la'ifipa ma penda' waf pefela agel ananinai. 
2PE.1.7	Ea' waf anama hianai bu'unai nali'i piwataniana noloma waf ukup mimila sahin owan atona etin pigiambamas. Ea' waf anama ukup maimailasanai piwatania waf bu'unai pigiambama sahin owan ipe'isi.
2PE.1.8	Ipe' pegawa Jisas Krais dembinai ape'inai anan ofagonama waf anama hianai hi'alana. I'i waf anama nope ipe' la'ifipa notaga lu'una endilisi nikila' pali' panda'anai, gawa anama ipe'inai ina nambimb nepe na'a, owa'. Nambimb notaga nefe' lu'una nowalapai waf bu'unai hianai. 
2PE.1.9	Emi egafis waf anama a'asi, esis ina nambimb siti anom amamaga mape laogoma, owa'. Esis si'i naep mase'asi ea' ukup mase'asa God nasa'opas nakwahomasa waf aonai hianai esis sali' sanda'anai.
2PE.1.10	Ea' ipe' penda' waf bu'unai pepe la'ifipa endilisi pikila' fowa' pali' panda'ana paila basef amama fowa' God nofalepa nosahe'epa ma pape ananipei etipa. Penda'am na'ama ma pegawa endilisi God nofalepa nosahe'epa. I'i ipe' penda'am na'ama la'ela'ef, nambimb ina pewa ma anona waf aonai, owa'. 
2PE.1.11	I'i ipe' pilam, anona nemaf God nonda' eaf nogal alihina pendanifel pefe' piwis wambel Jisas Krais Dembinai ape'inai nape la'ela'efa. Anan atona nofa'apa motanimani.
2PE.1.12	Endilisi, ipe' pegawa amamaga amama ma basef amama mali'i pembale'efam la'ifipa ma basef amama endilisimi paitu la'ifipamam. Owa'etin, ae' a'i ata' i'ipipa efela ukup ipe'imi ma pilam andeande'. 
2PE.1.13	Nimeguf hiami ae' ape namowe alomepa etap anae', okom na'i i'ipipa timbi tambela efela ukup ipe'imi ma pila basef amama. Ipe' ina ukup mose'epamam. 
2PE.1.14	Ae' egawa nogota bandana nape ma nambimb sehe ega' si'i Dembinai ape'inai Jisas Krais nihi'ambe ea'. 
2PE.1.15	Amama atom dei' a'i enda' maol lu'unai dende'ma ikwafa pepel ae'anai enda' anona eaf ma anona nemaf ae' ega' ea', ipe' ukup mopoma basef amama hiami ae' a'ipipami pepe pegawam.
2PE.1.16	Afa' wa'ipipa ea' pegawa pepel Dembinai ape'inai Jisas Kraisi ma anona nemaf notanima nifi'i noloma pepel lu'unai Ananinai. Afa' ina waila anom basef numunefin epes gawaisi sa'iami wa'ipipa basef amama Kraisi, owa'. Afa' watolona endilisi nofa' pepel la'ifinai bu'unai Godi ma naep afa'imi, amama atom dei' wa'ipipa. 
2PE.1.17	Nemaf anama afa' wape walomana halaf anama, wati Anan nofa' agel lu'unai naloma pepel howalagon bu'unai ma lagel Ahalomana Godi. Nemaf anama anona malogel na'i nataga God napoma nafi'mai Jisas na'i, “Anama Nogalome Ae'anai okom nainailana endilisi. Okom Ae'anai bo'ona ma Anan.” 
2PE.1.18	Afa' wape walomana halaf anama God nandandepagoma bo'wagoma ea' wame' basef amama malogel anama na'i nataga ilif.
2PE.1.19	Afa' atofa ukup mapoma basef amama God na'iami wame'am nemaf anama wape halaf anama. Basef amama God na'iami manda basef fowa' amam profet ma'iami mataga la'ifim wahapilam la'ifim wa'i endilisimi atom.
2PE.1.19	I'i ipe' peme' basef amama amam profeti ipe' okokomom pepan, andeande'. Dei' main, basef amama si'i anona nagwapin fandonai nafifil nape la'afena owamb. Ea' howalagon nape la'ela'ef nafi'i nataga lala. Ama ondo'w kuhimbitainai lala'wan mafifil opalef ipe'imi nomon. 
2PE.1.20	Ea' ipe' ata' pegawa basef amama la'ela'ef. Ina anona profet atotona naila okom ananinai atona dei' na'i anom basef ofagema amam profet fowa' manda'am mail buk Baibeli, owa'. 
2PE.1.21	Dei' main? Fowa' ina enin epen atitin na'i anom basef mofa'ama Godi ma okom ananinai atona, owa'. Ambal Bu'unai Godi atona nafela ukup amam profeti mail okom Godi atona ea' mofa' malogel Ananinai ma'i basef amama.
2PE.2.1	Fowa' anom profet mambaso'ami mataga la'afena esis amam nematawa Israel mambaso'masa basef baso'maimi. Dei' na'ama etin anona nemaf anom amam mambaso'ami mohafel la'afena ipe' wapoti' ea' mondambaho' mifi'i mombaso'mepa mi'ipipa basef mamumami hiami baso'maimi mahambombaga epesi. Dembinai Anan fowa' naga' ma natala amam amama natagahoma waf aonai amam manda'anai ma mope andeande'. Ea' owa'. Amam mase'ana alafugah Dembinai. Nambimb monda'am na'ama etin, ea' mehip amam motaga aom. 
2PE.2.2	Amam manda'am na'ama nambimb enis amam nematawa hiesi sila waf naninani aonai amam manda'anai. Ea' enis siti waf aonai amam mambaso'ami manda'anai ea' sosambala basef bu'wami si'i basef awami atoma waf bu'unai endilisi Godi. 
2PE.2.3	Amam amama kowalami endilisi, amama atom nambimb monda' basef baso'maimi ukup amamumi atom ma'iami ma mofa' otamba maim ipe'imi. Fowa' gani God nogawa nandandepa anona nemaf mapomam ma nowaloga amam mofe' wambel aonai hel. God nandondomba anom amamaga mohamboga amam endilisi ata' mape la'ela'ef mohafa amam. Ina ma'oh, owa'.
2PE.2.4	God ina niambali' amam ensel amama fowa' manda' waf aonai, owa'. Anan nakwahom mowala wambel aonai hel. Ea' nowa'am la'ifim mape la'ela'ef anama mape mohafa anona nemaf God nowalogama basef lu'wami. 
2PE.2.5	Anan ina niambali' esis amam nematawa fowa'isi saso' alafugahanai sape andeande', owa'. Anan nanda' embel lu'wami matef mahas afis hi'alas. Anan numafi Noa atona nawalipasa basef bu'wami Godi nofa'ana naloma epes 7-peleis wapoti' nofa'as sotanimani sape andeande'. 
2PE.2.6	Ea' nahambombaga epes hiesi sape wambel biefina lu'unai Sodom naloma Gomora wapoti'. Epes isima wambel anama God nahagon naofagon nif lu'wami dei' agambeh atom ma'oh. Anan nagwamasa waf aonai esis sanda'anai nanda'as si'i anona ikwafa nimanimi lu'wami emi egafis sosambala basef Ananimi anona nemaf seafa'ami. 
2PE.2.7	God nagiambama aman anama bu'unai Lot numafiana nofa'ana notanimani nape andeande', ina naga', owa'. Anan okom aona endilisima waf aonai so'a waolanai amam Sodom manda'anai, mosambala basef Godi. 
2PE.2.8	Aman anama bu'unai Lot nape nalomas la'ela'ef name'ama waf aonai amam manda'anai natolom. Okom ananinai aona endilisi ma waf anama amam mosambala basef Godi manda'anai. 
2PE.2.9	Basef amama ma'ipapa alihim ma'i Dembinai numafi epes bu'wasi saila waf ananinai andeande'. Maina nemaf amama meagwambasi motagamas, anan nogawa ma nili'akwas sope andeande'. Ea' Anan nahapila esis sanda' waf aonai ma nogwamasa nimanimi ma waf aonai esis sanda'anai sape la'ela'ef sofe' sotagama nemaf anama Anan nowalogasanai. 
2PE.2.10	Basef amama endilisi atom mapoma emi egafis ukup mohafema waf aonai alop atona ma ukup ma'i basef Dembinai sa'i falafumi. Epes isima anona nemaf sofa' nimanimi lu'wami endilisi.
2PE.2.10	Amam mambaso'ami matotopa' basef Godi maila ukup amamumi atom mafela agof amamumi atom. Amam ina umbamahama manda' amam mape ilif heveni findiwam, owa'. 
2PE.2.11	Ea' ensel bu'wami la'ifimi mikila' amam amama mambaso'ami, amam ina magwam manda' ensel amama awami findiwama naep Dembinai, owa'.
2PE.2.12	Amamaga amam mambaso'ami owa' mogawame, amam ma'i basef awami ma amam. Amam mambaso'ami si'i mafis mape aolopi owa' ukup bu'wami miapaimi mape aolop atona. Mafis amama enis epes sagolopam satolom saham afum hi'alam ea' na'ama etina amam amama wapoti' anona nemaf aom hegililam. 
2PE.2.13	Amam manda' waf naninani aonai mase'as nimanimi enis. Ea' anona nemaf God nogwamam mofa' nimanimi wapoti'. Amam okokoma sa' gwa'aimi embel maim maloma waf aonai so'a waolanai ea' sandanifel endilisi ma sanda' waf anama alip. Nemaf anama ma' gwa'aimi maloma ipe', waf aonai amam manda'anai si'i anona ikwaf aonai la'afena ipe'. Amam mape malomepa mandanifela waf aonai amam manda'anai. 
2PE.2.14	La'ela'ef naep amamumi mati nematawa wanda' waf aonai la'ela'ef ma monda' waf aonai molomawa ea' amam ina makwaha waf anama, owa'etin. Amam makikipa enis epes mombomefas sonda' waf aonai. Amam mogawa endilisima waf anama aonai kowalasanai ma amamaga enis epesi. Anona nemaf God nohambombagam endilisi. 
2PE.2.15	Amam maso' alafugaha eaf bu'unai, amama atom dei' ukup mase'ama waf bu'unai. Amam maila waf anona aman Balami, Beor nogalomana. Anan okom nohafela nanda' waf aonai ma nofa' otamba hiami. 
2PE.2.16	Ea' neme' basef la'ifimi ma'ipana mehipa nokwaha waf anama aonai. Basef amama donki ananinai atona noga na'ipanam si'i epen na'i nasopama eafa waf anama aonai ukup mase'asanai profet anama na'i nonda'anai.
2PE.2.17	Amam na'amaimi si'i ifatagw amama magal mowala etap embel a'ami. Amam si'i elagw uf lu'unai nufapusam nawalom mafe' deindei'. God nandondomba akot lu'unai endilisi ma anona nemaf amam mopaigon. 
2PE.2.18	Amam amama matotopa' basef Godi ma'i ma'oh etina basef falafumi awami amamumi. Amam ma'ipa enis epesa waf ukup mohafemanai ma so'a waola waf naninani aonai alopunai. Amam manda' waf anama ea' mambomefa enis epes ata' dei'aol sataga sa'i sokwaha waf aonai epes isima sololama Godi sanda'anai ea' mambomefas saila amam. 
2PE.2.19	Amam ma'ipa enis epes ma'i, “I'i ipe' pila basef afa'imi, nambimb ipe' pepe andeande'ma ina anom amamaga mowa'ipai, owa'. Pepe wafifipa.”
2PE.2.19	Ea' owa'. Amam mape owina waf aonai, anama nombalo'am la'ifim. Dei' main, i'i anom amamaga mombomefa enin epen, nambimb epen inima la'ela'ef nape owina amamaga amama mambomefani. 
2PE.2.20	Emi egafis sokwaha waf aonai etapanai nanda' epes awes ma sogawa Dembinai ape'inai Jisas Krais nofa'as sotanimani, ma i'i waf anama aonai nomboma esis wapoti' ma nombale'as la'ifis, anona nemaf sope la'ela'ef na'ama. Sali' sape la'ifisa sonda' waf aonai, ata' sape awes kwaukwawie'. Ea' dei' satanima sanda' waf aonai wapoti', awes endilisi sanda' waf aonai la'ela'ef. 
2PE.2.21	I'i esis ina sogawa mi'uli bu'unai Godi, ata' sope awes kwaukwawie'. Ea' dei' saso' alafugahana, anona nemaf sope awes endilisi. 
2PE.2.22	Waf anama natagamas si'i anom basef endilisimi epes gawaisi sa'iami ma'i na'ama ma'i, “Nombat notanima nafe' na' nagu'omi ananimi wapoti'.”
2PE.2.22	Anom basef wapoti' ma'i, “Bol nafe' nasa'of ea', natanima nafe' nasa'of wambu' awagom wapoti'.”
2PE.3.1	Ipe' alupipei endilisi, basef amama mafe'ma bifi anda'am mail okwatih mafe'mago ipe'. Basef amama biefim mali'i maloma amama ase'epam ipe' ma mefela ukup bu'wami ipe'imi ma pegawa basef amama andeande'. 
2PE.3.2	Ae' a'i ipe' ata' ukup mopoma basef amama fowa' gani amam profet Godi mawalapami. Ea' ukup mopoma basef la'ifimi Dembinai nofa'apa motanimani, ipe' pefa'ama lagof afa' aposel ipe'ifai.
2PE.3.3	Ipe' ata' ukup mogawa amama muli'. Nimeguf amama akutaimi anom amam monda'iafipei motaga mila ukup awami amamumi ma waf amam manda'anai. Ea' monda'iafipa na'ama 
2PE.3.4	mi'i, “Anan na'i basef endilisimi atom na'i nifi'i wapoti'. Ea' dei' anan ata' nape eti? Nogota fowa' dambadamba bafasapa saga'anai amamaga amama hiami hi'alam ata' mape la'ela'ef na'ama etin si'i fowa' dambadamba etap anae' nataga mafi'i mataga dei'.”
2PE.3.5	Ea' ukup amamumi mandaiwa', dei' owa' mogawa amamaga amama, owa'. Amam ina ukup mapoma ma fowa' gani God na'i etina nanda' etap naloma otaga mataga mape, owa'. Anan nanda' etap nataga nape la'afena embel. 
2PE.3.6	Ea' God nanda' embel lu'wami mataga etap maofeniagon hi'alagon maha epes maloma amamaga mape etapi hi'alam. 
2PE.3.7	Basef Godi amama atom dei' mili'akwa amamaga mape ilifi maloma epes maloma amamaga mape etapi hi'alam dei' ata' mape la'ela'ef mohafa nif fandumi nemaf anama God nowaloga epes isima saso' alafugaha anani ma nonda'as hegililas.
2PE.3.8	Ipe' alupipei endilisi, ipe' owa' ukup mose'epama anom amamaga atom. Okom Dembinai na'i nemaf atotona si'i afagof hiami 1,000-peleim ea' afagof 1,000-peleim si'i nemaf atotona. 
2PE.3.9	Dembinai ina nanda' maol so'uso'umbela nowalapai amamaga anan okom na'i endilisi etina nienda'ami si'i enis epes ukup mapoma maol sanda'ana so'uso'umbel, owa'. Anan nandaiwa'ma enin epen atitin higililan. Anan okom na'i epes hiesi hi'ilas somboma opalef sefe'ma Anan. Amama atom dei' Anan okom napoma ipe' dei' nape nohafepa palomas.
2PE.3.10	Nemaf Dembinai niefi'ianai anona nemaf nifi'i si'i epen nanda' wali nafi'i. Nemaf anama otaga dilulu bugwalagw mehip higililam. Ea' amamaga amama hiami mapeinai wapoti' fendom mefe' hi'ilam. Etap anae' wapoti' neloma amamaga hiami sanda'am mape etapi anona nemaf nif fendom fesopamam hi'ilam. 
2PE.3.11	Endilisi amamaga amama anona nemaf mefe' hi'ilam na'ama. Ea' ipe' penda' main? Ipe' pepe pila waf bu'unai atona pila waf hianai Godi. 
2PE.3.12	Ipe' penda'am na'ama ukup mopoma nemaf lu'unai Godi neataga, penda' maol Ananinai la'ifipa pewalapa nemaf anama neataga. Nemaf anama notaga otaga fendona hi'ilana ea' nif lu'wami endilisi fendo amamaga amama hiami mape otagai hi'ilam motaga mumbul mofe' si'i embel. 
2PE.3.13	God na'i basef endilisimi atoma nonda' otaga etap dambaimi ma waf bu'unai atona nupe la'ela'ef. Ape' dei' ukup mopoma mohafa amama meataga.
2PE.3.14	Alupipei ae'ipei endilisi, ipe' ukup mope mohafa amamaga amama meataga. Ea' ipe' penda' maol la'ifipa pimafi ipe' pepe bo'wepa andeande'ma waf aonai a'epa ma naep Godi, pepe opalef etifim peloma God. 
2PE.3.15	Dembinai ata' nape nohafa ape' epes hiapai hi'alapa. Ea' dei' ipe' ukup mopoma basef amama anan nefa'apa motanimani. Amama si'i basef amama hiami sahalomapa Pol ape' ukup maimailanai nanda'am mafe'ma ipe'. Anan nanda' basef amama ma gawa bu'unai endilisi God naso'ananai. 
2PE.3.16	Basef hiami anan nanda'ami ma nemaf anama Dembinai niefi'ianai nanda' amama atom. Ea' anom basef nanda'am mail buki ahifim endilisi ma mogawa ofagema. Basef amama ahifimi, epes isima gawa a'asi ma owa' situ la'ifis isima samboma basef amama maloma anom basef hiami wapoti' mail Baibeli. Ea' esis sahambombaga esis etis anona nemaf hegililas hi'ilas.
2PE.3.17	Alupipei endilisi, ipe' pegawa amamaga anona nemaf migi' meatagai. Ea' pindumafuma andeande'. Na'ama amam amama mambaso'ami ma mosambala mi'uli Godi momboma opalef ipe'imi pewa ma waf aonai. 
2PE.3.18	Ea' ipe' pepe pila waf anama Dembinai Jisas Krais nagiambamapa na'a nofa'apa motanimani. Ea' pitu la'ifipa ma waf anama noloma gawa anama Kraisi pikila' fowa' pali' pape panda'am. Ae' a'i agel bu'unai atona dei' la'ela'ef nopomana nefe' anona nemaf owagama wapoti'. Endilisi.
1JN.1.1	Afa' wanda' basef amama ma anona aman agilinama Basef
1JN.1.2	Ambal anama
1JN.1.3	Amamaga amama afa' watolom wame'ami dei' wa'ipipam ipe' wapoti' ma pepe ukup etifim pelomafa. Afa' wape wambota atona waloma Ahalomafa naloma Nogalomana ananinai Jisas Krais. 
1JN.1.4	Afa' wanda' basef amama ma anona nemaf danifel ape'inai notaga lu'una ma ape'.
1JN.1.5	Basef amama afa' wame'ama anan na'ama. God anan nafifili afitinai. Ina anona owamb nailana, owa'. 
1JN.1.6	I'i ape' mi'i mope ukup etifim molomana, ama ape' ata' mape manda' waf aonai si'i mape owamb atona, ape' mambaso'ma ape' atepa ma basef ape'imi maloma fe' ape'inai. 
1JN.1.7	Anan nafifili afitinai. I'i mope mififil si'i anan waf aonai a'apa, ea' mope ukup etifim moloma sahin owan hiesi. Jisas Nogalomana Godi. Ea' esimbel ananimi masa'opa waf aonai ape' manda'anai hianai hi'alana mataga bo'opa. 
1JN.1.8	I'i ape' mi'i waf aonai a'apa, ape' mambaso'ma ape' atepa ea' basef endilisimi ina mapaipa, owa'. 
1JN.1.9	I'i ape' mowalapa waf aonai ape' manda'anai alihina, atuwasi Anan nokwahomapa waf hianai aonai ape' manda'anai nosa'opapa motaga bo'opa andeande'. Basef fowa' na'i endilisimi atom nonda' waf bu'unai andeande'. 
1JN.1.10	I'i ape' mi'i, “Ape' owa' monda' waf aonai”, ape' mofala God ma'i anan aman na'i basef baso'maimi. Ea' basef ananimi ina mape opalef ape'imi, owa'.
1JN.2.1	Ipe' alupipei ae'ipei, ae' okom nainailipa, anda' basef amama mafe'mago ipe' ma ina penda' waf aonai, owa'. I'i enin epen nenda' waf aonai, enin anan niegiambamani nape. Anan Jisas Krais bo'ona andeande'. Anan nahali' Ahalomana ma nokwahoman waf aonai epen anama nanda'anai. 
1JN.2.2	Anan atona nahagofa okom wandafunai Godi naga' nakwaha waf aonai ape' manda'anai. Ea' ina nakwaha waf aonai ape' manda'anai atona, owa'. Anan nakwaha waf aonai ma epes hiesi etapasi hi'alas. 
1JN.2.3	I'i ape' mila basef Godi la'ifipa, ape' mogawa anan endilisi. 
1JN.2.4	Emi egafis sa'i, “Ape' mogawa God andeande'”, ama esis owa' sila basef Godi, esis sambaso'ami. Ea' basef endilisimi ina mape opalef asasimi, owa'. 
1JN.2.5	Ea' emi egafis sila basef Ananimi, esis ukup si'im maila God endilisi. Ea' ape' mogawa ape' mape la'ifipa maloma Jisas. 
1JN.2.6	Emi egafis sa'i, “Ape' mape la'ifipa maloma God”, pe asasinai notaga bo'ona si'i pe Jisas Kraisi.
1JN.2.7	Alupipei ae'ipei, ae' okom nainailipa. Dei' ae' anda' basef amama mafe'mago ipe', ina anona mi'uli dambainai, owa'. Ae' a'ipipa mi'uli anama atona fowa'inai, fowa' damba damba pegawana. Mi'uli anama basef ipe' pame' ea'. 
1JN.2.8	Basef la'ifimi ma mi'uli anama dei' anda'am mafe'mago ipe', amama dambaimi. Ea' mataga alihima Krais nailam dei' ipe' wapoti' pailam. Dei' main, owamb dei' na'i nofe' ea' nafifili endilisinai nataga nape.
1JN.2.9	Emi egafis si'i, “Ape' mape nafifili,” ama esis opalef aoma sahin owan asasisi, epes isima ata' sape owamb la'ela'ef. 
1JN.2.10	Emi egafis ukup maimaila esis sahin owani, esis sape nafifili. Ea' epes isima ina ata' anona waf aonai napais nanda'as sowa, owa'. 
1JN.2.11	Ea' emi egafis opalef aoma sahin owan asasisi si'i naumbih, epes isima ata' sape owamb ea' safe' owamb atona sasopama naep asasimi. Ea' ina sati eaf sailana, owa'. 
1JN.2.12	Ipe' awasi ae'ipei, God nakwaha waf aonai ipe' panda'anai hi'alana ma agel Kraisi. Amama atom dei' anda' basef amama mafe'mago ipe'. 
1JN.2.13	Ipe' ahape, ipe' pegawa aman anama andeande' fowa' damba damba nape la'ela'efi. Ea' dei' anda' basef amama mafe'mago ipe'. Ipe' awomipei, ipe' pali'amona wandaf aman aonai pikila'ana. Amama atom dei' anda' basef amama mafe'mago ipe'. 
1JN.2.14	Ipe' awasi, ipe' pegawa Ahalomapa andeande'. Ea' dei' anda' basef amama mafe'mepago. Ipe' ahape pegawa aman anama fowa' damba damba nape nafi'i nafi'i la'ela'ef nape. Amama atom dei' anda' basef amama mafe'mepago. Ea' ipe' awomipei, ipe' la'ifipei ma penda' waf bu'unai. Ea' basef Godi dei' mape nomon opalef ipe'imi. Ipe' pali'amona wandafa aman aonai pikila'ana.
1JN.2.15	Ipe' ina ukup mimila waf etapanai o anom amamaga awami mape etapi, owa'. I'i ipe' ukup mimila waf aonai etapanai, ipe' ina ukup maimaila Ahalomapa, owa'. 
1JN.2.16	Ape' mogawa epes saloma amamaga hiami mape etapi amama na'ama. Amamaga amama opalef apimi mohafemami maloma epes saloma amamaga amama epes satolom opalef kowalasami maloma amamaga amama enis satilis safela agof lu'umami, amamaga amama ina mafi'i Ahalomapa, owa'. Amama mataga etap anae'. 
1JN.2.17	Waf etapanai naloma amamaga hiami epes ukup mohafemami anona nemaf hegililam, ea' emi egafis saila basefa okom Godi, epes isima sape la'ela'ef hihif.
1JN.2.18	Ipe' alupipei ae'ipei, ae' okom maimailipa, dei' nemaf na'i hi'ilana. Fowa' ipe' pame' basefa naumbih Kraisi ma'i motaga. Ea' dei' naumbih Ananimi hiami mataga ea'. Ape' mogawa dei' nogota na'i hi'ilana. 
1JN.2.19	Enis epes sakwaha ape' ea'. Fowa' epes isima ina ape'isi endilisi, owa'. I'i ape'isi endilisi, esis sope solomapa la'ela'ef. Owa'. Esis sakwahepa ea'. Amama atom dei' ape' mogawas andeande', epes isima hiesi ina epes ape'isi, owa'.
1JN.2.20	Ea' ipe' Krais nase'epa Ambal Bu'unai Godi ea'. Dei' ipe' hipei pegawa basef endilisimi. 
1JN.2.21	Ipe' ina pelolama basef amama endilisimi ma dei' enda'mepago basef amama, owa'. Ipe' pegawam. Ea' pegawa basef baso'maimi ina mawalapa basef amama endilisimi, owa'. Amama atom dei' anda'ago basef amama ma ipe'. 
1JN.2.22	Aman nambaso'masi anan emi? Anan aman anama nambaso'mas na'i Jisas ina Krais, God nasapa'ana nafi'i, owa'. Aman anama naumbih Kraisi. Anan nowa' alafugama Ahalomapa naloma Nogalomana wapoti'. 
1JN.2.23	Emi egafis sowa' alafugaha Nogalomanai, esis sowa' alafugaha Ahalomana wapoti'. Ea' emi egafis saso' opalefa Nogalomanai, Ahalomapa nape nomona opalef asasimi.
1JN.2.24	Basef amama fowa' damba damba ipe' pame'ami, amama hapilam opalef ipe'imi la'ifipa. I'i ipe' pembale'efa basef amama pali' pame'ami opalef ipe'imi la'ifipa, ipe' pepe la'ifipa peloma Jisas Nogalomana Godi noloma Ahalomana mope la'ela'ef molomepa. 
1JN.2.25	Krais na'ipapa basef endilisimi la'ifimi, Anan anona nemaf nose'apa ambal namunai mope andeande' la'ela'ef. 
1JN.2.26	Ae' anda' basef amama mafe'mago ipe' awalapa waf epes isima sa'i seambaso'mipei. 
1JN.2.27	Ea' ipe', Krais nase'epa Ambal Bu'unai Ananinai. Ea' Ambal Ananinai nape nalomepa opalef ipe'imi nomon. Amama atom dei' ipe' ina gawa a'epa ma enin epen newalipipa, owa'. Ambal Bu'unai Kraisi nawalipapa ma amamaga hiami ina nambaso'mapa, owa'. Dei' ipe' pembale'efa Krais pape la'ifipa paloma anan. 
1JN.2.28	Ipe' awasi ae'ipei, ae' okom nainailipa a'i pepe la'ifipa peloma Anan ama anona nemaf notaga nondawalap, ape' ina ambagof aom, owa'. Ape' mitu la'ifipa ma naep Ananimi. 
1JN.2.29	Ipe' pegawa Krais Anan bu'unai andeande' endilisi. Ea' pegawa anom basef wapoti', emi egafis saila waf bu'unai andeande', esis awasi Godi.
1JN.3.1	Eh! Ahalomapa God okom nainailapa endilisi. Ea' Anan nofalapa awasi ananipai. Endilisi, ape' awasi ananipai atepa. Isima sandaiwa'ma Godi sape etap anae', esis ina sogawa God, owa'. Amama atom dei' esis ina sagawa ape' wapoti'. 
1JN.3.2	Ipe' alupipei, ae' okom nainailipa. Dei' ape' mape awasi Godi. Ea' anona nemaf mope mi'imama, amama ape' ina dei' mogawam, ata' owa'. Ea' ape' mogawa anona nemaf Krais notaga alihina, nemaf anama motolona notaga nope endilisi si'i Anan nape. 
1JN.3.3	Emi egafis sape sohafa Anan nufi'i, esis sape sandondombam opalef asasimi la'ela'ef ma sope bo'wes andeande' si'i Krais nape. 
1JN.3.4	Emi egafis sanda' waf aonai, esis sosambala mi'uli Godi. Dei' main, sanda' waf aonai atona dei' satopa' mi'uli anama. 
1JN.3.5	Ipe' pegawa Krais nataga ma nakwaha waf aonai ape' manda'anai hi'alana. Anan ina nanda' anona waf aonai, owa'. 
1JN.3.6	Ea' emi egafis sape la'ifis saloma Anan, isima ina ata' sape saila waf aonai, owa'. I'i emi egafis saila waf aonai, ukup asisimi ina mati Krais sogawana, owa'.
1JN.3.7	Ipe' alupipei ae'ipei, pindumafuma andeande'! Na'ama enin epen nembaso'mepa. Emi egafis sanda' waf bu'unai, esis sape andeande' si'i Krais nape. 
1JN.3.8	Satan nanda' waf aonai fowa' damba damba nafi'i nafi'i dei' ata' nape la'ela'ef. Emi egafis sanda' waf aonai la'ela'ef sapomanai, esis epes Satani. Nogalomana Godi nafi'i nataga nandawalapa main? Ma nohambombaga opeh Satan nanda'ami. 
1JN.3.9	Emi egafis sape awasi Godi, esis ina sape sanda' waf aonai la'ela'ef, owa'. Dei' main, okom Godi nape opalef asasinai ea' esis awasi Godi. Ea' esis ina la'ifisa ata' sonda' waf aonai la'ela'ef, owa'. 
1JN.3.10	I'i ape' mi'i mogawa epen emi egalin, nogalomana Satani o nogalomana Godi, ape' mogowas na'ama. Emi egalin owa' nanda' waf bu'unai ma owa' okom ninila alupusi ananisi, enin ina epen Godi, owa'.
1JN.3.11	Basef fowa' damba damba ipe' pame'ami amama. Ape' ukup mimila esis sahin owan endilisi. 
1JN.3.12	Ape' ina mila waf Keini, hapainai. Kein wambota aman aonai Satani ea' naha owalomana Abel naga'. Dei' maina nahana naga'? Anan kowalana ma opeh bu'wami owalomana nanda'ami dei' nahana naga'. Ea' opeh ananimi aom. 
1JN.3.13	Ipe' sahin owan ae'ipei, i'i esis sape etapi sowa' alafugaha Godi sindaiwa'mepa, ipe' ina gegelelesipa, owa'. 
1JN.3.14	Ape' ukup maimaila esis sahin owan, amama ape' mogawa dei' makwahona waf anama ga'inai mataga mofa' ambal namunai. Dei' main? Ape' ukup maimaila esis sahin owan endilisi. Emi egafis owa' ukup mimila sahin owan asasisi, esis ata' sape la'ela'ef waf ga'inai. 
1JN.3.15	Emi egafis ukup aoma sahin owan asasisi, esis si'i saha enis amam nematawa saga'i. Ea' ipe' pegawa epes saha enis saga'i, esis ina dei' sefa' ambal namunai sapaina sope andeande' la'ela'ef, owa'etin. 
1JN.3.16	Waf anama ape' ukup mimila enis epes mogawana na'ama. Krais nakwaha ambal ananinai ma nagiambamapa. Amama atom ape' wapoti' mokwaha ambagof ape'imi ma migiambama sahin owan ape'isi. 
1JN.3.17	I'i emi egafis amamaga hiamisi ma siti sahin owan amamaga a'ani ma esis owa' ukup mimila sahin owan, epes isima ina ukup maimaila God, owa'. Dei' maina epes isima sa'i, “Ukup ape'imi maimaila God”? Owa', esis sambaso'am. 
1JN.3.18	Alupipei ae'ipei, ape' ina ukup maimaila esis alupisi ma mi'ipasa basefa malogof atom wafimi, owa'. Ape' ukup mimilas endilisi migiambamas monda' waf bu'unai endilisinai mihi'ambamasana.
1JN.3.19	I'i ape' monda' waf anama ma ukup mimila sahin owan ape'isi, ape' mogawa maila basef endilisimi. Waf anama nanda' opalef ape'imi awanema mope la'ifipa ma naep Godi. 
1JN.3.20	I'i basef mape opalef nomoni ma'iami ma'ipapa basef mihi'ambapa waf ape' manda'anai aona, God dembinai nikila' ukup ape'imi ea' nagawa amamaga hiami.
1JN.3.21	Alupipei ae'ipei, ae' okom nainailipa. I'i basef mape opalef nomoni ma'iami ma'ipapa basef mihi'ambapa waf ape' manda'anai ina aona, ape' mefe'ma God opalef ape'imi la'ifim. 
1JN.3.22	I'i ape' mi'i monda' beten mohali'ana ma anom amamaga, anan nose'apami. Dei' main, ape' maila okom ananinai manda' amamaga anan nandanifel ma ape' manda'ami. 
1JN.3.23	Basef la'ifimi Godi ma'i na'ama ma'i ape' mombale'efa agel nogalomanai Jisas Krais ea' ukup mimila sahin owan ape'isi si'i Anan na'ipapa basef la'ifimi. 
1JN.3.24	Emi egafis saila basef Godi la'ifis, esis sope la'ifis soloma God ea' God nape la'ifina nolomas. Anan nase'apa Ambal Bu'unai Ananinai dei' mogawa God nape la'ifina nalomapa.
1JN.4.1	Alupipei ae'ipei, amam profet mambaso'mami mafe'agon anama etap hiagoma. Ipe' ina pembale'efa epes isima hiesi sa'i, “Ae' Ambal Bu'unai Godi napaiwei.” Owa'. Ipe' ata' pegwaloga ambagof amama hiami pendendomam ama pegawa amam mataga mafi'i Ambal Bu'unai Godi o owa'? 
1JN.4.2	Ipe' pegawa Ambal Bu'unai Godi na'ama. Emi egafis sa'i, “Endilisi, Jisas Krais nafi'i nataga epen endilisinai”, epes isima Ambal Bu'unai Godi napais opalef asasimi. 
1JN.4.3	Ea' emi egafis owa' si'iam na'ama ma Krais, Ambal Bu'unai Godi ina nape esis, owa'. Ambal nape epes isima anan nanda' naumbih naloma Krais. Fowa' pame' basefa ambal aonai na'i nonda' naumbih noloma Kraisi nifi'i dei' nafi'i nape ea' etap anae'.
1JN.4.4	Ipe' alupipei ae'ipei, ipe' epes Godi ea' panda' wandaf paloma amam profet awami mambaso'mami pikila'am. Dei' main, Ambal Bu'unai Godi nape nomon opalef ipe'imi anan la'ifinai nikila' aman aonai nape etap anae'. 
1JN.4.5	Epes isima saila waf etapanai sa'i basef etapami atom, epes etapasi sembale'efam. Dei' main, esis isima etapasi etis. 
1JN.4.6	Ea' ape' epes Godi. Emi egafis sogawa God, esis seme' basef ape'imi. Ea' emi egafis owa' epes Godi, isima ina same' basef ape'imi, owa'. Ea' amama atom dei' ikwaf anama nihi'ambapa ma mogawa epes isima. I'i Ambal Bu'unai Godi endilisinai nupais, seme' basef ape'imi. Ea' i'i ambal nambaso'mami nupais, ina seme' ape', owa'.
1JN.4.7	Ipe', ae' okom nainailipei, ape' ukup mimila sahin owan ape'isi. Dei' main, waf anama nafi'i God. Emi egafis ukup maimaila sahin owan, esis awasi Godi ea' dei' segawa God saila basef Ananimi. 
1JN.4.8	Emi egafis owa' ukup mimila sahin owan, esis ina sogawa God, owa'. Dei' main, God okom nainaila epes hiesi. 
1JN.4.9	God nihi'ambapa anan okom nainailapa na'ama. Anan nasapa' Nogalomana Ananinai atotona nafi'i etap anae' ma ape' mofa' ambal namunai ma Anan. 
1JN.4.10	Basef ofagema ma God okom nainaila ape' amama. Ape' ina mali' ukup maimailana, owa'. Anan nali' okom nainailapa ea' nasapa' Nogalomana Ananinai nafi'i ma nanda' okom wandafunai Godi naga' nakwaha waf aonai ape' manda'anai. 
1JN.4.11	Ipe' alupipei, waf anama atona nihi'ambapa God okom nainailopa endilisi. Ea' ape' wapoti' ukup mimila sahin owan ape'isi endilisi. 
1JN.4.12	Ina enin epen nati God, owa'. I'i ape' atepa ukup mimila sahin owan ape'isi, God nope la'ifina ma ape' ea' okom ananinai nainaila ape'i atuwasi nope nolomapa opalef ape'imi nomona monda'am na'ama etin ape' ukup mimila sahin owan ape'isi.
1JN.4.13	Dei' ape' mogawa ape' mape la'ifipa maloma God ea' anan nape nalomapa. Dei' main? Anan nase'apa Ambal Bu'unai Ananinai nape nalomapa. 
1JN.4.14	Ea' ape' mogawa Ahalomapa nasapa' Nogalomana ananinai ma nofa'ai epes hiesi sape etapi sotanimani ma anan. Ape' mati amamaga amama ma anan nofa'ai epes sotanimai ma'ipasam. 
1JN.4.15	Emi egafis sawalapa basef alihiguma sa'i, “Endilisi, Jisas anan Nogalomana Godi”, God nape la'ifina nalomas, esis wapoti' sape la'ifisa Anan. 
1JN.4.16	Amama atom dei' ape' mogawa mombale'efa God anan okom nainailapa endilisi.
1JN.4.16	God Anan ofagonama okom nainaila epes hiesi. Emi egafis sape ukup maimaila God naloma epes hiesi la'ela'ef, esis sape la'ifis saloma God ea' Anan nape la'ifina nalomas. 
1JN.4.17	Waf ukup maimaila esis Kristen alupusi endilisi, amama mataga bo'om endilisi ma ape' mitu la'ifipa nemaf anama lu'unai ma God nowalogapa. Dei' main, Anan napaipa nomon, ea' mape etap anae' si'i Krais nape. Ape' ina umbamahapa ma nemaf anama God nowalogapa, owa'. 
1JN.4.18	God okom nainailapa, ape' wapoti' ukup maimailana. Ea' ina umbamahapa, owa'. I'i waf anama notaga bo'ona endilisi ma ape', anama natofa waf umbamahapamanai nowala hi'alana. Dei' main, epes umbamahasa amamaga nimanimi anona nemaf God nowalogasa waf aonai nose'asami. Emi egafis umbamahas, waf ukup maimaila God ina nataga bo'ona endilisi ma esis, ata' owa'.
1JN.4.19	God nali' okom nainailapa endilisi. Amama atom dei' ape' ukup maimaila anan naloma epes hiesi wapoti'. 
1JN.4.20	I'i enis epes si'i, “Ape' ukup maimaila God,” ama esis ukup wandafuma Kristen alupusi, epes isima sambaso'mami. Dei' main? Ina enin epen atitin nati God, owa'. Emi egafis sati alupusi asasisi ma owa' ukup mimilas, epes isima ina la'ifisa ukup mila God owa' seatolona naepi, owa'. 
1JN.4.21	Amama Krais na'ipapam la'ifimi amama. Emi egafis ukup maimaila God, epes isima ukup mimila sahin owan asasisi wapoti'.
1JN.5.1	Emi egafis sembale'efa Jisas anan Krais God nasapa'ana nafi'i, epes isima awasi Godi. Ea' emi egafis ukup maimaila ahalomas, esis ukup maimaila awasi ananisi wapoti'. 
1JN.5.2	I'i ape' ukup mimila God ama mila basef la'ifimi Ananimi, anona nemaf ape' mogawa ukup maimaila awasi Ananisi wapoti'. 
1JN.5.3	Waf ofagema ma ape' ukup maimaila God anama. Ape' maila basef mi'uli la'ifinai Ananinai, ina ahifina endilisi, owa'. 
1JN.5.4	Dei' main, emi egafis sape awasi Godi nanda'as sataga dambais, epes isima la'ifis sahagofa waf etapanai aonai. Ape' mombale'efa God dei' ape' mikila' wandaf mahagofa waf etapanai aonai. 
1JN.5.5	Emi egafis sikila' wandafa waf aonai nahagofa waf aonai etapanai? Epes sembale'efa Jisas sa'i anan Nogalomana Godi, esis etis sikila'ana.
1JN.5.6	Jisas Krais ma'una aman anama nafi'i. Ea' Anan nefa' baptais embel sahana naga' esimbel Ananimi malo. Anan ina nafi'i ma waf nefa' baptaisa embel atom, owa'. Anan nafi'i ma waf sahana naga' esimbel ananimi malo. Ambal Bu'unai Godi ofagonama waf endilisinai hi'alana. Ea' Ambal anama nawalipasa basef amama ma Krais endilisimi. 
1JN.5.7+1JN.5.8	Ambal Bu'unai Godi naloma embel maloma esimbel, amama wenifim mawalapa basef ofagema amama atom. 
1JN.5.9	Ape' mombale'efa basef epes sawalipasami. Ea' basef God nawalipapami la'ifimi mikila' basef epesi. Dei' main, basef amama ma'i Nogalomana ananinai. 
1JN.5.10	Ea' emi egafis sembale'efa Nogalomana Godi, basef amama endilisimi mape nomon okom ananinai. Ea' emi egafis owa' sombale'efa God, epes isima na'i God aman nambaso'mami. Dei' main, isima ina sembale'efa basef amama God na'ima Nogalomana Ananinai, owa'. 
1JN.5.11	Ea' basef amama endilisimi ma'i na'ama. God nase'apa ambal namunai ma mape andeande' la'ela'ef. Ambal namunai anama Anan nase'apana Nogalomana Ananinai atona. 
1JN.5.12	Emi egafis sape la'ifis saloma Nogalomanai, isima dei' sefa' ambal namunai. Ea' emi egafis owa' sope la'ifisa Nogalomana Godi, isima ina sofa' ambal namunai ma sope andeande' la'ela'ef, owa'.
1JN.5.13	Ae' anda' basef mafe'mago ipe' pembale'efa agel Nogalomana Godi. Anda'ama ipe' pegawa dei' pefa' ambal namunai pape andeande' la'ela'ef hihif. 
1JN.5.14	Ape' mogawa, i'i ape' mila okom Godi atona monda' betena maim amamaga, Anan nome' beten ape'inai. Ea' maina nemaf mefe' felefele'ma Anan monda' beten, ina umbamahapa ma Anan, owa'. Ukup ape'imi mape la'ifim. 
1JN.5.15	Ape' mogawa Anan name' betena maim amamaga dei' mahali'anami. Ea' mogawa dei' mape si'i mofa' amamaga amama ea'.
1JN.5.16+1JN.5.17	Epes sanda' waf aonai sawala basef Godi la'ifimi. Ea' waf hianai aonai ina nanda' epes saga', owa'. I'i enin epen niti enin sahin owan ananini nenda' anona waf aonai owa' nenda' epen inima nega' higililan, epen inima nanda' waf anama nenda' betena God, nese'an ambal namunai. Endilisi, anona waf atotona aonai nanda' epes saga' hegilalas.
1JN.5.18	Ape' mogawa emi egafis sape awasi Godi, esis ina sape sanda' waf aonai la'ela'ef, owa'. Dei' main, Nogalomana Godi numafias andeande'ma pepel ananinai ma aman aonai ina nahambombagas, owa'. 
1JN.5.19	Ape' mogawa ape' awasi Godi, ea' isima owa' awasi Godi sape owina aman aonai Satan anan dembinai asasinai.
1JN.5.20	Ape' mogawa Nogalomana Godi nafi'i ma nose'apa gawa ma mogawa anan God endilisinai. Ape' mape la'ifipa ma Anan endilisinai naloma Nogalomana Ananinai Jisas Krais. God anama endilisinai anan ofagonama ambal namunai napaipa mape andeande' la'ela'ef hihif.
1JN.5.21	Awasi ae'ipei, ipe' pepe la'ifipa pewa' alafugaha god baso'mainai hianai. Ea' ma'um.
2JN.1.2	Dei' main, basef endilisimi mape ukup ape'imi amama anona nemaf mope la'ifipa ape' la'ela'ef.
2JN.1.3	Ae' a'i Ahalomapa God noloma Jisas Krais Nogalomana Ananinai miti uwahipipa migiambamapa na'a monda'apa la'ifipa ea' monda' opalef ape'imi awanem. Amam biam monda'apa na'ama moloma waf endilisinai noloma waf ukup maimaila sahin owananai.
2JN.1.5	Ea' dei' a'ipa ine' nemata'w
2JN.1.5	na'ama. Ape' hiapai ukup mimila sahin owan ape'isi. Ae' ina a'ipina anom basef la'ifimi dambaimi, owa'. A'ipina basef amama atom fowa' gani ape' mogawam mombale'efam. 
2JN.1.6	Basef ofagema ma ape' ukup maimaila sahin owani amama. Ape' mope mila basef amama Godi la'ifimi la'ela'ef. Basef amama si'i fowa' dambadamba pame'am. Ipe' ukup mimila sahin owan ipe'isi.
2JN.1.8	Ipe' pindumafuma andeande'ma pefa' amamaga bu'wami amama panda' maol pa'i pefa'ami. Na'ama ipe' anona nemaf ina pefa' amama, owa'. Andeande'ma pefa'am hiami hi'ilam. 
2JN.1.9	Emi egafis sakwaha basef Kraisi ma simbisila' sefe' sila anom basef, God ina nape opaf epes isima, owa'. Emi egafis sembale'efa basef Kraisi la'ifis la'ela'ef, dei' Ahalomana naloma Nogalomana wapoti' mape la'ifim maloma epes isima nomon ukup asasimi. 
2JN.1.10	Emi egafis sifi'mai ipe' ma ina sefa'ai basef amama Kraisi, ipe' ina pigiambama epes isima pi'ipas sofe' solomepa siwis ifagw ipe'imi, owa'. Ina pinifalis pi'ipas penda'mas, “Nemaf bu'unai” esis, hapaisi. 
2JN.1.11	Emi egafis sinifala epes isima anona nemaf solomas okom atotom sigiambamas sonda' waf aonai esis sanda'anai.
2JN.1.13	God nandandepa owamena
2JN.1.13	ine'ikwi nosahe'akw anani'wi ato'w. Ea' awasi owaminai sanda'menago nemaf bu'unai ma ine'.
2JN.1.13	Ea' ma'um.
3JN.1.1	Ae' agiliwei imafi esis Kristen, anda' anom basef mafe'mago ina' alupinai Gaius. Ae' okom nainailina endilisi. 
3JN.1.2	Basef mafe'mago ine', anda' betena Goda amamaga hiami ine' nanda'ami motaga bo'om andeande'ma awes a'ena nepe andeande' si'i ambal ine'inai nape andeande'. 
3JN.1.3	Fowa' ae' ame' basefa anom alupumi mafi'i matagame ma'ipi waf ine' nanda'anai ma'i ine' naila basef endilisimi andeande'. Ame' basef amama andanifamena endilisi. 
3JN.1.4	Ae' andanifel endilisi ma awasi saila basef endilisimi. Ea' ae' ina andanifel ma anom amamaga mikila' andanifela awasi ae'asi saila basef endilisimi, owa'.
3JN.1.5	Alupinai ae' okom nanailinai, opeh hiami ine' nanda'ami ma nagiambama amam sahin owan, amama ine' nanda'am andeande' endilisi. Amam ina nati nogonaepima negawam, owa'. Ea' ine' natolom numafiam etin. 
3JN.1.6	Amam hiami ma'ipa esis Kristen sape na'ae ma okom ine'inai nainailam nigiambamam. Ae' ahali'ina ma nigiambamama gwa'aimi otamba maim mofa'am etin mofe' anagon monda' opeh Godi si'i okom ananinai na'iam. 
3JN.1.7	Dei' main, amam mafe' manda' maola agel Kraisi, ea' ina mofa' gwa'aimi maima esis isima sololama Godi, owa'. 
3JN.1.8	Amama atom ape' migiambamama gwa'aimi maima monda' maola basef endilisimi Kraisi molomam.
3JN.1.9	Ae' anda' anom basef mafe'mago esis Kristen, ea' Diotrefes anan okom na'ina'i endilisi ma nope dembinai nili'i. Anan ina naila basef ae'ami, owa'. 
3JN.1.10	Maina nemaf ae' efe'mago ine', ae' ewalapa basefa waf hianai anama anan nanda'anai. Anan nambaso'mas na'i basef mamumami awami findiwama ae'. Ea' ina nanda' waf anama atona, owa'. Nanda' anona waf wapoti' na'ama. Nowa' alafugama amam sahin owan mawalipasa basef Godi ma'i mifi'mai anan. Ea' anona waf wapoti' na'ama. Nasopama enis Kristen sa'i sigiambama amam amama nanda'as safe' sape ande' ma sios.
3JN.1.11	Ine' alupinai, ina nila waf aonai, hapainai. Nila waf bu'unai atona. Emi egafis sanda' waf bu'unai, esis epes Godi. Ea' emi egafis sanda' waf aonai, esis ina segawa God, owa'. 
3JN.1.12	Epes hiesi safela agel Demitriusi. Waf ananinai endilisinai nihi'ambapa anan aman bu'unai. Ae' wapoti' a'i anan bu'unai ea' ine' negawa basef ae'ami endilisimi.
3JN.1.13	Ae' a'i i'ipina basef hiami hi'ilam, ea' ae' andaiwa'ma enda' pen enda'am mil okwatip mefe'mago ine', owa'. 
3JN.1.14	Ae' okom ma'i anona nemaf efo'o itilina, ea' afa' biafa ondatima wi'i basef amama.
3JN.1.15	Ae' a'i opaf ine'inai nope awanena nepe andeande'. Alupusi ine'isi sape na'ae sanda'menago danifel nolomago ine'. Ine' da'masago danifela ae'anai wapoti' nefe'mago esis sape wambel ine'imi atona etin.
3JN.1.15	Ea' ma'um.
JUD.1.1	Ae' Jut anda' maol ape owina Jisas Krais, ae' owalomana Jemsi. Ae' anda' basef amama mafe'mago ipe' amam nematawa God nandandepepa ea'. Mafe'mago ipe' Ahalomapa God okom maimailipei, ipe' Jisas Krais atona nili'akwapa. 
JUD.1.2	Ae' a'i God nonda'epa pepe la'ifipama dahowe ananinai opalef awanem pegawa okom ananinai nainailipa. Ae' a'i waf anama nupeipa si'ipa.
JUD.1.3	Alupipei endilisi, ae' okom nainailipa. Ae' ali' a'i enda' anom basef mil okwatip mefe'mago ipe' ma God nefa'apa motanimani. Anan nefa' ipe' peloma ae' wapoti'. Ea' owa. Dei' a'i ata' enda' anom basef i'ipipago efela ukup ipe'imi ma penda' maol la'ifipa pimafiago basef endilisimi Kraisi ape' mombale'efami. Ama pehagasa naumbih amama mahagofa basef amama Kraisi. Bale'ef anama God nase'apana ape' hiapai amam nematawa Ananipai nemaf anama atotona mape la'ela'ef. 
JUD.1.4	Dei' main, anom amam mandambaho' mawisi la'afena ape' Kristen. Fowa' gani basef mail Buk Baibeli ma'i amam amama anona nemaf God nowalogama basef lu'wami ma kot. Amam mowa' alafugaha God maho'ofa basef bu'wami Anan nagiambamapa na'a ma'ipas anom basef manda' waf naninani ukup mohafela waf aonai so'a waolanai nataga la'ifina.
JUD.1.5	Endilisi, ipe' pegawa basef amama fowa'imi mail Baibeli. Ea' dei' ae' a'i efela ukup ipe'imi ma pegawam wapoti'. Basef amama mape na'ama. Fowa' Dembinai nofa' esis amam nematawa Ananisi Israel sakwaha etap hiagoma Isip nofa'as safi'i. Ea' Anan naha epes isima owa' sombale'efa Anani saga'. Amam mowa' alafugaha aman anama Jisas Krais Dembinai ape'inai numafi pepel hianai.
JUD.1.6	Dei' ipe' ukup mopoma amam ensel amama wapoti', amam ina mumafi maol anama naloma agof lu'wami God nase'amamanai andeande', owa'. Amam makwaha wambel amamunai heven. Ea' dei' God nowa'am sen la'ifinai nape la'ela'efi. Ea' mape la'ela'ef wambel anama akot nape la'ela'efa. Mape mohafa nemaf anama lu'unai God nowalogam moloma epes hiesi wapoti' hi'ilas.
JUD.1.7	Dei' ipe' okokoma epes isima fowa' sape Sodom naloma Gomora maloma wambel anama hiagoma mape felefele'ma anama. Esis sanda' waf aonai na'ama etin si'i ensel amama. Amam amama Sodom naloma Gomora manda' waf so'a waolanai ea' ukup amamumi mohafel endilisi ma manda' so'a waola waf aonai maloma amam amama atom. Dei' God nagwamama nimanimi lu'wami amam ma nif lu'wami fandom mape dendel la'ela'ef. Amam mape si'i anona ikwaf ape' motolona mogawa ape' ina mila waf aonai amam manda'anai, owa'. Hapainai.
JUD.1.8	Amam amama mandambaho' mawisi malomapa manda'am na'ama etin. Koh nandondo'oh hianai amamunai nafela ukup amamumi ma manda' waf aonai ma alop amamunai. Amam masombala basef Dembinai ape'inai manda' anom ensel dembemi mape heveni wapoti' findiwam. 
JUD.1.9	Ea' amam ensel mape ilifi, amam ina ma'i basef findiwaimi si'i amam amama, owa'. Ensel anama dembinai nape nali'i Maikel wapoti' ina nanda' basef findiwama enis epes na'ama, owa'. Fowa' anan na'i basef nandahihianamam naloma Satan, ma'i anona nemaf emi nofa' alop Mosesi. Ea' Maikel ina nagwamana basef Satan nanda'ana findiwana, owa'. Anan nagwamana basef na'ipana na'i, “Dembinai atona nogwamenam.”
JUD.1.10	Ea' amam amama mandambaho' mawisi malomapa, amam ma'i basef awami ma amamaga hiami amam owa' mogawa ofagema. Waf ukup mohafela migi'ma alop atona inai mogawana andeande'. Waf anama amam manda'ana si'i mafis amama ukup a'emi manda'ami. Amam manda' waf anama atona nahambombagam endilisi.
JUD.1.13	Amam manda' waf ambagof awami, anama nataga si'i naoh embel mohafel lu'um endilisi matoma ufun matagam. Ea' mape manda' waf anama aonai mandahama ondowa
JUD.1.13	motawa otagai ina magawa eaf la'ela'ef mafi'i anai. God nandomba anona wambela amam owamb lu'unai napoma anona nemaf mope la'ela'ef.
JUD.1.14	“Ipe' peme'! Dembinai anona nemaf nifi'i noloma ensel ananimi tausen hiami endilisi 
JUD.1.15	ma nowaloga epes hiesi nogwamasa nimanimi lu'wami ma waf aonai esis sanda'anai. Ama nihi'ambamas alihisa waf aonai hianai esis sanda'anai ofagema asasimi atom. Epes isima sanda' waf anama aonai na'ama. Esis sowa' alafugaha God endilisi, sosambala basef, sa'i basef sosambalom mamumami awami ma anan.”
JUD.1.16	Amam amama mambaso'ami mawisi malomapa ina mape andeande' opalef awanem, owa'. Amam mondowamba' ma amamaga hiami ea' mosambala basef Godi. Ukup amamumi mohafel na'ana'a ma waf aonai ukup mohafemami ea' magi'ma amama. Amam ma'i basef mamumami mafela agof amamumi atom. Amam ma'ipa enis epesa basef usihimi ma mamboma ukup asasimi saila basef amamumi.
JUD.1.17	Ea' ipe' alupipei ae'ipei endilisi, ipe' ukup mopoma basef fowa' amam aposel Dembinai ape'inai Jisas Kraisi ma'ipipami ma amamaga maim anona nemaf nigi' neatagai.
JUD.1.18	Fowa' amam aposel ma'ipipa na'ama ma'i, “Anom nimeguf akutaimi motaga, anom amam monda' iafa waf Godi mifi'i mope. Amam mowa' alafugaha God, ea' ukup amamumi mohafel endilisi na'ana'a ma waf aonai atona ea' mila amama.”
JUD.1.19	Amam amama atom manda' ipe' Kristen pandawal. Amam maila ukup epes etapasi etis, Ambal Bu'unai Godi a'am.
JUD.1.20	Ea' ipe' alupipei endilisi, la'ela'ef ipe' penda' opalef ipe'imi la'ifim pembale'efa God, Anan ofagonama bale'ef ipe'inai. Ea' la'ela'ef ipe' pihali' Ambal Bu'unai Godi ma nonda'epa la'ifipa numafipa ma beten ipe'inai. 
JUD.1.21	Ipe' pindumafuma andeande' pila waf Godi andeande'ma Anan nihi'ambepa andeande' okom lu'unai ananinai nainailipei. Ipe' penda'am na'ama pepe pehafa Dembinai ape'inai Jisas Krais, Anan nati uwahipipa anona nemaf nonda'epa pepe namepa ma pepe andeande' la'ela'ef hihif.
JUD.1.22	Enis epes sape ukup biambiefima sombale'efa Kraisi, ipe' piti uwahipis pigiambamas penda'as sotaga la'ifis. 
JUD.1.23	Enis epes sowa' alafugaha Godi si'i sape nif fandumi la'afen, ipe' mehip gwasi'as sotanimani. Ea' enis epes sanda' waf aonai la'ela'ef, ipe' umbamehepamas. Na'ama sohonde'epa pefe' nif. Ea' piti esis uwahipis pigiambamas. Waf apinai aonai asasinai si'i sowaho' luwaguf alogw la'ifimi mailami. Ea' ipe' pewa' alafugaha waf anama aonai pendafa'mana endilisi.
JUD.1.24	Ae' a'i ape' mefela agel Godi lu'una na'ama. Anan la'ifinai ma nili'akwapa andeande'ma anona nemaf ipe' ina pewa ma waf aonai, owa'. Ama anona nemaf nofa'epa nokolasipa pepe andeande' pendanifel endilisi, ofagema ma waf aonai a'epa ma anama Anan nape nafifimagoma. 
JUD.1.25	Anan atona God, nefa' ape' motanimani ma lagel Dembinai ape'inai Jisas Krais. Nafifili naloma agel lu'unai pepel lu'unai naloma waf anama nape la'ifinai numafi amamaga hiami, amama ananimi atom nafi'i nafi'i nataga dei' anona nemaf owagama wapoti' nope na'ama etin la'ela'ef hihif. Ea' ma'um.
REV.1.1	Fowa' gani basef amama mape mandambaho' ea' dei' Jisas Krais nanda'am mandawalap alihim. God nase'anam Jisasa nowalapam nihi'ambapa anom manda'mana opeh Godi ma mowalapa amamaga mape mandambahi'i motaga ulal. Anan nase'e gawa afa' wanda' opeha Anan ma amamaga amama. Ea' dei' nasapa' ensel ananinai nafi'mai ae' Jon. Ae' dei' anda'mana maol Godi, ea' Anan nase'e basef amama ae' wapoti'. 
REV.1.2	Ae' atolom ea' amamaga amama awalapam a'iam alihim basef Godi maloma basef amama endilisimi Jisas Krais nanda'ami mandawalap alihim.
REV.1.3	Emi egafis setalifa basef amama Godi mail buk anama ma malogof asasimi ma amamaga anona nemaf migi' meatagai, esis God nonda'as sondanifel. Ea' emi egafis some' basef amama ma ukup asasimi, esis sondanifel wapoti'. Dei' main, nemafa amamaga amama migi' meatagai felefele'ma motaga.
REV.1.4+REV.1.5+REV.1.6	Ae' Jon anda' basef amama ma ipe' Kristen pape wambel 7-peleimi etap hiagoma Esia. God fowa' gani nape, dei' nape, anona nemaf owagama nope la'ela'ef hihif. Anan naloma Jisas Krais maloma ambagof bu'wami 7-peleim mape felefele'ma balata bu'unai Godi. Ae' a'i amam migiambamepa na'a monda'epa petaga la'ifipa mose'epa opalef awanem. Jisas Krais Anan naila basef ananimi nanda' maol ananinai andeande'. Ea' nawalapa basef hiami Godi andeande'. God nali' nafelona nohafel hi'agif. Ea' nape nali'ma anona nemaf esis saga'i God nofelas sohafel wapoti'. Jisas Krais Anan atona dembinai numafi amam king Dembemi mape etap.
REV.1.4+REV.1.5+REV.1.6	Anan atona okom lu'unai nainaila ape' hiapai, ma esimbel ananimi atom natagahepa ma waf aonai ape' manda'anai mataga wafifipa. Anan atona nanda'apa dei' mape dembipai malomana mumafi epes hiesi si'i amam king. Ea' nanda'apa mape pris si'i mondolalima God manda' opeha God Ahalomana ananinai. Ae' a'i nafifili noloma pepel hianai Ananinai atona nope la'ela'ef hihif. Endilisi.
REV.1.8	Dembinai God pepel hiamunai Anan na'iam na'ama na'i, “Ae' atowe ape Dembiwei la'ela'ef hihif ape ali'i, ape agi'i endilisi.”
REV.1.8	Ea' Ae' atowe fowa' gani ape, dei' ape, anona nemaf owagama etanima ifi'i.
REV.1.10	Anona nemaf Dembinai Sande Ambal Bu'unai Godi numafi ae' ame' anona maf na'i mehip nandame' si'i safapula alof, na'i nataga alafuga ae'anai.
REV.1.11	Ea' na'ipi na'i, “Ine' da'a basefa amamaga amama nambimb neatulumi mil buk. Ea' nenda' basef amama mil buk anama mefe' amam nematawa Godi sios 7-peleim sape wambel anama 7-peleina atona etin. Wambel anama agofuguma amama. Efesus, Smerna, Pergamum, Taiataira, Sardis, Filadelfia, Laodisia.”
REV.1.12	Ea' ae' andamboma a'i iti anama na'ipa ae'i. Ea' ati lamifah 7-peleim matoma gol 7-peleim. 
REV.1.13	La'afena gol amama ati anona aman nalomam naitu. Anan nandati si'i anona dembinai nataga epen endilisinai. Nala luwaguf laumi mowala mambaho'wa bo'wagah ananimi ea' nowaho' let sanda' gol sanda'anai mafata ananinai. 
REV.1.14	Balaga naloma auf malonai afitim endilisi si'i auf malo sipsipi o si'i elagw amama afitimi. Naep ananimi fandom si'i nif ilelowa. 
REV.1.15	Ea' bo'wagah ananimi manda' gambigambis endilisi mandati si'i bras kapa batafunai saofam nif lu'wami. Ea' ame' malogel ananinai nanda'am si'i embel mawis mehip kululu' etin. 
REV.1.16	Anan nahapila ondowa 7-peleim nahapilam lagel da'isinai ananinai. Ea' anona bainat hi'alina wa'owa'ili nawisi nape malogel ananinai. Amaga ananinai nafifil endilisi si'i owaf naluwi la'ifina.
REV.1.17	Ae' atolona ea' ewa a'oh felefele'ma bo'wagah ananimi andati si'i aga'i. Ea' anan nasa lagel da'isinai ananinai ma ae' na'ipi na'i, “Ine' umbamehena owa'. Ae' ape dembiwei la'ela'ef ape ali'i ape agi'i endilisi. 
REV.1.18	Fowa' aga', ea' dei' ape namowe la'ela'ef hihif. Ae' ape Dembiwei ali' ape agi' ma amamaga hiami maloma epes. Ea' ahapila ki ma wambel saga'i sapoma. 
REV.1.19	Ea' ae' a'i ine' nenda' basefa amamaga amama dei' ine' natulumi, nenda' basefa amamaga amama dei' mapani maloma amamaga anona nemaf migi' meatagai wapoti' nenda'am mil buk. 
REV.1.20	Ine' nati ondowa awama 7-peleim wape lagel da'isinai ae'anai waloma lamifah amama 7-peleim matoma gol amama 7-peleim. Amama mondola'wifi atom. Basef ofagema amama. Ondowa mondola'wifa ensel mumafi sios amam nematawa hiesi Godi 7-peleim, ea' gol amama mondola'wifa sios amam nematawa Godi amama 7-peleim.
REV.2.1	aman ahapila ondowa amama 7-peleim lagel ae'anai da'isinai afe' la'afena gol amama lamifah matomami 7-peleim. Ae' anda'mepago basef amama ipe'.
REV.2.3	Ipe' paitu la'ifipa la'ela'ef ma epes isima sandaiwa'ma agel ae'anai ma sanda'mepa waf aonai, ina patanima, owa'. Ae' egawa ipe' panda' opeh ae'ami lu'wami la'ifipa ea' ina umbamahepa pakwahom, owa'etin. Ipe' paitu la'ifipa pefa' nimanimi amama. 
REV.2.4	Ea' dei' anom basef awami mapomepa. Fowa' dambadamba ukup ipe'imi maimaila Ae' pembale'efa Ae' andeande', ea' dei' owa'etin. 
REV.2.5	Dei' ukup mi'i' waf anama bu'unai fowa' pali' panda'anai. Ea' pemboma opalef pilana penda'ana pigi'mana wapoti' si'i fowa' dambadamba panda'ana. I'i ipe' owa' pemboma opalef, anona nemaf ae' ifi'i etagamepa ili'amona gol amama ipe'imi lam natamonomi. 
REV.2.6	Ea' dei' anona waf bu'unai ata' napaipa. Enis epes hiesi agel sa'i Nikolas Ae' andaiwa' endilisi ma waf esis sanda'anai, ea' ipe' wapoti' pewa' alafugahas pandaiwa' endilisi ma waf esis sanda'anai.
REV.2.7	Emi egafis situ la'ifis sili'amona wandafa waf aonai, anona nemaf Ae' i'i aho'ma esis sea' su'utip lawag anama epes se'am sofa' ambagof namumi. Lawag anama notawa aof Godi agiliguma Paradais.
REV.2.8	ape Dembiwei la'ela'ef hihif ape ali', ape agi' endilisi. Fowa' aga', dei' ehafel wapoti' ape namowe ambal napaiwe. Dei' anda'mepago basef amama ipe' a'i, 
REV.2.9	Ae' egawa nimanimi amama matagamipei ea' Ae' egawa ipe' pape kwahupei otamba hiahaom maim a'epa. Owa'etin. Ipe' amamaga hiami ma'omepa gani ilif heven. Ae' egawa basef amama awami enis epes sa'iama ipe'. Amam nematawa isima sambaso'mepa sa'i, ‘Afa' Juda.’ Ea' esis ina saila waf Judai, owa'. Esis sambaso'mepa. Esis wambota Satani etis. Ae' egawa amamaga amama. 
REV.2.10	Ipe' ina umbamehepama nambimb pefa' nimanimi, owa'. Ipe' peme'! Nambimb Satan nonda' enipa penda' kalabusa nogwamba ipe' pefa' nimanimi amama nimeguf 10-peleim. Ea' kwawie', ipe' pembale'efa Ae' pitu la'ifipa ma enis si'i sehepa pega', pitu la'ifipa pembale'efa Ae'. Ama Ae' anona nemaf ease'epa ambal namunai ipe' si'i amamaga bu'wami esis sasagih sikila' sefa'ami. 
REV.2.11	Ipe' emi egafipa aligah mapaipei, peme' andeande' basef amama Ambal Bu'unai Godi nawalapama esis amam nematawa Kristen. Emi egafis situ la'ifisa sili'amona wandafa waf aonai, anona nemaf ga' anama neafe'ma bifi ina nohambombagas nonda'as sefe' wambel aonai, owa'.
REV.2.12	Ine' da'a anom basef mofe'ma ensel anama numafi sios amam nematawa Kristen sape Pergamumi. Ae' ahapila bainat launai hi'alina wa'owa'ili. Ea' anda'mepago basef amama ipe' a'i, 
REV.2.13	Ae' egawa wambel ipe'inai. Satan atona ata' nape dembinai ma wambel anama. Ea' ipe' pahapila agel ae'anai la'ifipei pembale'efa Ae'. Ipe' ina pakwaha pembale'efa Ae', owa'. Fowa' aman anama Antipas anan nawalapa basef Ae'ami andeande'. Ea' sahana naga' wambel ipe'inai Satan napoma. Ea' nogota anama ipe' ina pakwaha pembale'efa Ae', owa'.
REV.2.14	Ea' Ae' a'i i'ipipa anom basefa waf aonai ipe' panda'anai dei' ata' napomepa. Enis amam nematawa sape salomepa Pergamum, esis ata' saila waf anama si'i anona aman Balam fowa' nanda'anai la'ifis. Waf aman anama na'ama. Fowa' gani anan nihi'amba anona aman Balak nambaso'mana nanda' esis amam nematawa Israelisi sowa sanda' waf aonai. Ea' Balak nafela ukup esis Israeli ma sagwa' mafis maloma gwa'aimi amama saso' god baso'omunai sanda' waf aonai so'a waolanai. 
REV.2.15	Ea' na'ama etin enis amam nematawa saloma ipe' esis ata' saila waf anama aonai enis epes hiesi sa'i agel Nikolas sanda'anai. 
REV.2.16	Ipe' pemboma opalef pekwaha waf aonai ipe' panda'anai. I'i owa', Ae' felefele' a'i etagamepa epa' eloma epes isima owa' somboma opalef sifi'mai ae'i ehas bainat nape malogel ae'anai. 
REV.2.17	Ipe' aligah mapaipei peme' andeande' basef amama Ambal Bu'unai Godi nawalapama esis amam nematawa Kristen. Emi egafis situ la'ifisa sili'amona wandafa waf aonai, Ae' anona nemaf ese'asa gwa'aimi Ae'ami bu'wami mandambaho' mape heveni. Gwa'aimi amama agilima mana. Ea' ese'asa anom otamba bu'wami afitimi atona etin, ea' enda' anona agel namunai nil otamba amama. Ina enin epen negawa agel anama, owa'etin. Epen nefa' otam anama, enin etin negawana.
REV.2.18	Ine' da'a anom basef mofe'ma ensel anama numafi sios amam nematawa Kristen sape Taiatairai. Ae' nogalomana Godi, naep ae'ami howalagon endilisi si'i nif fandom la'ifim endilisi, bo'wagah ae'ami howalam gambigambis endilisi si'i bras howalagon. 
REV.2.19	Ae' egawa ma waf hianai bu'unai ipe' panda'anai. Ae' egawa ipe' ukup maimaila God naloma epes wapoti' pembale'efa Ae' panda' opeh hiami pagiambama epes hiesi. Ae' egawepa paitu la'ifipa ma nimanimi matagamipei. Ae' egawa maol anama bu'unai ipe' fowa' panda'anai. Ipe' dei' panda' maol anama bu'unai hianai pikila' fowa' panda'anai. 
REV.2.20	Ea' Ae' anom basefa waf aonai ipe' panda'anai. Ipe' pati nemata'w akwama Jesebel kwape kwalomepa. Akwa'w kwa'i, ‘Ae' profet a'i basef Godi mandambahi'i.’ Owa', kwambaso'mepa kwawalipa ipe' panda' maola ae'i panda' waf so'a waolanai aonai ma pa' gwa'aimi amama sondolali saso' god baso'omunai. 
REV.2.21	Ae' a'i akwa'w komboma opaf, amama atom dei' Ae' ata' animbalo'w kwape anom nimeguf, owa'etin. Akwa'w ina kwa'i komboma opaf kowa' alafugama waf anama aonai so'a waolanai, owa'. 
REV.2.22	Ea' dei' peme'! Nambimb ikwaho'w kowai balata ese'akwa nimanimi lu'wami moloma bumbilita lu'unai. Ea' esis amam nematawa saila waf aonai akwa'unai wapoti' sofa' nimanimi amama. I'i esis owa' somboma opalefa sowa' alafugaha waf anama sanda'anai, ese'as nimanimi amama lu'wami. 
REV.2.23	Esis isima saila basef akwa'umi wapoti', nambimb ehas soga'. Ama esis amam nematawa hiesi Godi sogawa Ae' awaloga nomonas maloma ukup epes hiesi andeande'. Ea' anona nemaf egwamepa amamaga ipe' atona etin, mondahama waf ipe' panda'anai.
REV.2.24	Dei' ae' a'i i'ipipa anom basef ipe' enipa amam nematawa pape wambel Taiatairai, ipe' owa' pila basef amama awami akwa'umi, owa' pila waf anama sofalana sa'i, ‘Basef mandambahi'i ma waf Satani,’ owa'. Ae' a'ipipa na'ama. Ae' ina nambimb ese'epa anom nimanimi wapoti' ma ipe', owa'. 
REV.2.25	Waf hianai bu'unai ipe' pagi'manai, anama ipe' pembale'ef la'ifipa pefe' ma petaga nogota Ae' iefi'ianai. 
REV.2.26+REV.2.27	Ipe' emi egafipa pitu la'ifipama wandafa pili'amona waf aonai ma pila okom Ae'anai pefe' petaga nogota hi'ilana, Ae' anona nemaf ese'epa pepel ipe'. Ama pepe dembipei ma amam nematawa hiesi. Na'ama etin si'i fowa' Ahalome nase'e pepel ma ape Dembiwei imafi epes hiesi. Ipe' wapoti' pepe dembipei pefa' pepel pimafi enis amam nematawa wapoti' na'ama. Ipe' pimafias la'ifipa si'i anona aman nahapila kalamuta sanda' ain sanda'anai, si'i anona aman nawala malep papalalana. 
REV.2.28	Ea' ese'epa ondo'w kuhumbitai'wi lala'wan. 
REV.2.29	Ipe' emi egafipa aligah mapaipei peme' andeande' basef amama Ambal Bu'unai Godi nawalapama esis amam nematawa Kristen.
REV.3.1	ahapila anom ambagof bu'wami Godi 7-peleim ea' ahapila ondowa amama 7-peleim.
REV.3.1	Ae' egawa waf hianai ipe' panda'anai. Esis sa'i basefa ipe' na'ama sa'i, ‘Ipe' ambal napaipa.’ Owa'etin. Ipe' si'i saga'i. 
REV.3.2	Ipe' hafel pekwaha pa'oh pandondo'ah! Waf hianai aonai ipe' panda'anai ata' napaipa la'ela'ef na'i nehepa pega'. Ea' anona waf bu'unai kwaie'una ipe' penda'ana notaga la'ifina nape. Dei' main? Waf hianai ipe' panda'anai, Ae' ina ati anona ata' bo'ona ma naep Ahalome Godi, owa'. 
REV.3.3	Ipe' ukup mopoma basef amama Ae'ami fowa' pali' pame'am pefa'am ea'i. Pigi'mam pemboma opalef pekwaha waf aonai pifi'mai Ae'. I'i ipe' owa' pehafel ulal pekwaha koh, nambimb Ae' ifi'i endambaho' etagamepa si'i epen nanda' wali nafi'i nataga ea' ina pegawa maina nogota ae' eatagamepa, owa'. 
REV.3.4	Ea' ipe' enipa pape Sardisi owa' penda' luwaguf maim ipe'imi aom, anona nemaf pindawisa luwaguf afitimi dambaimi atom pefe' peloma Ae'. Dei' main, ati ipe' epes bu'upei ma pefa'am amama. 
REV.3.5	Ipe' paloma enis epes wapoti' sape ambal namunai la'ela'ef agof ipe'imi mail anona buk sa'i buk ambal namunai napainai. Emi egafis situ la'ifisa sili'amona wandafa waf aonai, Ae' ese'as luwaguf amama afitimi solam. Ea' ina anona nemaf egagaha agof asasimi mail buk anama, owa'etin. Mil la'elaef. Ewalapa agof asasimi ma naep Ahalome ae'anai noloma amam ensel Ananimi i'ipam i'i epes isima ae'asi. 
REV.3.6	Ipe' emi egafipa aligah mapaipei peme' andeande' basef amama Ambal Bu'unai Godi nawalapama esis amam nematawa Kristen.
REV.3.7	bu'uwei endilisi dei' ahapila ki ma uta anama fowa' king Devit nahapilanai. I'i Ae' ewisi'ana, anona aman ina la'ifina ma nowalowana, ea' Ae' i'i ewalowana wapoti', nambimb enin epen ina la'ifina niwisi'ana, owa'. Ae' atowe a'ipipago basef amama ipe'. 
REV.3.8	Ae' egawa waf hianai dei' panda'anai hi'alana ea' egawa ipe' wapoti', ata' la'ifipa kwaikwaie' ma enis epes owa' some' basef ipe'imi. Ea' ipe' paila basef ae'ami andeande'. Ea' ina pambaho' agel ae'anai, owa'.
REV.3.8	Ipe' piti, ae' anda' uta nagal napomepa, owa' anona aman la'ifinama nowalowana, owa'. 
REV.3.9	Ipe' peme'! Ipe' pegawa epes isima Satani. Esis sa'i basef sa'i esis epes Judai, owa'etin. Esis ina saila waf Judai, owa'. Esis sambaso'ami. Ae' anona nemaf enda' epes isima sifi'i sindiwa nembawa sotawa felefele'ma bo'wagah ipe'imi ma sogawa ae' okom nainailipa. 
REV.3.10	Ipe' paila basef ae'ami andeande' paitu la'ifipa ma nimanimi amama matagamipei. Ea' Ae' dei' imafi ipe' ma nemaf anama amama meagwambipei motagama amam nematawa hiesi etap hiagomai ma God nowalogas waf bu'unai aonai. Amama ina anona nemaf motagama ipe', owa'. 
REV.3.11	Ae' ifi'i etagama ipe' mehip. Waf bu'unai ipe' pailanai dei', pilona la'ifapa la'ela'ef. Na'ama anona aman nondalombepa amamaga bu'wami mapoma ipe' ma anona nemaf pefa'ami. 
REV.3.12	Emi egafis situ la'ifisa sili'amona wandafa waf aonai, anona nemaf Ae' enda'as situ la'ifis si'i olaf nombalo' ipat lu'unai Godi Ae'anai. Ea' epes isima ina sokwaha ipat anama lu'unai sotanima suwisi ande' wapoti', owa'. Sope andeande' nomon la'ela'ef. Anona nemaf enda' agel Ahalome Godi nila esis noloma agel wambel anama lu'unai God Ae'anai Jerusalem, wambel namunai bu'unai. Wambel anama anona nemaf nokwaha heven God Ae'anai napoma nisila'i. Ea' agel namunai Ae'anai wapoti' enda'ana nila esis. 
REV.3.13	Ipe' emi egafipa aligah mapaipei peme' andeande' basef amama Ambal Bu'unai Godi nawalapama esis amam nematawa Kristen.
REV.3.14	Ae'
REV.3.14	ofagewe ma basef endilisimi awalapam mafe' andeande' basef hiami Godi. La'ela'ef awalapam andeande'. Ae' Dembiwei ma amamaga hiami God nanda'am mape ilif etapi maloma epes hiesi wapoti'. Ae' a'ipipago basef amama ipe'.
REV.3.16	Owa'etin. Ipe' nifipa kwaukwawie'. Ipe' owa' nifipa endilisi ea' owa' poholepa endilisi. Ea' Ae' andaiwa'mepa a'i igu'upei malogel ae'anai. 
REV.3.17	Ipe' pa'iam na'ama pa'i, ‘Ape' moni hianai naloma amamaga hiami ma'omapa. Ape' ina anom amamaga a'apa, owa'.’
REV.3.17	Ea' naep Ae'ami atilipa pape awepa endilisi ma enis epes sati owahipipa. Ipe' pape kwahupa endilisi naep mase'epa alop nape na'a. Ipe' owa' pegawa amama mowalapa waf aonai ipe' panda'anai, owa'. 
REV.3.18	Ea' ese'epa gawa ma ipe'. Gol Ae'ami dei' fandom mataga bo'om endilisi. Andeande'ma ipe' petalom petaga bu'upei amamaga hiami endilisi. Andeande'ma petala luwaguf afitimi pelam muli'akwa alop ipe'inai ma esis ina siti alop ipe'inai nope wafifina ea' ambagof aom, owa'. Andeande'ma ipe' petala anona marasin penda'ana naep ipe'imi ma piti andeande'. 
REV.3.19	Epes hiesi emi egafis Ae' okom nainailas, isima Ae' enda' megah mohas ehas bolam ma enda' waf asasinai notaga bo'ona. Ea' ipe' wapoti' ukup mopoma waf ipe'inai hianai, pemboma opalef pekwaha waf aonai pifi'mai Ae'. 
REV.3.20	Ipe' peme', Ae' aha uta aitu. Emi egafis seme' malogel Ae'anai ma susi' uta, Ae' iwis nomon epe elomas ope atogon wea' gwa'aimi. 
REV.3.21	Emi egafis situ la'ifisa sili'amona wandafa waf aonai, Ae' anona nemaf i'i aho'ma esis sope solome ma sope dembesi balata king Ae'anai. Na'ama etin si'i fowa' Ae' aitu la'ifiwi ali'amona wandafa waf aonai. Ea' dei' ape aloma Ahalome Ae'anai ape balata king Ananinai. 
REV.3.22	Ipe' emi egafipa aligah peme' basef amama andeande' Ambal Bu'unai Godi nawalapama esis amam nematawa Kristen.”
REV.4.1	Amama mataga ea', ati gani heven anona uta nandawisi' nape. Ea' maf anama fowa' ae' ame'anai na'i basef amama si'i anona alof nalef ea' na'i, “Ine' lotowi na'ae ilif ihi'ambena amamaga anona nemaf migi' meatagai.”
REV.4.2	Ea' mehip Ambal Bu'unai Godi nataga la'ifina ma ae'. Ati gani heven balata kingi ati anona aman Dembinai natoma balata anama nape. 
REV.4.3	Anan howalagon la'ifina si'i otam bu'unai agilina ma jaspa naloma otam akwahinai agilina ma konilian. Ea' anona elelina natoma balata anama king natomanai ea' ati elelina anama goloto'unai si'i anona otam bu'unai agilinama emeral. 
REV.4.4	Anom siaifah hiami bu'wami 24-peleim motawa tulif etina balata anama dembinai kingi. Ea' anom agufumi mala luwaguf afitimi atom matoma mandandamam siaifah amama 24-peleim. Mowalo' hagw dembemi atom mowalo'ami balagah amamumi sanda' gol sanda'ami. 
REV.4.5	Otaga holala natagai balata kingi diwala. Ea' anom amalemb lu'wami mala' wapoti' balata anama nape natologoma bagah 7-peleim fandumi mape mafifimana. Bagah amama Ambagof bu'wami Godi 7-peleim. 
REV.4.6	Ea' anama balata kingi notawa natologoma anom amamaga mape. Amama si'i embel naoh lu'wami. Amama mandati si'i mapelaga mati embel mati ambagof.
REV.4.6	Ea' anom amamaga biamibiam ambal namunai napaimi mape la'afen anama balata kingi maitu. Amam mape naep hiami mapaim hi'alam maso'ala amagah opalef amamumi alafugah hi'alam. 
REV.4.7	Nali'i ambal napainai si'i anona mafin lu'unai wandafunai laion. Nagi'i anan si'i bulmakau suwafunai. Nafe'ma wanomi anan amaga nandati si'i amaga epeni. Ea' nafe'ma biamibiami nandati si'i anona komon lu'unai nufia' nafe' ilifi. 
REV.4.8	Ambagof namumi mapaimi bihinagof wanom wanom mape mandandam. Ea' alop amamunai si'ina naep atomana hi'alana. Ea' owamb alip amam ma'i la'ela'ef na'ama ma'i, “Dembinai God Anan la'ifina bo'ona endilisi! Fowa' gani Anan nape dei' nape, anona nemaf owagama wapoti' nope la'ela'ef.”
REV.4.8	Amam ina mapoma noma'wa ma'i basef amama, owa'. Manda'am la'ela'ef. 
REV.4.9	Amam mandanifela God natoma balata kingi nape ambal namunai la'ela'ef. Ea' mafela agel Ananinai manifelona. 
REV.4.10	Ama nimeguf hiami maina nogota amam manda'am na'ama, agufumi amama 24-peleim mindiwa nembawa ma naep Dembinai kingi, natoma balata kingi. Ea' amam manda' lotuma Anan nape la'ela'ef. Amam mowali hagw amamumi golim makwahom mondola'wifa mape owina Anan Dembinai amamunai. Hagw amama mafe' mowa felefele'ma balata kingi notawa natologoma ea' ma'i,
REV.4.11	“Ine' God afa'inai Dembinai afa'inai. Ine' la'ifinai bu'unai endilisi ma epes hiesi sondanifela ine' sofela agel ine'inai lu'una. Ine' la'ifinai. Dei' main, ine' nanda' amamaga hiami. Okom ine'inai atona na'iam nanda'am mataga. Ea' dei' amamaga amama hiami mape ambal napaim.”
REV.5.1	Ea' ati aman anama natoma balata kingi nahapila anona buk lagel da'isinai ananinai. Buk anama amef mail nomon ande'. Ea' sanda' tep si'i blasta sowa' buk anama. Tep tu'wanina 7-peleina sowa'ana buk anama. 
REV.5.2	Ea' ati anona ensel la'ifinai noga na'i mehip na'ama na'i, “Emi epen bu'wani ma atuwasi la'ifina nehape' tep anama nowa' buk anama?”
REV.5.3	Owa' anin epen atitin nape heveni o nape etap anae'i o nape etap owini la'ifina nehape' tep anama nowa' buk anama nati nomonana, owa'. 
REV.5.4	Ae' ati esis ina sati anin epen la'ifina nefa' buk anama niti nomonana, owa'. Ea' ae' dei' okom nimanina amama alef ega a'i mehip. 
REV.5.5	Ea' anan agilinai na'ipi na'ama na'i, “Ine' owa' nelef! Neme'! Anona aman natagama wambota anama launai esis Judai, aman anama ma'una Dembinai nataga wambota anama bafalomepa Deviti. Anan si'i anona mafin wandafunai laion, nikila' wandafa waf aonai. Amama atom dei' atuwasi Anan la'ifina ma nehape' tep anama 7-peleina nowa' buk anama naufeniana.”
REV.5.6	Ae' ati amama biamibiam ambal napaimi maloma amam agufumi mape malipa anona mafin sipsip noganai. Anan naitu, nandati si'i sahana afuna. Anan naitu felefele'ma balata anama kingi. Wambawa mataga balagana 7-peleim ea' naep 7-peleim. Naep amama ma'i Ambagof Bu'wami Godi 7-peleim nasapa'am mafe'agon hi'alagon etap anae' hiagoma. 
REV.5.7	Sipsip anama noganai nafe' nofa'ai buk anama nape lagel da'isinai Ananinai natoma balata anama kingi. 
REV.5.8	Nofa' buk anama ea', amamaga amama biamibiam ambal namunai napaimi maloma agufumi amama 24-peleim mindiwa nembawa motawa felefele'ma sipsip anama noganai. Agufumi amama hiami atona etin mahapila anona musik si'i gitai naloma anom dis gol si'inama sanda amama nogoh alogw bu'wami ma'ami. Sanda amama alogw ambul mataga malata ilif si'i beten esis amam nematawa Godi. 
REV.5.9	Ea' manda' anona awaf dambainai na'ama ma'i,
REV.5.9	“Ine' bu'winai endilisi ma nefa'ai buk anama nahape' mandof tep anama hianai mowa'anai. Dei' main, esis sahena naga', esimbel ine'imi matala epes isima wapoti' sotanimani nase'anas God. Ine' natala esis amam nematawa hiesi hi'alasa epes hiesi wambotagw hiami mamumami, diga naninani hianai, alop naninani hianai ma epes sape etap hiagoma wambel hiagoma ma sotanimani. 
REV.5.10	Ine' nanda' epes isima hiesi sataga si'i pris mondolalima Godi ma Anan nope Dembinai ma esis numafias sonda' maol Ananinai. Ea' esis anona nemaf sope si'i king sumafi epes hiesi sape etapi.”
REV.5.11	Ae' atologon ame' malogof ensel hiami endilisi siambam namba amamunai hiami handet milian tausen, hiami endilisi. Amam maitu malipa balata anama kingi maloma amamaga amama ambal napaimi maloma amam agufumi. 
REV.5.12	Amam ma'i ma'oh mehip ma'i,
REV.5.12	“Anama ma'una sipsip noganai, fowa' esis sahana naga'i. Anan bu'unai endilisi ma nofa' namba agel lu'unai noloma amamaga hiami bu'wami otamba hiahaom maim moloma pepel lu'unai noloma gawa bu'unai noloma howalagon. Anan bu'unai endilisi ma epes hiesi sefela agel Ananinai sondanifela Anan sinifelona.”
REV.5.13	Amama mafe'ma ea', Ae' ame' diga ma amamaga hiami maloma epes hiesi God nanda'as ambagof mapaisi hi'alas. Hiesi sape heveni sape etap anae' saloma sape etap owini saloma sape naoh embel owini. Ame' amamaga amama hiami maloma epes isima hiesi sape anama hiagomai sanda' anona awaf na'ama sa'i,
REV.5.13	“Dembinai nape balata anama Kingi naloma sipsip noganai wapoti', amam biam bu'wami ma mofa' danifel anama hianai naloma agel lu'unai naloma pepel naloma howalagon. Amam biam bu'wami ma mofa' amama nimeguf hiami la'ela'ef hihif.”
REV.5.14	Ea' amamaga amama biamibiam mape namumi ma'i, “Endilisi!”
REV.5.14	Ea' agufumi amama 24-peleim mindiwa nembawa manda' lotuma God naloma sipsip noganai.
REV.6.1	Ae' ati sipsip noganai nahapila buk anama tep 7-peleina nowa'ana nahape' tep nali'i. Ea' ame' anona ma amam amama biamibiami na'i basef diga ananinai ame' si'i otaga diluluwagala. Anan na'i, “Ine' fi'i!”
REV.6.2	Atologon wapoti', ati anona mafin hos afitinai epen natomanai nahapila kopa'w. Esis sase'ana anona hat si'i sanda' wandaf sali'amonana sofa'ami. Ea' anan la'ifina nafe' dei' nali'amona wandaf okom la'ifina nape la'ela'ef na'i nonda' wandaf lu'unai nikila' epes hiesi.
REV.6.3	Sipsip noganai nahape' anona tep nafe'ma bifi nowa' buk anama ea' ame' anona ma amama biamibiam nafe'ma bifi na'i, “Ine' fi'i!”
REV.6.4	Ea' anona hos akwahinai howalagon endilisi nataga, anona aman natoma hos anama. Amam amama biamibiam mase'ana pepel aman anama natoma hosi. Ea' la'ifina ma nili'amona nogota bu'unai ma amam nematawa etap anae'isi. Ea' esis lupulupa' so'oh soga'. Ea' mase'ana anona bainat lu'unai ma nonda' wandaf.
REV.6.5	Ea' sipsip noganai nahape' anona tep nafe'ma wenifi wapoti' nowa' buk. Ame' anona ma amama biamibiam nafe'ma wenifi na'i, “Ine' fi'i!”
REV.6.5	Ae' atologon wapoti' ati anona hos alialinai. Aman natomanai nahapila anona skel si'i ikwaf dende'ma nowaloga gwa'aimi nihi'ambasa ikwaf dende'. 
REV.6.6	Ea' ame' anona maf si'i anona malogel na'i la'afena amam biamibiam na'i, “Ine' nesaho' anona malep sala su'utip witimi ma 3 kina. Ea' nesaho' maloh sa'umi wanom bali si'i wit napaimi ma otamba 3 kina. Ine' owa' nehambombaga wain noloma wel hi'ilam, owa'!”
REV.6.7	Ea' sipsip noganai nahape' tep nafe'ma bifibifi nowa' buk, ea' ame' malogel anona ma amam ambagof mapaimi nafe'ma biamibiami na'i, “Ine' fi'i!”
REV.6.8	Atologon wapoti' ati anona hos batafunai, aman natomanai agel ananinai ga'. Ea' anona aman numafi wambel esis saga'i sapoma nagi'mana nafi'i. Amam biam mowala amam nematawa hiesi sape etapi sotaga wambotagw biamibiam ea' amam motaga la'ifima moha enis amam nematawa hiesi sape anona wambota atotona soga'. Ea' amam biam moha enis soga' bainat amamunai ea' enis nolomohas soga' ea' enis awes naninani nonda'as soga' ea' mafis amama wandafumi mape aolupi moha enis soga'.
REV.6.9	Sipsip noganai nahape' tep anama wapoti' nafe'ma wenif bifi nowa' buk, ati ambagof enis epes saga'i sape owina balata sondolalima Godi. Fowa' epes isima sombale'efa basef Godi la'ifis sawalapam sa'iam sa'ipasama Jisas Krais nagiambamas. Ea' isima sandaiwa'ma Godi sahas saga'. 
REV.6.10	Ea' ambagof amama ma'i mehip na'ama ma'i,
REV.6.10	“King dembinai nahapila ilif etap, ine' nape bo'wena, ine' endilisinai! Afagof ma'um mefe' hi'ilam muli' ma ine' nenda' kotima esis amam nematawa sape etapi, ma negwa esimbel ape'imi?”
REV.6.11	Ea' God nase'ama anom luwaguf afitimi laumi atona etin na'ipam na'ama na'i, “Ipe' ata' pepoma noma'w nogota bandana. Anona nemaf esis naumbih soha sahin owan isima ipe' pandao'oma panda' maol atonai soga', si'i sahepa paga'. Anona nemaf dohandohama esis naumbih sohas soga' sotaga ma ikwaf ae' a'ianai, egwa esimbel ipe'imi.”
REV.6.12	Ae' ati sipsip noganai nahape' tep anama nafe'ma wenif wenifi nowa' buk dei' atef sowambon lu'unai nakoto'ma etap, aon alipunai nataga nandamboma alialina si'i lowaf alinai apinai. Ea' aon owambunai nataga akwahina hi'alana si'i esimbel. 
REV.6.13	Ea' ondowa mape ilifi mowai etap si'i su'utip mail lawah figi owa' ata' akume uf nakoto'mam mowai. 
REV.6.14	Ilif wapoti' nafe' hi'alagon si'i samagwia mat sowa'ana. Ea' halafutagw hiami maloma ailan hianai makwaha anama mapoma mindiki'ah mafe' anagon. 
REV.6.15	Ea' amam king dembemi etapami maloma agufumi maloma amam kepten dembemi mumafi amam soldia maloma amam amamaga hiamumi maloma amam amama aguf lu'wamumi maloma epes isima hiesi sanda' maola otamba saloma isima hiesi agof a'asi sape owina enis epesi, esis hiesi sawis sandambaho' sape hul maim mape etapi ea' mape nomona owah lu'wami mape halafutagwi. 
REV.6.16	Ea' sofala halafutagw amama hiami maloma owah hiami sa'i,
REV.6.16	“Ipe' mehip kwa'ilipei pewai pepei'apa ma pembahe'apa ma amaga anan natoma balata kingi naloma okom wandafunai ma sipsip noganai. 
REV.6.17	Dei' main, nemaf anama lu'unai ma ukup amam biam wandafuma mogwa waf aonai dei' nataga. Atuwasi emi la'ifina nitu nikila' amam? Owa'etin.”
REV.7.1	Amama mafe'ma ea', ae' ati ensel biamibiam maitu wa'owa'ola biefigin biefigin etap nafe' netambela, mahapila uf hianai etapanai ma uf ina la'ifina nehapusa etap o naoh embel lu'wami o nefa' anona lawag nenda' felifal, owa'. 
REV.7.2	Ea' ati anona ensel nafe' nalata ilif aon natefima. Anan nahapila ikwaf la'ifinai Godi nape namunai na'i nosaho' epes sanda' maol Godi. Ea' nofala ensel amama biamibiam God nase'ama pepel ma mohambombaga etap naloma naoh. 
REV.7.3	Anan na'ipam mehip na'i, “Dei' ipe' ina pehambombaga etap noloma naoh moloma lawah maim, owa'. Ata' owa'. Afa' wa'i osaho' epes isima sanda' maol God ape'inai osahe'as uli'. Nambimb andeande' pehambombaga amamaga amama.”
REV.7.4	Ea' ame' esis sa'i esis amam nematawa isima ma'uma'wis ensel anama nasahe'as. Esis nasahe'as ea'i sataga na'ama 144,000. Esis amam nematawa hiesi wambotagw hiami epes Israeli. 
REV.7.5	Dei' esis 12,000 epes hiesi esis wambota Judai saloma 12,000 epes hiesi wambota Rubeni saloma 12,000 epes hiesi wambota Gati. 
REV.7.6	Ea' esis 12,000 epes hiesi wambota Aseri saloma 12,000 epes hiesi wambota Naptali saloma 12,000 epes hiesi wambota Manasei. 
REV.7.7	Ea' 12,000 epes hiesi wambota Simeoni saloma 12,000 epes hiesi wambota Livai saloma 12,000 epes hiesi wambota Isakari. 
REV.7.8	Ea' 12,000 epes hiesi wambota Sebuluni saloma 12,000 epes hiesi wambota Josepi saloma 12,000 epes hiesi wambota Benjamini.
REV.7.9	Amamaga amama hi'alam, ae' ata' atologon wapoti' ati esis amam nematawa hiesi endilisi safi'i sondowa'anima sape. Ea' ina enin epen la'ifina niamba epes isima sataga ma'uma'wis, owa'. Esis hias endililsi. Epes isima sape etap kantri hiagoma ea' epes hiesi sape wambotagw hiami ma alop anama naninani, diga hianai naninani, isima hiesi hi'alas.
REV.7.9	Esis saitu anama God natoma balata king ma naep sipsip noganai. Sala anom luwaguf afitimi laumi, sahapila bagah lagof asasimi. 
REV.7.10	Ea' soga sa'i mehip na'ama sa'i,
REV.7.10	“God ape'inai Anan natoma balata kingi naloma Sipsip noganai, amam biam mofa'apa motanimani ma makwaha waf aonai ape' manda'anai.”
REV.7.11	Ensel amama hiami mandatama hi'alam maitu anama balata kingi ea' agufumi amama 24-peleim maloma amamaga amama biamibiam mape namumi mape mitimalo' mati etap felefele'ma balata kingi manda' lotu mandanifela God. 
REV.7.12	Amam ma'iam na'ama ma'i,
REV.7.12	“Endilisi! Ape' mandanifel endilisi ma God ape'inai mafela agel ananinai lu'una! Anan Dembinai ofagonama howalagon. Anan nomonas hiami bu'wami mapaina ea' ape' manifelona mafela agel ananinai! Anan pepel hiamunai endilisi! Pepel lu'unai napoma Anan! Amama hiami ananimi atom la'ela'ef. Endilisi!”
REV.7.13	Ea' anona amam agufumi amama 24-peleim nahali'i na'i, “Esis isima sala luwaguf afitimi, esis emi egafis? Esis safi'i enima?”
REV.7.14	Ea' agwamana basef a'i, “Dembinai ae'inai, ine' etina negawas.”
REV.7.14	Ea' Anan na'ipi na'i, “Epes isima fowa' sape etap sofa' nimanimi lu'wami ma lagof esis naumbih. Esis sasa'opa luwaguf asasimi ma esimbel sipsip anama noganai, dei' mataga afitim. 
REV.7.15	Ea' saitu balata king Godi natologoma. Owamb alip sanda' opeh ananimi ipat ananinai. Anan nape balata anama kingi, anan atona anona nemaf nope nolomas nili'akwas. 
REV.7.16	Esis ina anona nemaf nolomohas wapoti', ina soga'ma embel iap nose'as wapoti', owa'. Owaf ina anona nemaf la'ifina nohas, ea' ina anom nif lu'wami mihihi'as sope, owa'. 
REV.7.17	Dei' main, sipsip noganai naitu felefele' endilisi ma balata kingi, anan nope numafias. Anan no'was safe'ma embel amama mataga anona ifata ma sofa' embel amama ambal namunai napaimi. Ea' God anona nemaf nupati'amasa embif hiami naep asasimi ma esis ina ata' selef wapoti', owa'.”
REV.8.1	Ea' sipsip noganai nahape' tep anama nafe'ma 7i nowa' buk anama ea' ina ata' owa' anom amamaga monda'am, owa'. Ea' ina anom basef mataga heven mape mafe' mafe'ma nogota si'i awa tu'waninai, owa'. 
REV.8.2	Amama mafe'ma ea', ati ensel amama 7-peleim la'ela'ef maitu naep Godi mofa' biugel anama 7-pelaina nandandam.
REV.8.3	Ea' anona ensel nafi'i naitu felefele'ma balata sondolali ma Goda. Nahapila anona plet gol ama nonda' nogoh alogw bu'wami ma'ami. Esis sase'ana sanda hiami ma nonda' nogoh amama ma anan nokolasom moloma beten amam nematawa hiesi Godi. Ea' nanda' ofa ma God balata anama sanda' gol sanda'anai notawa felefele'ma balata kingi. 
REV.8.4	Ea' nogoh maloma sanda amama alogw ma'ami maloma beten esis amam nematawa Godi, amama mandatama etifigin malata ilifa naep Godi. 
REV.8.5	Ea' ensel anama nofa' plet anama do'ok sanda amama malami ea' nofa' nifa balata sondolalima Godanai nowalam plet, ea' nakwahom muwai etap. Anan nakwahom ea', otaga holala, anom amamaga mataga manda'am, howalagon nafe' sowambon lu'unai nasol etin nape.
REV.8.6	Ea' ensel amama 7-peleim mahapila biugel anama 7-pelaina mandandombola mufapula biugel anama. 
REV.8.7	Ensel nali'i nofapula biugel ananinai ea' ais afitimi si'i otamba pohalami maloma nif maloma esimbel lola'am mataga heven ea' nokolo' ais maloma esimbel mowai etap. Amam mawaloga etap hiagoma naloma lawah hiami mataga wenifigin. Ea' nif fando etap wa'agon ea' biefigin nape. Ea' otalef hiami maluwi amama wapoti' ea' nif fandom hi'alam.
REV.8.8	Ea' ensel anama nafe'ma bifi nofapula biugel ananinai, esis sakwaha anom amamaga si'i halaf fandonai nandegia nafe' nowala naoh. Ea' sawala naoh mataga wenifigin ea' wa'am mandamboma mataga esimbel biefigin nape bo'wagon. 
REV.8.9	Ea' sawaloga amamaga amama hiami mape naohi ambagof namumi mapaimi sawalogam mataga wenifigin ea' wa'am maga' biam mape bo'om. Ea' sawaloga sip hiami mafe' naohi wapoti' sawalogam mataga wenifim ea' wa'om aom biam mape bo'om.
REV.8.10	Ea' ensel anama nafe'ma wanomi nofapula biugel ananinai, anona ondo'w lu'unai nandegia heven fandona fofol etin si'i nemba'w fandonai nowai etap. Esis sawaloga walembeh hiami maloma embel hiami motah etapi sawalogam mataga wanom ea' ondo'w anama nafe' nowala embel tu'wanim motah wa'ili. Wa'el aom ea' wa'ol biefigin mape bo'om. 
REV.8.11	Ondo'w agili'nama anama sa'i, marasin Anama Numbutinai. Ea' sawaloga walembeh embel hiami sawalogam mataga wanom, ea' wa'om mataga si'i marasin numbutinai. Ea' biefigini mape bo'om. Ea' epes hiesi sa' embel amama awami maofa opalef asasimi saga' hi'alas.
REV.8.12	Ea' ensel anama nafe'ma biamibiam nufapula biugel ananinai, esis sawaloga aon owambunai alipunai naloma ondowa sawalogam mataga wanom. Ea' sahambombaga wa'om mataga akutim. Ea' nemaf a'ipanama sowalogana wanom. Etifigin akutigin, biefigin howalgon. Ea' owamb tu'wanina na'ama etin si'i alip.
REV.8.13	Ea' ati anona komon lu'unai nufia' nafe' la'afen gani ilif ame'ana na'i mehip na'i,
REV.8.13	“Uwahipis uwahipis endilisi esis amam nematawa sape etapi ma nimanimi lu'wami wapoti' motagamas. Dei' main, anom ensel wanom ma'i mufapula biugel amamunai ma nambimb nimanimi amama motagamas!”
REV.9.1	Ea' ensel anama nafe'ma wanom biami nufapula biugel ananinai, ati anona ondo'w nakwaha heven ilif nowai etap. Ondo'w anama anona ensel. Ea' esis sase'ana ki utainai ma anona hul nagal nowala etap owin. Hul anama owa' nefe' notambili nowala nafe' etin. 
REV.9.2	Anan nawisi' uta hul anama ea' nogoh lu'wami mataga si'i nogoh malo nif lu'wami. Ea' nogoh amama malo mase'ala aon ilif, ea' aon alipunai naloma owambunai mataga akutim. 
REV.9.3	Ea' anom asagof si'i kwamu'wis lu'wami makwaha nogoh amama mowala etap. Ea' ensel anama nase'am pepel si'i pepel sipiawa mape etapi maha epesi. 
REV.9.4	Ea' mofa' basef na'ama ma'i,
REV.9.4	“Ipe' ina pehambombaga otalef o amamaga mamumami mataga etapi o anom lawah, owa'. Ipe' pehambombagago epes amama atom ikwaf Godi owa' notoma amagah asasimi.”
REV.9.5	Ea' amam amama la'ifima mose'asa nimanimi epes isima mefe' mondahama aomb wanom biam, ea' ina mofa' pepel ma mohas soga', owa'. Ea' mase'asa nimanimi lu'wami endilisi ma epes isima si'i sipiawa maha epes same' nimanimi lu'wami. 
REV.9.6	Nemaf anama epes hiesi sogolopa eafa si'i seaga', owa'. Ina sati anona. Ga' nambimb nondafa'mas sofa' nimanimi lu'wami sope la'ela'ef. 
REV.9.7	Ae' ati asagof amama si'i hos mandondombol ma'i mopa'. Balagahima mandati si'i hagw dembemi atom mowalo'ami sanda' gol sanda'am matoma balagah amamumi. Ea' amagah amamumi si'i naep epesi sanda'am. 
REV.9.8	Balagah amamumi auf laomi si'i balagah nematawai. Nalelef amamumi si'i nalelef mafis wandafumi laionim. 
REV.9.9	Mafatagw amamumi mala siaogw si'i dunduwif si'i agofum pepel ea' behenagof amamumi manda'am mehip si'i hos mahondo' wilkar lu'unai hianai masagih mafe'ma wandaf. 
REV.9.10	Ahagwalef mailam si'i sipiawa ea' nalelef motawama moha hiesi mose'asa nombot aonai sefa' nimanimi lu'wami. Amama mape ahagwalef. Ahagwalef amamumi pepel ma moha epes aomb amama wanom biam. 
REV.9.11	Amam anona king amamunai numafiam. King anama anan ensel numafi hul anama nagal nowala gani owin endilisi, nafe' etini. Diga esis Hibrui sa'i agel ensel anama sa'i, Abadon. Diga esis Griki sa'i, Apolion. Ofagema ma'i, “Aman nohambombaga amamaga hiami.”
REV.9.12	Nemaf aonai ma nimanimi lu'wami mali'i hi'alam. Ea' peme'! Nimanimi biefim ata' mapani nambimb motaga migi'.
REV.9.13	Ea' ensel anama nafe'ma wanom wanomi nufapula biugel ananinai, ame' anona malogel na'i natagai balata sondolalima Goda sanda' gol sanda'anai da'malifinama to'wan to'wan notawa naep Godi. 
REV.9.14	Malogel anama na'ipa ensel anama nufapula biugeli na'ama na'i, “Ensel amama awami biamibiam manda' kalabusa walemb lu'unai Yufretis, ine' nekwaha amam mofo'o.”
REV.9.15	Ea' nakwahom mafe'ma nambimb meamba esis amam nematawa hiesi sape etapi mowalogas sotaga wenis ea' moha epes hiesi wa'ol soga', biefis sope bo'wes. God nanda' ensel amama mandondombol mape mohafa aua anama ma nemaf anama ma aon anama ma afagel anama atona ma monda' opeh amama. 
REV.9.16	Ae' ame' soldia hiami endilisi 200 milian matoma hos amamumi. Ame' seambam mataga hiami endilisi. 
REV.9.17	Ape si'i a'oh andondo'ah ati amam matoma hosi. Amam soldia mala siaogw kapaimi atom. Siaogw amama akwahimi alimi kolotuwaimi maloma batafumi. Balagah hosim si'i balagah mafis wandafumi lu'wami laionim. Ea' nif fandom nogoh mataga otamba batafumi salfa fandom mataga malogof amamumi. 
REV.9.18	Amam meamba esis amam nematawa hiesi mawalogas sataga wenis ea' maha wa'ol afisa amamaga amama awami wenifim, nif maloma nogoh maloma otam salfa fandumi mataga malogof hosi. Ea' epes hiesi biefis sape bo'wes. 
REV.9.19	La'ifimi hosi mape malogof maloma ahagwalef amamumi. Dei' main, ahagwalef amamumi si'i iguf, balagah mandandam. Ea' dei' maha epesa ahagwalef amama amamumi.
REV.9.20	Enis epes hiesi ina afisa amamaga amama awami wenifim, ina samboma opalefa sakwaha waf aonai, owa'. Esis ina sowa' alafugaha amamaga amama sanda'am lagof asasimi, owa'. Esis ina dei' sakwaha waf anama sanda' lotuma ambagof awami maloma god anama baso'omunai sanda' goli siliwa, bras otamba o lawah hiami maim sanda'ami, amamaga amama ina mati o maitu mafi'i, mame' basef, owa'. 
REV.9.21	Epes isima saha enis epes saga'i, sanda' ma'akw sanda' ufiali ea' saila waf so'a waolanai, sanda' wali. Ea' esis ina samboma opalefa sowa' alafugaha waf anama aonai, owa'.
REV.10.1	Amama hi'alam, ati anona ensel la'ifinai nisila'i heven. Anan nandambaho' elagw ea' elelina naloma balaga ananinai. Amaga ananinai nafifil howalagon endilisi si'i aon alipunai nalatawi ea' bo'wagah ananimi si'i nif fandom malata ilif. 
REV.10.2	Anan nahapila anona buk so'unai lagof ananimi, nandauf na'oh. Anan nawamona bo'waga ananinai da'isinai natoma naoh ea' aonai nahaponana etap wata'ita. 
REV.10.3	Ea' nogal na'i mehip endilisi si'i mafin lu'unai laion nanda'am. Nanda'am na'ama ma ea', otaga dilili bugwalag 7-peleif. Ma'i si'i anona malogel na'i. 
REV.10.4	Otaga dilili bugwalagw 7-peleif ma'i basef ea', a'i enda' anom basefa amama, ea' ame' anona malogel na'i nataga heven na'i, “Basef amama otaga dilili bugwalagw 7-peleif, amama ine' nembaho'wam mope okom ine'inai atona. Ina nenda'am mil buk, owa'.”
REV.10.5	Ea' ensel anama ali' atolona naitu naoh maloma etap wata'itai anan nasa'ma lagel da'isinai nalata. 
REV.10.6	Ea' na'iam endilisi gani ilifa agel Godi nape namunai la'ela'ef hihif. Anan nanda' ilif naloma etap naloma amamaga hiami ambagof mapaimi maloma amama ambagof a'ami mape ilif etapi maloma naoh embel lu'wami maloma amamaga amama hiami mape naoh owin wapoti'.
REV.10.6	Ea' ensel anama na'i, “Nogota mape mohafanai dei' hi'alana. 
REV.10.7	Nemaf anama ensel anama nafe'ma 7i ni'i nufapula biugel ananinai, amamaga amama God nambahe'ami motaga alihim. God felefele' nonda'am endilisi si'i basef fowa' nase'amam amam profet manda' opeh ananimi.”
REV.10.8	Ea' malogel fowa' ame'ana heveni na'ipi wapoti' na'ama na'i, “Ine' fo'o fa'ai buk anama nandauf nape lagel ensel naitu naoh maloma etapi.”
REV.10.9	Ea' afe'ma ensel anama a'ipana a'i, “Ine' se'e buk anama so'unai.”
REV.10.9	Ea' na'ipi na'i, “Ine' fa'ana nea'ana. Anan atuwasi usihina si'i aupimbel malogel ine'inai, ea' opaf ine'inai numbutina.”
REV.10.10	Anan na'iam ea', afela buk anama so'unai lagel enseli agwa'ana. Ea' malogel ae'anai usihina si'i aupimbel hani. Agwa'ana ame' numbutina opaf ae'anai.
REV.10.11	Ea' ame' anom basef sa'ipi sa'i, “Ine' newalapa basef Godi wapoti' ma amamaga nambimb motagama epes amam nematawa alop naninani hianai ma diga anama hianai naninani ma amam king dembemi hiami wapoti'.”
REV.11.1	Ea' esis sase'e ikwaf ae' ma indila'wifa amamaga dende'am etin sa'ipi sa'i, “Ine' hafel nembe' ikwafa ipat lu'unai Godi noloma balata anama sondolalima Goda. Ea' neamba esis amam nematawa sanda' lotu ma Anani sataga ma'wis. 
REV.11.2	Ea' ina nenda' endalelemb amama mape ande'ma ipat anama, owa', hapaimi. Dei' main, endalelemb amama esis amam nematawa sololama Godi sofa'am. Ama esis anona nemaf sotaga sohambombaga wambel lu'wagoma Godi bu'unai sope sefe' sondahama aomb 42-peleim, afagof si'imi wanom tu'waninai. 
REV.11.3	Ea' nambimb Ae' God esapa'o amam amama biam ae'ami enda'am la'ifim mowalapa basef Ae'ami. Ea' amam nambimb mowaho' begah wa'ami
REV.11.3	si'i luwaguf awami ea' mi'ipasa basef Ae'ami mofe' mondahama nimeguf 1,260-peleim, afagof wanom tu'waninai.”
REV.11.5	I'i enis epes si'i sonda' amam biam aom, atuwasi nif motaga malogof amamumi fendo esis naumbih amamisi endilisi. Endilisi, emi egafin ni'i neham, waf anama atona enin nega'. 
REV.11.6	Amam biam la'fima mosopama otaga ma asaf owa'etina nimeguf hiami mawalapa basef Godi. Amam agel lu'unai ma momboma embel hiami motaga akwahim si'i esimbel ea' mofa' pepel lu'unai ma moha esis amam nematawa etapasi ma amamaga awami mamumami. Maina nemaf amam mi'i monda'am na'ama, amam la'ifima monda'am.
REV.11.8	Ea' alop amamunai no'oh eaf lu'unai taun anama lu'wagoma, ape' ma'iagon basef womun etin ma'i agel Sodom naloma Isip. Anama taun anama etin fowa' esis saha Dembinai amamunai naga' lawag usi'inai tu'wanainai. 
REV.11.9	Enis epes alop hianai naninani sape wambel etap hiagomai saloma esis diga hianai naninani, epes hiesi siti alop amam biami la'ela'ef sondahama nimeguf wanom si'ina tu'waninai. Ea' esis ina si'i aho'ma enis epes sowam hi'agilif, owa'. 
REV.11.10	Ea' esis amam nematawa etapasi sondanifel ma amam maga' ea' sonda' gwa'aimi sea'am sealemb ea' sandaso'ama amamaga bu'wami maloma alupisi asasisi. Dei' main, profet amama biam mase'asa nimanimi lu'wami amam nematawa hiesi sape etapi.
REV.11.12	Ea' mome' anona malogel ni'i notagai heven nofalam mehip na'ama ni'i, “Ipe' bipa letowi na'ae ilif!”
REV.11.12	Ea' mofe' heven muwis elagw nomon esis naumbih situ sotolom mofe'. 
REV.11.13	Nogota anama atona, sowambon lu'unai nokoto' taun anama lu'wagoma tu'wanigin pe'ogon ea' 9-peleigin ata' nope bo'wagon. Ea' esis amam nematawa 7,000-peleis soga' ma sowambon anama. Ea' esis enis amam nematawa seapani esis umbamahas endilisi, sefela agel God nape heveni. 
REV.11.14	Amamaga nimanimi lu'wami mafe'ma bifi amama mafe' hi'alam, ea' peme'! Nogota bandana ma nimanimi lu'wami mafe'ma wanomi motaga.
REV.11.15	Ensel anama nafe'ma 7i nufapula biugel ananinai, anom malogof moga ma'i mehip matagai heven na'ama ma'i,
REV.11.15	“Dembinai ape'inai naloma Krais Amam biam dei' mefa' pepel mataga king dembemi etap anae' hiagoma mumafiagon. Ea' Anan nope king Dembinai la'ela'ef hihif!”
REV.11.16	Ea' amam amama agufumi 24-peleim natoma balata lu'unai amamunai ma naep Godi mape etap mindiwa balagah amamumi mati etap manda' lotu mandanifel ma God 
REV.11.17	ma'i,
REV.11.17	“Dembinai, ine' God pepel hianainai. Fowa' gani endilisi ine' napani, dei' ine' nape. Ine' dei' nefa' pepel hianai ine'inai nape king Dembinai numafi epes saloma amamaga hiami. Ea' afa' wanifelina. 
REV.11.18	Esis sololama Godi opalef aom ukup numbutim, ea' dei' okom ine'inai wandafuna nataga ea'. Dei' nemaf ine' newaloga esis saga'i ma sotagama kot. Dei' nemaf ine' nose'asa amamaga bu'wami ma amam profet manda' opeh ine'imi. Dei' ine' nose'asa amamaga bu'wami esis amam nematawa ine'isi saloma isima hiesi sanda' lotuminai sape owina ine', esis agufisi saloma isima agof a'asi wapoti'. Dei' nemaf ine' neha epes isima saha epes sape etapi!”
REV.11.19	Amam ma'iam ea' ipat lu'unai Godi nape heven nandawisi' ea' bokis bu'wami amama mi'uli Godi napaimi amama mataga ma'oh alihiguma nomon ipat Ananinai. Ea' otaga holala pelepele', dilili bugwalagw nafe', etap nalemb etin asaf lu'unai ondowa lu'wamunai si'i otamba mambip mowai.
REV.12.1	Ea' anona ikwaf lu'unai nataga heven nape na'ama. Ano'w nemata'w kwape kowaho' aon alipunai alop akwa'unai si'i lowaf. Ea' aon owambunai nape owina bo'wagah akwa'umi. Ea' anona hat awau agufuwai atowa owalo'omi natoma balaga akwa'unai. Ondowa 12-peleiwa wailana. 
REV.12.2	Ea' akwa'w opafu'w kwame' nimanimi amama matagama'wa kola awani. Ea' kwawal kwalef kwa'oh mehip. 
REV.12.3	Ea' anona ikwaf nataga heven nape na'ama. Anona kwambon lu'unai nape. Anan akwahinai balagah 7-peleim mandandana, wambawa mataganai 10-peleim. Ea' hagw 7-peleim dembemi atom mowalo'ami matoma balagah ananimi. 
REV.12.4	Andep kwambuni nambefa wa'am sawaloga ondowa mape ilifi sawalogom mataga wenifim nambefam mowai etap. Ea' dei' biefim mape ilif la'ela'ef. Ea' kwambon anama nafi'i naitu naep nemata'w kwa'i kola awani, naitu nohafa akwa'wa ata' kolani, mehip nogwa'an.
REV.12.5	Ea' nemata'w akwama kola awani aman. Awani inima anona nemaf owagama la'ifina numafi esis amam nematawa hiesi sape kantri hiagoma. Anan la'ifina nohapila bandan sanda' ain sanda'anai nope dembinai numafias. Akwa'w kolan, mehip esis sofa'an safe'ma balata king Godi nape andeande'. 
REV.12.6	Ea' kwasagih kwafe' anagon wafiguma fatauguma. Anama God nandondombagona akwa'w. Ama nambimb enis epes sumafia'w sose'akw gwa'aimi akwa'w dahama dahama nimeguf 1,260-peleim, afagof wanom tu'waninai. 
REV.12.7	Dei' wandaf lu'unai nataga heven. Ensel dembinai Maikel naloma amam ensel ananimi mapa' maloma kwambon anama lu'unai. Ea' kwambon anama nao'wa amam ensel awami ananimi magwamama wandaf amam mapa' malomam wapoti'. 
REV.12.8	Ea' kwambon naloma ensel ananimi amam ina la'ifima muli'amona wandaf, owa'. Dei' amam ina ata' mapani gani heven wapoti', owa'. 
REV.12.9	Ea' amam ensel Godi makwahai kwambon anama nisila'i. Kwambon anama fowa' ganinai dei' esis sa'i aman aonai Satan. Anan aman nambaso'ma esis amam nematawa hiesi etapasi. Amam makwahai anan nafi'i etap, makwahai ensel awami ananimi wapoti' misila'i malumanai.
REV.12.10	Ea' ame' anona maf na'i mehip nataga heven na'i na'ama na'i, “Dei' God ape'inai nefa'apa mutanimani pepel ananinai nataga nandawalap alihiguma ma nope Dembinai king! Krais, God nandandepana nasapa'ana nafi'i Anan la'ifinai nefa' agel lu'unai ea'. Dei' main, aman anama nambaso'ma alupusi sahin owan ape'isi owamb alip na'ipa God ape'inai na'i esis sanda' waf aonai. Ea' dei' amam ensel Godi makwahona nisila'i ea'. 
REV.12.11	Esis alupusi sahin owan ape'isi sofa' pepel ma esimbel sipsip noganai sawalipasa basef ananimi endilisimi. Esis sanda' waf anama. Amama atom dei' silai'ipa wandaf sali'amona naumbih ma amama. Esis ina ukup ma'ima'i endilisi ma sope andeande' etap anae', owa'. Esis ina umbamahasa naumbih sohas soga', owa'. 
REV.12.12	Ipe' hipei pape heveni, ipe' pendanifel! Ipe' pape etapi paloma sape naoh embeli, uwahipipa! Dei' main, nimanimi lu'wami ma'i motagamepa. Satan nisila'o ma ipe', anan okom wandafuna endilisi. Dei' main, anan nogawa nogota bandana ma nope nonda' opeh ananimi, felefele' higililana.”
REV.12.13	Amam ensel makwahai kwambon anama lu'unai nisila'i etap dei' nagawa anan nafi'i nape etap nati nemata'w akwama kola awani aman natofa'w. 
REV.12.14	Ea' sase'akw behenagof biam lu'wami komonimi akwa'w la'ifikwa kufia' kofe' wambel akwa'unai etap wafiguma fatauguma. Ama ata' kope laogona kwambon anama lu'unai ma esis sumafia'wa gwa'aimi solaga'w kofe' kofe' kotambel afagof wanom tu'waninai. 
REV.12.15	Ea' kwambon anama lu'unai nagu'wai embel malogel ananinai. Embel amama mataga si'i anona walemb lu'unai kolo' etin mafe' magi'ma akwa'w. Kwambon anama na'i embel amama mondahago akwa'w kofe' hegilila'w. 
REV.12.16	Ea' owa'. Etap nagiambama'w na'ama. Malogel etapi nagal alihina na' embel amama kwambon nagu'ami malogel ananinai hi'alam. 
REV.12.17	Ea' anan okom numbutina endilisi ma akwa'w nafe' na'i nonda' wandaf noloma enis batawisa'w akwa'usi, esis amam nematawa isima saila mi'uli hianai Godi sawalapa basef Jisasi sailam. 
REV.12.18	Ea' kwambon anama nafi'i naitu naoh akata.
REV.13.1	Ea' ati anona mafin nape aolupi nataga naoh embel. Wambawa mataganai 10-peleim ea' balagah 7-peleim mapaina. Wambawa amama mowalo' hagw dembemi atom mowalo'ami matoma wambawa mandandam. Balagah ananimi sanda' anom agof mail mandandama balagah amama. Agof amama ofagema na'ama. Basef mamumami awami findiwaimi ma God. 
REV.13.2	Mafin anama dei' atolona, anan si'i anom mafis lu'wami wandafumi wanom. Anona mafin agel lepat ea' bo'walelef ananimi si'i bo'walelef anona mafin bea, malogel ananinai si'i malogel anona mafin laion. Ea' kwambon anama nanda' mafin aolupunai nataga la'ifina ma pepel lu'unai ananinai. Anan nanda' mafin anama nataga dembinai ma numafi epes hiesi fowa' anan numafiasi. 
REV.13.3	Mafin anama balagah 7-peleim anona melet natomana si'i sahana afuna. Ea' balaga anama nambo'wana dei' wafi'igin, ambo'ona wapoti'. Ea' epes hiesi sape etapi sohafel gegelalasis kwapete'asa mafin anama aolupunai owa' afunae, sailona. 
REV.13.4	Kwambon anama nase'ana pepel ananinai mafin anama aolupunai. Ea' esis hiesi sanda' lotuma kwambon anama naloma mafin anama aolupunai wapoti' safela agel ananinai sa'i, “Emi nandati na'ama etin si'i mafin aolupunai anama? Owa'etin. Emi la'ifina nepa' nelomana? Owa'etin.”
REV.13.5	Ea' dei' God nape nati mafin anama na'i mehip na'i basef awami findiwama God. Anan la'ifina nape dembinai ma nanda' waf anama nape nogota laona aomb amama 42-peleim, afagof wanom tu'waninai. 
REV.13.6	Malogel ananinai noga na'i basef awami nanda' findiwama God. Anan nanda' agel Godi findiwana wambel Godi naloma wambota anama ananisi sape heveni. 
REV.13.7	Ea' God ata' nape nati anan ata' nape la'ifina nefela wandaf nopa' noloma esis amam nematawa Godi ea' naitu nanda' wandaf nahagofas. Anan nofa' pepel ma kwambon anama ea' la'ifina ma nope dembinai la'ifinai ma esis epes hiesi sa'i diga anama hianai ma etap anama wambel hiagoma, alop naninani. 
REV.13.8	Anona buk ambal namunai napainai na'oh. Esis sanda' agof epes Godi etis mape buk anama ma nogota anama fowa' gani God nanda' etap anae'. Buk anama sipsip anama noganai fowa' esis sahana naga'. Amam nematawa hiesi etapasi agof asasimi owa' mope buk anama, epes isima hiesi sanda' lotuma mafin anama. 
REV.13.9	Ipe' epes aligah magalipei, ipe' peme' basef amama na'ama. 
REV.13.10	I'i esis si'i sonda' enin epen nefe' nenda' kalabus, enin nefe' nenda' kalabus. I'i esis si'i soha enin epen noga'ma bainat, enin noga' ma bainat. Endilisi waf anama nimaninai atona anona nemaf notaga. Ipe' amam nematawa Godi pepe la'ifipa pembale'efa God la'ifipa andeande'.
REV.13.11	Ea' ati anona mafin aolupunai wapoti' nohafel nawisi etap owin nalatawi ilif. Wambawa biam matagana si'i wambawa mataga sipsip nogami, ea' basefa diga ananinai si'i malogel diga anona kwambon lu'unai. 
REV.13.12	Mafin anama naitu aolupi na'i nafe'ma bifi nefa' pepel ma mafin anama nali'i ma numafi epes hiesi. Ea' nanda' opeh la'ifimi ma naep mafin anama nali'i. Anan nanda' opeh la'ifimi endilisi ma nonda' esis amam nematawa sape etapi sonda' lotuma mafin anama nali'i, fowa' sahana sa'i nombo'ma noga' dei' wafi'ina ea'. 
REV.13.13	Mafin anama nagi'i, anan nanda' pepel lu'unai naninani. Pepel anama lu'unai na'ama. Naep esis amam nematawai, nanda' nif makwaha heven misila'i etap anae'. 
REV.13.14	God ata' nape nati anan nanda' pepel anama naninani ma naep mafin anama nali'i. Ea' anan nagi'i nanda' waf anama ma nahambombaga esis amam nematawa etapasi. Na'ipas mehip na'ama na'i, “Ipe' pendomba ambala mafin anama nali'i nil anona lawag maina ma pefela agel ananinai lu'una. Mafin anama nali'i ma'una anama fowa' bainat nahana ata' nape namunai la'ela'ef.”
REV.13.15	God nape nati mafin anama nagi'i na'i aho'ma anan nase'ana ambal ambagof mapaimi ma ambal anama mafin aolupunai sanda' lawag sanda'anai. Ea' ambal anama noga na'i basef ea' la'ifina ma noha epes sandaiwa'ma sonda' lotuma anani soga'. 
REV.13.16	Ea' mafin anama nagi'i la'ifina nasasapa' epes isima hiesi sonda' anona ikwaf nepe atona etin esis lagof da'isimi o amagah asasimi. Ikwaf epes isima agufisi soloma epes agof a'asi soloma isima otamba hiamisi soloma isima wafisi. Ea' enis agof a'asi sanda' maola enis epes soloma enis agufisi wapoti'. 
REV.13.17	Ea' epes hiesi sofa' ikwaf anama ma agel mafin anama nape aolupi. Ea' enis sofa' anona namba ma mafin anama agilinama. I'i emi egafis owa' sefa' ikwaf anama, esis ina nambimb sotala amamaga epesi, ea' esis wapoti' ina nambimb sotala amamaga asasimi, owa'. 
REV.13.18	Ape' ukup mope la'ifim andeande'ma amama. Emi egafis segawa, esis seamba namba mafin anama aolupunai andeande'. Namba anama basef womun etina anona aman. Namba anama 666.
REV.14.1	Ae' atologon wapoti' ati sipsip anama noganai naitu halaf Saion ea' amam nematawa hiesi endilisi 144,000-peleis saitu salomana. Agel sipsip noganai naloma agel ahalomana ananinai agof amama mail amagah asasimi. 
REV.14.2	Ea' ame' anom amamaaga manda'am mafi'i gani heven si'i embel mowa kululu' etin mafe', si'i otaga dililuwala mehip. Ae' ame' maf anama si'i epes saha gita naloma musik manda'am. 
REV.14.3	Esis sanda' anona awaf dambainai ma anama balata lu'unai Godi notawa natologoma, ma naep amamaga biamibiam mape namumi maloma naep agufumi 24-peleim. Amam nematawa isima hiesi endilisi 144,000-peleis, God natalis la'afena epes hiesi etapasi, amama atom la'ifisa sogawa awaf anama. Ina enis epes wapoti' la'ifisa sogawana, owa'. 
REV.14.4	Epes isima sape bo'wes endilisi. Amam ina manda' waf aonai maloma nematawa, owa'. Mape bo'om. Wambel anama sipsip noganai na'i neafe'ma, esis sagi'mana same' basef ananimi sanda' maol ananinai. God natalis la'afena esis amam nematawa hiesi etapasi sape sali'i si'i ofa bu'unai nali'i God naloma sipsip noganai mofa'anai. 
REV.14.5	Esis ina sanda' anom basef kwamaimi baso'maimi, owa'. Esis basef ofagema ma waf aonai a'as.
REV.14.6	Ae' ati anona ensel nufia' nafe' gani ilif. Nofa'ai basef bu'wami Godi mape la'ela'efi nanda' opeh amama ma na'ipasa basef amama esis amam nematawa hiesi sape etapi. Nawalapama epes hiesi sape kantri hiagoma gani etap hiagoma sa'i diga naninani ma alop naninani hianai. 
REV.14.7	Anan noga na'i mehip na'ama na'i, “Nogota nataga ea' ma God nowaloga epes hiesi ma kot. Ipe' umbamehepa ma Anan pila basef ananimi, pefela agel ananinai. Ipe' penda' lotuma God, Anan nanda' heven naloma etap naloma naoh embel maloma embel amama hiami mataga etap owini.”
REV.14.8	Anona ensel nagi'mai ensel anama nali'i nafi'i na'i anom basef na'i, “Wambel lu'unai Babilon anama aona ea'! Anan awagon ea'! Epes sape wambel anama sanda' esis amam nematawa hiesi ma saila waf anama sanda' so'a waolanai. Waf asasinai aona si'i wain la'ifinai nanda' epes ukup mase'as. Wambel anama Babilon nase'as embel wainim amama epes hiesi wambel hiagoma sagwa'ami.”
REV.14.9	Ea' anona ensel nagi'ma amam biam nafi'i. Ensel anama nafe'ma wanomi noga na'i mehip na'ama na'i, “Emi egafis sonda' lotu ma mafin anama nape aolupi ma ambal ananinai sandombanai ma nefa' ikwaf anama amaga lagof asasimi, 
REV.14.10	esis nambimb sope si'i sogwa' anona wain. Wain anama basef womun etina okom wandafunai Godi. God ina nati uwahipis, owa'. Anan okom wandafunai lu'una endilisi. Anan anona nemaf nese'as okom wandafunai epes isima ma nogwa waf aonai esis sanda'anai. Ama epes isima sofa' nimanimi lu'wami ma nif fandumi mahihi'asi ma otamba agel salfa nifimi ma naep amam ensel bu'wami Godi moloma naep sipsip noganai. 
REV.14.11	Nogoh mataga nif amama mase'asa nimanimi epes isima sanda' lotuma mafin anama aolupunai naloma ambal anama ananinai. Epes isima ina anona nemaf sopoma noma'w owamb alip, owa'. Nogoh amama molomolata ilif la'ela'ef mopani.”
REV.14.12	Nemaf anama nimanimi amama motaga, enis amam nematawa Godi situ la'ifis. Esis amam nematawa isima saila mi'uli Godi ma sombale'efa Jisas la'ifis andeande'.
REV.14.13	Ea' ame' anona malogel na'i nafi'i heven na'i, “Ine' da'a anom basef na'ama. Esis amam nematawa sombale'efa Dembinai saga'i, dei' nimeguf hiami anona nemaf owagama wapoti' sondanifel!”
REV.14.13	Ambal Bu'unai Godi wapoti' na'i, “Esis anona nemaf sokwaha opeh lu'wami amama esis sanda'ami sopoma noma'w. Esis ina sope etin, owa'. God nambimb niti waf bu'unai esis sanda'anai ea' nogwamasa anom amamaga bu'wami esis. Waf bu'unai esis sanda'anai anona nemaf nondawalap alihina.”
REV.14.14	Atologon wapoti', ati otaga atotona afitinai nape ea' anona epen ambal napainai nape otaga anama. Enin si'i anona dembinai nataga epen endilisinai. Anan nowalo' hat bu'unai nafifili si'i gol balaga ananinai nahapila anona nogwatop hi'alina endilisi lagel ananinai. 
REV.14.15	Ea' anona ensel nape ipat lu'unai Godi nomon nawisi ande' nofala aman anama natoma otagai mehip na'i, “Ine' topa' gwa'aimi amama maufi ma nogwatop anama ine'inai! Dei' main, gwa'aimi hiami etapami maof ea'. Amama atom dei' nogota anae' pela' gwa'aimianai.”
REV.14.16	Ea' aman anama nape otagai nahapila nogwatop ananinai nakwahona etap, natopa' gwa'aimi maufi etap anae'.
REV.14.17	Ea' anona ensel wapoti' nawisi ande' ma ipat anama lu'unai Godi nape heven. Anan wapoti' nahapila nogwatop hi'alinai endilisi. 
REV.14.18	Ea' anona ensel wapoti' nakwaha balata anama sondolalima Goda nafi'i. Ensel anama la'ifinai ma numafi nifi. Nofala ensel anama nahapila nogwatopi nofalona mehip na'ama na'i, “Ine' fa'ai nogwatop anama ine'inai hi'alina endilisi, netopa' su'utip gwa'aimi maufi mail mandelef waini etap nekolasom mo'oh! Dei' main, gwa'aimi amama hiami maof ea'!”
REV.14.19	Ea' ensel anama nahapila nogwatop ananinai nakwahona etap, natopa' gwa'aimi su'utip akumi mail mandelef waini natamam motawa. Ea' nafela gwa'aimi amama nakwahom mowala otam tang lu'unai nomona safo'asom wain embel. Amama mondola'wifa okom wandafunai Godi ma epes isima sosambala basef Ananimi. 
REV.14.20	Ea' safo'asom waina otam tang anama lu'unai nape ande'ma taun anama wambel lu'unai. Esimbel maluwi tang ande' kolo' etin mafe' laogon si'i 300 kilomita si'i walemb embel mafi'i matef mataga ilif motambel ain nape malogof hosi.
REV.15.1	Ati anom amamaga laifimi matagai heven ea' okom natanea ma amama. Ati ensel 7-peleim mape ea' amam mahapila amamaga awami endilisi mandandama epes. I'i anona nemaf amamaga amama awami hi'ilam, ina ata' anom motaga wapoti', owa'. Dei' main, amamaga amama awami 7-peleim, amama okom wandafunai Godi ea' hi'ilana endilisi. 
REV.15.2	Ea' ati anom amamaga si'i naoh embel lu'wami mandati si'i glas amama sanda'am maloma nif. Epes isima saitu la'ifis sali'amona wandafa waf aonai sahagofa mafin anama lu'unai nape aolupi naloma ambal ananinai maloma ikwaf ananinai 666, esis saitu naoh amama da'malifima si'i glas. God nase'as anom musik si'i gita sahapilam. 
REV.15.3	Esis sanda' awaf Moses nanda'mana opeh Godi naloma awaf sipsip noganai. Awaf anama na'ama.
REV.15.3	“Dembinai, ine' God pepel hianainai. Opeh hiami ine' nanda'ami, amama la'ifimi ea' afa' watolom ukup matameamam hiahiam! Ine' king numafi epes hiesi ea' waf ine'inai bo'ona endilisinai hi'alana! 
REV.15.4	Dembinai, ine' etina nape bo'wena. Dei' emi egafis owa' umbamahasa ine'? Owa'etin. Hiesi umbamahasa ine' sanda' lotu ma ine' etina. Emi egafis owa' sefela agel ine'inai? Owa'etin. Epes wambotagw hiami ma etap hiagoma anona nemaf sifi'i sonda' lotu ma ine' etina. Dei' main, waf bu'unai ine'inai nataga alihiguma nandawalap.”
REV.15.5	Amama mafe'ma ea', atologon wapoti' ati ipat bu'unai Godi notawa gani heven. Ipat anama nagal alihina ati nomon ipat anama nape sanda' sel sanda'anai God napeinai. 
REV.15.6	Ea' ensel amama 7-peleim mahapila amamaga awami endilisi mandandam nohambamboga epes, makwaha ipat anama mawisi ande'. Ea' mowaho' luwaguf afitimi bu'wami endilisi howalagon mafifil endilisi. Mowaho' legw si'i goli managam mefetagw amamumi. 
REV.15.7	Ea' anona la'afena amam biamibiam mape namumi nase'ama dis lu'wami 7-peleim sanda' gol sanda'ami mandandama amam ensel atona etin. God nape namunai la'ela'ef okom wandafunai ananinai nape si'inama dis amama 7-peleim. 
REV.15.8	Ea' nogoh amama mataga mafifili ma pepel Godi, amama si'ima ipat anama Godi. Ea' ina enin epen la'ifina nefe' nuwis ipat anama nomon, owa'. Esis sape sohafa ensel 7-peleim monda' opeh hi'ilam amamaga amama awami mahapilam mandandami ata' mili'.
REV.16.1	Ame' anona malogel na'i natagai mehip ipat lu'unai Godi nomon. Malogel anama na'i nofala ensel amama 7-peleim na'i, “Ipe' pefe' pekolo'wa dis amama 7-peleim okom wandafunai Godi napaimi ma kolo'olam mofe' etap.”
REV.16.2	Ea' ensel nali'i anama nafe' nakolo'wa dis amama ananimi mafe' etap ea' maselis mamumami lu'wami endilisi mataga etap epes isima ikwaf anama mafin aolupunai nailas ma epes isima sanda' lotuma ambal ananinai.
REV.16.3	Ea' ensel anama nafe'ma bifi wapoti' nafe' nakolo'wa dis ananimi embel naoh lu'wami. Ea' naoh amama mandamboma mataga si'i esimbela epes hiesi saga'i. Ea' amamaga mape nomon naohi maga' hi'alam.
REV.16.4	Ea' ensel anama nafe'ma wenifi nakolo'wa dis ananimi embel walemb lu'wami maloma anama embel motah mahagofowa. Embel amama hiami mandamboma mataga esimbel. 
REV.16.5	Ea' ame' ensel anama numafi embel naohi walemb hiami na'i, “Ine' bu'winai endilisi, nanda' kot ine'inai andeande' naila ikwaf bu'unai atona nawaloga esis sanda' waf aonai. 
REV.16.6	Dei' main, esis amam nematawa hiesi saha amam nematawa bu'wasi Godi ine'isi afis saloma profet ine'imi wapoti' ea' esimbel asasimi malo. Ea' dei' nase'asa esimbel epes isima sanda' waf aonai ma sogwa' embel. Ine' nagwamasam mandahama waf aonai esis sanda'anai.”
REV.16.7	Ea' ame' anona maf nataga balata anama sondolalima Godanai noga na'i, “Endilisi Dembinai, ine' God pepel hianai napainai. Ine' nowaloga epes ma kot ea' kot ine'inai endilisi bu'unai hi'alana.”
REV.16.8	Ea' ensel anama nafe'ma biamibiami nakolo'wa dis ananimi ma aon alipunai ea' God nape nati owaf naofa epes nif. 
REV.16.9	Nif amama lu'wami nigisigeim endilisi ma epes isima. Ea' sa'i basef findiwaimi awami ma God numafi amamaga amama awami. Esis ina samboma opalefa sakwaha waf aonai esis sanda'anai ma sefela agel Ananinai, owa'.
REV.16.10	Ea' ensel anama nafe'ma wanom biami nakolo'wa dis ananimi balata kingi lu'unai anama mafin aolupunai. Ea' owamb lu'unai nataga anama mafin aolupunai nahopogoma. Ea' esis sail waf ananinai sofa' nimanimi lu'wami. Ea' sogwa afegah asasimi nalelef tilili talala' sondola'wifa sofa' nimanimi lu'wami. 
REV.16.11	Esis ukup mapoma nimanimi maloma maselis asasimi, dei' sa'i basef awami findiwaimi ma God nape heveni. Ina samboma opalef sowa' alafugaha waf anama aonai esis sanda'anai, owa'.
REV.16.12	Ea' ensel anama nafe'ma wanom wanomi nakolo'wa dis ananimi walemb lu'unai Yufretis. Ea' walemb embel mafa' hi'alama mondondomba eaf amam king dembemi mufi'i anama aon natefima. 
REV.16.13	Ea' ati ambagof awami wanom mandati si'i kwahowa lu'wami matagai malogel kwambon anama lu'unai naloma malogel mafin anama aolupunai naloma malogel profet anama nambaso'ami. 
REV.16.14	Ambagof amama awami endilisi manda' ikwaf pepel naninani ma esis sotolona sogawana. Amam mafe'ma amam king dembemi mumafi epes hiesi sape wambel hiagomai. Amam ma'i mokolasa amam atogon monda' wandaf nemaf anama lu'unai ma God pepel hianai napainai.
REV.16.15	“Peme'! Anona nemaf ae' etagamepa si'i sanda' wali safi'i sataga. Atagamepa anona nemaf ipe' owa' pegawa pi'i ae' iefi'ianai. I'i epes ukup matamea sope sowaho' luwaguf asasimi andeande'ma owa' so'oh, esis ina sofe' alop atona wahifina solomas siti alop asasinai ambagof aom, owa'. Isima sondanifel.”
REV.16.16	Ea' ambagof awami makolasa king hiami anagon etap tu'wanina diga Hibrui sa'i Armagedon.
REV.16.17	Ensel anama nafe'ma 7i nakolo'wa dis ananimi ea' uf nofa'am. Ea' anona malogel na'i natagai balata king lu'unai nomon ipat lu'unai Godi na'i mehip na'i, “Amama dei' ea' hi'alam!”
REV.16.18	Ea' otaga holala nafe', pelele'ala nafe' ea' otaga dililu bugwalagw, sowambon lu'unai nakoto'. Sowambon anama anan lu'unai endilisi ma nimeguf hiami epes sape etapi ina same' anona sowambon nakoto' lu'una fowa' si'i anama, owa'. 
REV.16.19	Taun anama wambel lu'unai nandawal wenifigin. Ea' wambel hiagoma etap hiagoma kantri awagon hi'alagon. Ea' God okom napoma epes sanda' waf aonai sape taun anama lu'wagoma Babilon, dei' okom ananinai wandafuna nanda' esis sa' embela kap wain nalami nahas kwapete'as. Wain anama womun etina okom wandafunai Godi. 
REV.16.20	Ea' ailan hianai nafa' nafe' higilalana hi'alana ea' ina ata' anona halaf atotona nape, owa'. 
REV.16.21	Ea' asaf ondowa lu'wamunai si'i otamba ais afitimi mowai mahas. Asaf ondowa lu'wamunai nimanimi endilisi si'i beg kopi lu'unai atona etin. Ea' sa'ipana awagon God ma asaf ondowa lu'wamunai mowai maha esis.
REV.17.1	Anona ensel atotona la'afena amam ensel 7-peleim mahapila dis amama 7-peleim nafi'i na'ipi na'ama na'i, “Ine' fi'i! Nemata'w akwama kwanda' so'a wauli kwatoma embel lu'wami ilif anona nemaf kofa' nimanimi lu'wami akwa'umi. Ae' a'i ihi'ambena amama. 
REV.17.2	Amam dembemi king etapami manda' waf hianai aonai so'a waolanai maloma nemata'w akwama. Ea' epes etapasi hiesi wapoti' sanda' waf so'a waolanai saloma'w. Ea' sataga sahaga sagaol si'i epes sa' embel wainim la'ifimi ukup mahaga magaol.”
REV.17.3	Ambal Bu'unai Godi nataga la'ifina ma ae' ame' si'i na'oh nandondo'oh. Ensel anama nofa'e afe' etap wafiguma fatauguma. Anama ati ano'w nemata'w kwatoma anona mafin ilif nape aolupi akwahinai. Mafin anama agof hiami mail alop ananinai hi'alana. Agof amama basef awami findiwaimi hiami mamumami ma God. Mafin anama balagah 7-peleim mandandana wambawa 10-peleim matagana. 
REV.17.4	Nemata'w akwama kwala luwaguf akwahimi biam ina mandati na'ama etin, ea' sosaf naninani gol maloma sosaf esis sanda' otamba sanda'anai naloma ombahigis salatamam otamba lu'wami. Akwa'w kwahapila kap gol lagel akwa'unai. Waf hianai aonai nape kap anama nomoni anama. Waf naninani aonai hi'epina endilisi ma naep Godi, waf naninani aonai endilisi ma waf anama so'a waolanai ma nemata'w akwama kwaloma amamaga amama hiami awami mape si'ima kap anama. 
REV.17.5	Ea' amef akwa'umi ma agel akwa'unai nail amaga akwa'unai. Agel anama basef mandambahi'i ma'i na'ama ma'i, “Taun lu'wagoma Babilon, anama nondofala mama'wawa nematawa hiawai wanda' so'a wauli ma waf hianai aonai endilisi ma etap anae'.”
REV.17.6	Nemata'w akwama kwaha esis amam nematawa Godi sembale'efa Jisasi sawalapa agel ananinai saga'. Ea' ati akwa'w kwa' esimbel asasimi kwataga kwahaga kwagaol. Ati akwa'w gegelalasowe kwapete'e endilisi okom natanea hiahian.
REV.17.7	Ea' ensel anama na'ipi na'i, “Dei' maina ine' gegelalasina kwapete'ena? Na'ama owa'. Atuwasi ihi'ambena basef ofagema mape mandambaho'ma nemata'w akwama kwaloma mafin anama nofa'akwi. Mafin anama balagah 7-peleim mapainai ea' wambawa 10-peleim mataganai. 
REV.17.8	Mafin anama nape aolupi, ine' natolona ea'. Fowa' anan nape, dei' ina ata' nape, owa'. Anona nemaf nokwaha hul anama nowala owa' notambili nolatowi ilif ea' nefe' higililana owa'etin. Enis epes etapasi God ina nanda' agof asasimi mape buk ambal namunai ma nemaf anama fowa' dambadamba anan nanda' etap, owa'. Amam nematawa isima anona nemaf siti mafin anama nape aolupi gegelelesis kwapete'as. Dei' main, fowa' anan nape, dei' owa', anona nemaf, anan notaga wapoti'.
REV.17.9	Epen emi okom bu'unai napainai, enin nogawa amamaga amama andeande'. Balagah amama 7-peleim basef womun etina halafutagw 7-peleim nemata'w akwama kwatomam. 
REV.17.10	Ea' balagah amama 7-peleim womun etina anom king dembemi 7-peleim wapoti'. Wanom biam ea' maga', anona dei' nape dembinai numafi amamaga. Ea' anona ina dei' nataga dembinai king, ata' owa'. Anona nemaf notaga, anan atona ata' nope dembinai nogota bandata. 
REV.17.11	Mafin anama nape aolupi fowa' napani, dei' owa' nopani, anama si'i king dembinai anama nafe'ma 8i. Anan amam wambota atotona naloma king amama 7-peleim ama anona nemaf higiligalana.
REV.17.12	Ea' wambawa amama 10-peleim ine' natolom ea'i, amama basef womun etina anom king dembemi 10-peleim. Ina dei' mataga king dembemi, ata' owa'. Ea' amam anona nemaf mofa' pepel moloma mafin anama nape aolupi, motaga king mope dembemi nogota bandata si'i awa atotona. 
REV.17.13	Amam king amama ma'i basef mandame'mama ukup etifim ma'i anona nemaf moso' pepel amama amamunai hi'ilana mafin anama nape aolupi ma mome' basef ananimi. 
REV.17.14	Anona nemaf mopa' moloma sipsip noganai. Ea' sipsip noganai nikila'am. Epes saila fala ananinai naloma basef ananimi andeande', isima nandandepas ananisi etis, epes isima anona nemaf la'ifisa solomana sigikila' wandaf anama.”
REV.17.15	Ea' ensel anama na'ipi na'i, “Ine' natolom embel amama lu'wami nemata'w kwanda' so'a wauli kwatomami. Embel amama basef womun etina esis amam nematawa hiesi epes afa'isi sandatama etifigin sape ea' esis amam nematawa hiesi alop naninani saloma diga hianai naninani hi'alas. 
REV.17.16	Ea' wambawa amama 10-peleim ine' natulumi, amama moloma mafin anama ukup amamumi wandafuma nemata'w akwama kwanda' so'a wauli. Anona nemaf mofa' amamaga hiahaom maim akwa'umi ma akwa'w ato'w kope etin alupusi a'akw. Ea' mowalima'w luwaguf akwa'umi moha'w koga' mea' ambegw akwa'umi mofa' alop akwa'unai nif fendona hi'ilana. 
REV.17.17	Dei' main, God atona nafela ukup amamumi ma monda' amamaga amama motaga. Fowa' anan na'iam na'i, Anona nemaf amam ukup etifim ea' pepel anama mape dembemi kingi mose'anana hi'ilana nofe'ma mafin anama nape aolupi. Ea' monda'am na'ama etin mefe' motagama nemaf anama God nanda'am mandahama amamaga amama Anan nali' na'iam. 
REV.17.18	Nemata'w akwama ine' natolo'wi, akwama basef womun etina taun anama wambel lu'unai nape si'i dembinai nape nali'ma amam king ma etap anama hiagoma.”
REV.18.1	Amama mafe'ma ea', ati anona ensel nakwaha heven nisila'i. Anan pepel napainai endilisi, sosaf ananinai howalagon nanda' etap hiagoma mafifil howalagon. 
REV.18.2	Anan noga na'i mehip endilisi na'i, “Nemata'w akwama ao'w hi'alakw. Akwa'w basef womun etina wambel lu'unai Babilon agel lu'unainai awagon hi'alagon! Dei' nataga wambel aonai ma ambagof awami maloma amiguf awami mapaigon. 
REV.18.3	Dei' main, fowa' esis wambel anama sa'ipa amam nematawa hiesi sasasapa'as sa' wain asasinai numbutinai. Wain anama basef womun etina waf hianai aonai so'a waolanai esis sandanai. Ea' amam dembemi king etapami hiami wapoti' manda' waf anama so'a waolanai maloma esis wambel anama. Ea' epes etapasi sanda' bisnis sofa' otamba hiami ma waf naninani aonai esis wambelisi sanda'anai.”
REV.18.4	Ea' ame' anona malogel na'i natagai heven na'i, “Ipe' amam nematawa ae'ipei, kwaha wambel anama piwisi ande'. Na'ama ipe' nambimb pendao'oma peloma wambel anama pefa' nimanimi lu'wami ma waf aonai esis sanda'anai. 
REV.18.5	Waf anama aonai lu'una endilisi si'i mahanip notawa ilif nalata gani heven. Ea' God okom napoma waf anama. 
REV.18.6	Ipe' pegawa waf anama nemata'w akwama kwanda' so'a wauli kwanda'anai. Ipe' pegwa waf akwa'unai dende'ana endilisi piwapanima'w waf wamanai wapoti'. Akwa'w kwakolefa waf aonai kwanda'anai nataga endilisi. Ea' pekolefa nimanimi lu'wami hiami mikila' waf akwa'inai ma pegwam mafe'ma akwa'w. Akwa'w kwamboma embel la'ifimi mala kap anama. Ea' na'ama etin ipe' awi pekolefa embel la'ifimi pese'akwam akwa'w kwea'ama kome' nimanimi awami mogwam mofe'ma akwa'w mondogwama. 
REV.18.7	Nemata'w akwama kwafela agel akwa'unai atona kwanda' waf hianai naninani ma kope andeande'. Ea' ipe' pese'akw nimanimi hiami akwa'w mondahama aligah mase'akw. Ea' penda' akwa'w konda' kwelef etin. Akwa'w okom na'i na'ama kwa'i, ‘Ae' ataga ape kwin dembiwei. Ae' ina si'i alifiwei, owa'. Nimanimi ina nambimb motagame ma elef, owa'.’
REV.18.8	Ea' amamaga mamumami awami endilisi nambimb motagama wambel anama anona nemaf atotona. Awes lu'unai hianai notaga ea' epes hiesi nambimb selef kwapete' nolomeahas lu'unai notagamas. Ea' nif motaga fendo wambel anama Babilon hi'ilagon. Dei' main, Dembinai God nawaloga wambel anama nagwamasa nimanimi lu'wami esis. Anan pepel lu'unainai la'ifinai endilisi.
REV.18.9	Amam king etapami manda' waf so'a waolanai aonai maloma akwa'w ea' manda' waf hianai aonai maloma'w. Nambimb amam king amama miti akwa'w feando'wa nogoh lu'wami motaga'w ea' melef kwapete'. 
REV.18.10	Anona nemaf amam umbamoham kwapete' endilisi ma nimanimi amama akwa'w kofa'ami. Ea' mitu laogona akwa'w mi'iam mi'i, ‘Owahipipa owahipipa endilisi ma wambel Babilon! Ipe' taun wambel la'ifinai! Nogota bandana atona si'i aua atotona mehip ipe' pefa' nimanimi amama ma waf aonai ipe' panda'anai!’
REV.18.11	Ea' epes sape sanda' opeh bisnis etapi ukup mopoma wambel anama ea' solopagon sope opalef nimanimagon sope. Dei' main, ina nambimb enin epen netala hiahaom ananimi wapoti', owa'etin. 
REV.18.12	Hiahaom maim amama, gol bu'wami satalom otamba hiami siliwa maloma anom otamba bu'wami, ombahigis bu'wami malatamam endilisi, luwaguf bu'wami akwahimi mamumami maloma anom luwaguf silk sahapilam gogwafim maloma lawah amama amamaga alogw bu'wami ma'ami maloma amamaga hiami esis sanda' nalelef elefanim sanda'ami, amamaga amama hiami sanda' lawah satalom otamba lu'wami sanda'ami maloma amamaga sanda' bras howalagon bu'wami sanda'ami maloma amamaga sanda' ain sanda'ami maloma anom amamaga sanda' otamba bu'wami sanda'ami. 
REV.18.13	Ea' hiahaom na'ama. Lawah nembawa sagwa'ami agilima sinamon maloma paura nogoh alogw bu'womumi maloma gris sa'i mer maloma sanda amama bu'wami frankinsens maloma wain naloma wel sanda' su'utip oliv sanda'ami maloma plaua maloma wit maloma bulmakau, sipsip, hos maloma karis si'i wilkar maloma epes wapoti'. Epes isima agof a'asi sanda' maol etini sape owina enis epes. Epes isima anom dembemi ma'i esis ina epes bu'wasi. Ea' maso'asas sotalis si'i satal hiahaom maim. Amamaga amama hiami esis ina nambimb satalom wapoti', owa'. 
REV.18.14	Epes sanda' maol bisnis si'ipas na'ama si'i, ‘Gwa'aimi amama opalef ipe'imi mohafema pefa'ami, amama hiami makwaha ipe' mafe' ea'. Amamaga hiami bu'wami atom, otamba maim lu'wami atom maloma sosaf maim ipe'imi amamaga hiami amama makwahipa mafe'. Ama ipe' ina piti amama mope wapoti', owa'.’
REV.18.15	Ea' epes isima sanda' bisnisa amamaga amama ma sofa' otamba hiami wambel anama esis umbamohas endilisi ma nemanimi awami wambel anama sofa'ami. Esis situ laogona anama opalef nimanim selef sope. 
REV.18.16	Ea' si'i, ‘Owahipigin, owahipigin endilisi wambel anama lu'unai Baibilon! Fowa' epes sape wambel anama sala luwaguf sosaf bu'unai atona afitimi maloma luwaguf akwahimi mamumami sofalo'ma alop asasinai ma gol maloma otamba bu'wami maloma ombahigis bu'wami salatamam endilisi. 
REV.18.17	Nogota bandana atona amamaga amama hiami otamba maloma sosaf maim amama ea' aom hi'alam.’
REV.18.17	Ea' kepten hiami mumafi sip, maloma epes hiesi satala sip sofe' anona wambel, saloma epes isima hiesi sanda' boskru ma sipi, saloma epes hiesi sanda' maol bisnisa naoh embeli, epes isima hiesi situ laogona wambel anama. 
REV.18.18	Nemaf anama situ siti akwa'w wambel anama fendona nogoh molo, ea' si'i mehip na'ama si'i, ‘Wambel lu'unai enima nape nandati na'ama etin si'i wambel anama? Owa'etin.’
REV.18.19	Ea' esis sela walombuf balagah asasimi sondahomagon selef mehip opalef aoma wambel anama awagon. Ea' si'i, ‘Owahipigin, owahipigin endilisi ma wambel anama lu'unai! Ama amam hiami mumafi sipi maloma amam matala sip mafe' naoh embeli amam mefa' otamba hiami endilisi ma otamba hiami wambel anama. Owahipigin endilisi. Ama nogota bandana atona awagon hi'ilagon!’
REV.18.20	Ipe' pape heven ilifi peloma ipe' amam nematawa Godi paloma ipe' aposel paloma ipe' profet, ipe' hipei pendanifel ma amamaga amama dei' matagama wambel lu'unai anama. Dei' main, God nawaloga wambel anama lu'unai ea' nagwa nimanimi lu'wami ma anama. Anan nagwa waf anama aonai esis sape wambel anama Babilon sanda'anai.”
REV.18.21	Basef amama hi'alam, ati anona ensel la'ifinai nafela anona owap lu'unai si'i owap lu'unai soka'isa witanai. Anan nafela owap anama nakwahona nafe' nowala embel naoh. Ea' na'i, “Ea' na'ama etin anona nemaf esis sefela wambel anama lu'unai Babilon sokwahogon mehip notaga awagon nefe' nowa si'i owap anama nowala naoh ama epes ina sotologon wapoti', owa'etin. 
REV.18.22	Ea' gita anama ape' mofala musik anama hianai naninani moloma batagwi alelef, maguf anama ina anona nemaf ata' peme'am wapoti' wambel anama, owa'. Ea' epes isima gawaisi sanda' opeh mamumami, ipe' ina anona nemaf piti epes isima sope wambel anama wapoti', owa'. Maf owap anama lu'unai noka'isa olelemb witi, anona nemaf ina ata' some' anona wapoti' wambel anama, owa'. 
REV.18.23	Elelowa lamifah ina anona nemaf ata' mififil mope wambel anama wapoti', owa'. Ea' malogel aman anama na'i neaso' nemata'wi o malogel nemata'wi kwa'i kweaso' amani, ipe' ina anona nemaf ata' peme' esis wambel anama wapoti', owa'.
REV.18.23	Fowa' epes wambel anama sape sanda' bisnis sape dambesi etapasi. Ea' esis wambel anama sambaso'ma epes hiesi ma aop ufial baso'omunai naninani sanda'ami. 
REV.18.24	God nati wambel lu'unai anama naha profet hiami maga' maloma amam nematawa hiesi Godi. Amama atom dei' ofagema mapoma wambel anama. Ea' epes hiesi sape etap anae' esis naumbih sahas saga'i, ofagema amama wapoti' mapoma anama atogon.”
REV.19.1	Amama mafe'ma ea', ame' anom amamaga mame' si'i mif lu'wami esis amam nematawa hiesi sape heven ilifi. Esis sa'i na'ama sa'i, “Ape' mefela agel Godi lu'una! God ape'inei atona nefa' ape' motanimani. Anan agel lu'unainai, pepel lu'unainai, nafifili napeinai. 
REV.19.2	Basef lu'wami ma kot, anan nawaloga epesa waf endilisinai bu'unai andeande' hi'alas. Nemata'w akwama dembe'wi kwanda' so'a wauli kwasapala esis amam nematawa hiesi etapasi ma sanda' waf aonai so'a waolanai saloma'w. Ea' God nanda'makwa basef. Akwa'w kwaha esis sanda'mana maol Godi saga'. Ea' dei' God nagwama'wa ofagema amama akwa'umi mafe'ma akwa'w.”
REV.19.3	Ea' esis sakolasa mif wapoti' na'ama sa'i, “Ape' mefela agel Godi lu'una wambel anama lu'unai fandona nif nogoh malo. Amama malo malata ilif la'ela'ef hihif!”
REV.19.4	Ea' amam agufumi dembemi 24-peleim maloma amama biamibiam ambal namunai napaimi mindiwa nembawa balagah motawa manda' lotuma God natoma balata lu'unai. Amam ma'iam mehip ma'i, “Endilisi, ape' mefela agel Godi lu'una!”
REV.19.5	Ama balata lu'unai Godi anona malogel na'i nafi'i na'i, “Ipe' panda'mana maol Godi ma umbamahepama Anan paila basef ananimi, ipe' epes agof a'epa paloma epes isima agufisi, ipe' hipei pekolasa pefela agel Godi! Anan God ape'inai!”
REV.19.6	Ea' ame' anom amamaga si'i basef hiami matagama epes amam nematawa hiesi sandatama sapani. Sape sa'i mimil si'i embel mowa kululu' etin. Ea' anom amamaga manda'am si'i otaga dilulu bugwalag, maf anama na'iam mehip na'ama na'i, “Ape' mefela agel Godi! Dembinai anan God ape'inei. Anan pepel hianainai! Dei' anan nataga king endilisi ma numafi amamaga hiami hi'alam. 
REV.19.7	Dei' ape' mondanifel mefela agel Ananinai. Dei' main, nemaf nataga ea' ma sipsip noganai na'i noso' nemata'w. Ea' nemata'w anani'wi kwandandombol kwape. 
REV.19.8	God nase'akw luwaguf afitimi bu'wami mafifili endilisi. Akwa'w kwala amama ma alop akwa'unai.”
REV.19.8	Luwaguf amama mondola'wifa waf bu'unai esis amam nematawa Godi sanda'anai.
REV.19.9	Ea' ensel anama na'ipi na'i, “Ine' da'a basef amama. Epes isima God nofalas sofi'mai gwa'aimi lu'wami ma sipsip noganai noso' nemata'w akwama, isima esis sondanifel.”
REV.19.9	Ea' anan na'ipi wapoti' na'i, “Basef amama basef Godi endilismi.”
REV.19.10	Ea' ae' indiwa nembawa balaga etawa felefele'ma bo'wagah enseli ma enda' lotumana, ea' na'ipi na'i, “Ina nenda'am na'ama, owa'. Ae' alupuwei ine'iwei aloma ine' naloma sahopena ine'imi, afa' wandao'oma wanda' opeh Godi atom waloma esis hiesi sembale'efa basef endilisimi Jisas nawalipasami. Ine' nenda' lotuma God atona. Ape' mogawa basef amama endilisimi Jisas nawalapama ipe'ami, amama mafela amam profet mawalipasa basef Godi.”
REV.19.11	Ea' ati otaga heven nandawisi' nogal, ati anona hos afitinai nape. Epen natomanai agel ananinai sa'i, “Epen numafi opeh ananimi andeande', nanda' waf endilisinai atona.”
REV.19.11	Anan naila waf bu'unai atona nowaloga esis amam nematawa ma basef lu'wami ea' nanda' wandafa waf bu'unai atona. 
REV.19.12	Naep ananimi si'i nif fandumi ea' hagw bu'wami hiami si'i dembemi king atom mowalo'ami mape balaga Ananinai. Anom amef mail alop ananinai, anama agel ananinai. Anan atona nogawa agel anama, enis epes owa'. 
REV.19.13	Esimbel masa'opa luwaguf ananimi laumi nalami. Ea' esis sofala agel ananinai sa'i, “Basef Godi.” 
REV.19.14	Anan nape nali'ma amam soldia mape heveni matoma hos amama afitimi amamumi mailana mafe'. Alop amamunai esis sowaho'mama luwaguf afitimi bu'wami endilisi. 
REV.19.15	Ea' anona bainat hi'alina endilisi nape malogel Ananinai nawisi ande'. Anan na'i noha amam nematawa hiesi sape etap hiagomai ma bainat anama.
REV.19.15	“Anona nemaf Anan numafi epes hiesi sape etap hiagoma. Numafias la'ifina si'i nahapila anona bolam sanda' ain sanda'anai.”
REV.19.15	Anan nofa'asa su'utip wain ma otam tang anama waini, amama mondola'wifa okom lu'unai wandafunai Godi, Anan la'ifinai ma amamaga hiami. 
REV.19.16	Anom amef agel Ananinai mailana nimbe naloma luwaguf ananimi. Agel anama na'ama. Dembinai king ma amam king hiami, Dembinai ma dembemi hiami.
REV.19.17	Ea' ati anona ensel naitu felefele'ma aon alipunai nape natalogoma. Anan na'i mehip na'ipa amiguf hiami mufia' mafe' ilif otagai na'i, “Ipe' pindowa'anima pifi'mai gwa'aimi anama lu'wami Godi! 
REV.19.18	Ama pea' alop amam king dembemi noloma mafis amam kepten mumafi amam soldiai moloma mafisa amam amama dembemi la'ifimi moloma mafis hosi moloma mafis epes hiesi satumami wapoti'. Ipe' pea' mafis epes hiesi hi'ilas na'ama. Epes hiesi, enis agof a'asi sanda' opeh sape owina enis epes, enis agufisi sumafi enis epes sanda' opehi, enis dembesi agufisi, enis agof a'asi.”
REV.19.19	Ea' ati mafin anama lu'unai nape aolupi naloma dembemi king amama etapami maloma soldia amamumi mandatama mape. Amam ma'i mopa' moloma aman anama natoma hos afitinai naloma soldia ananimi. 
REV.19.20	Aman anama natoma hos afitinai nikila' mafin anama nape aolupi naloma profet anama nawalapa basef baso'maimi nikila'am nanda'am manda' kalabus. Profet anama fowa' nanda' pepel si'i God atona nanda'anai ma naep mafin anama nape aolupi. Waf anama atona nambaso'ma epes sofa' ikwafa mafin anama nape aolupi ea' sanda' lotuma ambal atona ananinai. Mafin anama naloma profet anama nambaso'ami amam biam ata' mape ambagof namumi sokwahom mafe' nif lu'wami fandom otam batafumi agel salfa hul lu'unai nowala owa' notambili. 
REV.19.21	Anom soldia maila mafin anama aolupunai maloma profet anama nambaso'masi, amam ata' mape. Ea' aman anama natoma hosi naha amam soldia amamumi maga'. Anan naham bainat anama launai nape malogel ananinai. Ea' amiguf hiami mafi'i ma' alop amamunai ea' opalef amigufi elihim endilisi.
REV.20.1	Ea' ati anona ensel nakwaha heven nisila'i. Anan nahapila ki utainai ma hul anama launai nogal nowala gani ma owa' notambili. Ea' nahapila sen lu'unai wapoti'. 
REV.20.2	Anan nahapila kwambon anama du'utinai la'ifinai, kwambon anama fowa'inai endilisi. Anan “Aman nambaso'ma epes hiesi.” Anan Satan. Ea' ensel anama nowa'ana sen nape nanda' kalabus nandahama afagof 1,000-peleim. 
REV.20.3	Ensel anama nakwahona nafe' nowala hul anama launai ea' nowalowamana uta ilif la'ifina. Ea' Satan ina anona nemaf la'ifina ma nombaso'ma amam nematawa hiesi wapoti', owa'. Anan ata' nope nohafa afagof 1,000-peleim ama ata' hi'ilam ea', ensel anama notagahona wapoti' nefe'agon ganigani ma nogota bandana.
REV.20.4	Amama mafe'ma ea', ati anom balatagw lu'wami kingi ma'oh ea' enis epes satoma balatagw amama. God nase'asa agel lu'unai ma sowaloga waf esis amam nematawa hiesi sanda'anai ma kot. Ea' ati ambagof epes isima hiesi. Esis owa' sonda' lotuma mafin nape aolupi naloma ambal ananinai sambalonai, ea' owa' sofa' ikwaf aonai mafin anama amagah lagof asasimi. Epes isima sembale'efa basef Godi la'ifis sawalapa basef endilisimi Jisasi. Waf anama atona sanda' opeh bu'wami, dei' esis naumbih satopa' bagafowas afis. Sohafel wapoti' sofa' ambal namunai sope dembesi king soloma Krais sope sondahama afagof 1,000-peleim. 
REV.20.5	Nemaf anama nili'i ma esis saga'i sili' sohafel hi'agilif. Ea' epes isima fowa' saga'i ina sofa' ambal namunai nemaf anama, ata' owa'. Esis ata' sope sohafa afagof amama 1,000-peleim mefe'ma hi'ilam. 
REV.20.6	Epes isima sotanima sohafel nemaf anama nali'i, esis sandanifel sope bo'wes andeande'. Ea' ga' anama niegi'i ina la'ifina nohagofa epes isima, owa. Esis sope pris Godi sope pris Kraisi sondolalimam. Ea' sope dembesi soloma Kraisa sumafi enis epes afagof 1,000-peleim.
REV.20.7	Afagof amama 1,000-peleim hi'ilam, uta nindausi' ma kalabus ea' Satan nokwaha kalabus ananimi nuwisi ande'. 
REV.20.8	Anan nuwisi ande'ma nombaso'ma epes amam nematawa hiesi sape etap anae' hiagoma biefigin biefigin nafe' notambela, esis epes hiesi Gok saloma Magok. Ea' Satan nokolasa esis sonda' wandaf. Epes hiesi asasisi isima hiesi sandahama wesan na'oh naoh akata. 
REV.20.9	Ea' sefe' ganima etap hiagoma laogoma sondowasa' saitu tulif sindiwapagon anama amam nematawa Godi sapoma, anama wambel taun anama God okom ma'iana endilisi. Ea' nif misila'i heven fando soldia amama Satani hi'alam. 
REV.20.10	Amama mataga ea', God nokwaha aman anama Satan nambaso'masi nefe' hul anama nowala owa' notambili nif fandom lu'um otam salfa la'ela'ef mapani. Amam ensol mali' makwaha mafin nape aolupi naloma profet anama nambaso'ami mowala mape hul anama. Amam biam moloma Satan mope anama la'ela'ef hihif mofa' nimanimi owamb alip anama nif fandumi mapoma.
REV.20.11	Ea' ati balata lu'unai kingi afitinai notawa, anona aman natoma balata anama. Etap anae' naloma otaga ilif mafe'ma Anan ea' owa' anagon ma amam mopaigon, owa'. Epes hiesi ina anona nemaf sotolom wapoti, owa'. 
REV.20.12	Ea' ati esis saga'i sape, epes isima agufisi saloma isima agof a'asi saitu naep balata kingi. Ea' aman anama natoma balata anama nefa' anom buk ea' naufam. Ea' naufa anona buk wapoti', agof esis sofa' ambagof namumi mailanai. Ea' nati amef mail buk amama, ma'i maina waf esis sanda'anai nawaloga esis saga'i sandahama waf hianai esis sali' sanda'anai. 
REV.20.13	Wambel saga'i sapoma naloma naoh embel makwaha epes isima saga'i sotanimani ma nogota anama. Ea' Anan natoma balata kingi nawaloga esis hiesi atona etin sandahama waf hianai esis sanda'anai. 
REV.20.14	Ea' nakwaha ga' naloma wambel saga'i sapoma mafe' mowala hul anama launai nif lu'wami fandumi mapeinai. Hul anama si'i ga' nafe'ma bifi notagama epes hiesi. 
REV.20.15	I'i Anan natoma balata kingi owa' nieti agel anin epeni nope buk anama, nefelen nokwahin newala hul anama nif amama fandumi mapeinai.
REV.21.1	Dei' ae' ati etap naloma otaga dambaimi mape. Heven ilif naloma etap apimi mafe' higilalam hi'alam. Ea' naoh wapoti' ina ata' motah, owa'. 
REV.21.2	Ea' ati taun wambel bu'unai Godi, anama Jerusalem dambaiguma. Ati taun anama nape naloma God, nakwaha heven ilif nisila'i. Wambel anama nanda' sosaf bu'unai atona nandandombol si'i nemata'w kwa'i koso' amani kwanda' sosaf bu'unai atona ma koso' aman akwa'unai. 
REV.21.3	Ea' ame' anona malogel nataga balata kingi na'i mehip na'ama na'i, “Peme'! Dei' ipat lu'unai Godi notawa naloma epes. Ama Anan nope la'afena esis ma sope amam nematawa ananisi ea' Anan nope God esis sanda' lotumanai. Endilisi, God Anan atona nape nalomas. 
REV.21.4	Anan anona nemaf nopati'masa embif hiami ma naep asasimi. Ama ina anona nemaf soga' wapoti' opalef nimanim ea' esis ina selef some' nimanimi wapoti', owa'etin. Dei' main, amamaga amama fowa'imi mafe' mowala higilalam hi'alam.”
REV.21.5	Ea' aman anama nape balata lu'unai kingi na'i, “Peme'! Dei' Ae' anda' amamaga hiami mataga dambaim hi'alam!”
REV.21.5	Ea' na'ipi wapoti' na'i, “Ine' da'a basef amama. Dei' main, basef amama endilisimi atom ma sembale'efam endilisi.”
REV.21.6	Ea' na'ipi wapoti' na'i, “Ae' anda' amamaga amama dambaimi hiami mataga hi'alam. Ae' atowe ape Dembiwei la'ela'ef hihif ape ali' ape agi' endilisi. Ae' ofagewe ma ahapila amamaga hiami hi'alam ea' ape agi' anda' opeh hiami ae'ami hi'alam. Emi egafis si'i iap nose'as, anona nemaf ese'as embela ifata embel ambal namunai napaimi. Ea' ese'asam na'a si'i presen bu'unai. 
REV.21.7	Emi egafis situ la'ifisa sili'amona wandafa waf aonai, esis anona nemaf sofa' amamaga amama hiami bu'wami do'ok a'ipipami. Ea' ae' epe God asasisiwei, esis sope awasi ae'asi.
REV.21.8	Epes isima umbamahasa sotanima, isima owa' sombale'efa Godi, epes sanda' waf naninani aonai endilisi soloma epes isima saha enis saga'i soloma epes isima sanda' waf aonai so'a waolanai soloma isima sanda' mu'uhupi soloma epes isima sanda' lotuma god anama baso'mainai, soloma epes isima hiesi sambaso'omi, epes isima hiesi sofa' wambel asasinai ma hul anama lu'unai nif lu'wami fandumi otam salfa napoma. Hul anama launai si'i ga' nigi' neatagai.”
REV.21.9	Ea' anona ensel nafi'mai ae'. Ensel anama atotona ma amam ensol 7-peleim mahapila dis amamaga mahambombaga epesi malami mandandam. Amamaga amama awami meagi'i endilisi. Anan na'ipi na'i, “Ine' fi'i, ma ihi'ambena nemata'w sipsip noganai waulu'mana.” 
REV.21.10	Ea' Ambal Bu'unai Godi nafela okom ae'anai, ensel anama nofa'e afe' alata anona halaf launai gani ilif. Ea' nihi'ambe taun wambel anama bu'unai Godi Jerusalem, anama nape naloma God ea' nakwaha heven nafi'i ata' nisila'i etin.
REV.21.11	Wambel anama nafifili la'ifinai si'i nagwapin Godi mafifil taun anama. Elelowa nafifili Ananinai anona nafifili si'i otam bu'unai satalona otamba hiami. Endilisi, nafifili anama si'i otam jaspa pelele' endilisi si'i glas. 
REV.21.12	Taun anama endalelemb lu'wami laumi endilisi malata ilif. Endalelemb amama utagw 12-peleim ea' ensel 12-peleim maitu felefele' mandandama utagw amama. Ea' agof amama mandahama wambotagw 12-peleim esis Israeli mail mandandama utagw amama. 
REV.21.13	Endalelemb wa'am titi gani wa'ol aon natefima utagw wanom. Ea' wa'ol aon natopa' nonafama sanda' utagw wanom ea' gani aon natopa' nomba'ma sanda' wanom ea' wa'ol aon nowalama naso'ma sanda' wanom. 
REV.21.14	Endalelemb amama ma taun anama, otamba lu'wami 12-peleim mape mosohapa endalelemb etapama. Ea' agof amam aposel 12-peleim sipsip noganai mail mandanda otamba amama.
REV.21.15	Ea' ensel anama nalome na'i nahapila bandan gol si'i ikwaf nosaho' taun anama ma endalelemb naloma utagw.
REV.21.16	Taun anama lu'wagoma. Endalelemb amama dindiwaisa biefigin biefigin ea' usi'im endilisi. Wambel anama tef wala, wa'ol wa'ol na'ama etin. Ensel nosaho'agon nondola'wifa taun anama ma ikwaf ananinai ea' wambel anama tef wala ikwaf nataga 2,400 kilomita. Ea' wa'ol wa'ol biefigin biefigin tasa ikwaf na'ama etin 2,400 kilomita. Wambel anama dogwala owin nalata nataga ilif, ikwaf anama nataga na'ama etin 2,400 kilomita. 
REV.21.17	Anan nandandepa endalelemb nondola'wif wapoti' etap nalata nataga ilif. Ea' ikwaf endalelembi nikila' nataga 144 alogof bandami mita. Mita anama, anan si'i epes sondola'wifa hiahaomanai si'i rula. Ea' ensel nondola'wifa endalelemb amama ma ikwaf anama atona. 
REV.21.18	Endalelemb mili'akwa tauni amama God atona nanda'am otamba amama jaspa. Ea' taun anama God nanda' gol atom nanda'ana. Taun anama howalagon nafifil endilisi si'i glas. 
REV.21.19	Endalelemb owinama ma taun anama, God nofalo'mama otamba mamumami bu'wami sataloma moni hianai. Otam gologowinai bu'unai nali'i nombalo' endalelemb owinama agel jaspa. Otam nagi'i kolotu'unai agel sapaia. Ea' anona nagi'i ma wanomi afitinai agel aget. Ea' anona nafe'ma biefinai biefina ulitinai agel emeral. 
REV.21.20	Ea' anona nafe'ma wanom biefinai agel sandonikis, anama anan nanda' apohi akwahina afitina. Ea' nafe'ma wanom wanom anan akwahinai agel konilian. Ea' nafe'ma 7-peleinai batafunai agel krisolait. Ea' nafe'ma 8-peleinai anama ulitinai anom mandati na'a agel beril. Ea' anona nafe'ma 9-peleinai batafunai nandati na'a agel topas. Ea' anona nafe'ma 10-peleinai agel krisopres anama nanda' apoh batafunai ulilitinai. Ea' nafe'ma 11-peleinai anona kolotu'unai nandati na'a agel haiasin. Ea' anona nafe'ma 12-peleinai anama anona akwahinai agel amatis. 
REV.21.21	Utagw amama 12-peleim si'i ombahigis afitimi 12-peleim salatamam endilisi. Anona uta sanda'ana anona bahigin lu'unai atotona. Taun anama eaf atotona. Eaf anama gol atom mafifili howalagon pelele' endilisi si'i glas sanda'ana.
REV.21.22	Ae' ina ati ipat Godi lu'unai sanda' lotuwanai notawa taun anama, owa'. Dei' main, Dembinai God la'ifinai nikila' la'ifimi hiami hi'alami naloma Sipsip Noganai, amam biam mape si'i ipat lu'unai Godi ma taun anama. 
REV.21.23	Ea' taun anama aon owambunai alipunai maol nanda'anai owa' ma wambel anama howalagoma, owa'. Dei' main, mafifili lu'wami Godi atom mumafiagon manda'agon howalagon. Ea' Sipsip Noganai anan atona si'i nagwapin anama. 
REV.21.24	Epes etapasi hiesi hi'ilas anona nemaf sofa' nafifili atoma taun anama ea' sefe'. Ea' amam king mumafi etapi anona nemaf mofa'ai sosaf otamba maim amamumi mifi'mai wambel anama. 
REV.21.25	Alip esis ina sowalo utagwa endalelemb amama, owa'. Magal la'ela'ef mape. Dei' main, owamb ina aonona nemaf notaga taun anama wambel lu'unai, owa'. 
REV.21.26	Sosaf bu'unai noloma otamba moni maim ma'oh wambel kantri hiagoma epes hiesi anona nemaf sofa'am suwisa wambel anama sombe'am. 
REV.21.27	Ea' amamaga awami moloma epes emi sanda' waf naninani aonai soloma emi egafis sa'i basef baso'maimi soloma emi egafis sanda' waf aonai nanda' epes ambagof aom, epes isima ina sefe' siwisa wambel anama, owa'. Sipsip Noganai nanda' agof enis epesi mail buk anama agof epes sofa' ambal namunai mailanai, epes isima etis anona nemaf sefe' suwis wambel anama.
REV.22.1	Ea' ensel anama nihi'ambe anona walemb lu'unai. Walemb anama howalagon pelele' endilisi si'i glas. Walemb anama nandambe nafi'i balata lu'unai Godi natomanai naloma balata lu'unai Sipsip Noganai natomanai ea' kolo' etin nafe'. 
REV.22.2	Walemb anama nafe' la'afena eaf lu'unai ma taun wambel anama lu'wagoma. Walemb fisanai fisana lawah biam ambal namunai motawa. Amam mail mola su'utip danda la'ela'ef mandanda aomb atona etina afagof hiami atona etin. Nohotagw 12-peleim mandahama aomb 12-peleim. Emi egafis sogwa' su'utip amama, esis sofa' ambal namunai sope andeande' la'ela'ef. Soh apulima monda' epes hiesi awes nanda'asi sape kantri hiagoma sotaga bo'wes. 
REV.22.3	Wambel anama amamaga hiami God nandaiwa'mam endilisi ma na'i nili'amonami, amama ina nambimb mope wapoti', owa'.
REV.22.3	God noloma Sipsip Noganai, amam anona nemaf motoma balata lu'wami kingi mope mumafi epes isima. Esis sanda' opeh Godi sope sonda' lotumana sefela agel ananinai. 
REV.22.4	Anona nemaf siti amaga Ananinai ma nonda' agel ananinai nil amagah asasimi. 
REV.22.5	Anona nemaf owamb ina notaga wapoti', owa'. Ea' ina ata' anom mafifili moloma lam nogwahis o owaf aon alipunai, owa'. Amama opeh a'am. Dei' main, Dembinai God nififima esis, sope si'i king sumafi enis epes la'ela'ef.
REV.22.6	Ea' ensel anama na'ipi na'ama na'i, “Basef amama hiami mape buk anae' endilisimi atom andeande'ma epes hiesi sombale'efam. Dembinai God naso' Ambal Bu'unai Ananinai amam profet. God Anan nasapa'ai ensel Ananimi ma mihi'amba esis sanda' maola Anani ma amamaga amama felefele' meatagai.”
REV.22.7	Ea' Jisas na'i, “Peme'! Anona nemaf Ae' ifi'mai ipe' mehip. Basef Godi mape buk anae', basef amama amamaga hiami ma'i anona nemaf migi' meatagai. Emi egafis sila basef amama, esis sondanifel.”
REV.22.8	Ae' Jon ame' basef amama ati amamaga amama ame'am ea'. Ea' indiwa nembawa etawa felefele'ma ensel anama nihi'ambe amamaga amama ma enda' lotuma anan. 
REV.22.9	Ea' ensel anama na'ipi na'i, “Ine' owa' nenda'am na'ama, owa'. Ae' ina dembiwei, owa'. Ae' alomena wandao'oma wanda' opeh etini waloma sahopena ine'imi profet fowa'imi maloma epes isima hiesi saila basefa buk anae'. Ine' nenda' lotu ma God atona.”
REV.22.10	Ea' na'ipi na'i, “Basef amama Godi mape buk anama, ina nembaho'am nesapamam mope, owa'. Dei' main, nogota God na'i nonda' amamaga amama, anama felefele'ma notaga hi'ilana. 
REV.22.11	Emi egafis sonda' waf aonai, esis sonda'ana la'ela'ef. Emi egafis sonda' waf aonai endilisi, esis sonda'ana la'ela'ef. Emi egafis sonda' waf bu'unai, esis sonda'ana la'ela'ef. Ea' emi egafis sepe epes bu'wasi Godi, esis sope bo'wes Ananisi na'ama etin la'ela'ef.”
REV.22.12	Ea' Jisas na'i, “Peme'! Anona nemaf Ae' etaga mehip. Ea' ifi'i eloma amamaga bu'wami awami, ewaloga esis amam nematawa hiesi egwamasam atona etin mondahama waf esis sanda'anai. 
REV.22.13	Ae' atowe ape Dembiwei la'ela'ef, ape ali'i ape agi' endilisi. Ae' ofagewe ma amamaga hiami enda'am efe' efe' embefam andeande' hi'ilam.
REV.22.14	Esis amam nematawa sasa'opa luwaguf asasimi ma sataga bo'wes, esis sondanifel. Esis isima anona nemaf God na'i esis bo'wes ma sefa' gwa'aimi ma lawag anama ambal namunai napainai ea' la'ifisa sefe' suwis uta anama ma wambel anama bu'unai. 
REV.22.15	Epes sanda' waf aonai si'i bogof nombagw manda'anai soloma epes isima sanda' mu'uhupi, epes isima sanda' waf aonai so'a waolanai soloma epes saha enis saga'i soloma epes isima sanda' lotuma god baso'mainai soloma epes isima hiesi ukup maila waf baso'omunai maimailana, epes isima anona nemaf sope ande'ma wambel anama Godi.”
REV.22.16	Ea' Jisas na'iam wapoti' na'i, “Ae' asapa' ensel ae'anai nafe'mago ipe' ma nowalapa basef amama ma ipe' sios amam nematawa Godi. Ae' atowe ae' dapana nandala nombaf lawag Deviti, bafalomana ananiwei ataga wambota ananinai. Ae' si'i ondo'w anama lala'wan mafifili endilisi nalatawi kuhimbita.
REV.22.17	Ambal Bu'unai Godi naloma nemata'w Sipsip Noganai nose'akwi esis sa'i, ‘Ipe' fi'i!’ Ea' emi egafis seme' basef amama, esis si'i basef amama atom si'i, ‘Ipe' fi'i.’ Ea' emi egafis iap nose'asa embel, esis sifi'i. Emi egafis sa'i sogwa' embel, esis sifi'i sea' embel ambal namunai napaimi si'i presen bu'unai God nose'asana na'ai, owa' sotalona otambai.
REV.22.18	Ipe' epes emi egafipa pame' basef Godi ma amamaga amama mail buk anae' anona nemaf meatagai, Ae' a'ipa ipe' hipei mehip, ipe' pindumafuma andeande'. I'i emi egafis siwatani anom basef wapoti' moloma basef Godi, anona nemaf amamaga amama aom endilisi God na'iami ma buk anae', amama anona nemaf God nokolefamanam esis. 
REV.22.19	I'i emi egafis sogagaha anom basef tu'wanim Godi ma'i amamaga anona nemaf meatagai ma nili'amonama buk anae', anona nemaf God nili'amona epes isima nogalo'mas. Ea' esis ina anona nemaf la'ifisa sefa' gwa'aimi ma lawag anama ambal namunai napaimi, owa'. Anona nemaf ina la'ifisa sefe' sepe andeande' wambel anama bu'unai buk anae' na'iagoma, owa'etin.”
REV.22.20	Ae' Dembiwei a'i basefa amamaga mail buk anae', Ae' a'i amama endilisimi atom. Ea' dei' a'i, “Endilisi, Ae' anona nemaf ifi'i mehip!”
REV.22.20	Endilisi, Dembinai Jisas, ine' nifi'i!
REV.22.21	Ae' a'i Dembinai Jisas nigiambamepa na'a nope nolomepa, ipe' God Ananipei. Endilisi.
