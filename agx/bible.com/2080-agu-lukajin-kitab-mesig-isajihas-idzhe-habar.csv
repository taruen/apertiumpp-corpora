LUK.1.1	Гьал ппараттар алучӀуная ахъакьас че мисаъ хьуна, ккеттушу курарихъас. 
LUK.1.2	Час ге курарикес хабарди аяфе Аллагьдин гаф файде инсанарикес, ге курар чиппин уларилди ке цӀае кӀилиас мич агуна. 
LUK.1.3	Зунна кьастт акьуная, кӀилди ке удигьас ягӀар акьуна, садпеттилас мич вас ликӀенас, хӀуьлматлу Феафил, 
LUK.1.4	вас агурай пуна, те вас ягӀар акьунаттар дуз идеф.
LUK.1.5	Ягьудея агъа дерейин хӀавелдиъ Ирод агъа паччагь ая вахттуни, ахьуная тисаъ ешемиш вей Захария агъа са малла, Абияйин инсанарикес. Захарияйин хьир хьуная Арунан тухумдиас, агъай хьуная гис Элизаветта. 
LUK.1.6	Ӏудара Аллагьдин юлайиъ ая инсанар хьуная гебур, дузди аркьай кӀилди Аллагьди пунаттара, ликӀинаттара. 
LUK.1.7	Элизаветта шиниккв кидаф идехӀела, шиникквар хъахьуна адава гебурихъ. Ӏудара хӀа яшариъ ахьуная гебур.
LUK.1.8	Захарияйихъай ая маллабурин нубатиъ ай вахтт хъучадиная чиппил але фарз акьас Аллагьдис. 
LUK.1.9	Маллабурин арайиъ ая гӀедатилди, ихьуная кӀур. Захарияйис агъдиная ге кӀур: батӀар ниъ хъая шамар кикӀас 
LUK.1.10	Ги Аллагьдин хулаъ батӀар ниъ хъая шамар кикӀа вахттуни, кӀилди халкь гъузуна ахьуная хӀеятиъ дуьгӀебур аркьай.
LUK.1.11	Гисаъ, шамар кикӀа усан хӀурджал багулихъ, малайик гъузуна агуная Захарияйис. 
LUK.1.12	Малайик агуф, фиркьайчира дагӀай, гучӀ хьуна гъузуная Захария. 
LUK.1.13	Малайикди пуная гис:
LUK.1.13	– ГучӀ мева, Захария, ве дуьгӀе унихьуная. Хьира ве Элизаветтайи хасе вас кӀиркӀ, вун алихьуна кканхьасе гил ттур ЯхӀъя. 
LUK.1.14	Вас ппара хӀа шадвел гъасе ги, ацӀунттар шад хьасе ге хегуна. 
LUK.1.15	Аллагьдин улиъ ахьасе ге зурба инсан суман, ухай ахьасттава ги я чехир, я джуьре ухаттар, Аллагьдин РуьхӀ ахьасе гихъай уч хуру ягъанилас мич. 
LUK.1.16	Ппараттар Ӏизраилдин халкьдигӀас алдаркас акьасе ги Аллагьдилди. 
LUK.1.17	Ге вей ахьасе Аллагьдин удигь, 
LUK.1.18	Захарияйи хабар гъушуная малайикдифас:
LUK.1.18	– Фиштти ягӀархьасе зас ле дуз идеф? Зун гьал Ӏуьссеф э, хьира зе джигьилф дава.
LUK.1.19	Малайикди пуная гис:
LUK.1.19	– Зун Джабрагьил э, зун Аллагьдин удигь гъузунаф э. Ли зун гьикунафе вас гьеме пас, вас идже хабар акьас. 
LUK.1.20	Зун вас пеф аларкьвасе учин вахттуни, амма агьал вун Ӏебаб хьасе, зе чӀаларихъ хъудугъухӀела. Вун Ӏебаб хьуна гъургъас девей ахьасе джалла зун петтар аларкьвасттегьен.
LUK.1.21	Халкь гъузуна ахьуная Захарияйихъ, муьхӀтал хьуна, фас гин кьана хьефегьан агъай аттес Аллагьдин хулаас. 
LUK.1.22	Захария аттиная, амма гъургъас вей хьуна адава гифас. Гебур гъавурдиъ архьуная Аллагьдин хулаъ гис фиичира агвар акьуф. Ӏебаб хьуна, инсанарихъай ишаратарилди гъургъай хьуная ге. 
LUK.1.23	Аллагьдин хулаъ кар ккиркӀуна, ушуная ге учин хулади.
LUK.1.24	Са чӀукь вахттунилас гин хьир Элизаветта хьуная фуниъ. ГӀифу ваз хьасттегьен уч фуниъ аяф джин аркьай, ги агъай хьуная: 
LUK.1.25	Аллагьди йинаф э зас ме, Учи амур акьугуна, заалас инсанарин чӀаларин къакъ алттивуна.
LUK.1.26	Ерхьидпе ваз хьегуна Элизаветта фуни ай, Аллагьди гьикуная малайик Джабрагьил Галилея дерейин Назарет агъа хӀуриди, 
LUK.1.27	Юсуф агъа инсандис хъаттийина са рушалди. Юсуф хьуная Давудан тухумдиас. Ге рушас агъай хьуная Майрам. 
LUK.1.28	Малайикди адина пуная Майрамас:
LUK.1.28	– Салам! Шад ухь, Аллагьдин иджвеликк кичархьуна дишагьли! Аллагь ая вахъай.
LUK.1.29	Майрам муьхӀтал хьуная ге чӀаларил, ги фикир аркьай хьуная, фас гишттин салам ефегьан агъай малайикди.
LUK.1.30	Малайикди пуная гис:
LUK.1.30	– ГучӀ мева, Майрам! Вун Аллагьдин иджвеликк кичархьуная. 
LUK.1.31	Вун фуни хьуна, хасе вас кӀиркӀ, алихьасе вун гил ттур Ӏиса. 
LUK.1.32	Зурба хьасе Ге, Гис Аллагьдин КӀиркӀ агъай ахьасе. Аллагьди Гис есе Гин дадарин, Давудан тахтт. 
LUK.1.33	Ги гьемишанди паччагьвел аркьай ахьасе Якьубан халкьдил, Гин Паччагьвелдин ахир хьасттава.
LUK.1.34	Майрама пуная малайикдис:
LUK.1.34	– Зун шувас душунагуна, Фиштти э ле вереф?!
LUK.1.35	Малайикди джуваб йиная:
LUK.1.35	– Аллагьдин РуьхӀ аладесе ваалди, Аллагьдин кьуватра архьасе ваъ, дехӀела, вас хуру 
LUK.1.36	Тагьа Элизаветтара, ве багунф, шиниккв кидаваф э агъаф, фуниъ ая учин хӀа яшариъ ай магьа ерхьидпе ваз э, кӀиркӀ э тинфра. 
LUK.1.37	Аллагьдифас агъдарукьаф фера афттава.
LUK.1.38	Майрама пуная:
LUK.1.38	– Зун Аллагьдин гъиликк ккеяфе. КӀилди гьеле вун пегъилди хьурай. Хуппай малайик ушуная гигьас.
LUK.1.39	Са чӀукь гагьдилас Майрам тегӀди кей ушуная Ягьудеяйин сувари ая хӀуриди. 
LUK.1.40	Адина Захарияйин хулади, салам йиная ги Элизаветтайис. 
LUK.1.41	Майраман салам унихьугуна, Элизаветтайин фуниъ тӀушуная шиниккв. Аллагьдин РуьхӀ архьуная Элизаветтайиъ. 
LUK.1.42	Элизаветтайи гьавайикес гъургъуна пуная:
LUK.1.42	– Вун хумбаригӀас, Аллагьдин иджвел але дишагьли! Аллагьдин иджвел алдея ве шиникквдилла! 
LUK.1.43	Зун фуше, заалди зе ХӀаттин баб адесттегьен? 
LUK.1.44	Ве джил зе ибурихъди ахъадегуна, шиниккв ишине зе гӀанаъ шад хьуна. 
LUK.1.45	Бахттлу э Аллагьдихъ хъугъу дишагьли, Аллагьди гис педегьенттар аларкьвасе.
LUK.1.46	Майрама пуная:
LUK.1.46	– Шукур аркьая зе руьхӀди Аллагьдис,
LUK.1.47	Бахилдея зе руьхӀ Аллагьдил, зун УхӀуттил,
LUK.1.48	заал, учин лукӀул, ул алчихьухӀела, Ли зун хӀисабикк акьуна.
LUK.1.48	Магьа гьалдихъас хаб бахттлу агъай ахьасе зас кӀилди джилилас алавередегьен инсанари,
LUK.1.49	зас хӀа зурба иджвел акьухӀела Гуджлуйи. Лин Ттур – гирами э!
LUK.1.50	Лин иджвел алдея дуьнйайилас алавередегьен инсанарил, Лигьас гучӀаттарил.
LUK.1.51	Ли дагъуна Учин гуджлу гъил, далгъванас акьуне дамакъар кеяттар, кӀилди гебурин фикирара хъай.
LUK.1.52	Кьуват хъаяттар алайкуна тахттарилас, Ли кегъдивуне уджуз акьунаттар,
LUK.1.53	гашила аяттарис Ли иджвелар йине, девлетлубур фера фадавай гьикуне.
LUK.1.54	Адине кумакис Ӏизраилдис, учин лукӀус, кӀвал хьуна
LUK.1.55	иджвел акьасе пуна гаф йинаеф хье дадарис, Ибригьимасра гин халкьдисра гьемишанди.
LUK.1.56	Са хьибу вазала дегьен Элизаветтайихъай экьуна, хаб адиная Майрам учин хулади.
LUK.1.57	Вахтт хъучадегуна, хуная Элизаветтайис кӀиркӀ. 
LUK.1.58	Элизаветтайис Аллагьди йина иджвелихъас унихьугуна, Элизаветтайин къуншибура, багунттара шад хьуная.
LUK.1.59	Муядпе ягъа адиная гебур шиникквдин 
LUK.1.60	Баб рази хьуна адава:
LUK.1.60	– Ваъ, гил алихьасе ЯхӀъя, – пуная баба.
LUK.1.61	– Ве тухумди фушра лишттин ттур алеф адава! – пуная гебури Элизаветтайис.
LUK.1.62	Ишаратарилди хабар гъушуная шиникквдин дадафас, ттур фуш алихьас кканде вас пуна.
LUK.1.63	Захарияйи, нан пуна тахтта, ликӀиная: «Гин ттур ЯхӀъя э». Джалла муьхӀтал хьуная. 
LUK.1.64	Гьеге сеӀетти чӀал агьадиная Захарияйин, учифас гъургъас хьегъилди, шукур акьуная ги Аллагьдис. 
LUK.1.65	Джаллабурис гучӀ хьуная. КӀилди Ягьудеяйин сувариъ Ӏаре гьеге Ӏеламатихъас хьуная ахттилат аяф. 
LUK.1.66	КӀилдибури, гихъас унихьуттари, хияликк кичушуна, агъай хьуная чаб чиппикди: «Фуш хьасегьан ге шиникквдикес?» ХӀекьданди, Аллагьдин гъил алхьуная ге шиникквдил.
LUK.1.67	Шиникквдин дад, Захария, Аллагьдин РуьхӀ архьуна, гъургъуная пайгъамбар суман:
LUK.1.68	– Шукур хьурай Аллагьдис, Аллагь адина Учин Ӏизраилдин халкьдилди азадвел йине Учин халкьдис.
LUK.1.69+LUK.1.70	Дагь заманайилас мич Учин пайгъамбарарилас хабар акьуна, хьес пунаф суман, Ли гьикуне Учин лукӀ Давудан тухумдиас, Кьудратлу хьин УхӀаф.
LUK.1.71	Ли хьин ухӀасе хье душманариккесра, кӀилди хьяъ хъел аттариккесра.
LUK.1.72	Ли гаф йинафи, иджвелар акьасе пуна хье дадарис, юркӀуралла атасе пуна Учин гирами китабиъ ликӀина,
LUK.1.73	Хье дад Ибригьимас йина гаф, хьин душманарин гъиликкес Учи ккеттивасе пуна.
LUK.1.74	Сайигьасра дагучӀай, хьин Лин лукӀвел аркьай ахьасе,
LUK.1.75	ХӀекьди Гирами хьас Лин удигь кӀилди хье Ӏуьмурди.
LUK.1.76	Вас, зе шиниккв, агъай ахьасе Аллагьдин пайгъамбар, вун Аллагьдин удигь ушуна кканеф идехӀела, Гис рекъ хӀезур акьас.
LUK.1.77	ЯгӀар акьас Гин халкьдис, чве гунагьарилас гъил гъушуна, чун Аллагьди ухӀасе пуна.
LUK.1.78	Аллагьди, Учин кканевелдина иджевелди, гьикасе хьес заварин нур,
LUK.1.79	мучӀаъ ешемиш вей, Ӏеджаликк ккеяттарис, хьес маслихӀетин рекъ агвар акьас.
LUK.1.80	БицӀи ЯхӀъя хӀа вей, фагьумра ппара хьуная. Ге ешемиш вей ахьуная къумариъ, учин вахтт хъучадесттегьен Ӏизраилдин халкьдигьди айчӀвас.
LUK.2.1	Те вахттуни Август агъа паччагьди буюрмиш акьуная, сан аркьай ликӀен пуна джалла учин джилил ешемиш веядегьен инсанар. 
LUK.2.2	Гиштти сан аркьаяф инсанарин садпегелай хьуная Сирия агъа хӀуькуматтин хӀаф Квириний идегуна. 
LUK.2.3	Джаллабур ушуная чаб учётариъ ихьас чиппин шагьурариди, хӀурариди, гьерф учин дадарин ватандилди.
LUK.2.4	Юсуфра ушуная Галилея дерейин Назарет агъа хӀуриас Ягьудеяйиди, Вифлеем агъа Давудан хӀуриди, Юсуф уч Давудан тухумдиас идехӀела. 
LUK.2.5	Юсуфахъай ушуная гин фуни ая хьир Майрамра. 
LUK.2.6	Са чӀукь гагьдилас Вифлеемдиъ хъучадиная хьиран руха вахттар. 
LUK.2.7	Хуная Майрамас садпе шиниккв – кӀиркӀ. ГӀадиджина чаппаригӀ, икӀуная ги шиниккв тӀунаъ, гӀалашувар гъурзан хулаъ мукь ахьуна адава гебурис.
LUK.2.8	Майрамна Юсуф ая мукьуйигьас Ӏайи варха давай хӀуьппехъенар алхьуная чӀирил Ӏуьшан къаравулдиъ. 
LUK.2.9	Сад пуна, заварин нур ичай, бадил хьуная гебурин удигьди малайик. ГучӀ хьуна тӀушас девей гъузуная хӀуьппехъенар.
LUK.2.10	– Чвас гучӀ мева, – пуная гебурис малайикди. – Зун кӀилди инсанарис, идже хабар фай адинафе. 
LUK.2.11	ЯгӀа Давудан хӀуриъ Вифлеемдиъ хуная 
LUK.2.12	Чвас те Шиниккв магьмилди ягӀархьасе: чаппаригӀ гӀадиджина тӀунаъ ахьасе Те.
LUK.2.13	Садпуна ге малайикдин багуливди бадил хьуная хъара ппара малайикар, дуьгӀебура аркьай:
LUK.2.14	– Шукур варттал але Аллагьдис.
LUK.2.14	Дуьхьуьвелна нуьхӀуьбат Аллагь рази ая джилил аледегьен инсанарис.
LUK.2.15	Малайикар уларигьас гулугуна, хӀуьппехъенари пуная:
LUK.2.15	– Див хьин, хьес Аллагьди акьуна хабарихъди Вифлеемдиди вес, агвас тисаъ хьунаеф.
LUK.2.16	ТегӀди кей учӀуная хӀуьппехъенар рекъуьъ. Адегуна, джикӀиная гебури Юсуфна Майрам. ТӀунаъ икӀуна бицӀи шиникквра ахьуная. 
LUK.2.17	Шиниккв агуф, хӀуьппехъенари ахъакьуная чиппис малайикди Ге Шиникквдихъас петтар. 
LUK.2.18	Джалла юркӀв алийинаттар муьхӀтал хьуна гъузуная, хӀуьппехъенари файдина хабарил. 
LUK.2.19	Майрама кӀилди ге курар учин юркӀураъ икӀуна атуная. 
LUK.2.20	ХӀуьппехъенар адиная хаб алдаркуна, шукур аркьай Аллагьдисра, кӀилди чиппис агуттарисра унихьуттарисра. Малайикди гебурис пунагъилди хьуная.
LUK.2.21	Муйе ягъалас суннат аркьа вахтт хьегуна, алихьуная шиникквдил ттур Ӏиса. Фуниъ хьастти алийина ттур хьуная ге малайикди.
LUK.2.22	Шиниккв хуна хумбеф мертт вере вахтт алттархьегуна, Юсуфана Майрама, Мусайин 
LUK.2.23	Аллагьдин закуниъ ликӀинагъилди: «Гьертти учин садпе кӀиркӀ бахш акьуна кканефе Аллагьдис», 
LUK.2.24	садакьара акьас, Аллагьдин закуниъ пунагъилди: «Ӏу гӀуд я луфуран Ӏу чарккв».
LUK.2.25	Ахьуная те вахттуни Ерусалимдиъ Симеон агъа са инсан. Ге хьуная Аллагьдин юлайиъ ай дуз юркӀуран инсан, гъузунаф Аллагьдин Кумакихъ Ӏизраилдис. Гил алхьуная Аллагьдин РуьхӀ. 
LUK.2.26	Симеонас Аллагьдин РуьхӀди пуна ахьуная:
LUK.2.26	– Вун кӀесттава Месигь дагуна.
LUK.2.27	Аллагьдин РуьхӀди ях агъаф суман, адиная ге Аллагьдин хулади. Гьеге ягъа Юсуфана Майрама файдиная гич бицӀи Ӏиса, закуниъ агъилди акьас пуна. 
LUK.2.28	Гебур ачадегуна, Симеона училди гъушуна Шиниккв, шукур акьуна Аллагьдис, пуная:
LUK.2.29	– Гьал Вун фартая юркӀв сакинди Ве лукӀ, Аллагь ТегӀела. Аларкьуне Вун пуна гаф:
LUK.2.30	Зе уларис агуне инсанар УхӀаф,
LUK.2.31	Вун джалла халкьарис гьикунаф.
LUK.2.32	Ӏекв, кӀилди халкьарин улар дархъаф,
LUK.2.32	ТегӀрифе, Ве Ӏизраилдин халкьдин.
LUK.2.33	Дадна баб муьхӀтал хьуная Симеона Шиникквдихъас петтарил. 
LUK.2.34	Симеона гебурис хайир дуьгӀера акьуна, Майрамас, Гин бабас, пуная:
LUK.2.34	– Ме Шиниккв багьана хьуна, ппара инсанар Ӏизраилдиъ ахтт хьасе, ацӀунттар Гин кумак фай гъайшасе. Михъас ппара хӀуьджатар, гъургъубар хьасе, 
LUK.2.35	ве юркӀураас ханджал аттирхӀу суман хьасе вас джуьреттарин юркӀураъ ая джинабан хиялар ягӀархьегуна.
LUK.2.36	Гисаъ ахьуная пайгъамбар Аннара, Фануилан руш, Асиран тухумдиас. ХӀа яшарин Ӏуьссе хьир хьуная ге, шувас ушуна ери исалас джигьилди ами ашкӀин хьунаеф. 
LUK.2.37	Аме Ӏуьмур фатуная ги ашкӀинди. МайцӀурна якьу ис хьуная гин. Сивара ухӀай, дуьгӀебура аркьай, гьемишан Аллагьдин хулаъ ахьуная Анна. 
LUK.2.38	Те арайи Аннара гьучушуна гебуригьди шукур акьуная Аллагьдис. Ерусалимдис Кумакихъ гъузунадегьен инсанарис ахъакьуная Аннайи ге шиникквдихъас.
LUK.2.39	Аллагьдин закуниъ пунадегьенттара акьуна, адиная Майрамна Юсуф Галилея дерейиди, чиппин Назарет агъа хӀуриди. 
LUK.2.40	Шиниккв хӀа вей батӀар джанра акьуная, фагьумра ппара хьуная, Аллагьдин дуьгӀебурин иджвел алхьуная Гил.
LUK.2.41	Гьер иса Ӏисайин дадар бабар вей хьуная Ерусалимдиди Пасхайин хӀа ягъас. 
LUK.2.42	Ӏисайин цӀеӀу ис хьегуна, адиная гебур, гьемишан чаб верегъилди суман, хӀа ягъарис Ерусалимдиди. 
LUK.2.43	ХӀа ягъар кӀиркӀухаб, дадна баб ушуная хулади, Ӏиса экьуная Ерусалимдиъ. Дадар бабарис ягӀай хуна адава, Ге тисаъ амеф. 
LUK.2.44	Гебурин фикир хьуная джуьре инсанаригӀай рекъуьъ ай Ме пуна. Гиштти ушуная мебур кӀилин ягъди. Хабди, руцуная Майрамна Юсуф Гихъас багунттаригӀ, ягӀаттаригӀ. 
LUK.2.45	ДаджикӀина, хаб адиная мебур Ерусалимдиди Гихъас руцас. 
LUK.2.46	Хьибу ягъалас джикӀиная мебурис Ге Аллагьдин хулаъ. Ге гӀахьуная мегӀелимаригӀ, гебурил юркӀв алийина, гебурис суалар ирцӀанди. 
LUK.2.47	Джалла Гил юркӀв алихьунаттар муьхӀтал вей хьуная Гин фикирарил, Гин гъургъубарил. 
LUK.2.48	Дадна баб ппара муьхӀтал хьуная Ге агуф. Баба пуная Гис:
LUK.2.48	– Е зе кӀиркӀ, Вун фас миштти акьуфе час? Ве дадра зунна гъамар аркьай руцай уйи Вахъас.
LUK.2.49	Ӏисайи гебурис пуная:
LUK.2.49	– Фас руцаттар э чун Захъас? Чвас ягӀай адавуйив Зун Зе Дадан хулаъ ахьуна кканеф?
LUK.2.50	Гебур гъавурдиъ архьуна адава Ӏисайи чиппис петтин.
LUK.2.51	Ӏиса адиная гебурихъай Назаретиди, гебурин юлайиъ ахьуная Ге. Джалла хьунаттар Ӏисайин баба учин юркӀураъ икӀуна атуная. 
LUK.2.52	Ӏиса хӀа вей, Ӏисайин фагьумра ппара хьуная, батӀар джанна акьуная. Ӏиса кканхьуная Аллагьдисра, инсанарисра.
LUK.3.1	Тиберия агъа паччагь Римдин паччагьвелди ай цӀегӀифудпе ис хьегуна, Ягьудея дерейин хӀавелдиъ ахьуная Понтий Пилат агъаф. Ирод хьуная Галилея дерейин хӀаф, гин чу Филип – Итурея дерейинна Трахания дерейин хӀаф. Лисаний хьуная Абилена дерейин хӀаф. 
LUK.3.2	Кайяфана Ханан агъаттар хьуная хӀа маллабур. Гьете иса, къумариъ ая Захарияйин кӀиркӀас, ЯхӀъяйис, Аллагьди гьикуная хабар. 
LUK.3.3	ЯхӀъя ушуная Иордан агъа нецӀун къирагъарихъ хъая джиларилди. Ги инсанарис агъай хьуная хьеттигӀ гӀучӀуна гӀайчӀва гӀедат акье агъай, чве гунагьар чве гардандиъ гъушен агъай, чве гунагьарилас гъил гъушанас. 
LUK.3.4	Пайгъамбар Ишаяйин китабиъ ликӀина суман:
LUK.3.4	«Къумариъ унихьая сес:
LUK.3.4	ХӀезур акье Аллагьдис рекъ, майдан акье Ги лек иша мукьар
LUK.3.5	АчӀар гьава хьурай
LUK.3.5	гунтӀарна сувар хьеба хьурай,
LUK.3.5	рекъер майдан хьурай
LUK.3.5	уркӀар шергве хьурай;
LUK.3.6	Хуппай джалла инсанарис агвасе, Аллагьди чаб ухӀаяф».
LUK.3.7	ЯхӀъяйилди вей хьуная ппара инсанар хьеттигӀ гӀучӀуна гӀайчӀва гӀедат акьас. ЯхӀъяйи гебурис агъай хьуная:
LUK.3.7	– Иланарис хуруттар! Гьина э чвас пеф чвафас Аллагьдин дивандиккес ккейчӀвас хьасе пуна? 
LUK.3.8	Иджвелин курарилди агваракье чве гунагьар чун чве гардандиъ гъушунаеф! Чун имикӀа юркӀураъ: Че дад – Ибригьим э пуна! Зун чвас агъая, Аллагьдифас гьеме гъванарикес акьас хьасе Ибригьимас шиникквар. 
LUK.3.9	ЯкӀв хъихьуная кӀурарин мерӀерихъ, идже емиш алгъадеве кӀур, атӀуна гӀихьая цӀигӀ.
LUK.3.10	– Айчин, фикьуна кканде чин? – пуна хабар гъуланди ахьуная гифас халкьди.
LUK.3.11	ЯхӀъяйи пуная:
LUK.3.11	– Ӏу берхӀем хъаятти, са берхӀем йирай садра хъадаваттис, Ӏелеф аяттира гьегиштти акьурай.
LUK.3.12	Налукар завал аркьаттара адиная хьеттигӀ гӀучӀуна гӀайчӀва гӀедат акьас. Гебури хабар гъушуная:
LUK.3.12	– Е мегӀелим, фикьуна кканде чин?
LUK.3.13	ЯхӀъяйи гебурис пуная:
LUK.3.13	– Фаша магъа инсанарис алттухъинф, чвас дарукьаф.
LUK.3.14	Хаб са Ӏу аскерари хабар гъушуная гифас:
LUK.3.14	– Чин фикьуна кканде?
LUK.3.14	ЯхӀъяйи гебурис пуная:
LUK.3.14	– Фаттмадива инсанарифас гуджунилдина гучӀар гьихьай пулар. Сайикра дава тахсир кимикӀа. Рази ухь чве ваджибил.
LUK.3.15	Халкь ппара Ӏайи гъузуна ахьуная Месигьахъ. Джаллабури фикир аркьай хьуная Месигь эгьан ЯхӀъя, агъай. 
LUK.3.16	ЯхӀъяйи гебурис пуная:
LUK.3.16	– Зун мертт аркьая чун хьеттилди, амма адесе Те, заалас кьудрат хъаяф. Зун Гин лекаригӀ гӀайа ччеӀер гӀатасра кехӀей хӀисаби ккея инсан дава. Ги чун мертт аркьай ахьасе Аллагьдин РуьхӀуьлдина цӀилди. 
LUK.3.17	Гин кьур мертт аркьа кӀетӀа, сумар гӀадархъай, Гин гъилив фая. Кьур Ги завал акьасе тахаъ, сумар угасе кеттдеве цигӀ. 
LUK.3.18	Гьегишттира хъара джуьре гафарилдира ягӀар аркьай, ЯхӀъяйи гъай хьуная халкьдис идже хабар.
LUK.3.19	Тегуна хӀавелдиъ ая Ирода ацӀуна дава курар акьуна ахьуная. Ги хьирди акьуна ахьуная Ирадиада агъа учин ччуччун хьир, ппара Ӏайвелара акьуна ахьуная инсанарис. ЯхӀъяйи агъай хьуная ги акьунадегьен дава курарихъас. 
LUK.3.20	Гьегихъас Ирода ачикуная ЯхӀъя дусттагъиъ, хъучихьуна джалла учин Ӏайвеларихъди сад сара.
LUK.3.21	КӀилди халкьдис хьеттигӀ гӀучӀуна гӀайчӀва гӀедат аркьагуна, Ӏисара адиная Учис гьеге гӀедат акьас ЯхӀъяйилди. ХьеттигӀас гӀайчӀуна Ӏисайи дуьгӀе аркьагуна, дахъуная завар. 
LUK.3.22	Гилди аладиная луфуран ухшарар кея Аллагьдин РуьхӀ. Завариас унихьуная сес:
LUK.3.22	– Вун Зе ппара ккане КӀиркӀ. Вун Зе мурадар бегьем аркьаф э!
LUK.3.23	Инсанаригьди Аллагьдин гаф фай айчӀугуна, Ӏисайин вей хьуная хьибцӀур ис.
LUK.3.24	Инсанари фикир аркьа суман, Ӏиса хьуная Юсуфан кӀиркӀ. Юсуф – Ӏелин кӀиркӀ. Джуьре Гин дадар хьуная:
LUK.3.24	Матат, Леви, Малки, Янай, Юсуф,
LUK.3.25	Матитай, АмуцӀ, Наум, Хесли, Нагъай,
LUK.3.26	Махат, Матитай, Шими, Ясих, Яуда,
LUK.3.27	Юханан, Риса, Зарубавил, Салафиэл, Нери,
LUK.3.28	Малки, Ади, Хъусам, Элмадам, Эр,
LUK.3.29	Яшуа, Ӏелизар, Ярим, Матат, Леви,
LUK.3.30	Симеон, Юда, Юсуф, Янам, Элаким,
LUK.3.31	Мали, Мина, Матата, Натан, Давуд,
LUK.3.32	Ишай, Авид, Буаз, Сала, Нахшун,
LUK.3.33	Аминадав, Админ, Арни, Гьесрум, Перец, Яуда,
LUK.3.34	Якьуб, ИсхӀекь, Ибригьим, Терах, Нахур,
LUK.3.35	Серух, Реу, Фалек, Эвер, Шалах,
LUK.3.36	Каинан, Арпахшад, Сим, НухӀ, Ламех,
LUK.3.37	Мафусал, Энух, Иред, Магьалай, Каинан,
LUK.3.38	Энус, Сиф, Адам – Аллагь.
LUK.4.1	Аллагьдин РуьхӀ архьуна, ушуная Ӏиса Иордандин къирагъарихъас. РуьхӀди файдиная Ге къумариди. 
LUK.4.2	Къумариъ, ягъцӀур ягъди Ӏисайихъ Иблис хъуруцай хьуная, Ге тӀулаас адихьас кканди. Гьеге ягъцӀур ягъди фера ӀуьтӀунара адава Ӏисайи. ЯгъцӀур ягъ ккеттушугуна, гаш хьуная Гис.
LUK.4.3	Иблиса пуная Ӏисайис:
LUK.4.3	– Вун – Аллагьдин КӀиркӀ идехаб, гьеме гъвандикес гуни верегъилди акье.
LUK.4.4	Ӏисайи джуваб йиная гис:
LUK.4.4	– 
LUK.4.5	Хаб, Иблиса файшуна Ӏиса гьава мукьуйилди, агвар акьуная Гис гьеге сеӀетти кӀилди дуьнйайин паччагьвелар. 
LUK.4.6	Иблиса пуная Ӏисайис:
LUK.4.6	– КӀилди ге паччагьвелар, гебурин кьудратара, девлетара хъай Вас есе зун. Гебур зас йинаттаре, дехӀела зафас гьинас кканчира ес вея гебур. 
LUK.4.7	Магьа, Вун зе удигь кьвакьварилди гъузуна, Вун зе юлайиъ архьухаб, джалла гебур Веттар хьасе.
LUK.4.8	Ӏисайи джуваб йина пуная:
LUK.4.8	– ЛикӀиная: «Са Аллагь ТегӀелайин удигь дала кьвакьварилди магъурзана, са Лин юлайиъ ухь».
LUK.4.9	Хаб Иблиса файдина Ӏиса Ерусалимдиди, алихьуная Ге Аллагьдин хулан ке гьава кӀукӀал. Иблиса пуная Гис:
LUK.4.9	– Вун Аллагьдин КӀиркӀ идехаб, алайш гьемисалас ахтт. 
LUK.4.10	ЛикӀина аду:
LUK.4.10	«Аллагьди Учин малайикарис буюрмиш акьасе Вас гъил гьучихьас,
LUK.4.11	гебури Вун гъиларил алгъикӀуна гъасе, Ве лек гъвандигь гьучидирхӀас».
LUK.4.12	Ӏисайи джуваб йина, пуная гис:
LUK.4.12	– ЛикӀиная: «Азмурар маркьа Аллагь ТегӀелайикес».
LUK.4.13	Сара фи пуна тӀулаас адихьайчира дагӀай, са вахттунисттегьен сакинди атуная Иблиса Ӏиса.
LUK.4.14	РуьхӀдин кьуват ай адиная Ӏиса Галилея дерейиди. КӀилди ге дерейин багулив фая мукьариъ ад архьуная Ӏисайихъас. 
LUK.4.15	Гисаъ 
LUK.4.16	Ӏиса адиная Назаретиди, Уч хӀа хье хӀуриди. Гьемишан суман, адиная Ге киш ягъа дуьгӀебур хура хулади. Ӏиса гъайшиная гирами китабариъ ликӀинаттар хурас. 
LUK.4.17	Гилди йиная пайгъамбар Ишаяйин китаб. Дахъуна китаб, джикӀиная Ӏисайи ме гафар ликӀина мукь:
LUK.4.18	«Аллагьдин РуьхӀ алдея Заал,
LUK.4.18	Зун Аллагьди гӀаттивунаф идехӀела гӀеджизарис идже хабар акьас.
LUK.4.18	Ли гьикунафе Зун, фацунаттарис азадвел хьасе пас, сукъурарис Ӏекв агвасе пас.
LUK.4.18	Ли гьикунафе Зун, азиятикк ккеяттар фатас,
LUK.4.19	Аллагьдин иджвелин вахтт хъучадиная пас».
LUK.4.20	Алакьуна китабра, йина гисаъ кар аркьаттилди, Ӏиса экьуная. ДуьгӀебур хура хулаъ адегьенттарин улар гил алхьуная. 
LUK.4.21	Ӏисайи пуная:
LUK.4.21	– ЯгӀа, те чун юркӀв алийина вахттуни, аларкьуная гирами китабиъ ликӀина гафар.
LUK.4.22	Джаллабури тегӀриф аркьай хьуная Гин, Гебур муьхӀтал вей Ги агъа иджвелин гафарил, хабар гъуланди ахьуная: «Юсуфан кӀиркӀду Ге?» – агъай.
LUK.4.23	Ӏисайи гебурис пуная:
LUK.4.23	– Агьал чун Зас мишттин мисала пасе: «Е духттур, вун сагелай вун сагъ акье!» «Фидегьен унихьуная час Вун Кафернагьум агъа шагьурдиъ акьуна Ӏеламатарихъас. Мисара акье, Ве ватандил». 
LUK.4.24	Зун чвас дузди агъая, – пуная Ӏисайи, – са пайгъамбара адава, учин ватандил кьабул акьунаф. 
LUK.4.25	Ӏизраилдиъ ппара ашкӀинар ахьуная пайгъамбар Илйайин вахттуни. Гьете вахттуни, хьибу исна сура угъвалар дугъай, кӀилди хӀуькуматтиъ ппара Ӏайи гашра ахьуная. 
LUK.4.26	Амма Ӏизраилдин ашкӀинарилди сайилдира гьидикуна, пайгъамбар Илйа гьикуна ахьуная сасра милатин са ашкӀин хьиралди, Сидун дерейин багулив фая Сарепта агъа шагьурдиди. 
LUK.4.27	Ӏизраилдиъ ппара кабкар кеяттар ахьуная пайгъамбар Элисеян вахттуни, амма гебурикес садра сагъ хьуна адава, са Нааман дала, Сирия агъа хӀуькуматтиас.
LUK.4.28	Ге гафар унихьугуна, джалла дуьгӀебур аркьа хулаъ аяттарис хъел адиная. 
LUK.4.29	Гъагьахъуна, хъучӀирхӀай файшуная гебури Ӏиса хӀуригӀас багулив фая дагьарин кӀукӀуйилди, тисалас ахтт алайхьас. 
LUK.4.30	Ӏиса, гӀадишина гебуригӀас, ушуная.
LUK.4.31	Ӏиса адиная Галилея дерейиди, Кафернагьум агъа шагьурдиди. Киш ягъари халкьдис ягӀар аркьай хьуная Ги. 
LUK.4.32	Джалла муьхӀтал вей хьуная Ӏисайи ягӀар аркьагъилди, Ге дагучӀай, хӀаф суман, гъургъахӀела. 
LUK.4.33	ДуьгӀебур хура хулаъ са инсан ахьуная, гӀанаъ шейтӀан аяф. Садпуна ги гьараяр акьуна пуная:
LUK.4.34	– Эй, Назаретарин Ӏиса, фи э Вас чакес ккандеяф? Вун чин пуч акьас адинаф эв? Зас ягӀая Вун фуш ичин. Вун Аллагьдин Гирами э.
LUK.4.35	Ӏисайи, гъургъас адатуна, пуная гис:
LUK.4.35	– БуӀ! АйчӀв лиас!
LUK.4.35	ШейтӀанди алгъадаркас акьуна ге инсан дуьгӀебур хура хулан яӀаниъ, айчӀуная гиас, гис зарар дакьуна. 
LUK.4.36	Джаллабурис гучӀ хьуная. Чаб чиппигӀди агъай хьуная гебури:
LUK.4.36	– Фи Ӏеламатар э гебур? Гив гьегишттин хӀавелна кьуват фая, шейтӀанарисра кехӀей буюрмиш акьуна, шейтӀанар айчӀвая!
LUK.4.37	КӀилди дерейиъ ад архьуная Ӏисайихъас.
LUK.4.38	ДуьгӀебур хура хулаас ушуная Ӏиса Симонан хулади. Симонан хьеджарбаб иттай ахьуная, куче цӀа ай джандиъ. Ӏисайис тӀалаб акьуная гис кумак акьас. 
LUK.4.39	АгьукӀуна гилди, Ӏисайи сакин акьуная иттал. Иттал айчӀуная гиас. Дишагьли гьеге сеӀетти гъайшина, агьийиная суфра. 
LUK.4.40	Рагъ учӀухаб, инсанар вей хьуная Ӏисайилди чиппин иттаттар хъай. Гьерттил алихьай гъилар, сагъ аркьай хьуная гебур Ӏисайи. 
LUK.4.41	АцӀунаттариас шейтӀанар айчӀвай хьуная гьараяр аркьай: «Вун – Аллагьдин КӀиркӀ э!» – агъай.
LUK.4.41	Ӏисайи буӀас аркьай хьуная шейтӀанар, пас адартай, гебурис ягӀай ахьунахӀела Уч Месигь идеф.
LUK.4.42	Багамин гагь хьегуна, Ӏиса ушуная хӀуриас садра адава сакин мукьуйиди. Инсанар руцай хьуная Гихъас. Ге джикӀигуна, инсанар алучӀуная Гил мева, чиппихъай гисаъ экьве агъай. 
LUK.4.43	Ӏисайи пуная гебурис:
LUK.4.43	– Зун джуьре мукьариъра идже хабар акьуна ккандея, Аллагьдин Паччагьвел хьасе пуна. Зун гьеге пас гьикунафе.
LUK.4.44	Ягьудея дерейин дуьгӀебур хура хулариъ ягӀар аркьай хьуная Ӏисайи инсанарис Аллагьдин гаф.
LUK.5.1	Сагелай, Ӏиса Генисарет агъа хӀуьлин къирагъихъ хъаягуна, Гигьди завал хьуная ацӀуна инсанар, Ӏисайи агъа Аллагьдин Гафттил юркӀв алиянас. 
LUK.5.2	Ӏисайис агуная къирагъихъ Ӏу лодка. Балугъар фарцанттари, айчӀуна лодкабуриас, Ӏуьрччанди ахьуная чалар. 
LUK.5.3	Ӏисайи, учӀуна са лодкайиъ (ге хьуная Симонан лодка), гӀачаях пуная са чӀукь къирагъихъас тич. Экьуна ге лодкайиъ, Аллагьдин Гаф ягӀар аркьай хьуная Ӏисайи инсанарис. 
LUK.5.4	Учи пуна ккиркӀугуна, Ӏисайи пуная Симонас:
LUK.5.4	– ГӀачушуна уьркӀе мукьуйигӀди, гӀихь чве чалар балугъар фацанас.
LUK.5.5	Симона джуваб йиная:
LUK.5.5	– Е МегӀелим, чин кӀилин Ӏуьштти аяттаре мисаъ ул алдакьуна, амма фера фацуна адава. Вун лиштти агъахаб, зун гӀихьасе чалар.
LUK.5.6	ГӀихьуна, фацуная гебури гьеге къайда балугъар, къикъе хьуна, чалар чӀургъай хьуная. 
LUK.5.7	Гъилар акьуная гебури сасра лодкайиъ ая илдешарис, кумак акьас гӀаттшаб пуна. Илдешар гӀаттиная. Ӏудар лодкабуриъ ахъуная гебури балугъар. Къакъ ппара хьуна, адивай ахьуная лодкабур. 
LUK.5.8	Гебур агугуна, Симон Петтруйи, экьуна кьвакьварилди Ӏисайин удигь, пуная:
LUK.5.8	– Е зе ХӀаф, ях загьас, зун гунагьар кея инсан э!
LUK.5.9	Симонна, гихъай аяттара муьхӀтал хьуна ахьуная гидегьен ппара балугъар агуф. 
LUK.5.10	Гин илдешарисра, Якьубасна ЯхӀъяйис, Зебедайин шиниккварис, гучӀ хьуна ахьуная. Ӏисайи пуная Симонас:
LUK.5.10	– ГучӀ мева. Гьалдихъас хаб вун инсанар фарцанф хьасе.
LUK.5.11	ГӀаттивуна лодкабур къирагъихъди, кӀилди атуна, гебур чаб ушуная Ӏисайихъай.
LUK.5.12	Ӏиса ахьуная са шагьурдиъ. Багулифас гьаттвей хьуная кӀилди кабкари алацӀуна са инсан. Ӏиса агуф, Гин лекарикк аккерхьуна, миннат акьуная ге инсанди:
LUK.5.12	– Е зе ХӀаф, Вафас зун мертт акьас хьасе, Вас кканхьехаб!
LUK.5.13	Ӏисайи дагъуна гъил, кирхӀуна гик, пуная:
LUK.5.13	– Кканде, мертт ухь.
LUK.5.13	Гьеге сеӀетти гулуная иттал. 
LUK.5.14	Ӏисайи пуная гис:
LUK.5.14	– Сайисра ахъамаркьа михъас. Ушуна маллайилди, хъуттурфанас акье вахъ, садакьара акье вун сагъ хьебахъас, 
LUK.5.15	Гьер усари унихьай хьуная Ӏисайихъас. Ппара халкь завал вей хьуная Гил юркӀв алиянас, Ги чаб сагъ акьас. 
LUK.5.16	Уч Ӏиса ппара сакин мукьуйиди ушуна, дуьгӀебур аркьай хьуная.
LUK.5.17	Сагелай, Ӏисайи Аллагьдин гаф ягӀар аркьагуна, Гил юркӀв алийинаттаригӀ гӀахьуная экьуна 
LUK.5.18	Са Ӏу инсанари файдиная гисади ахунил алди, фалиджайи фацуна са инсан, Гебури ачагъас алучӀуная ге хулади, Ӏисайин удигь атас. 
LUK.5.19	Инсанар ппара ай, сагъилдира гӀачавес дахьуна, алгъушуная гебур хулагъилди. Алттивуна гъвад, вартталас ахтт аладивуна гебури иттаф, ахунил алди, хулан яӀаниъ атуная Ӏисайин удигь. 
LUK.5.20	Гебурин хъугъувел агуна, Ӏисайи пуная иттаттис:
LUK.5.20	– Ве гунагьарилас гъил гъушуная.
LUK.5.21	Фарисеярина Ӏелимари чиппикди фикир аркьай хьуная: «Фуш э ме мидегьен Аллагьсуз курар аркьа инсан? Са Аллагьдифас ду вереф гунагьарилас гъил гъушанас?» 
LUK.5.22	Ӏисайис, ягӀархьуна фиттихъас ичин гебури фикир аркьаяф, пуная гебурис:
LUK.5.22	– Фи фикирар э чве юркӀураъ аяф? 
LUK.5.23	«Ве гунагьарилас гъил гъушуная», рехӀет ду пас, «Гъайшина ях», пас дала? 
LUK.5.24	Магьа чвас ягӀар ухь, 
LUK.5.24	Фалиджайи фацунаттис Ги пуная:
LUK.5.24	– Зун вас агъая, гъайш, гъушуна ве ахунна ях хулади.
LUK.5.25	Джаллабурин удигь гьеге сеӀетти гъайшиная ге, гъушуна уч алде уйи ахунна, ушуная хулади Аллагьдис шукур аркьай. 
LUK.5.26	Джалла ппара Ӏайи муьхӀтал хьуная. Гебури шукур аркьай Аллагьдис, агъай хьуная гучӀ архьуна:
LUK.5.26	– Час ягӀа Ӏеламатар агуне.
LUK.5.27	Гисаас аттушуна ушугуна, Ӏисайис агуная налукар завал аркьа Леви агъа са инсан. Ге экьуна ахьуная учи кар аркьа усан багулив.
LUK.5.27	– Шаб захъай, – пуная гис Ӏисайи.
LUK.5.28	Леви гъайшина, фадахъуна джалла, ушуная Ӏисайихъай. 
LUK.5.29	Левияйи хъаттфайшуна Ӏиса учихъди, дуьхьуьная Ӏисайис батӀар суфра. Гисаъ ахьуная ацӀуна налукар завал аркьаттара, хъара сасра инсанара. 
LUK.5.30	Фарисеярина Ӏелимари хъел кей, агъай хьуная Гин ученикарис:
LUK.5.30	– Фас чун Ӏелди ухай аяфе налукар завал аркьаттарихъайна гунагьар кеяттарихъай?
LUK.5.31	Ӏисайи джуваб йиная гебурис:
LUK.5.31	– Духттур герек идеф сагъди аяттарис дава, иттаттарис э. 
LUK.5.32	Зун Аллагьдин рекъуьъ аяттарилди дава адинаяф, зун адинаяфе Аллагьдилди алдарк пас гунагьар кеяттарис.
LUK.5.33	Хаб гебури пуная Ӏисайис:
LUK.5.33	ЯхӀъяйин ученикари ппара сивара ухӀа, дуьгӀебура аркьа, фарисеярин ученикарира гьегиштти, Веттар Ӏелди ухай ая!
LUK.5.34	Ӏисайи гебурис пуная:
LUK.5.34	– Фиштти э гӀулар хъучикаф цӀакинил сивар ухӀас, наврузбег гебурихъай амедегьен гагьди? 
LUK.5.35	Амма хъучадесе, наврузбег гебуригӀас гуджуникестти гӀаттиву вахтт, тагьа гьетегуна сивара ухӀасе, гьете ягъари.
LUK.5.36	Ӏисайи ахъакьуная гебурис мишттин мисала:
LUK.5.36	– Сайира цӀае кандикес кьатӀ аркьайдава кьурц, цӀуьре кандил алатӀас. АлатӀухаб, цӀае канна чӀир акьасе, цӀуьре кандис хъудуьхьесра дава цӀае кьумашин кьурц. 
LUK.5.37	Сайира агьартайдава цӀае чехир цӀуьре кӀечӀариди, агьатухаб цӀае чехири чурхъвас акьасе кечӀар – чехира адавесе, кӀечӀара бат хьасе. 
LUK.5.38	ЦӀае чехир агьатуна кканде цӀае кӀечӀариди! 
LUK.5.39	Ерсе чехир ухухаб, цӀаеф сайисра кканхьасттава, ги пасе: «Ерсеф иджеф э».
LUK.6.1	Сагелай киш ягъа Ӏиса вей хьуная хуйиас. Гин ученикари алдартӀай кӀетӀар, тӀиршанди гъилиъ, Ӏелди хьуная. 
LUK.6.2	ФарисеяригӀас са Ӏудари пуная:
LUK.6.2	– Фи э чун аркьаяф? Киш ягъа ахттигьар адава лишттинттар акьас!
LUK.6.3	Ӏисайи гебурис пуная:
LUK.6.3	– Чун хуруфтту, фикьуф ичин 
LUK.6.4	Давуда, ачушуна Аллагьдин хулади, гъушуна садакьайин гуни, учира ӀуьтӀуная, учин инсанарисра йиная. Амма ге гуни сайисра ӀуьтӀанас ахттигьар адава, са маллабурис дала.
LUK.6.5	Ӏисайи гебурис пуная:
LUK.6.5	– Инсандин КӀиркӀ – киш ягъанна ХӀаф э.
LUK.6.6	Сасра киш ягъа Ӏиса адина дуьгӀебур хура хулади, ягӀар аркьай хьуная Аллагьдин гаф. Тисаъ ахьуная хӀуьрджал гъил рукъуна са инсан. 
LUK.6.7	Фарисеярна Ӏелимар алгъузуна ахьуная сагъ аркьайчугвас Ӏисайи ге инсан киш ягъа, хаб Ӏисайик тахсир кикӀас хьас. 
LUK.6.8	Ӏисайис ягӀай ахьуная гебурин фикирар. Ги пуная гъил рукъуна инсандис:
LUK.6.8	– Гъайш, шаб мич, яӀанилди.
LUK.6.8	Те гъайшина адиная. 
LUK.6.9	Ӏисайи гебурис пуная:
LUK.6.9	– Зун чвафас хабар гъуландея, фикьас ахттигьар ая киш ягъа: иджвел акьас эв хъара Ӏайвел акьас? Джан ухӀас эв хъара пуч акьас? 
LUK.6.10	Хъуттурфуна джаллабурихъ, Ӏисайи пуная ге инсандис:
LUK.6.10	– Дагъ гъил.
LUK.6.10	Ги дагъуная, гъил сагъ хьуная ге инсандин. 
LUK.6.11	Фарисеярисна Ӏелимарис хъел алгъадиная. Чиппин арайиъ гъургъай хьуная гебур, фиркьагьан агъай Ӏисайис.
LUK.6.12	Гьете ягъари Ӏиса ушуная сувалди дуьгӀебур акьас, кӀилин Ӏуьштти илгуная Ге, Аллагьдис дуьгӀебур аркьай. 
LUK.6.13	Багамингагь хьегуна, унахъуная Ӏисайи учин ученикарис. ГӀаттивуна гебуригӀас цӀеӀуд, пуная гебурис вакилар. Гебур хьуная: 
LUK.6.14	Симон, Ӏисайи гил алихьуная Петтру пуна ттур, гин чу Андрей, Якьуб, ЯхӀъя, Филип, Варфаламей, 
LUK.6.15	Матфей, Фума, Алфеян кӀиркӀ Якьуб, Симон, гихъ хъитӀуна ахьуная Зилут, 
LUK.6.16	Якьубан кӀиркӀ Ягьуда, Ягьуда Искариут, хабди Ӏиса масса еф.
LUK.6.17	Алайшуна гебурихъай ахтт, Ӏиса гъузуная майдандил. Гисал завал хьуная Ӏисайин ученикара, кӀилди Ягьудея дерейинна, хӀуьлин къирагъари хъая Сидуна Тир агъа шагьураринна Ерусалимдин ппара халкьра. 
LUK.6.18	Гебур адинаттар хьуная Ӏисайил юркӀв алиянас, чиппин итталара сагъ акьас. ГӀанаъ шейтӀан аяттара сагъ вей хьуная. 
LUK.6.19	Джаллабурис гъил кирхӀас кканди ахьуная Ӏисайик, Гиас аттвере кьувати джалла сагъ аркьахӀела. 
LUK.6.20	Ӏисайи, хъуланди Учин ученикарихъ, пуная:
LUK.6.20	– Бахттлубур э гӀеджизар!
LUK.6.20	Аллагьдин Паччагьвел чвефе.
LUK.6.21	Бахттлубур э агьал гашила аяттар!
LUK.6.21	Аллагьди чун тухъ акьасе.
LUK.6.21	Бахттлубур э чун, агьал Ӏешаяттар! Чун элхъенди ахьасе.
LUK.6.22	Бахттлубур э чун, инсанарис чвакес хъел адина, чун уджуз акьуна адикая гуна, чве ттур беябур аркьая гуна Инсандин КӀиркӀахъас.
LUK.6.23	Шад ухь ге ягъа, бахил ухь!
LUK.6.23	Заварил чвас зурба пай ая.
LUK.6.23	Чун дакканттарин дадара, гьелиштти ахьуная пайгъамбарарихъайра.
LUK.6.24	Язукъ э чве девлетлубур!
LUK.6.24	Чвас кӀукӀ алди хьуная иджвелар.
LUK.6.25	Язукъ э чве, агьал фун ацӀунаттар!
LUK.6.25	Чун гашила ахьасе.
LUK.6.25	Язукъ э чве, агьал элхъендеттар!
LUK.6.25	Чун, ав алихьуна, Ӏешай ахьасе.
LUK.6.26	Язукъ э чве, кӀилди инсанари чве хӀа гаф аркьагуна!
LUK.6.26	Дузди гьелиштти хӀа гаф аркьай хьуная чӀире пайгъамбарарина гьеле инсанарин дадари.
LUK.6.27	– Чвас, Заал юркӀв алийинаттарис, Зун агъая: Ккан ухь чве душманар, иджвел акье чун дакканттарис, 
LUK.6.28	иджвелин гаф уп, чвас рукъалар аркьаттарис, дуьгӀе акье чун уджуз аркьаттарис. 
LUK.6.29	Ве суратин са багулигӀас чӀепӀ гӀадивучин, джуьре багвра кичикӀ. Ве варттал але кан фаттивуттис, берхӀемра фачи. 
LUK.6.30	Вафас тӀалаб аркьаттарис, джаллабурис фачи, веф гъушуттис, хаб фаша магъа. 
LUK.6.31	Чвас джуьре инсанари чвас фиштти акьуна кканчин, гьегиштти чун гьегебурисра акье. 
LUK.6.32	Нагагь чвас Ӏаре те чун кканеттар идехаб кканеф, фи баркаллагь э чвас авеф? Гунагьар кеяттарисра те чаб кканеттар э кканеф. 
LUK.6.33	Нагагь чун иджвел аркьаф Ӏаре, те чвас иджвел аркьаттарис идехаб, фи баркаллагь э чвас авеф? Гунагьар кеяттарира гьегиштти аркьа. 
LUK.6.34	Нагагь чун бурджуни ирцӀанф Ӏаре те хаб ирцӀанттарис ичин, фи баркаллагь э чвас авеф? Гунагьар кеяттарира бурджуни ирцӀанде гунагьар кеяттарис, гебури хаб есе пуна. 
LUK.6.35	Чун гиштти маркьа! Ккан ухь чве душманар, иджвелар акье гебурис, бурджуни фачи, хаб зе есе пуна дагъузуна. Гьетегуна чвас зурба пай хьасе. Чун Варттал Алеттин шиникквар хьасе, Ли Учира баркаллагь адаттарисра кехӀей, Ӏаттарисра кехӀей иджвел аркьахӀела. 
LUK.6.36	Чве Заварин Дадан суман идже юркӀв, чвера ухь.
LUK.6.37	– Сайинна диван маркьа, чве диванна акьасттава. Сайикра тахсир кимикӀа, чвакра тахсир кикӀасттава. Гъил гъуршанди акье, чвааласра гъил гъушанасе. 
LUK.6.38	ИрцӀанди акье, чвасра есе. Чвас Ӏуьрджанди, кӀукӀ алди есе, багварихъас алархъай. Чун фишттин кьуларилди алцанчин, гьегишттинттарилди чвасра алцанасе.
LUK.6.39	Ӏисайи ахъакьуная гебурис мишттин мисала:
LUK.6.39	– Хьасев сукъурафас сукъур гъас? Ӏудара къуйди архьастту гебур? 
LUK.6.40	Ученикдифас учин мегӀелимдилас хӀаф хьас верефттава, хуруна ккиркӀугуна дала, гифас агърукьасттава учин мегӀелим суманф хьас.
LUK.6.41	Фас вас сасрайин улиъ ая са бицӀи чӀирхӀ аргвафе, веттиъ ая цӀагъун даргвай? 
LUK.6.42	Фиштти пас ве вафас сасрайис: «Нан зун ве улиъ ая чӀирхӀ аттивас», вас ве улиъ цӀагъун даргвахаб? Агь мезрухӀ! Сагелай ве улиас цӀагъун аттив – гьетегуна вас агвасе, фиштти аттивайчин чӀирхӀ сасрайин улиас.
LUK.6.43	Идже кӀуранил чӀирхӀе емишар алгъавейдава, утӀуф ке кӀуранил батӀар емишар алгъавейдава. 
LUK.6.44	Гьер кӀур ягӀарве учин емишарилди. МеркӀварилас инджирар завал аркьайдава, зазарилас тӀибитӀарин лукар алдартӀайдава. 
LUK.6.45	Идже инсандин юркӀураас иджвел э аттвереф, Ӏа инсандин юркӀураас Ӏайвел э аттвереф. Фитти юркӀв ацӀуна аячин, гьеге э инсандин мезурал алвеф.
LUK.6.46	Фас чун Зас агъафе: «Е хӀаф, е хӀаф», Зун агъаттар даркьагуна. 
LUK.6.47	Те Заалди вереф, Зе гафарил юркӀв алихьуна, Зун пеф аркьаф гъинахъай фачикӀас хьасичин ягӀав? 
LUK.6.48	Те фачикӀас хьасе уьркӀе хандаг рукӀуна, дагьар ккея мукьуйил хал алихьу инсандихъай. ХӀа нецӀв адина хулалди алгъархьугуна, хал тӀушуна адава, мехӀкамди алихьунаф идехӀела.
LUK.6.49	Те Зе гафарил юркӀв алихьуна, амма Зун петтар даркьаф фачикӀас хьасе хандаг дарукӀуна, джилил хал алихьу инсандихъай. Хулалди нецӀв алгъархьугуна, хал садпуна арчӀуная. Хулакес са арчӀу гъванарин пус э илгунаф.
LUK.7.1	Халкьдис джалла пас ккандеттар пехаб, Ӏиса адиная Кафернагьумдиди. 
LUK.7.2	Римдин са эскерарин хӀекиман ппара ккане лукӀ Ӏайи иттай аккихьуна ахьуная. 
LUK.7.3	Ӏисайихъас унихьуна, эскерарин хӀекима гьикуная Ӏисайилди джугьутӀарин хӀа къуджабур тӀалаб акьас Тикес, шаб пуна учин лукӀ сагъ акьас. 
LUK.7.4	ХӀа къуджабури адина Ӏисайилди ппара Ӏайи миннат акьуна пуная:
LUK.7.4	– Те лайикь иде инсан э, Вун кумак акьас. 
LUK.7.5	Тис хье халкь кканве, дуьгӀебур хура халла кехӀей алихьуная ти хьес.
LUK.7.6	Ӏиса ушуная къуджабурихъай. Ӏиса гьучарукьагуна, эскерарин хӀекиман хулагьди, хӀекима гьикуная Гилди учин дусттар, пас:
LUK.7.6	– Вун бизар мева, зе хӀаф. Вун зе хулади ачадес, зун лайикьлу инсан дава. 
LUK.7.7	Зун Ваалди душуф гьемихъас э, зун лайикьлу инсан давахӀела. Вун Ӏаре са гаф уп – зе лукӀ сагъ хьасе. 
LUK.7.8	Зунна хӀуькуматтис мутӀеӀ иде инсан э, амма зе гъиликкра ккея эскерар. Сайис агъа зун: «Ях» – ге ве; сасрайис: «Мич шаб» – ге гьучаве; лукӀус агъа: «Акье гьеме гьеме» – ги аркьа.
LUK.7.9	Ге гафар унихьугуна, Ӏиса муьхӀтал хьуная, алдаркуна учин кьабахъай вея инсанарилди, Ги пуная:
LUK.7.9	– Зун чвас агъая миштти хъугъуна инсан Зас Ӏизраилдира кехӀей гьучархьуна адава.
LUK.7.10	Эскерарин хӀекима гьикунаттар хулади адегуна, гебурис агуная лукӀ сагъ хьуна.
LUK.7.11	Са чӀукь вахттунилас Ӏиса ушуная Наин агъа шагьурдиди. Гихъай ахьуная Учин ученикара, ппара халкьра. 
LUK.7.12	Ӏиса шагьурдин къапубуригьди гьучарукьугуна, шагьурдиас аттгъай хьуная ашкӀин бабахъ хъая са кӀиркӀан майит. Шагьурдиас бабахъай вей хьуная ппара инсанара. 
LUK.7.13	Ге баб агугуна, баб Ӏегвал хьуна Ӏисайи пуная:
LUK.7.13	– МеӀеша.
LUK.7.14	Гьучушуна, гъил кирхӀуная Ӏисайи суьрик. Суьри гъая инсанар гъузуная. Ӏисайи пуная:
LUK.7.14	– Е джигьил идеми, Зун вас агъая, гъайш!
LUK.7.15	КӀинаф гъайшина гъургъуная. Ӏисайи хаб йиная бабас кӀиркӀ. 
LUK.7.16	Джаллабуриъ гучӀ архьуная, гебури шукур аркьай Аллагьдис агъай хьуная:
LUK.7.16	– ЧагӀди зурба пайгъамбар адиная! Аллагь Учин халкьдилди адиная!
LUK.7.17	Ӏисайин ад архьуная кӀилди Ягьудея дерейиъра кӀилди Ягьудея дерейин багулив фая мукьвариъра.
LUK.7.18	ЯхӀъяйис учин ученикари ахъакьуная кӀилди ге курарихъас. 
LUK.7.19	ЯхӀъяйи унахъуна учин Ӏу ученикдис, гьикуная гебур Ӏисайилди хабар гъушанас: «Вун эв – Те, чаалди адина ккандеф, хъара чин сасрайихъ гъузуна ккандеяв?»
LUK.7.20	Ученикари адина Ӏисайилди пуная:
LUK.7.20	– ХьеттигӀ гӀучӀуна гӀайчӀва гӀедат аркьа ЯхӀъяйи гьикунаттар э чин Ваалди хабар гъушанас: «Вун эв – Те, чаалди адина ккандеф, хъара чин сасрайихъ гъузуна ккандеяв?»
LUK.7.21	Те вахттуни Ӏисайи сагъ аркьай хьуная итталар кея инсанар, гӀанаъ шейтӀанар аяттар, сукъурар. 
LUK.7.22	Ӏисайи джуваб йиная гьикунаттарис:
LUK.7.22	– Ушуна ахъакь ЯхӀъяйис джалла чвас агуттара, чвас унихьуттара:
LUK.7.22	сукъурарис – Ӏекв аргвая,
LUK.7.22	хъурунаттар – вея,
LUK.7.22	кабкар кеяттар – мертт вея,
LUK.7.22	карабурис – унихьая,
LUK.7.22	кӀинаттарик – джан керхьая,
LUK.7.22	гӀеджизарис – иджвелин хабар аркьая.
LUK.7.23	Бахттлу инсан э те, Захъ хъугъуф.
LUK.7.24	ЯхӀъяйи гьикунаттар ушугуна, Ӏисайи пуная халкьдис ЯхӀъяйихъас:
LUK.7.24	– Фи агвас ушунаттари чун къумариди? Кулаки къамиш фиштти турттанчин агвас эв? 
LUK.7.25	Фи агвас ушунаттари чун? Багьа кунар але инсан агвас пуна эв? Багьа кунар але инсанар, ухьтанди ешемиш веттар, паччагьарин къалабуриъ э аяф.
LUK.7.26	Фуш агвасе пуна юркӀураъ уйи чве? Пайгъамбар эв? Э, чвас пайгъамбар э агуф, Зун агъая чвас, те пайгъамбардиласра хӀаф э. 
LUK.7.27	ЯхӀъяйихъас Гирами Китабиъ ликӀиная: «Магьа Зун гьикая Ве удигьай Зе хабар фаяф, Ве удигь, Вас рекъ хӀезур акьас». 
LUK.7.28	Зун агъая чвас, джилил але инсанаригӀ, ЯхӀъяйилас хӀа пайгъамбар гӀадава. Амма Аллагьдин Паччагьвелдиъ джаллабурилас бицӀифра кехӀей хӀаф э, те далара.
LUK.7.29	КӀилди халкьди ЯхӀъяйил юркӀв алихьуная. Налукар завал аркьаттарира кехӀей, Аллагь хӀекь акьуная, адина ЯхӀъяйилди хьеттигӀ гӀучӀуна гӀайчӀва гӀедат акьас. 
LUK.7.30	Фарисеярина Ӏелимари ЯхӀъяйин гӀедат дакьуна, Аллагьди чиппис акьуна ният кьабул акьуна адава.
LUK.7.31	Ӏисайи пуная:
LUK.7.31	– Гьинахъай фачикӀа Зун ме гьалдин инсанар? Фушар суманттар э мебур? 
LUK.7.32	Мебур гимил экьуна бицӀи шиникквар суман э, са сайис гьараяр аркьай: «Чин чвас суьретӀ йирхӀуне, чун лихъундава, чин Ӏешалар акьуне, чун Ӏешундава».
LUK.7.33	Адине ЯхӀъя, ги я гуни Ӏелдава, я чехир ухайдава – чун агъа: «Гиъ шейтӀан ая!» 
LUK.7.34	Адине Инсандин КӀиркӀ, Ги Ӏелдира э, ухайра э – чун агъа: «Хъуттурфен, тагьа фунтай, чехир ухас кканеф, налукар завал аркьаттаринна сасра гунагьар кеяттарин дустт». 
LUK.7.35	Аллагьдин хӀа Ӏекьул аргвая Гин Ӏекьул фацунаттариъ.
LUK.7.36	Са фарисея шаб пуная Ӏисайис учихъди гуни ӀуьтӀанас. Ӏиса адина фарисеян хулади, са багулихъди къархьил ирхӀуна экьуная суфрайихъ. 
LUK.7.37	Гьеге шагьурдиъ ая гунагьар кея са хьирас ягӀархьуная Ӏиса фарисеян хулаъ аяф. Ге хьир адиная тисади Ӏачин бицӀи гаджини ая батӀар ниъ хъая ччамра фай. 
LUK.7.38	Кьабахъас Ӏисайин лекарикк ккерхуна, Ӏешуная ге. Гин негъвар алавей хьуная Ӏисайин лекарилди, учин чӀарарилди джикай хьуная ги Ӏисайин лекар. Лекарис мачар икӀай, батӀар ниъ хъая ччам китӀиршанди хьуная ги Ӏисайин лекарик.
LUK.7.39	Гьегиштти агугуна, Ӏиса хъаттфайшуна фарисеяйи, фикир акьуная: «Эгер ме инсан хӀекьданди пайгъамбар ичин, Мис ягӀай ахьаси, Учик гъилар кирхӀая хьир, гунагьар кеяф идеф». 
LUK.7.40	Ӏисайи пуная фарисеяс:
LUK.7.40	– Е Симон, Зас вас са чӀал пас ккандея.
LUK.7.40	– Уп, МегӀелим, – пуная ги.
LUK.7.41	Ӏисайи пуная:
LUK.7.41	– Ӏу инсандик кехьуная са эессин бурдж. Сайик кехьуная гӀифуверш арсуран манат, сасрайик – гӀифцӀур. 
LUK.7.42	Гебурифас бурдж ес девехӀела, Ӏударисра бурджар хуьлал акьуная эесси. Магьа гебурикес гьинас ппара кканхьасе эесси?
LUK.7.43	Симона джуваб йиная:
LUK.7.43	– Зун фикир аркьа, те ппара бурдж хӀуьлал акьуттис.
LUK.7.43	– Вун дузди фикир акьуне, – пуная Ӏисайи.
LUK.7.44	Ӏисайи, алдаркуна ге хьиралди, пуная Симонас:
LUK.7.44	– Аргваяв вас ме дишагьли? Зун ве хулади адегуна, вун зас хьед йиндава лекар Ӏуьччанас. Ппай ме дишагьли учин негъварилди Ӏуьччуна Зе лекар, учин чӀарарилди джикуне. 
LUK.7.45	Зун ачадегуна, вун Зас мач икӀундава. Ппай ме дишагьли, Зун мисаъ а вахттунилас мич, гьайчӀундава Зе лекарис мачар икӀай. 
LUK.7.46	Вун ччам Зе кӀилик китӀишиндава, ппай ме дишагьли батӀар ниъ хъая ччам Зе лекарик китӀишине. 
LUK.7.47	Зун вас пасе фас ичин: Ме дишагьлин ппара гунагьарилас гъил гъушуная, дехӀела э мис ппара кканди аяф. Гьиналас чӀукь гъил гъушуна айчин, тис чӀукь кканди ая.
LUK.7.48	Дишагьлис Ӏисайи пуная:
LUK.7.48	– Гъил гъушуная ве гунагьарилас.
LUK.7.49	Гихъай экьуна сасра гӀулари чаб чиппикди агъай хьуная: «Фуш эгьан Ме, гунагьариласра гъил гъуландеф?»
LUK.7.50	Ӏисайи пуная ге дишагьлис:
LUK.7.50	– Ве хъугъувелди вун ухӀуне. ЮркӀв сакинди ях.
LUK.8.1	Тегунанхаб са чукь вахттунилас Ӏиса ушуная шагьурариди, хӀурариди инсанарис Аллагьдин Паччагьвелдихъас иджвелин хабар фай. Гихъай ахьуная цӀеӀу ученик. 
LUK.8.2	Хъара Ӏисайихъай ахьуная са Ӏу дишагьлира, гӀанаас шейтӀанар адикуна, итталарикесра сагъ акьунаттар: Майрам, Магдалина агъа ттур хъитӀунаф, гиас Ӏисайи адикуна ахьуная ери шейтӀан, 
LUK.8.3	Югьана, Иродан мулкарин хӀавел аркьа Хуза агъаттин хьир, Сусана, хъара ацӀуна джуьреттара. Ге дишагьлибури, Ӏисайинна Гин ученикарин гереквеларис, чиппикес аркьай хьуная харджар.
LUK.8.4	Сагелай гьер джуьре усариас адина завал хьунагуна ацӀуна инсанар, Ӏисайи ахъакьуная гебурис мисала:
LUK.8.5	– Са неджбер айчӀуна ахьуная тум узас. Узагуна, са Ӏу ударар алархьуная рекъуьлди – гебурил лекара алишиная, джакьварира ӀуьтӀуная. 
LUK.8.6	Сур ударар алархьуная гъванарилди, гебур кегъучӀуная, амма Ӏаш адавай – кегъучӀуттар рукъуная. 
LUK.8.7	Сур ударар гӀархьуная меркӀваригӀ – меркӀвар къалин хьуна, тум вартт гӀагъучӀуна адава.
LUK.8.8	Сур ударар алархьуная гӀане ругулди, кегъучӀуна, вершпай алтухъди мехӀсул йиная.
LUK.8.8	Ме мисалара ахъакьуна, Ӏисайи пуная:
LUK.8.8	– ЮркӀв алийинаттарис, унихьурай.
LUK.8.9	Ученикари хабар гъушуная Ӏисайифас: «Ле мисалайин мегӀна фи э?» 
LUK.8.10	Ӏисайи джуваб йиная:
LUK.8.10	– Чвас дахъуная Аллагьдин Паччагьвелдин сирар, аме инсанарис гебур мисалабурилди э ягӀаяф, хъуланди аячира, гебурис аргвай адава, унихьай аячира, гебур гъавурдиъ архьай адава.
LUK.8.11	Ме мисалайин мегӀна ме э:
LUK.8.11	Тум – Аллагьдин гаф э. 
LUK.8.12	Рекъуьлди алархьу тумун ударар – гебур Аллагьдин гаф унихьуна инсанар э; амма хаб адина Иблис, ге гаф юркӀуралас вес аркьа гебурин, гебур хъудугъурай пуна, гебур духӀас. 
LUK.8.13	Гъванарилди алархьуна тумун ударар, гебур чиппис унихьуна Аллагьдин гаф, шатти кьабул аркьа инсанар э; амма мерӀер хъудава гебурин хъугъувелдихъ, дехӀела са вахттунисттегьен хъугьа гебур, четинвелар алчархьегуна, хаб йирхӀа. 
LUK.8.14	МеркӀваригӀ гӀархьу тумун ударар, гебур Аллагьдин гаф унихьуна инсанар э; амма хаб гӀачӀугъуна, девлетарихъ, рехӀетарихъ ахъихьуна ве гебурин Ӏуьмур. Гебурин кӀетӀу бегьер ирцӀандава. 
LUK.8.15	Авадан ругулди алархьу тумун ударар, гебур чиппис унихьуна Аллагьдин гаф, чиппин идже дуз юркӀураъ икӀуна, ухӀа инсанар э. Сабур хъахӀела, гебурин кӀетӀу бегьера ирцӀанде.
LUK.8.16	Сайира, лампа кикӀуна, гин варттал бахӀти алияндава, я ккараватин кӀенаккра ккичикӀайдава. Лампа алиланде кьасал, ачавереттарис Ӏекв агвас. 
LUK.8.17	Фера афттава джинабанф, ашкара девеф, фера афттава джин акьас вереф, ягӀархьуна вартталди агъдархьаф. 
LUK.8.18	Фикир акье чвас унихьа гафарил: хъаяттис – хъара ппара есе, хъудаваттифас, учихъ хъая суман верефра, фаттивасе.
LUK.8.19	Адиная Ӏисайилди Учин бабна чуппар, халкь ппара ай, гӀайчӀвас хьуна адава гебурифас Ӏисайилди. 
LUK.8.20	Ӏисайис хабар акьуна пуная:
LUK.8.20	– Ве бабна Ве чуппар гъузуная раккахъ, Вун агвас кканди.
LUK.8.21	Ӏисайи пуная гебурис:
LUK.8.21	Зе бабна чуппар гьетебур э, Аллагьдин гафттил юркӀв алийина, гихъ хъучавереттар.
LUK.8.22	Са ягъа, Ӏиса учӀуна Учин ученикарихъай лодкайиъ, пуная гебурис:
LUK.8.22	– Див хьин алттвес сасра къирагъихъди.
LUK.8.22	Гебур гӀачушуная. 
LUK.8.23	Лодкайи ай алттверегуна, Ӏиса гӀачушуная ахунигӀ. Садпуна хӀуьлилди тӀурфан гъайшиная, лепебур гӀагъархьуна, лодкайиди авей хьуная хьед. Ппара хӀа бала кьадайикк кичархьуная гебур. 
LUK.8.24	Ученикари кегъикуна Ӏиса пуная:
LUK.8.24	– МегӀелим, МегӀелим хьин луькӀея!
LUK.8.24	КетӀуна, Ги къадагъа акьуная кулакисра, гуджлу хӀа лепебурисра. Фера андавай, хӀуьл сакин хьуная.
LUK.8.25	Ӏисайи пуная ученикарис:
LUK.8.25	– Нахьи чве хъугъувел?
LUK.8.25	ГучӀра муьхӀталла хьуна ученикари агъай хьуная сайи сайис:
LUK.8.25	– Фуш э Ме? Ми кулакисра, хьеттисра кехӀей буюрмишар аркьа, гебура Мис мутӀеӀ ве.
LUK.8.26	Гебур гӀаттиная Галилея дерейис гьучадаркуна Гераса агъа мукьуйин джилилди. 
LUK.8.27	Ӏиса къирагъихъди гӀайчӀугуна, Гис гьучархьуная гьеге дерейин шагьурдиас гӀанаъ шейтӀанар ая са инсан. Ге инсан ацӀуна гагь хьуная кунар алдавай вей, хулаъ ешемиш девей, некьваригӀ ешемиш вей. 
LUK.8.28	Ӏиса агугуна, ге инсанди акьуна вевер, ккерхьуна Гин лекарикк, гьавайикес пуная:
LUK.8.28	– Фи э Вас закес ккандеф, Аллагь ТегӀелайин КӀиркӀ Ӏиса? Миннате Вас, азият майицӀана зас!
LUK.8.29	Ге инсанди гиштти пеф, Ӏисайи шейтӀандис буюрмиш акьухӀела хьуная, айчӀв лин гӀанаас пуна. АцӀуна гагь хьуная гис гӀезаб ирцӀанди шейтӀанди. Гъилара лекара итӀуна синджилариъ алгъузучира, кьатӀ акьуна синджилара гъишай хьуная ге, шейтӀанди агьихьуна, инсан адава мукьвариди. 
LUK.8.30	Ӏисайи хабар гъушуная гифас:
LUK.8.30	– Фуш агъа вас?
LUK.8.30	– Къушум, – пуная ге инсанди, учин гӀанади ппара шейтӀанар ачушунахӀела.
LUK.8.31	ШейтӀанари миннат аркьай хьуная Ӏисайис, гьимика чин кӀен ккедава мукьуйиди агъай. 
LUK.8.32	Тисаъ сувал алхьуная ваккарин хӀа лудж. ШейтӀанари тӀалаб акьуная Ӏисайис чиппис ахттигьар тин пуна, ваккарин гӀанаъ учӀас. Ӏисайи йиная ахттигьар. 
LUK.8.33	ШейтӀанар, айчӀуна инсандиас, учӀуная ваккариъ. Ваккарин кӀаратӀ дивуна адина аратӀихъди, алахъуна хӀуьлигӀди, адивуная. 
LUK.8.34	Ккабанари, ге хьуна кар чиппис агугуна, ушуна ахъакьуная гихъас шагьурдира, багулив фая галарира. 
LUK.8.35	Инсанар ушуная хъуттурфанас фи ичугвас хьунаф. Ӏисайилди адегуна, гебурис агуная те шейтӀанар айчӀуна инсан, кунара алди, учин гъавурдира ай, экьуна Ӏисайин лекаригь. Инсанарис гучӀ хьуная.
LUK.8.36	Ге Ӏеламат агуттари, ахъаркьай хьуная инсанарис, фиштти сагъ хьучин гӀанаъ шейтӀанар ая инсан. 
LUK.8.37	Гераса дерейиъ ешемиш вея инсанарис ппара Ӏайи гучӀ хьуная, гебури миннат акьуная Ӏисайис ях пуна чиппин мукьариас. Ӏиса учӀуна лодкайиъ, хаб алттушуная. 
LUK.8.38	Ге гӀанаас шейтӀанар айчӀу инсанди, учра хъай ях пуна тӀалаб акьуная Ӏисайис. Амма Ӏисайи хаб гьикуная ге, пуна:
LUK.8.39	– Ушуна ве хулади ахъакь вас Аллагьди акьудегьенттарихъас.
LUK.8.39	Ге инсанди ушуна, кӀилди шагьурдис ахъаркьай хьуная, фикьунчин учис Ӏисайи.
LUK.8.40	КӀилди ахъутӀуна ахьуная Ӏисайихъ, дехӀела Ӏиса адегуна, халкьди шатти кьабул акьуная Ге. 
LUK.8.41	Гьеге вахттуни адиная Ягьир агъа са инсан, ге хьуная дуьгӀебур хура хулан хӀаф. Ягьир, ккерхьуна Ӏисайин лекарикк, миннат акьуная Гис учин хулади шаб пуна. 
LUK.8.42	Ягьиран цӀеӀу ис вея хъая са руш луькӀей хьуная. Ӏиса ушуная Ягьирахъай; джалла багварихъас алчахъуна, халкьдин арайиъ ахьуная Ӏиса. 
LUK.8.43	Са дишагьлин цӀеӀу ис хьуная, хъаттдартӀай, иъер вей. Ги учихъ хъаеф хъудаваф кӀилди хардж акьуна ахьуная духттурарис, амма сайифасра сагъ акьас вей хьуна адава ге. 
LUK.8.44	Кьабахъас гьучадина, ге дишагьли кирхӀуная гъил Ӏисайин палашин мурттук, гьеге сеӀетти иъ атӀуная. 
LUK.8.45	Ӏисайи хабар гъушуная:
LUK.8.45	– Гьина э Зак кирхӀуф?
LUK.8.45	Сайира чиппи кирхӀундава пегуна, Петтруйи пуная:
LUK.8.45	– Е МегӀелим, Вун халкьдин арайиъ ая агуна, гьер багулихъас Вахъ хъузиландея.
LUK.8.46	Ӏисайи пуная:
LUK.8.46	– Дава, гьина ичин Зак кирхӀуне. Зас хабар хьуне, Заас кьуват аттушуна.
LUK.8.47	Ге дишагьли, гъавурдиъ архьуная учифас джинихьвас девеф. КӀакӀ архьуна гьучадина, ккерхьуна Ӏисайин лекарикк, кӀилди халкьдин удигь ахъакьуная ге дишагьли, фиттихъас кирхӀуф ичин учи Ӏисайик, фиштти гьеге сеӀетти уч сагъ хьучин. 
LUK.8.48	Ӏисайи пуная ге дишагьлис:
LUK.8.48	– Е руш, ве хъугъувелди вун сагъ хьуне. Архайин хьуна ях.
LUK.8.49	Ӏиса гъургъай ай, адина Ягьиран хулаас са инсанди пуная:
LUK.8.49	– Е Ягьир, ве руш кӀине. Сара бизар маркьа мегӀелим.
LUK.8.50	Ге гафар унихьугуна, Ӏисайи пуная Ягьирас:
LUK.8.50	– ГучӀ мева. Вун хъугъ, ве руш сагъ хьасе.
LUK.8.51	Ягьиран хулади адегуна, Ӏисайи сайисра ахттигьар йина адава Учихъай ачавес, са Петтруйисна, ЯхӀъяйисна, Якьубас дала. Рушан дадасра, бабасра ахттигьар йиная. 
LUK.8.52	Джалла Ӏешай рахвай ахьуная ге рушахъас. Ӏисайи гебурис пуная:
LUK.8.52	– МеӀеша. Ге кӀина адава, ге гъархьунаф э.
LUK.8.53	Гебур элхъенди ахьуная Ӏисайил, ге кӀинаф ягӀахӀела. 
LUK.8.54	Ӏисайи, фацуна ге рушан гъил, гьавайикес пуная:
LUK.8.54	– Е руш, гъайш!
LUK.8.55	Руш гьеге сеӀетти, джан керхьуна гъайшиная. Ӏисайи Ӏелеф фачи пуная гис. 
LUK.8.56	Дадна баб муьхӀтал хьуная. Ӏисайи сайисра магъа пуная гебурис ме кардихъас.
LUK.9.1	Унахъуна Учин цӀеӀу вакилас, Ӏисайи йиная гебурис хӀавелна кьуват кӀилди шейтӀанар адикасра, итталар сагъ акьасра. 
LUK.9.2	Ӏисайи гьикуная гебур Аллагьдин Паччагьвелдихъас хабар акьас, итталара сагъ акьас. 
LUK.9.3	Ӏисайи пуная вакиларис:
LUK.9.3	– Фера магъуяна рекъуьди: я Ӏесса, я чанта, я гуни, я пул, я духӀуба аркьа кунар. 
LUK.9.4	Нае хулади ачушучин, гьетисаъ экьве, чун хаб рекъуьъ учӀасттегьен. 
LUK.9.5	Чун кьабул дакьу мукьуйиъ, тебурин хӀуриас верегуна, чве лекарил алекьуна кумра кехӀей кейхӀуна ате тебурис. Гьегилди ягӀархьурай тебурис.
LUK.9.6	Вакилар ушуна алдаркай хьуная хӀурарил иджвелин хабар аркьай, джалла усари итта инсанара сагъ аркьай.
LUK.9.7	Ӏисайи аркьа джалла курарихъас унихьуная хӀекимвелдиъ ая Иродас. Гис фи фикир аркьайчира ягӀай хьуна адава, сур инсанари, кӀина ЯхӀъя э Те гъайшинаф агъай хьуная, 
LUK.9.8	сури – Илйа пайгъамбар э Те адинаф, сасрабури – фушчин са авалдин пайгъамбар э Те джан керхьунаф агъахӀела. 
LUK.9.9	Ирода пуная:
LUK.9.9	– ЯхӀъяйин зун кӀил алдихьуне. Те инсан фуш эгьан, мидегьенттар унихьа зас Тихъас?
LUK.9.9	Иродас агвас кканди ахьуная Ӏиса.
LUK.9.10	Адегуна, вакилари ахъакьуная Ӏисайис джалла чиппи акьуттарихъас. Сасрабури мушат дакьас, Ӏиса хъай Учин вакилара ушуная Вифсаида агъа шагьурдин багулив фая сакин мукьуйиди. 
LUK.9.11	Амма инсанарис хабар хьуна, Ӏисайин кьабахъай чабра ушуная. Ӏисайи гебур ачухъди кьабул акьуная, агъай хьуная гебурис Аллагьдин Паччагьвелдихъас, иттаттара сагъ аркьай хьуная.
LUK.9.12	ГӀуьбехъми гагь вей хьуная. Вакилари, гьучадина, пуная Ӏисайис:
LUK.9.12	– Фадат инсанар, ушуна багулив фая хӀураридина галариди, джикӀирай чиппис Ӏуьш акьас эркьва мукьна Ӏелеф, хьин мисаъ инсан адава мукьуйи э аяф.
LUK.9.13	Ӏисайи пуная вакиларис:
LUK.9.13	– Чун фачи гебурис Ӏелеф.
LUK.9.13	Вакилари пуная:
LUK.9.13	– Чав фера фадава, Ӏаре гӀифу гунира Ӏу балугъ дала, гьал ягӀайдава чин ушуна джалла ге инсанарис гъуланчин Ӏелеф.
LUK.9.14	Гебур гӀифу агъзур дегьен инсан ахьуная. Ӏисайи пуная Учин ученикарис:
LUK.9.14	– Гьер усагь гӀифцӀур инсан аркьай, экьвас акье гебур.
LUK.9.15	Гьегиштти акьуна, гебури джаллабур экьвас акьуная.
LUK.9.16	Гъушуна гӀифу гунира Ӏу балугъ, аккедурфуна завариккди, Ӏисайи акьуная дуьгӀе, ая баракатис шукур аркьай. Хуппай пай акьуна йиная ученикарилди, инсанарис алихьас. 
LUK.9.17	ӀуьтӀуна, джаллабур тухъ хьуная, хъара цӀеӀу кӀватт ацӀу кьурцар амилгуна, завал акьуная гебури.
LUK.9.18	Сагелай Ӏиса ахьуная дуьгӀебур аркьай инсанар адава сакин мукьуйиъ. Гихъай ахьуная Учин ученикара. Ӏисайи хабар гъушуная гебурифас:
LUK.9.18	– Фуш хӀисаб аркьа Зун халкьди?
LUK.9.19	Ученикари пуная:
LUK.9.19	– Сури агъа, Вун – хьеттигӀ гӀучӀуна гӀайчӀва гӀедат аркьа ЯхӀъя э пуна, сури – Илйа э пуна, сасрабури агъа, Те авалдин са пайгъамбар э джан керхьуна гъайшинаф.
LUK.9.20	Ӏисайи хабар гъушуная ученикарифас:
LUK.9.20	– Ппай чун фуш хӀисаб аркьа Зун?
LUK.9.20	– Вун – Аллагьдин Месигь э, – пуная Петтруйи.
LUK.9.21	Ӏисайи кьацӀра сайисра гихъас варттал маркьа пуна, 
LUK.9.22	пуная Учин ученикарис:
LUK.9.22	– Инсандин КӀиркӀ ацӀуна гӀезабарикк ккихуна ккандея, хӀа къуджабурира, хӀа маллабурира, Ӏелимарира Ге кьабул акьасттава, гебури Ге кӀесе, амма хьибудпе ягъас Ге джан керхьуна гъайшасе.
LUK.9.23	Хуппай джаллабурис Ӏисайи пуная:
LUK.9.23	– Захъай вес кканетти, учихъас кӀвалас гьатуна кканде, гьер ягъа ге хӀезурди кканде четинвеларин къакъ гъадивас, герек хьучин, учин Ӏуьмур есра кехӀей. Тагьа гьетегуна ге Захъай вей ахьасе. 
LUK.9.24	Учин Ӏуьмур ухӀас кканеттифас Ӏуьмур фаттархьасе. Зун бадала Ӏуьмур фаттархьетти, Ӏуьмур ухӀасе. 
LUK.9.25	Фи муфиӀет кея инсандис, кӀилди дуьнйа фацуна, учи уч пуч акьухаб, яра учис зарар хьехаб? 
LUK.9.26	Захъасра, Зе гафарихъасра неч хье инсан, Инсандин КӀиркӀасра неч хьасе кьабул акьас, Учинна, Учин Даданна гирами малайикаринна тегӀриф хъай адегуна. 
LUK.9.27	Зун чвас агъая, мисагь гъузунаттаригӀас са Ӏу инсанар, джилил Аллагьдин Паччагьвел дагуна, кӀесттава.
LUK.9.28	Ге гафар пуна, са муя ягъалас, Ӏиса хъай Петтрура, ЯхӀъяра, Якьубра алгъушуная сувалди дуьгӀе акьас. 
LUK.9.29	ДуьгӀе аркьа арайи, Ӏисайин сурат садпуна джуьре хьуная, кунар нур ичай, ибхь суман, джагвар хьуная. 
LUK.9.30	Ӏу инсан гъургъай ахьуная Ӏисайихъай, гебур хьуная Мусана Илйа, 
LUK.9.31	заварин нуругӀай адинаттар. Гебур гъургъай хьуная Ерусалимдиъ хьас ккея, Ӏисайин Ӏеджалихъас. 
LUK.9.32	Петтруна гин илдешар цӀуьппи гъархьуна ахьуная, кетӀугуна, гебурис агуная Ӏисайин Ӏекун нура, Ӏисайин багулив гъузуна Ӏу инсанна. 
LUK.9.33	Мусана Илйа Ӏисайигьас верегуна, Петтруйи пуная Ӏисайис:
LUK.9.33	– Е МегӀелим, фи иджи ая хьин мисаъ! Див чин хьибу чардах акьас: сад Вас, сад Мусайис, сад Илйайис. Петтруйис учис ягӀай хьуна адава, фи ичин учи агъаяф.
LUK.9.34	Петтру гъургъа арайи, алчадина къири, кичадивуная гебур учин эхъуьккди. Къири ахтт аладина, ученикар дифугӀ гӀачархьегуна, ученикарис гучӀ хьуная. 
LUK.9.35	КъиригӀас унихьуная сес: «Ле Зе КӀиркӀ э, Ле Зун гӀаттивунаф э. Лил юркӀв алихь!» 
LUK.9.36	Ле сес хъайшугуна, Ӏиса хаб сатти ахьуная. Ученикари джин акьуна, сайисра те вахттуни ахъакьуна адава те чиппис агуттарихъас.
LUK.9.37	Сасра ягъас, гебур сувалас алаверегунас, Ӏисайигьди гьучадина гъузуна ахьуная ппара халкь. 
LUK.9.38	Садпуна халкьдигӀас са инсанди гьараяр акьуна пуная:
LUK.9.38	– МегӀелим, Вас миннат э, хъуттурф зе кӀиркӀахъ! Ге хъая са кӀиркӀ э зе! 
LUK.9.39	ШейтӀан архьуна, кӀиркӀа садпуна вевер аркьа. ШейтӀанди гин джан зурзас аркьа, сивигӀас гъурт гӀархьасттегьен. АцӀуна гӀезаб егуна дала, сакинди артайдава кӀиркӀ шейтӀанди. 
LUK.9.40	Зун тӀалаб акьунуйи Ве ученикарис шейтӀан адик пуна, амма гебурифас хьундава.
LUK.9.41	Ӏисайи пуная:
LUK.9.41	– Агь чун инсанар, хъудугъаттар, чӀир хьунаттар! Фидегьен вахттунисттегьен Зун чвахъай ахьасе? Фидегьен Зун чвакк ккиха? Фаша мич ве кӀиркӀ.
LUK.9.42	КӀиркӀ гьучаверегуна, шейтӀанди гин джан зурзас акьуна, фадихьуная ге джилилди. Ӏисайи къадагъа акьуная шейтӀандис, кӀиркӀ сагъ акьуна гьикуная дадалди.
LUK.9.43	Джалла муьхӀтал хьуная Аллагьдин кьудратил. КӀилди Ӏисайи аркьа курарил муьхӀтал хьуна арайи, Ӏисайи пуная Учин ученикарис:
LUK.9.44	– Ме гафарил юркӀв алийина кӀвалди ате: Инсандин КӀиркӀ инсанарин гъилиъ ихьасе.
LUK.9.45	Амма ученикар ге гафарин гъавурдиъ архьуна адава, ге гафарин мегӀна ягӀар акьас вей хьуна адава гебурифас. Ӏисайифас хабар гъушанасра, фиттихъас ичин Ги пеф, гебурис гучӀай хьуная.
LUK.9.46	Ученикарин арайиъ хӀуьджат хьуная, фуш ичин чиппигӀас ке зурба. 
LUK.9.47	Ӏисайи, гебурин фикирар ягӀай, гъушуна бицӀи шиниккв, атуна Учин багулив, 
LUK.9.48	пуная ученикарис:
LUK.9.48	– Зун бадалди гьина ме бицӀи шиниккв кьабул аркьаячин, ти Зунна кьабул аркьая, гьина Зун кьабул акьучин, ти Варттал Алефра кьабул аркьая, Зун джилилди Гьикунаеф. ЧвагӀас ке бицӀи инсан – джаллабурилас зурба инсан э.
LUK.9.49	ЯхӀъяйи пуная Ӏисайис:
LUK.9.49	– МегӀелим, час ве ттур гъургъай, шейтӀанар адика са инсан агуне, амма чин гис къадагъа акьуне, ге хьехъай аяф давахӀела.
LUK.9.50	Ӏисайи пуная:
LUK.9.50	– Къадагъа маркьа. Чвас Ӏайвел даркьаф, те чвахъди э.
LUK.9.51	Ӏиса, Аллагьди уч завариди агъагъа вахтт хъучавехӀела, хӀезур хьуная вес Ерусалимдиди. 
LUK.9.52	Ӏисайи Учин удигьай гьикуная Учин инсанар. Гебур адиная Самари дерейиъ ая са хӀуриди, джалла Ӏисайис геректтар хӀезур акьас. 
LUK.9.53	Амма Ӏиса кьабул акьуна адава тисаъ, Ӏиса Ерусалимдиди веяф идеф ягӀархьегуна. 
LUK.9.54	Гебури акьу кар агугуна, Ӏисайин ученикари, Якьубана ЯхӀъяйи, пуная Ӏисайис:
LUK.9.54	– Е ХӀаф, кканчин заварин цӀа йирхӀуна ккедихь агъав чин ме инсанар?
LUK.9.55	Ӏисайи, алдаркуна ученикарилди, маркьа пуная. 
LUK.9.56	Хаб ушуная гебур джуьре хӀуриди.
LUK.9.57	Гебур рекъуьъ ай верегуна, са инсанди пуная Ӏисайис:
LUK.9.57	– Зун хӀезурди ая Вун вере усади найич кканчира Вахъай вес.
LUK.9.58	Ӏисайи ге инсандис пуная:
LUK.9.58	– Суларихъ мугар хъая, заварин нахширарихъ мугар хъая, Инсандин КӀиркӀахъ кӀил йирхӀас мукь хъудава.
LUK.9.59	Сасра инсандис Ӏисайи пуная:
LUK.9.59	– Шаб захъай вес.
LUK.9.59	– Е зе ХӀаф, Ӏуьссе дад ая зе, те сакин дакьуна, зафас вес хьасттава, – пуная ги.
LUK.9.60	Ӏисайи гис пуная:
LUK.9.60	– ЮркӀвар кӀинаттари икӀурай чиппин кӀинаттар. Вун ях Аллагьдин Паччагьвелдихъас иджвелин хабар фай.
LUK.9.61	Джуьре инсанди пуная Ӏисайис:
LUK.9.61	– Е зе ХӀаф, зун весе вахъай, амма сагелай ахттигьар тин зас хулаъ аттарис сагъди илгурай пас.
LUK.9.62	Ӏисайи гис пуная:
LUK.9.62	– Сагелай гъилив дуруц гъушуна, хаб кьабахъди алдаркаф, герек дава Аллагьдин Паччагьвелдис.
LUK.10.1	Тегунанхаб Ӏисайи гӀаттивуна хъара ярцӀурна Ӏу ученик сара, гьикуная гебур Ӏу Ӏутти Учин удигьай, Уч вес ккея шагьураридина хӀурариди. 
LUK.10.2	Ӏисайи пуная гебурис:
LUK.10.2	– Уцаф ппара ая, амма уца инсанар чукь ая. ТӀалаб акье Эессис, хъара инсанар гьик пуна хуппуриди уцас. 
LUK.10.3	Ях! Магьа Зун гьикая чун, хӀучарин кӀаратӀигӀди ккелар суман. 
LUK.10.4	Чвав фай магъуяна я пӀапӀушник, я чанта, я лекар, сайихъайра рекъуьъ гьучархьуттарихъай магъургъа. 
LUK.10.5	Нае хулади ачушучира, сагелай уп: «МаслихӀет хьурай ме хулаъ». 
LUK.10.6	Эгер те хулаъ ешемиш веяф маслихӀеттин инсан ичин, чве маслихӀет тихъай илгвасе, нагагь давайчин – хаб чваалди адесе. 
LUK.10.7	Гьете хулаъ экьве, ӀуьтӀен, ух тебурин аяф, лихандеттис кьиматра рукьафе. Са хулаас джуьре хулади амайчӀва. 
LUK.10.8	Са шагьурдиди адина, чун тисаъ кьабул акьухаб, кӀилди чвас тисаъ ирцӀанттар ӀуьтӀен. 
LUK.10.9	Тебурин итталар кеяттара сагъ акьуна, уп тебурис: «Аллагьдин Паччагьвел чве багулив фая!» 
LUK.10.10	Эгер са шагьурдиди адина, чун тисаъ кьабул дакьухаб, куьчайиди айчӀуна уп: 
LUK.10.11	«Че лекарил алекьуна чве шагьурдин кумра кехӀей чин кеджикуна артая. Амма чвас ягӀарухь: Аллагьдин Паччагьвел багулив фая». 
LUK.10.12	Зун чвас агъая, Садамди ешемиш вея инсанарис рехӀетти ахьасе Кьияматин Ягъа те шагьурдин инсанарис дала!
LUK.10.13	Язукъ э чве Хазаринди ешемиш вея инсанар! Язукъ э чве Вифсаидайи ешемиш вея инсанар! Сидундина Тирди хьунахаб, те чве усаъ хьуна Ӏеламатар, тебур дахи димари чувалин кьумашикес акьуна кунара, аликӀуна чиппин кӀилил, руькъ алархъай
LUK.10.14	Амма Сидундина Тирди ешемиш вея инсанарис рехӀетти ахьасе Диван аркьагуна, чвас далара. 
LUK.10.15	Кафернагьумдиъ ешемиш вея инсанар, чвас чун завариккди аккетӀасттегьен вартт акьас пун кӀваъ аяв? Ваъ, чун джилин кӀенади ихьасе.
LUK.10.16	Учин ученикарис Ӏисайи пуная:
LUK.10.16	– Гьина чваал юркӀв алихьаячин, ти заалла юркӀв алихьая. Гьина чун кьабул даркьаячин, ти Зунра кьабул аркьай адава. Гьина Зун кьабул даркьаячин, ти кьабул аркьай адава Варттал алефра, Зун джилилди гьикунаеф.
LUK.10.17	ЯрцӀурна Ӏу ученик шатти адина Ӏисайилди пуная:
LUK.10.17	– ХӀаф, шейтӀанара кехӀей мутӀеӀ ве час, чин Ве ттур гъургъай буюрмиш акьугуна.
LUK.10.18	Ӏисайи пуная гебурис:
LUK.10.18	– Зас Иблис агуне, цӀарп суман, завариас адархьуна. 
LUK.10.19	Магьа, Зун чвас йиная хӀавел, чвас зарар кидавай, алишас иланарила Ӏекьрабарилла, хӀавел – кӀилди душманарин кьуватилла. 
LUK.10.20	Чун шейтӀанар чвас мутӀеӀ вея пуна шад мева, чун шад ухь чве ттурар заварил ликӀиная пуна!
LUK.10.21	Гьеге сеӀетти Аллагьдин РуьхӀ архьуна Ӏисайи шатти пуная:
LUK.10.21	– Дад, заваринна джилинна ХӀаф! Зун шукур аркьая Вас, Ӏекьуллубиригьасна хурунаттаригьас джин акьуна, кар Вун ягӀар акьухӀела са бицӀи инсанарис. Э, Дад, Ве иджвелин амур и ле. 
LUK.10.22	Зе Дада кӀилди йиная Заалди. Сайисра ягӀай адава КӀиркӀ, са Дадас дала, сайисра ягӀай адава Дадра, са КӀиркӀасна КӀиркӀа гӀаттиваттарис дала, тебурис Дад ягӀар акьас пуна. 
LUK.10.23	Ӏиса алдаркуна Учин ученикарилди, гебурис дала ундихьагъилди, пуная:
LUK.10.23	– Те чвас аргваттар, аргва улар, бахттлубур э. 
LUK.10.24	Зун чвас агъая, ацӀуна пайгъамбарарисна паччагьарис агвас кканди уйи ле чвас аргваттар, амма агундава, унихьасра кканди ле чвас унихьаттар, амма унихьундава.
LUK.10.25	Са Ӏелима кьасустти хабар гъушуная Ӏисайифас, Ги фигъайчугас:
LUK.10.25	– МегӀелим, фикьуна кканде зун зас ккидиркӀва Ӏуьмур ес?
LUK.10.26	Ӏисайи ге Ӏелимафас учифас хабар гъушуная:
LUK.10.26	– Закуниъ фиштти ликӀиная? Фи хурая вун лисакес?
LUK.10.27	Ӏелима джуваб йиная:
LUK.10.27	– «Ккан ухь Аллагь ТегӀела лап юркӀураастти, лап гӀанаас, кӀилди ве кьудратилди, кӀилди ве фикирарилди». «Ккан ухь багу инсанна, вас вун суман».
LUK.10.28	Ӏисайи пуная Ӏелимас:
LUK.10.28	– Вун дузди джуваб йине. Гьелиштти аркьай акье, вун ешемиш хьасе.
LUK.10.29	Ӏелима, уч дузди агвар акьас кканди, хабар гъушуная Ӏисайифас:
LUK.10.29	– Фуш э зас багу идеф?
LUK.10.30	Ӏисайи мисалайилди пуная гис:
LUK.10.30	– Вей хьуная са инсан Ерусалимдиас Эрихундиди. Фацуная ге къачагъари. Фаттивуна гин шейъера, йирхӀуна гис, къачагъар ушуная, фадихьуна атуна луькӀе хӀелдил файдина инсанна. 
LUK.10.31	Гьеге рекъди вей хьуная са малла. Маллайис фаттархьуна инсан агугуна, малла рекъуьн джуьре багуликди кейчӀуная. 
LUK.10.32	Гьегиштти акьуная Левин тухумдиас са инсандира: йирхӀунар але инсан агугуна, рекъуьн джуьре багуликди кейчӀуная. 
LUK.10.33	Ппай гьеге рекъди вея Самари дерейин са инсан гъузуная, йирхӀунар але инсан агугуна, ге Ӏегвал хьуна. 
LUK.10.34	Самари дерейин инсан, гьучушуна, мертт акьуна чехирилди йирхӀунара, китӀишина ччамра, алитӀуная гин йирхӀунар. Хуппай алихьуна учин дагил файдиная ми ге гасттиницайиди, гисаъра ахъаджихӀуная ме гихъас. 
LUK.10.35	Сасра ягъа, уч гисаас верегуна, йина гасттиницайин эесис арсуран Ӏу манатра пуная ми: «АхъаджихӀ ме иттаттихъ, нагагь ме гьудуркӀуна веф хардж хьучин, зун хаб верегуна есе ве пул».
LUK.10.36	– Ве фикирдилди, фуш ге хьибуйикес багу хьуне къачагъарикк кичархьу инсандис?
LUK.10.37	– Ге Ӏегвал хьуна, гис иджвел акьуф, – пуная Ӏелима.
LUK.10.37	– Ях, гьегиштти вунна акье, – пуная Ӏисайи.
LUK.10.38	Рекъди вей Учин ученикара хъай, Ӏиса адиная са хӀуриди. Тисаъ са Марфа агъа хьира хъаттфайшуная гебур учин хулади. 
LUK.10.39	Тихъ хъахьуная Майрам агъа чи. Майрама, экьуна Ӏисайин лекаригь, юркӀв алийина ахьуная Ги агъаттарил. 
LUK.10.40	Марфа Ӏайи гӀачӀугъуна ахьуная батӀар Ӏелеттар хӀезур аркьай. Марфайи гьучушуна пуная Ӏисайис:
LUK.10.40	– Е зе ХӀаф, Вас аргвай аду ччиччи кӀилди кар заал алчихьуна? Зас кумак акье уп лис!
LUK.10.41	– Ай Марфа, Марфа, – пуная гис Ӏисайи, – вун кураригӀ гӀачӀугъуна ппара задарихъас фикир аркьая, 
LUK.10.42	амма кканди аяф сад э. Магьа Майрама учис иджвелин пай гӀаттивуная, ге гифас фаттивасттава.
LUK.11.1	Сагелай Ӏисайи са мукьуйиъ дуьгӀе аркьай хьуная. ДуьгӀе акьуна ккиркӀугуна, Гин са ученикди пуная:
LUK.11.1	– ХӀаф, часра ягӀар акье дуьгӀебур акьас, ЯхӀъяйи учин ученикарис ягӀар акьуф суман.
LUK.11.2	Ӏисайи пуная гебурис:
LUK.11.2	– ДуьгӀе акье миштти:
LUK.11.2	«Дад, Ве ттур гирами хьурай;
LUK.11.2	Ве Паччагьвел адирай.
LUK.11.3	ТӀалаб аркьая чин Вакес гьер ягъас гуни.
LUK.11.4	Гъил гъушен че гунагьарилас, чинна гъил гъуршанду кӀилди час Ӏайвелар аркьаттарилас.
LUK.11.4	ХӀа темехӀера хьас амарта час».
LUK.11.5	Ӏисайи пуная ученикарис:
LUK.11.5	– Белекин, чвагӀас гьинаичира ушуна сурӀуьшари дусттуралди пасе: «Е дустт, фаша зас бурджуни хьибу гуни. 
LUK.11.6	Захъди агьал рекъуьас дустт ачадиная, гис ес фера адава зе». 
LUK.11.7	Ти раккахъас пеб мункине: «Бизар маркьа зун, раккара хъикӀуна зун зе шиниккварихъай ахуникк ккея. Зафас вей адава гъайшина вас гуни ес». 
LUK.11.8	Зун чвас агъая, гъайшина дусттвел бадала дайичира, тис алчархьасе гъайшина ес кӀилди геректтар, ге тилас есттегьен алттадархьухаб. 
LUK.11.9	Зун чвас агъая: ТӀалаб аркьай акье – чвас есе, руцай акье чвас джикӀесе, хъирхӀай акье – чвас дахъасе. 
LUK.11.10	Гьер тӀалаб аркьаттис – ирцӀанде, руцаттис – джиркӀенде, хъирхӀаттис – дархъа. 
LUK.11.11	Нае дада чвагӀас, кӀиркӀа балугъ тин пичин, балугъин еринди есе илан? 
LUK.11.12	Е кӀиркӀа гъурагъал тин пичин, гьина гис гъурагъалдин еринди есе Ӏекьраб? 
LUK.11.13	Чун фидегьен Ӏаттар ичира, чвафас чве шиниккварис иджвел акьас верехаб, Заварин Дадафас хъара ппара акьас хьасе, Лифас ес хьасе Аллагьдин РуьхӀ те Учикес тӀалаб аркьаттарис.
LUK.11.14	Сагелай, Ӏисайи адикуная инсан Ӏебаб аркьа шейтӀан. ШейтӀан аттушугуна, инсан гъургъуная. Гисаъ завал хьуна халкь муьхӀтал хьуная. 
LUK.11.15	Са Ӏудари гебуригӀас пуная:
LUK.11.15	– Ги шейтӀанар адикаф Велзевул агъа шейтӀанарин хӀаттин кумакилди э.
LUK.11.16	Сасрабури, Ӏисайиас азмурар аттивай, заварин Ӏеламат агваракь агъай хьуная. 
LUK.11.17	Ӏисайи, гебурин фикирар ягӀай, пуная гебурис:
LUK.11.17	– Нае паччагьвел ичира, чиппин арайиъ душманвел аяф, ккеттархьасе, чиппин арайиъ дуьхьуьвел адава хизанара далгъванасе. 
LUK.11.18	Нагагь Иблис уч учихъай дадуьхьуьнахаб, фиштти э гин паччагьвел илгванф? Ппай чун Зас агъая, Велзевулдин кумак фай э пуна Зун шейтӀанар адикаф. 
LUK.11.19	Эгер Зун шейтӀанар Велзевулдин
LUK.11.20	Зун Аллагьдин кьуватилди э шейтӀанар адикаф, гагьа гьегилди аргвая Аллагьдин Паччагьвел чваалди адинаяф. 
LUK.11.21	Кьуват кея инсан, гъилив яракьра фай учин хулал алгъузуна аячин, гин шейъерис фера акьасттава. 
LUK.11.22	Амма фушчира гилас гуджлу адичин, фаттивуна гин эхӀттибар але яракьра, тӀараш акьасе гин хал. 
LUK.11.23	Захъди даваф, те Зас Ӏайвел аркьаф э. Захъай завал даркьаф, те фадархъаф э.
LUK.11.24	– Чиркин руьхӀ инсандиас айчӀугуна, руьхӀ адаркай аве хьед адава къумариъ, учис сакин мукьуйихъас руцай. Мукь даджикӀигуна, ги агъа: «Зун хаб весе те зун ай уйи хулади». 
LUK.11.25	Адегуна, гис аргва джикуна мертт акьуна хал. 
LUK.11.26	Хаб ушуна, ге шейтӀанди гъа учихъай ери шейтӀан сара, хъара училасра Ӏаттар, шейтӀанар учӀуна инсандиъ эркьва. Гегуна хаб инсандин гьава удигьай аттиласра Ӏае ве.
LUK.11.27	Ӏисайи гебур агъагуна, халкьдигӀас са дишагьли гьавайикес пуная:
LUK.11.27	– Бахттлу э те баб, Вун хуна хӀа акьуф.
LUK.11.28	Ппай Ӏисайи пуная:
LUK.11.28	– Бахттлубур э тебур, Аллагьдин гаф унихьуна, гисаъ агъагъилди аркьаттар.
LUK.11.29	Вей вей ппара халкь завал вей хьуная, Ӏисайи пуная гебурис:
LUK.11.29	– Ӏаттар э гьалдин инсанар. Ме инсанари тӀалаб аркьая заварин Ӏеламат, амма са Ӏеламатра агвасттава мебурис, са пайгъамбар Юнусан Ӏеламат дала. 
LUK.11.30	Ниневи дерейин халкьдис Юнус фиштти Ӏеламат суман хьучин, гьегиштти гьалдин инсанарис Инсандин КӀиркӀра Ӏеламат суман хьасе. 
LUK.11.31	Кьибла багухъас паччагь дишагьли гъайшасе кьияматин ягъа гьалдин инсанарихъай, ме гьалдин инсанарин диван акьас, ле паччагь дишагьли адеф идехӀела Сулейманан Ӏекьуллу гафарил юркӀв алихьас дуьнйайин те кӀилиъ ая хӀуькуматтиас. Агьал мисаъ чвахъай аяф, Сулейманаласра ХӀаф э. 
LUK.11.32	Кьияматин ягъа Ниневи дерейин халкь гъайшасе гьалдин инсанарин диван акьас, те халкьди чиппин гунагьар чиппин гардандиъ гъушухӀела, Юнуса Аллагьдин гаф чиппис пегуна. Агьал мисаъ чвахъай аяф, Юнусаласра ХӀаф э.
LUK.11.33	Сайира кикӀуна лампа алихьайдава даргва мукьуйил, я кичикӀайдава бахӀтикк. Лампа хъихьа кьасахъ, ачавереттарис Ӏекв агвас. 
LUK.11.34	Улар – инсандин лампа хӀисаб э. Улар сагъди агуна, кӀилди инсандис Ӏекв ичина аве, улар иттагуна, инсан мучӀаъ аве. 
LUK.11.35	Хъуттурфен гьа, ваъ ая Ӏекв мучӀе дахьас! 
LUK.11.36	Нагагь ваъ Ӏекв аяхаб, фера мучӀеф адавай, вун Ӏекун нур ичай ахьасе, лампайи вас учин Ӏекун нур ичаф суман.
LUK.11.37	Ӏиса гъургъуна ккиркӀугуна, са фарисея хъаттфайшуная Ге учихъди абкьанттар акьас. Ӏиса ачушуна хулади, экьуная суфрайихъ. 
LUK.11.38	Фарисей муьхӀтал хьуная, Ӏисайи сагелай гуни ӀуьтӀанастти гъилар даӀуьччухӀела. 
LUK.11.39	Ӏисайи пуная гис:
LUK.11.39	– Магьа чун, фарисеяри, вартталас мертт аркьайчира чве вакъна курушка, чве гӀанаъ ппара гашна, Ӏайвел ая. 
LUK.11.40	Эй фагьумсузар! Сайи ду яратмиш акьунаф варттал багвра, гӀана багвра. 
LUK.11.41	Чве аяф Ӏеджизарис пай аркьай акье, гьетегуна чве кӀилди мертт хьасе. 
LUK.11.42	Язукъ э чве, фарисеяр! Чун ирцӀанде чве багъдиъ узуна уриариласра кехӀей хъара джуьре ӀуькӀериласра кехӀей закатин йицӀудпе пай, амма Аллагьдин дузвелдихъасна кканевелдихъас, чве кӀвалас ушуная! Удигьай гьеле э кканди аяф, джуьре курарихъасра кӀвалас девей. 
LUK.11.43	Язукъ э чве, фарисеяр! Чвас кканве экьвас дуьгӀебур хура хулариъ хӀуьлматин мукьарил. Чвас кканве гимил чун тегӀрифилди кьабул аркьагуна. 
LUK.11.44	Язукъ э чве, чун ттаргъунар хъудава некьвар суман э: инсанар ве гисарилас, некьвар ккеяф дагӀай.
LUK.11.45	Са Ӏелима пуная Ӏисайис:
LUK.11.45	– МегӀелим, ле гафарилди Вун часра гиран аркьая!
LUK.11.46	Ӏисайи пуная:
LUK.11.46	– Язукъ э чвера, Ӏелимар! Чун гъас деве къакъ алчихьа инсанарил, амма чун тӀуб тӀубук кирхӀайдава гебурис кумак акьас. 
LUK.11.47	Язукъ э чве, чун, чве дадари кӀе пайгъамбарарис пирар алихьахӀела. 
LUK.11.48	Чун шихьидвел аркьая, хӀекь э пуна, чве дадари акьуна курар: чве дадари луькӀей хьуная пайгъамбарар, амма чун те пайгъамбарарис пирар алихьая. 
LUK.11.49	ДехӀела хьуная Аллагьди пунаф: «Зун гьикасе гебурилди пайгъамбарарна вакилар, амма сур пайгъамбарарна вакилар кӀесе гебури, сасрабурис Ӏайвелар акьасе». 
LUK.11.50	ДехӀела чун, гьалдин инсанари, джуваб йина ккандея ме дуьнйа яратмиш акьугуналас мич кӀина пайгъамбарарихъас, 
LUK.11.51	ХӀебилилас Закарияйилди. (Закария йирхӀуна кӀиная Аллагьдин хулаъ садакьа аркьа мукьуйина Гирами мукьуйин арайиъ.) Зун чвас агъая, чун джалла курарихъас джуваб есе. 
LUK.11.52	Язукъ э чве, Ӏелимар, чун чваалди гъушуна Аллагьдин гафттин гуьлегвар, е чун ачушундава, е те ачевес ккандеттар ачатундава.
LUK.11.53	Ӏиса ушугуна, фарисеярна Ӏелимар ахьуная фи тахсирар кикӀагьан агъай Ӏисайик, Ӏисайикес хъел адина. Гебури гьер джуьре суалар алихьай хьуная Ӏисайис, 
LUK.11.54	алгъузуна фи аттархьайчугас Гин сивиас.
LUK.12.1	Те вахттунис агъзурарилди завал хьуная халкь, инсанар гӀукъуна ахьуная са сайихъ хъузиланди. Ӏисайи сагелай Учин ученикарис пуная:
LUK.12.1	– ЭхӀттият акье фарисеяригьас, гебурин сурат Ӏуьрччан кураригьас. 
LUK.12.2	Фера адава джинабанф, вартталди агъдархьуна илгванф, фера адава ашкаранф, ягӀардахьуна илгванф. 
LUK.12.3	Чун Ӏуьшуй пеф, ягъуй унихьасе, чун хазин хулаъ ибурихъди пеф, хулагъарилас ун алихьуна агъай ахьасе.
LUK.12.4	– Зун чвас агъая, Зе дусттар: ГучӀ мева тебуригьас, чун кӀина сара чвас фера акьас деветтаригьас. 
LUK.12.5	Зун пасе чвас, гьинагьас гучӀ хьуна кканчин: гучӀ ухь Тигьас, чун кӀина, хаб чун джегьенемдиъ ихьас вереттигьас. Зун чвас агъая, Гьетигьас гучӀ ухь. 
LUK.12.6	Ӏу кепекигьас ду гӀифу джакьв масса ирцӀанф? Амма ге джакьварикес садра Аллагьдин кӀвалас ушуна адава. 
LUK.12.7	Чве кӀилил але чӀарара кехӀей кӀилди сан акьуная! ГучӀ мева, чун ппара багьайи э джакьварилас!
LUK.12.8	– Зун агъая чвас: гьина Зун инсанарин удигь кьабул акьучин, те Инсандин КӀиркӀара кьабул акьасе Аллагьдин малайикарин удигь, 
LUK.12.9	амма гьина Зун инсанарин удигь кьабул дакьучин, те Инсандин КӀиркӀара кьабул акьасттава Аллагьдин малайикарин удигь. 
LUK.12.10	Инсандин КӀиркӀахъас дава гаф петтилас, гъил гъушанасе, амма Аллагьдин РуьхӀдихъас гиран вере чӀире гаф петтилас, гъил гъушанасттава. 
LUK.12.11	Чун дуьгӀебур хура хулариди файдегуна, хӀекимарилдина хӀаттарилди, чун фикир маркьа, фишттин джувабар ирцӀангьан пуна, я фигъагьан пуна. 
LUK.12.12	Аллагьдин РуьхӀди гьеге сеӀетти ягӀар акьасе чвас, чун фи пуна кканчин.
LUK.12.13	ХалкьдигӀас гьинаичин пуная Ӏисайис:
LUK.12.13	– Е МегӀелим, уп зе ччуччус, дада атуная девлет засра пай акье пуна.
LUK.12.14	Ӏисайи пуная гис:
LUK.12.14	– Е идеми, гьина э Закес диванчи акьунаеф, чве арайиъ учӀуна пайяр акьас?
LUK.12.15	Ӏисайи хаб пуная:
LUK.12.15	– Хъуттурфен гьа, гаш имикӀа юркӀураъ. Инсандин Ӏуьмур девлетилди дава алцандеяф.
LUK.12.16	Ӏисайи ахъакьуная гебурис мисала:
LUK.12.16	– Са девлетлу инсандис учин хуппуриас идже бегьер завал хьуная. 
LUK.12.17	Ги фикир аркьай хьуная: «Фиркьагьан Зун, Завал акьуна ризкь атас, мукь адава зе. 
LUK.12.18	Зун миштти акьасе, – пуная ги, – зе цӀуьре тахар аргӀуна, цӀае хӀа тахар акьасе, тисади завал акьасе зун кӀилди зе кьура, зе сасра девлетра. 
LUK.12.19	Тагьтегуна зафас зас пас хьасе: – Гьал вахъ икӀуна ппара девлет хъая, ацӀуна исарис гьуркьасе. РехӀет акье джандис, ӀуьтӀен, ух, кеф кеттив Ӏуьмурдикес». 
LUK.12.20	Аллагьди пуная ге инсандис: «Агь эхӀмакь! ЯгӀа Ӏуьшуй вун кӀесе. Гьинас хьасе ле ве завал акьунаттар?» 
LUK.12.21	Гьерттис, Аллагьдин девлет завал даркьай, учис девлет завал аркьаттис, гьетиштти хьасе.
LUK.12.22	Хаб Ӏисайи пуная Учин ученикарис:
LUK.12.22	– ДехӀела Зун чвас агъая: фикир маркьа Ӏеле гунихъасна аликӀа кандихъас. 
LUK.12.23	Ӏуьмур хӀайи э Ӏелеттилас, джанна хӀайи э кандилас. 
LUK.12.24	Хъуттурфен хъветтарихъ, гебури е узайдава, е уцайдава, хъудава гебурихъ е хазина хулара, е тахара, амма Аллагьди ирцӀанде гебурис Ӏелеф. Ппай чун ацӀуна багьайи э джакьварилас. 
LUK.12.25	Гьинафас чвакес хьасе, гъамар акьунегъай, учин Ӏуьмурдихъди са сеӀет хьунара хъучихьас? 
LUK.12.26	Гьеге са бицӀифра кехӀей чвафас акьас девегуна, фас чун сасра курарихъас фикирар аркьаттар э? 
LUK.12.27	Хъуттурфен, фиштти кегъучӀайчин цӀантукар: гебури е загьмат аркьайдава, е ттунар аркьайдава. Амма, Зун чвас агъая: паччагь Сулейманара кехӀей, гьетидегьен девлетар хъай, ге цӀантукари суман батӀарди аликӀайдавуйи. 
LUK.12.28	Нагагь, ягӀа ай, багагь пичиди агъихьа чӀирин ӀуькӀил Аллагьди гиштти аликӀахаб, чваал хъара иджи аликӀастту, хъудугъаттар! 
LUK.12.29	Чун маруца чвас Ӏелеттихъасна ухаттихъас, гъамра маркьа. 
LUK.12.30	Ме гунагьарин дуьнйайи гьеле задарихъ э джалла инсанар ахъихьунаф. Чве Заварин Дадас ягӀая чвас лебур герекди идеф. 
LUK.12.31	Ке удигьай Аллагьдин Паччагьвелдихъас руц, аметтар чвас Ли есе. 
LUK.12.32	ГучӀ мева, бицӀи кӀаратӀ! Чве Дада Учин иджвелин амур акьуная, шатти чвас Паччагьвел ес. 
LUK.12.33	Масса йина чве шейъер, кумак акье касибарис, джикӀен чвас кьацӀра ерсе деве пӀапӀушникар, завал акье девлетар заварил: лич е тӀафал адесттава, лисал е кьабкӀ архьасттава. 
LUK.12.34	Чве девлет нанди аячин, гьетисаъ чве юркӀвра ахьасе.
LUK.12.35	Гьемишан хӀезурди ухь, яӀарилас чӀилла дивуна, лампабура кикӀуна. 
LUK.12.36	Эесси цӀакӀинаригӀас адесттегьен, ти хъирхӀугъилди ракк дахъас гъузуна лукӀ суман, гьетиштти хӀезурди чунна гъузен. 
LUK.12.37	Бахттлубур э те лукӀар, эесси адесттегьен гъадархьуна гъузунаттар. Зун чвас дузди агъая, эесси учин яӀариккес чӀилла ккейтӀуна, экьвас акьуна лукӀар суфрайихъ, уч гьударкай ахьасе гебуригь. 
LUK.12.38	Бахттлубур э тебур, эесси мус адичира, кканчин сурӀуьшари, кканчин завкураригӀди, гъадархьуна, эессихъ гъузунахаб. 
LUK.12.39	ЯгӀарухь, хулан эессис хабарди уйихаб, нае вахттуни адес ичин тӀафал, эесси тӀараш акьас атасттавуйи учин хал. 
LUK.12.40	Чунна хӀезурди ухь, чвасра ягӀай адава нае вахттуни адесичин Инсандин КӀиркӀ.
LUK.12.41	Петтруйи хабар гъушуная Ӏисайифас:
LUK.12.41	– Е ХӀаф, Вун ле мисала агъаяф час эв, хъара джаллабурис эв?
LUK.12.42	Ӏисайи пуная:
LUK.12.42	– Гьал фуш э те, эессин хулан хӀаф, эессин эхӀттибар але Ӏекьуллу хӀеким, эесси учин лукӀарил хӀавел йинаеф, гебурис вахттуни Ӏелеф ес? 
LUK.12.43	Бахттлу э те лукӀ, эесси адегуна, эессис кар аркьай алчархьуф. 
LUK.12.44	Зун чвас дузди агъая, эесси кӀилди учин хулан хӀавелдиъ алихьасе ге. 
LUK.12.45	Нагагь те лукӀу учин юркӀураастти фикир акьучин: «Кьана аркьая зе эесси адес», пуна, йирхӀай хьичин лукӀарис, хумбарисра, идемарисра, Ӏелди, ухай, пиянди авейчин, 
LUK.12.46	ге лукӀун эесси хабарсузди адесе, кьацӀра лукӀ дагъузуна ягъа, дагъузуна вахттуни. Эесси гин диван акьуна, сасра эхӀттибар алдава инсанаригӀ гӀачихьасе гера. 
LUK.12.47	Нагагь учин эессин кьасттра ягӀай ай, лукӀ хӀезур дахьухаб, я учин эесси пеф дакьухаб, гишттин лукӀус зулумилди йирхӀасе. 
LUK.12.48	Нагагь эессин кьастт дагӀай, лукӀу фиичира дава кар акьухаб, лукӀус чукь йирхӀасе. Гьинас Аллагьди ппара йичин, ти хӀа джувабра есе, гьинал ппара эхӀттибар акьучин, ти хъара хӀа джуваб есе.
LUK.12.49	Зун цӀа фай адинаф э джилилди, фидегьен ккандея Зас цӀа тегӀди бугъмиш хьуна! 
LUK.12.50	Зун цӀигӀди гӀучӀуна ккандея, цӀигӀас ушуна, гӀадайчӀудегьен гагьди, Зун гӀезабикк ккея! 
LUK.12.51	Чун фикир аркьаяв, Зун Ӏаре маслихӀет фай адинаеф э пуна джилилди? Зун чвас агъая, дава! Ӏаре са маслихӀет фай дава, къигӀ файра э! 
LUK.12.52	Гьалдин хаб, хулаъ гӀифуд аячин, гебур Ӏу пай хьасе: хьибуд са усал хьуна, Ӏуйихъай гӀахъасе, Ӏуд са усал хьуна, хьибуйихъай гӀахъасе. 
LUK.12.53	ГӀахъасе дад кӀиркӀахъай, кӀиркӀ дадахъай, баб рушахъай, руш бабахъай, хьиджарбаб сусахъай, сус хьиджарбабахъай.
LUK.12.54	Халкьдис Ӏисайи пуная:
LUK.12.54	– Завар алчадивугуна къирибури, чун агъа: «Угъвал угъвасе». Угъайра э. 
LUK.12.55	Ппай кьибла багуйихъас кулак ичагуна, чун агъа: «Куче хьасе». Куче вейра э. 
LUK.12.56	Эй, Ӏу сурат гӀаттар! Джилихъна заварихъ хъуланди чвафас гьава ягӀар акьас ве, ппай агьал фишттин вахтт хьунаячин гъавурдиъ архьас вейду чвафас?
LUK.12.57	– Фикьас чвафас чвас фи дузди ичин ягӀар акьас верефттава? 
LUK.12.58	Ваалас гӀерз аркьаттихъай суттиди верегуна, рекъуьъ ами димари алучӀ тихъай маслихӀет акьас. Давайчин вун гъасе ти суттилди, сутти есе вун дусттагъин къаравуларилди, къаравулари ачикасе вун дусттагъиъ. 
LUK.12.59	Зун вас дузди агъая, вун тисаас аттесттава, вак кӀаре Ӏебасин бурдж кимедегьен гагьди.
LUK.13.1	Те вахттуни са Ӏу инсанари ахъакьуная Ӏисайис, Пилата кӀина Галилея дерейин инсанарихъас. Пилата те инсанарин иъ гӀачатуная тебурин садакьайин маларин иихъай. 
LUK.13.2	Ӏисайи пуная ге инсанарис:
LUK.13.2	– Чун фикир аркьаяв, те Галилея дерейин инсанар джуьре инсанарилас ппара гунагьар кеяттар и пуна, тебурис тиштти хьухӀела? 
LUK.13.3	Зун чвас агъая, дава! Нагагь чун чвак тахсирар кеяф мутӀеӀ хьуна, чве гунагьар чве гардандиъ дагъушухаб, джалла чунна тебур суман кӀесе! 
LUK.13.4	Я Силамдиъ минара арчӀуна, тисакк ккикъуна кӀе те цӀемуя инсан? Чун фикир аркьаяв, тебур джаллабурилас Ерусалимдиъ ешемиш веяттарилас ппара тахсирар кеяттар и пуна? 
LUK.13.5	Зун чвас агъая, дава! Амма чун чвак тахсирар кеяф мутӀеӀ хьуна, чве гунагьар чве гардандиъ дагъушухаб, джалла чунна кӀесе, тебур суман!
LUK.13.6	Хуппай Ӏисайи ахъакьуная гебурис мисала:
LUK.13.6	– Са инсандин тӀибитӀарин багъдиъ узуна ахьуная инджирин кӀур. Эесси адиная кӀуранил емишар алчугас хъуттурфанас, емишар алхьуна адава. 
LUK.13.7	Емишар алдавай агуф, ги пуная учин багъдихъ ахъаджихӀа инсандис: «Магьа хьибу ис э зун мисади вей хъуттурфанас, емишар алгъадина айчугас ме кӀуранил, емишар вей адава. АтӀ ме кур. Фас муфиӀет кидавай фацанасе ми мукь». 
LUK.13.8	Багьдихъ ахъаджихӀатти пуная гис: «Е эесси, са иса сара ате ме кӀур. Зун мис ругра есе, джилла гӀане акьасе. 
LUK.13.9	Сасра иса хьас идеф хьасе емишар, нагагь дахьучин, атӀ».
LUK.13.10	Ӏисайи киш ягъа Аллагьдин гаф ягӀар аркьай хьуная инсанарис са дуьгӀебур хура хулаъ. 
LUK.13.11	Тисаъ ахьуная гӀанаъ шейтӀан учӀуна, иттали цӀакас акьуна са дишагьли. ЦӀемуя ис хьуная гифас утун дуз акьуна, вартт гъайшас девей. 
LUK.13.12	Ге дишагьли агугуна, Ӏисайи учигьди унахъуна пуная гис:
LUK.13.12	– Вун сагъ хьуная.
LUK.13.13	Ӏисайи алихьуная ге дишагьлил гъилар, дишагьли гьеге сеӀетти дуз хьуна гъайшина, шукур акьуная Аллагьдис. 
LUK.13.14	ДуьгӀебур хура хулан хӀатти, хъел адина Ӏисайикес, Ги киш ягъа сагъ акьухӀела, пуная халкьдис:
LUK.13.14	– Кар акьас ерхьи ягъ ая. Гьете ягъари шаб чве итталар сагъ акьас, киш ягъа сагъ маркьа. 
LUK.13.15	Ӏисайи джуваб йиная гис:
LUK.13.15	– Ӏу сурат гӀаттар! Чвакес гьертти, хъатуна тӀунахъас е вец, е даги киш ягъа гъайду хьед ес? 
LUK.13.16	Ме дишагьли Ибригьиман тухумдиас э. ЦӀемуя истти шейтӀанди итӀуна уйи ме, гьал киш ягъ э пунегъай, ахттигьар аду, мис рехӀет акьуна, ме атас?
LUK.13.17	Ӏисайи гиштти пегуна, Ӏиса дакканттарис неч хьуная, ппай кӀилди халкь шатти ахьуная Ӏисайи аркьа адлу курарил.
LUK.13.18	Ӏисайи пуная:
LUK.13.18	– Фи суманф э Аллагьдин Паччагьвел? Фиттихъай фачикӀа Зун Ле? 
LUK.13.19	Аллагьдин Паччагьвел фачикӀас хьасе, инсанди учин багъди узу бицӀи кӀуранин тумунин удухъай. Ге уд кегъучӀуна, заварикк аккертӀадегьен кӀур хьуне. Ле кӀуранин куларигӀ завун нахширари чиппис мугар акьуне.
LUK.13.20	Ӏисайи сагелай сара пуная:
LUK.13.20	– Фиттихъай фачикӀа Зун Аллагьдин Паччагьвел? 
LUK.13.21	Ле дишагьли хьибу кӀватт гӀуригӀ гӀихьуна химир хӀисаб э. Са чукь химирилди кӀилди гӀур акефуруная.
LUK.13.22	Ӏиса вей хьуная Учин рекъди Ерусалимдиди шагьураригӀас, хӀураригӀас, ягӀар аркьай инсанарисра. 
LUK.13.23	Са инсанди хабар гъушуная Ӏисайифас:
LUK.13.23	– Е ХӀаф, са чукь инсанар дала ухӀастту Аллагьди?
LUK.13.23	Ӏисайи пуная халкьдис:
LUK.13.24	– Ачадес алучӀ исал раккариас, хъугъ Захъ, ацӀунаттар ачадес алучӀасе ге раккариас, амма хьасттава. 
LUK.13.25	Хулан эесси гъайшина ракк алакъугуна, чун раккан къабахъ илгванасе, чун раккахъ хъирхӀай ахьасе, агъай: «Е ХӀаф, дахъ час». Ли пасе чвас: «Зас ягӀайдава чун фушар ичира, нандиас ичира». 
LUK.13.26	Хуппай чун агъай ахьасе: «Чин вахъай Ӏелди ухай ай уйи. Вун час Аллагьдин гаф ягӀар аркьайи куьчабуриъ». 
LUK.13.27	Ппай Ли чвас пасе: «Зас ягӀайдава чун фушар ичира, нандиас ичира. Ях Загьас, джалла Ӏайвелар аркьаттар!» 
LUK.13.28	Чун Ӏешасе, силебар ругӀасе, чвас Ибригьимра, ИсхӀекьра, Якьубра, джалла пайгъамбарара Аллагьдин Паччагьвелдиъ агуна, чун лисаас адикугуна! 
LUK.13.29	Инсанар адесе дуьнйайин якьудар багварихъас, экьвасе маджлисин усттулихъ Аллагьдин Паччагьвелдиъ. 
LUK.13.30	Агьал кьабахъ хъаяттар, лисаъ удигь хьасе, агьал удигь гьаяттар, лисаъ къабахъ хьасе.
LUK.13.31	Те вахттуни са Ӏу фарисеяр адина пуная Ӏисайис:
LUK.13.31	– Вун ушуна ккандея мисаас. Ях, Иродас Вун кӀес ккандея.
LUK.13.32	Ӏисайи гебурис пуная:
LUK.13.32	– Ушуна уп те сулас: «Зун шейтӀанара адикасе, инсанара сагъ акьасе ягӀара, багагьра, хьибудпе ягъас Зун ккиркӀвасе Зе кар. 
LUK.13.33	Амма ягӀара, багагьра, сае ягъара Зун Зе рекъди ушуна ккандея, пайгъамбар луькӀеф Ерусалимдиъ идехӀела, сасра усаъ дава». 
LUK.13.34	Агь Ерусалим! Ерусалим, пайгъамбарар луькӀеф, училди гьикунаттарис гъвандинф аркьаф! Хьимугелай кканди уйи Зас кӀилди халкь Зе багуливди завал акьас, пеӀела учин чаркквар завал аркьаф суман учин хилариккди, амма чвас кканхьундава! 
LUK.13.35	Магьа Аллагьдин хал Ӏар хьуне! Зун чвас агъая, чвас Зун агвасттава, чун дапедегьен гагьди: «Бахттлу э Аллагь бадала Веяф!»
LUK.14.1	Сагелай киш ягъа Ӏиса адиная гуни ӀуьтӀанас фарисеярин хӀекиман хулади. Фарисеярин улар Ӏисайил алхьуная, Ги фиркьайчугас. 
LUK.14.2	Ӏисайигьди гьучадаркуна экьуна ахьуная иттали акетӀагӀуна инсан. 
LUK.14.3	Ӏисайи хабар гъушуная Ӏелимарифасна, фарисеярифас:
LUK.14.3	– Ахттигьар аяв сагъ акьас киш ягъа хъара аду?
LUK.14.4	Гебур буӀуная. Ӏисайи Учигьди гьучафайдина, сагъ акьуная иттаф, 
LUK.14.5	ппай гебурис пуная:
LUK.14.5	– Нагагь чве кӀиркӀ, я чве вец къуйдиъ архьухаб, гьеге сеӀетти аттивастту чун, киш ягъ ичира?
LUK.14.6	Гебурифас фера пас хьуна адава.
LUK.14.7	Ӏисайис агуна, гӀалашувари гьертти чиппис идже мукьвар фацанас алучӀаяф, ахъакьуная гебурис мисала:
LUK.14.8	– Нагагь вас маджлисилди унахъунахаб, идже мукь фамарцана, белекин валасра хӀуьлматлуйис унахъуна ахьури. 
LUK.14.9	Хулан эесси, ачадина, пасе вас: «Ле мукьуйил ме инсан экьурай!» Тегуна вас неч хьуна, ке ахиран мукьуйилди вес алчархьасе. 
LUK.14.10	Вас шаб пунагуна, ушуна экьве раккаригӀ гӀая мукьуйил, эесси гӀуларигьди аттегуна, вас пасе: «Дустт, гьара мич гӀайчӀуна экьве!» Тагьа тегуна вас сасра гӀуларин удигь алтухъ хӀуьлмат хьасе. 
LUK.14.11	Учис уч хӀайи аргваф, ахтт хьасе, уч бицӀи аргваф, вартт хьасе.
LUK.14.12	Хулан эессис Ӏисайи пуная:
LUK.14.12	– Вун вахъди абкьанттар я Ӏуьшанттар акьас хъаттгъарегуна, шаб магъа я дусттарис, я чуппарис, я багунттарис, я девлетлу къуншибурис. Гебурифас хаб вунна хъаттгъас агърукьасе, хаб ве пай хъатӀас. 
LUK.14.13	Шаб уп вахъди гӀеджизарис, хъурмутӀарис, Ӏаттеттарис, сукъурарис. 
LUK.14.14	Тагьа тегуна вафас вун бахттлу хӀисаб акьас хьасе. Гебурифас хаб вас фера иджвел акьас агърукьай адава, дехӀела вас Аллагьди есе иджвелин пай, Уч юркӀурал але инсанар джан керхьуна гъайши ягъа.
LUK.14.15	Гебур унихьугуна, са гӀалашува пуная Ӏисайис:
LUK.14.15	– Бахттлу э Аллагьдин Паччагьвелдиъ гуни Ӏеле инсан!
LUK.14.16	Ӏисайи пуная гис:
LUK.14.16	– Са инсанди шаб пуна ахьуная учихъди ацӀуна гӀуларис. 
LUK.14.17	Вахтт хъучадегуна, эесси гьикуная учин лукӀ унахъунаттарилди пас: «Шаб, че джалла хӀезурдея». 
LUK.14.18	Джаллабури, чӀал сад акьунаттари суман, гъил гъушен агъай хьуная. Садпетти пуная гис: «Зун ху гъушуная, зун хъуттурфанас ушуна ккандея тихъ. Гъил гъушен сара заалас». 
LUK.14.19	Ӏудпетти пуная: «Зун йицӀу вец гъушуная, гебурихъ хъуттурфуна кканде иджеттар ичугвас. Гъил гъушен сара заалас». 
LUK.14.20	Хьибудпетти пуная: «Зун хьир акьуная, зафас адес вей адава». 
LUK.14.21	ЛукӀу адина кӀилди пуная эессис. Тегуна хулан эесси хъел адина пуная лукӀус: «ТегӀди ях шагьурдин куьчабуригӀди, тураригӀди, завал акьуна гӀеджизар, хъурмутӀар, сукъурар, Ӏаттеттар, хъай шаб мич». 
LUK.14.22	ЛукӀу пуная эессис: «ХӀаф, вун зас буюрмиш акьу кар, зун акьуне, амма хъара Ӏаре мукьар аме». 
LUK.14.23	Эесси пуная учин лукӀус: «Ушуна шагьурдин къирагъарихъ хъая куьчабуриди, джалла вас гьучархьеттар, мич верегъилди акье, зе хал гӀулари ацӀас. 
LUK.14.24	Зун чвас агъая, те зун шаб пуна уйиттарикес, садра ахьасттава зе суфрайихъ!»
LUK.14.25	Ӏисайихъай вей хьуная ацӀуна инсанар. Алдаркуна, Ӏисайи пуная гебурис:
LUK.14.26	– Нагагь Заалди аде инсандис, Зун ппара дакканхаб дадалас, бабалас, хьиралас, шиниккварилас, чуппарилас, чиярилас, учин Ӏуьмурдилас, – тифас хьасттава Зе ученик хьас. 
LUK.14.27	Захъай вереттифас, хьасттава Зе ученик хьас Учин гӀезабарин къакъ дагъа хаб. 
LUK.14.28	Чвакес гьинас хьунара хӀа гьава къала алихьас ккандеячин, сагелай экьуна учин харджар хӀисаб акьастту ги, фидегьен ачевесичин къала алихьас. 
LUK.14.29	Хандагар ихьуна, аме курар гифас ккиркӀвас девеячин, джаллабур гил элхъенди ахьасе, 
LUK.14.30	агъай ахьасе: «Магьа ме, къала алихьуна ккиркӀвас дахьу инсан!» 
LUK.14.31	ДегӀви акьас вес кканди ая паччагьдира, сагелай экьуна фикир акьуна кканде, хьасичин учифас, учин йицӀу агъзур эскер хъай дегӀви акьас, сасра къа агъзур эскер хъай вея паччагьдихъай. 
LUK.14.32	Девехаб, паччагьди гьикасе учин вакилар маслихӀетар акьас те сасра паччагьдилди, те вархайи ами. 
LUK.14.33	Чун кӀилди чвахъ хъая шейъер ккандава дапедегьен гагьди, чвакес сайифасра хьасттава Зе ученик хьас.
LUK.14.34	– Кьел – идже шейъ э. Амма кьел кьеланди идилгухаб, фиштти э кьел хаб кьелан аркьаф? 
LUK.14.35	Тегуна кьел фиттисра герек дава, джилил алахъасра кехӀей. Ге фадархъа. ЮркӀв алийинаттарис, унихьурай!
LUK.15.1	Ӏисайил юркӀв алихьас завал вей хьуная кӀилди налукар завал аркьаттарна гунагьар кеяттар. 
LUK.15.2	Фарисеярина Ӏелимари, хъел вей, агъай хьуная:
LUK.15.2	– Ге инсанди гунагьар кеяттар кьабул аркьа, гунира кехӀей Ӏелди гебурихъай!
LUK.15.3	Тегуна Ӏисайи ахъакьуная гебурис мисала:
LUK.15.4	– Белекин, чвакес сайихъ верш хӀуб хъая. Гебурикес са хӀуб гулучин, атуна чӀирил ежчӀурна ерчӀу хӀубра, гулуна сайихъас руцастту ге, джикӀесттегьен? 
LUK.15.5	ДжикӀигуна, шатти алгъихьуна учин гӀунил хӀубра, 
LUK.15.6	весе ге хулади. Унахъуна дусттарисра, къуншибурисра, пасе ги: «Шад ухь захъай, зас зе гулуна хӀуб джикӀине!» 
LUK.15.7	Зун чвас агъая, гьегиштти заварилла шатти ахьасе са инсандихъас, нагагь ги учик тахсирар кеяф мутӀеӀ хьуна, учин гунагьар, учин гардандиъ гъушухаб, ежчӀурна ерчӀу гунагьар кидава инсандихъас дала.
LUK.15.8	– Магьа хъара мисала: Нагагь са дишагьлин йицӀу арсуран манатикес са манат гулухаб, кикӀуна лампара джикастту ги хал, руцай учин манат джикӀесттегьен? 
LUK.15.9	ДжикӀигуна, унахъуна къучмабурисра, къуншибурисра, пасе ги: «Шад ухь захъай, зас зе гулуна манат джикӀине!» 
LUK.15.10	Хъугъ Захъ, гьелиштти шад хьасе Аллагьдин малайикара, учик тахсирар кеяф мутӀеӀ хьуна, учин гунагьар учин гардандиъ гъушу са инандихъас.
LUK.15.11	Ӏисайи хъара ахъакьуная:
LUK.15.11	– Са инсандихъ хъахьуная Ӏу кӀиркӀ. 
LUK.15.12	БицӀи кӀиркӀа пуная дадас: «Е дад, нан ве девлетикес зас рукьа пай». Дадара пай акьуная девлет Ӏудар шиниккварис. 
LUK.15.13	Са Ӏу ягъалас бицӀи кӀиркӀа учин пай кӀилди масса йиная, фай пулла ушуная ге варха са хӀуькуматтиди. Тисаъ, кефунилди ешемиш вей, кӀилди учин аяттар хардж акьуная ги. 
LUK.15.14	Ги кӀилди хардж акьугуна, те хӀуькуматти ппара Ӏайи гаш архьуная, ге кӀиркӀ дарвелдиъ архьуная. 
LUK.15.15	Ушуная ге тисаъ ешемиш вея са инсандис кар акьас. Те инсанди гьикуная ге учин галуди ваккар ухӀас. 
LUK.15.16	Гашила луькӀей, ге рази ахьуная ваккарис ккерхъа хурар ӀуьтӀанас, сара фера адавай. 
LUK.15.17	КӀилиъ ачархьуна, пуная ги учи учис: «Фидегьен курар аркьа инсанар хъая зе дадахъ, тебурис фун ацӀасттегьен гуни ая, хъамилгвайра кехӀей э, ппай зун мисаъ гашила луькӀея! 
LUK.15.18	Ушуна зе дадалди, пасе зун: „Е дад, Аллагьдин удигьра, ве удигьра зак гунагьар кея. 
LUK.15.19	Ве кӀиркӀ э пас сара зун лайикьлу дава. Ве кар аркьа инсанаригӀди хьунара кьабул акье сара зун“».
LUK.15.20	Ге ушуная учин дадалди. Дадас вархайил алми димари агуна, Ӏегвал хьуная учин кӀиркӀ. Дад гьуккай гьучушуна, архьуна кӀиркӀан гардандиъ, мач икӀуная гис. 
LUK.15.21	КӀиркӀа пуная дадас: «Е дад, зун Аллагьдин удигьра, ве удигьра гунагьин курар акьуная. Ве кӀиркӀ э пас сара зун лайикьлу дава». 
LUK.15.22	Дада пуная учин лукӀарис: «ТегӀди файдина ке батӀар кунара аликӀ мил, гъилихъ тӀубулла хъикӀ мин, лекара аликӀ мил. 
LUK.15.23	Файдина, рукк идже кук урчра, ягӀа хьин Ӏелди ухай шадвел акьасе. 
LUK.15.24	Ме зе кӀиркӀ кӀина уйи, гьал джан керхьуне мик, ме гӀачагулунуйи, гьал джикӀине ме». Гебури ӀуьтӀуб ухуб акьуна шадвелар акьуная. 
LUK.15.25	Ппай хӀа кӀиркӀ ге вахттуни хуйиъ ахьуная. Тисаас адина, хулагьди гьучарукьагуна, макьамаринна лехъунарин ун унихьуная гис. 
LUK.15.26	Унахъуна са лукӀус, хабар гъушуная ги: «Фи э тисаъ аркьаяф?» 
LUK.15.27	ЛукӀу пуная гис: «Ве чу адиная, те сагъ саламатти адехӀела, ве дада идже кук урч руккуная». 
LUK.15.28	ХӀа ччуччус, Ӏайи хъел адина, хулади ачевесра кехӀей кканхьуна адава. Дада, аттина миннат акьуная гис, хулади ачашаб пуна. 
LUK.15.29	ХӀа кӀиркӀа пуная дадас: «Магьа хьиму ис э зун, ве лукӀ суман, кар аркьай, вун петтара аркьай, амма вун зас мудур хьунара ефттава, зе дусттарихъай ӀуьтӀуб ухуб акьас. 
LUK.15.30	Ппай ве ме кӀиркӀ адегуна, вун йина пайра кефунилди хардж акьуна, вун гис идже кук урч руккуная». 
LUK.15.31	Дада пуная гис: «Е зе кӀиркӀ, вун гьемишан захъай аяф э, кӀилди зе аяттар вас э. 
LUK.15.32	Вун шад хьуна кканеф э, ве чу кӀинуйи, гьал джан керхьуне, гӀачагулунуйи, гьал джикӀине».
LUK.16.1	Ӏисайи Учин ученикарис пуная:
LUK.16.1	– Са девлетлу эессихъ гин хулан хӀавел аркьа инсан хъахьуная. Эессис гӀерза акьуная, ве хулан хӀавелдиъ аятти, вун Ӏелди ккедихьая пуна. 
LUK.16.2	Эесси, унахъуна гис, пуная: «Фи э зас вахъас унихьаттар? Нан ве кардин хӀекь хӀисабра, сара вун хӀавел акьасттава». 
LUK.16.3	Тегуна хулан хӀавелдиъ аятти учи учикди пуная: «Гьал фиркьагьан зун? Кардилас зун алайкая. Ушуна къанавар рукӀас, зак яхӀ кидава, гъил ккедикӀуна пул тӀалаб акьас, зас нечтти э. 
LUK.16.4	Зас ягӀа фикьуна кканчин! Зун ме хулаас кардилас адикугуна, сасра инсанари чиппин хулади кьабул аркьагъилди акьуна кканде». 
LUK.16.5	Хулан хӀавелдиъ аятти унахъуная учин эессин бурджар кея инсанарис. Садпеттифас хабар гъушуная ги: «Фидегьен йина ккандея вун зе эессис?» 
LUK.16.6	«Верш маргай ччаман», – пуная ти. Хулан хӀавелдиъ аятти пуная: «Магьа вак кея бурдж ликӀина кӀедж, тегӀди экьуна ликӀен верш бахӀтин еринди гӀифцӀур бахӀти». 
LUK.16.7	Хаб джуьреттифас хабар гъушуная: «Ппай вун фидегьен э йина ккандеяф?» «Верш чувал кьваран», – пуная ти. Хулан хӀавелдиъ аятти пуная: «Магьа вак кея бурдж ликӀина кӀедж, вершан еринди, ликӀен якьукъад». 
LUK.16.8	Хулан хӀавелдиъ ая инсан нехӀекь ичира, эесси тегӀриф акьуная гин, гин кӀилиъ гишттин Ӏемал архьухӀела. Аллагьдин рекъуьъ ая инсанарифас дала, гьалдин дуьнйайи гишттин инсанарифас э чаб суман инсанарихъай Ӏемалин курар акьас вереф.
LUK.16.9	Зун чвас агъая, чве джилин девлетар хардж акье инсанарис кумакисра, дусттари хьасра. Чве джилин девлетар ккиркӀугуна, чун джанаттиъ кьабул акьасе. 
LUK.16.10	БицӀи кардис дугъри инсан, хӀа кардисра дугъри хьасе. БицӀи Ӏемал аркьатти, хӀа Ӏемалла акьасе. 
LUK.16.11	Нагагь чваал джилин девлетар аманат акьас девехаб, гьина э чваал заварин девлетар аманат аркьаф? 
LUK.16.12	Нагагь чваал сасрайинф аманат акьас девехаб, гьина э чвас чвеф ирцӀанф. 
LUK.16.13	Са лукӀуфасра Ӏу эессис кар акьас хьасттава. Са эесси кканди ахьасе гис, джуьреф кканди ахьасттава, сайис маил аркьай ахьасе ги, джуьреттис ахьасттава. Чвафасра хьасттава Аллагьра, девлетра кканхьас.
LUK.16.14	Ге гафар унихьугуна, пулар ккане фарисеяр элхъенди ахьуная Ӏисайил. 
LUK.16.15	Ӏисайи пуная гебурис:
LUK.16.15	– Инсанарин удигь чвас чун Аллагьдин рекъуьъ аяттар суман агвар акьас ккандея, амма Аллагьдис чве юркӀураъ фи аячин ягӀая. Инсанарис иджи аргва курар, Аллагьдин удигь алчагъсузвелар э. 
LUK.16.16	ЯхӀъя хьастти аяттари Мусайин Закунна, пайгъамбарара. Гьал иджевелин хабар аркьая Аллагьдин Паччагьвелдихъас. Гьерттис гуджуникестти Лич ачархьас ккандея. 
LUK.16.17	Амма Мусайин Закуниъ са хатӀ хьунара гулангунас, заварна джилар гуланасе. 
LUK.16.18	Учин хьирахъай джуьре хьуна, сасра хьир аркьа идеми, гунагь гъуландея. Гьегишттин гунагь гъуландея, учин шувахъай джуьре хьуна хьир, хьирди аркьа идемира.
LUK.16.19	Ӏисайи ахъакьуная мисала:
LUK.16.19	– Са девлетлу инсан ахьуная. Ги паччагьди суман аликӀайра хьуная, Ӏуьмура гин вей хьуная хӀа ягъ суман. 
LUK.16.20	Лазар агъа са касиб инсанна ахьуная, кӀилди джан кабкари алацӀунаф. Лазар ге девлетлу инсандин къапубуригь ахьуная ахъухьуна, 
LUK.16.21	муш кей гин суфрайилас алархьу кьурцар хьунара учис есегьан пуна. Гъурури вей мез атай хьуная гин кабкарис. 
LUK.16.22	Учин вахтт хъучадегуна, касиб инсан кӀиная. Малайикари файшуная ге Ибригьиман багуливди. Девлетлу инсанна кӀиная, гера икӀуная некьвариъ.
LUK.16.23	Джегьенемдиъ гӀезабарикк ккей вартт аккедурфугуна, девлетлу инсандис агуная варттал Ибригьимра, гин багулив Лазара. 
LUK.16.24	Девлетлуйи вевер акьуна пуная: «Е Ибригьим, дад! Ӏегвал ухь зун, гьик заалди Лазар, тӀубун кӀекӀв хьеттигӀ гӀикӀуна зе мез Ӏашас акьурай ли. Фидегьен гӀезабикк ккея зун джегьенемдин цӀигӀ!» 
LUK.16.25	Ибригьима пуная гис: «КӀвал акье, зе кӀиркӀ, вас джилил алми йине кӀилди иджвелар, ппай Лазарас – кӀилди Ӏайвелар. Гьал мис мисал иджвелар йиная, вун гӀезабарикк ккея. 
LUK.16.26	Ле кидавай, хье арайиъ ппара хӀа кӀен ккидава мукь ая. Мисаас чваалди вес кканхьучира кехӀей, сайифасра хьасттава. Лисаас чаалди адесра сайифасра хьасттава». 
LUK.16.27	Девлетлуйи пуная: «Миннат э вас, айчин зе дадан хулади гьик Лазар. 
LUK.16.28	Захъ гӀифу чу хъая. Лазара ахъакьурай тебурис ме гӀезабарихъас, дахьичин тебура мишттин гӀезабарикк ккерхьасе». 
LUK.16.29	Ибригьима пуная: «Тебурис Мусайина пайгъамбардин китабар ая. Гебурил юркӀв алихьурай». 
LUK.16.30	Ге девлетлуйи пуная: «Ваъ, Ибригьим дад, нагагь кӀинаттаригӀас фуш хьунара тебурилди ушучин, тебур хаб алдаркуна Аллагьдин рекъуьъ весе». 
LUK.16.31	Тегуна Ибригьима пуная гис: «Нагагь тебури Мусайилна пайгъамбарарил юркӀв алдихьахаб, тебури сайилла юркӀв алихьасттава, некьвариас гъайшиттилла кехӀей».
LUK.17.1	Ӏисайи учин ученикарис пуная:
LUK.17.1	– Гунагьин курар акьас инсандин темехӀер гьемишан хьасе. Амма язукъ э гунагьвелар акьас тӀемехӀер хъучарта инсандин. 
LUK.17.2	Сасра инсандин темехӀер хъучартая инсандис идже хьаси, гардандиъ ихьуна рагӀун гъванна, уч хӀуьлиъ ихьухаб. 
LUK.17.3	Хъуттурфен гьа, эхӀттият акье! Нагагь ве ччуччу гунагьвел акьухаб, маркьа уп гис, нагагь учин гунагь учин гардандиъ фацухаб, гъил гъушен гилас. 
LUK.17.4	Нагагь са ягъан арайиъ, чвас ги еригелай гунагьин курар акьучира, хаб гъил гъушен агъай еригелай чваалди адичира, чун гъил гъушен гилас.
LUK.17.5	Вакилари пуная Ӏисайис:
LUK.17.5	– Алтухъ акье че хъугъувел!
LUK.17.6	Ӏисайи пуная гебурис:
LUK.17.6	– Нагагь чвахъ са бицӀи удун дехӀера хъугъувел хъаячин, чвафас пас хьасе тутун кӀуранис: «МерӀера хъай аттархьуна, хӀуьлигӀ кегъучӀ!» – ге кӀур чвас мутӀеӀ хьасе.
LUK.17.7	– Белекин чвакес гьинахъ хьунара хъая чве хуппур дарка, я чве хӀуппар ухӀа лукӀ. ЛукӀ хуйиас адегуна, вун пасев гис: «ТегӀди экьве суфрайихъ!»? 
LUK.17.8	Дузди уп, вун гис пастту: «ХӀезур акье зас Ӏуьшанттара, мухуригьанна гьайхьуна, гьуруц загь, зун ӀуьтӀуна, ухуна ккиркӀвасттегьен, хуппай вун ӀуьтӀен, ух». 
LUK.17.9	Вун чухсагъул пасттавахи лукӀус, учи акьуна ккандея кар акьухаб? 
LUK.17.10	Гьегиштти чунна э, чун акьуна кканде кар, чун акьугуна, уп: «Чин лукӀар дала дава, чин чаал але бурджлу кар э акьунаф».
LUK.17.11	Ӏиса вей хьуная Ерусалимдиди, Самари дерейинна Галилея дерейин арайиъ ая рекъуьас. 
LUK.17.12	Са хӀуриди гӀачаверегуна, Ӏисайис гьучархьуная кабкари алацӀуна йицӀу инсан. Вархал гъузуна, 
LUK.17.13	гьавайикес пуная гебури:
LUK.17.13	– Ӏиса! МегӀелим! Ӏегвал ухь чин!
LUK.17.14	Гебур агуф, Ӏисайи пуная:
LUK.17.14	– Ушуна агваракь чун маллабурис. Гебур ушуная, рекъуьъ сагъ хьуная гебур. 
LUK.17.15	Гебурикес са инсан, уч сагъ хьуна агуф, хаб алдаркуна адиная, гьавайикес Аллагьдис шукура аркьай. 
LUK.17.16	Ге ккерхьуна Ӏисайин лекарикк, чухсагъул пуная Ӏисайис. Ге инсан хьуная Самари дерейиас.
LUK.17.17	Ӏисайи гис пуная:
LUK.17.17	– Чун джалла йицӀудара сагъ хьунду? Ппай аме ерчӀуд нахьи? 
LUK.17.18	Тебурикес садра хаб адиндава Аллагьдис шукур акьас, са гьеме сасра халкьдин инсан дала? 
LUK.17.19	Ӏисайи пуная гис:
LUK.17.19	– Гъайшина ях, ве хъугъувелди вун ухӀуне.
LUK.17.20	Фарисеяри хабар гъушуная Ӏисайифас, мус хьасе пуна Аллагьдин Паччагьвел. Ӏисайи джуваб йиная гебурис:
LUK.17.20	– Аллагьдин Паччагьвел уларилди аргвафттава. 
LUK.17.21	Сайира пасттава: «Магьа ме мисаъ ая!» я «Тисаъ ая!» Аллагьдин Паччагьвел чве юркӀураъ ая.
LUK.17.22	Ӏисайи ученикарис пуная:
LUK.17.22	– Хъучадесе гишттин вахтт, чвас са ягъа хьунара Инсандин КӀиркӀ агвас кканди ахьасе, амма чвас Ге агвасттава. 
LUK.17.23	Чвас пасе: «Тагьа гьо тисаъ ая!» я «Магьа мисаъ ая!» Хъумугъа гебурихъ, мева гебурихъай. 
LUK.17.24	Заварин са кӀилихъас джуьре кӀилихъди ича цӀарп суман, адесе Инсандин КӀиркӀ, Учин ягъ хъучадегуна. 
LUK.17.25	Сагелай Ге ацӀуна гӀезабарикк ккихуна ккандея, ме гьалдин инсанари Ге кьабул акьасттава. 
LUK.17.26	НухӀдин вахттунира, фиштти айуйичин, гьегиштти Инсандин КӀиркӀан вахттунира хьасе: 
LUK.17.27	инсанари Ӏелдира хьуная, ухайра, хумбара аркьай хьуная, шуварисра вей хьуная. Гиштти ахьуная НухӀ учин хьеттилас вере хулади ачушу ягъасттегьен, хаб кӀилди джилил хьед алгъархьуна, джалла инсанар кӀиная. 
LUK.17.28	Гьегиштти хьуная Лут агъаттин вахттарира: инсанари Ӏелдира хьуная, ухайра, ариш вариш аркьайра, тум узайра, хулар алихьайра; 
LUK.17.29	амма Лут Садамдиас ушу ягъа, завариас цӀанна гъван угъуна, джалла инсанар кӀиная. 
LUK.17.30	Гьегиштти хьасе Инсандин КӀиркӀ аде ягъара.
LUK.17.31	Те ягъа хулагъил але инсан, учин шейъер гъушанас хулади аладайдирай! Хуйиъ ая инсанна, хаб алдаркуна дайдирай. 
LUK.17.32	Лут агъа инсандин хьир кӀвал акье. 
LUK.17.33	Учин Ӏуьмур ухӀас алучӀу инсанди, учин Ӏуьмур пуч акьасе; учин Ӏуьмур Аллагьдил аманат акьу инсанди, учин Ӏуьмур ухӀасе. 
LUK.17.34	Зун чвас дузди агъая, те Ӏуьшуй са ахуникк Ӏуд ккеячин, сад гъасе, сад атасе; 
LUK.17.35	рагӀуъ кьур ругӀай Ӏу хьир аяхаб, са хьир гъасе, сад атасе. 
LUK.17.36	Хуйиъ Ӏу инсан аяхаб, сад файшуна, сад атасе!
LUK.17.37	Ученикари хабар гъушуная Ӏисайифас:
LUK.17.37	– Нандиъ хьасе ле кар, ХӀаф?
LUK.17.37	Ӏисайи джуваб йиная:
LUK.17.37	– ХьиликӀи яхв нандиъ аячин къаджарарисра хабар вереф э.
LUK.18.1	ЮркӀвар пушмал дахьуна, гьемишан дуьгӀебур акьурай пуна, Ӏисайи ахъакьуная Учин ученикарис мисала.
LUK.18.2	– Са шагьурдиъ ахьуная я Аллагьдигьас дагучӀа, я инсанаригьас неч гӀадава са сут. 
LUK.18.3	Гьеге шагьурдиъ ахьуная са ашкӀин хьира, ге ашкӀин хьир ягъди вей, агъай хьуная суттис: «Кумак акье зас дузвел арайилди аттивас!» 
LUK.18.4	Ппара гагь хьуная сут рази девей гис кумак акьас, ахирара, сутти уч учикди пуная: «Зас я Аллагьдигьасра дагучӀайчира, я инсанаригьасра неч гӀадавайчира, 
LUK.18.5	ме ашкӀин хьира зун сакинди атас, зун мин кар дуз акьасе, ягъди ме заалди вей, зун бизар дакьас».
LUK.18.6	Ӏисайи пуная гебурис:
LUK.18.6	– Чвас унихьунев ге нехӀекь сутти фи пичин? 
LUK.18.7	Аллагьди хӀекьвел аттивас кумак акьастту, Учикес ягъдира Ӏуьшттира тӀалаб аркьа Учин инсанарис? Ппара гагьди ахъутӀанас атасттавахи Ли гебур Учин кумакихъ? 
LUK.18.8	Зун чвас агъая, Ли кьана дакьуна, кумак акьасе гебурис. Амма Инсандин КӀиркӀ джилилди адегуна, ахьасегьан джилил гишттин хъугъувел?
LUK.18.9	Са чаб дала дузди даргвай, сасрабур хӀисаба ккидава инсанарис кетӀурай пуна, Ӏисайи ахъакьуная мишттин мисала:
LUK.18.10	– Ӏу инсан адиная Аллагьдин хулади дуьгӀе акьас. Сад хьуная фарисей, сад – налукар завал аркьаф. 
LUK.18.11	Фарисея, гъузуна, учи учихъас миштти агъай аркьай хьуная дуьгӀе: «Е Аллагь, зун вас шукур аркьая зак сасра инсанарик суман хъаттрикӀвелар, Ӏемалар аркьавелар, къехӀппавелар кидавахӀела, я магьме налукар завал аркьа суманф зун давахӀела. 
LUK.18.12	Зун хӀефттайи Ӏугелай сив ухӀа, зе гьер къазалмишттикес йицӀудпе пай Аллагьдин хулади ирцӀанде». 
LUK.18.13	Ппай налукар завал аркьатти, вархайил гъузуна, завариккди кӀил гъадивасра кехӀей нечтти, учи учин мухурис атай, агъай хьуная: «Е Аллагь, язукъ ухь зе, гъил гъушен зе гунагьарилас». 
LUK.18.14	Зун чвас агъая: фарисей дава, налукар завал аркьаф э гунагьарикес мертт хьуна ушуф учин хулади. Учи учин хӀа гафар аркьа инсан, ге Аллагьди кейхьасе, уч бицӀи аргва инсан, ге Аллагьди кегъдивасе.
LUK.18.15	Ӏисайилди гъай хьуная бицӀи шиникквар, Ӏисайи гебурил Учин гъил алихьурай пуна. Ученикарис агугуна, ученикар алурхӀанди ахьуная магъа агъай шиникквар Ӏисайилди. 
LUK.18.16	Ӏисайи, гьучафайдина Учигьди шиникквар, пуная:
LUK.18.16	– Вей акьурай Заалди шиникквар, мушат маркьа гебурис. Аллагьдин Паччагьвел ме шиникквар суманттаринф э. 
LUK.18.17	Зун чвас агъая, Аллагьдин Паччагьвел шиникквди суман кьабул дакьу инсан, Лисади фишттира ачавесттава.
LUK.18.18	ХӀекимвелдиъ ая са инсанди хабар гъушуная Ӏисайифас:
LUK.18.18	– Е идже МегӀелим, фикьуна кканде Зун, зас ккидиркӀва Ӏуьмур ес?
LUK.18.19	Ӏисайи пуная гис:
LUK.18.19	– Фас агъаф э вун Зас иджеф? Иджеф садра дава, са Аллагь дала. 
LUK.18.20	Аллагьдин васиятар вас ягӀая: «КъехӀппавел маркьа», «ЙирхӀуна малуькӀе», «ХъадмиркӀена», «Дава кардин шигьидвел маркьа», «Ве дадасна бабас хӀуьлмат акье».
LUK.18.21	Ге инсанди пуная Ӏисайис:
LUK.18.21	– Зе наши вахттарилас мич зун аркьаттар э джалла лебур. 
LUK.18.22	Ге унихьугуна, Ӏисайи пуная:
LUK.18.22	– Са кар э вас гьудуркӀаяф. Джалла ве хъаяттар масса йина, пул пай акье касибарис, хаб вахъ девлет ле заварил хьасе. Хуппай вун захъай шаб.
LUK.18.23	Ге гафар унихьугуна, ге инсан ппара Ӏайи пушмал хьуная, ге девлетлу инсан хьуная. 
LUK.18.24	Ге пушмал хьуна агуф, Ӏисайи пуная:
LUK.18.24	– Девлет хъая инсанарис фидегьен четин э Аллагьдин Паччагьвелдиъ ачавес. 
LUK.18.25	Девейис рубун гӀуниас аттвес рехӀет э, девлетлу инсандис Аллагьдин Паччагьвелдиъ ачавес дала.
LUK.18.26	Ге гафар унихьуттари пуная Ӏисайис:
LUK.18.26	– Давайчин гьинафас хьасе ккейчӀвас?
LUK.18.27	Ӏисайи пуная гебурис:
LUK.18.27	– Инсанарифас акьас девеф, Аллагьдифас акьас вереф э.
LUK.18.28	Петтруйи Ӏисайис пуная:
LUK.18.28	– Магьа чин кӀилди че атуна, Вахъай ушуне.
LUK.18.29	Ӏисайи гебурис пуная:
LUK.18.29	– Зун чвас дузди агъая, Аллагьдин паччагьвел бадала учин хал, я хьир, я чуппар, я дадар бабар, я шиникквар атуттис, 
LUK.18.30	сасрабурилас алтухъди агьал есе, хаб вере дуьнйайи, ккидиркӀва Ӏуьмур есе.
LUK.18.31	Багулихъди гьаттивуна, Учин цӀеӀу вакилас Ӏисайи пуная:
LUK.18.31	– Магьа хьин вея Ерусалимдиди, тисаъ алуркьасе кӀилди Инсандин КӀиркӀахъас пайгъамбарари ликӀинаттар. 
LUK.18.32	Инсандин КӀиркӀ гавурарин гъилиъ ихьасе, Гик келхъенди ахьасе, Ге уджуз аркьай ахьасе, Гил туьтуь алчихьай ахьасе, 
LUK.18.33	ахира, зулумдалди йирхӀуна, Ге кӀесе. Амма хьибудпе ягъас Гик джан керхьасе.
LUK.18.34	Амма вакилар петтарин фиттина гъавурдиъ архьуна адава, Ӏисайи пе гафарин мегӀна ахъарукьуна адава гебурихъди.
LUK.18.35	Ӏиса Ерихун агъа шагьурдигьди гьучарукьагуна, рекъуьн багулихъ экьуна ахьуная гъил ккедикӀуна са сукъур. 
LUK.18.36	Багулифас халкь вей унихьуна, сукъура хабар гъушуная: «Фи э хьунаф?» 
LUK.18.37	Гис пуная: «Назаретарин Ӏиса вея». 
LUK.18.38	Сукъура вевер акьуна пуная:
LUK.18.38	– Е Давударин кӀиркӀ Ӏиса, язукъ ухь зе!
LUK.18.39	Удигьаттари буӀ, агъай хьуная гис, амма ги хъара Ӏайи гьараяр аркьай, агъай хьуная:
LUK.18.39	– Е Давударин кӀиркӀ, язукъ ухь зе!
LUK.18.40	Ӏиса гъузуна, гьучафаша пуная Училди те сукъур. Сукъур гьучадегуна, Ӏисайи хабар гъушуная гифас:
LUK.18.41	– Фиркьа Зун вас? Фи ккандея вас Закес?
LUK.18.41	Сукъура пуная:
LUK.18.41	– Е ХӀаф, зе уларил Ӏекв алгьадина ккандея зас.
LUK.18.42	Ӏисайи пуная:
LUK.18.42	– Алгьадесе ве Ӏекв! Ве хъугъувелди ухӀуне вун.
LUK.18.43	Гьеге сеӀетти алгьадиная сукъуран Ӏекв. Ге ушуная Ӏисайихъай, шукур аркьай Аллагьдисра. Гьеге кар агу инсанари, джаллабури шукур аркьай хьуная Аллагьдис.
LUK.19.1	Ӏиса, ачадина Ерихун агъа шагьурдиди, гӀаттвей хьуная шагьурдин куьчабуригӀас. 
LUK.19.2	Ге шагьурдиъ ахьуная Закай агъа са девлетлу инсан, налукар завал аркьаттарин хӀаф. 
LUK.19.3	Гис ппара Ӏайи агвас кканди ахьуная Ӏиса, Ге фишттинф ичугвас, амма уч джикъеф идехӀела, халкьдигӀас аргвай хьуна адава гис Ӏиса. 
LUK.19.4	Ге гьуккай гьайчӀуна удигьди, алгъучӀуная тутун кӀуранил, учис Ӏиса агвас гисагьас гьаттверегуна. 
LUK.19.5	Ӏисайи, ге мукьуйигьди гьучарукьугуна, вартт хъуттурфуна, пуная:
LUK.19.5	– Закай! ТегӀди алайчӀв! ЯгӀа Зун вахъди ушуна ккандея.
LUK.19.6	ТегӀди алайчӀуна, шатти кьабул акьуная ги Ӏиса. 
LUK.19.7	Ӏиса гихъай ушухӀела, джаллабури чаб чиппигӀди агъай хьуная:
LUK.19.7	– Гьеге гунагьар кея инсандин хулади ушуне Ӏиса?!
LUK.19.8	Ӏисайин удигь гъузуна, Закая пуная:
LUK.19.8	– Е ХӀаф, зе девлетин са пай, зун касибарис есе. Нагагь зун гьинас хьунара Ӏемалар акьуна, алтухъди гъушунахаб, зун тис якьутти ппара есе.
LUK.19.9	Ӏисайи пуная гис:
LUK.19.9	– ЯгӀа ме хал Аллагьди ухӀуне, ме хулан эесси Ибригьим суман хъугъухӀела. 
LUK.19.10	Инсандин КӀиркӀ мич адинаф э, гӀачагулунаттихъас руцас, ге балайиккес ккеттивас.
LUK.19.11	Ӏиса Ерусалимдин багулив фахӀела, халкьди фикир аркьай хьуная Аллагьдин Паччагьвел хьасе пуна. ДехӀела, Ӏисайи Учил юркӀв алийинаттарис ахъакьуная мисала:
LUK.19.12	– Девлетлу тухумдиас са инсан хӀезур хьуная вес варха хӀуькуматтиди паччагьвел учин ттуранихъди акьуна, хаб адес. 
LUK.19.13	Уч вестти, унахъуна учин йицӀу лукӀус, гьерттис йина суьре килав арсуран манатаринна, пуная ги лукӀарис: «Магьа, зун хаб верегунас, са кардигӀ гӀихьуна муфиӀет кеттив ле пулукес». 
LUK.19.14	Ге хӀуькуматтиъ ая инсанарис, кканвей хьуна адава ге. Ге ушухаб, гин кьабахъай гьикуная гебури чиппин инсанар пас: «Гикес че паччагь хьуна ккандава час». 
LUK.19.15	Учикес паччагь хьуна адегуна, унахъас акьуная ги учи пул е лукӀарис, фидегьен гебури къазалмиш акьучин ягӀархьас гьете пулулди. 
LUK.19.16	Садпе лукӀу, адина пуная гис: «Зе хӀаф, ве суьре килав арсуран пул, зун йицӀутти алтухъ акьуне». 
LUK.19.17	Паччагьди пуная гис: «Вун зе идже лукӀ э! Ле са бицӀи кардиъ зафас ваал эхӀттибар акьас хьухӀела, зун ваалди йицӀу шагьурдин хӀавел ирцӀандея». 
LUK.19.18	Ӏудпетти адина пуная гис: «Зе хӀаф, ве суьре килав арсуран пул, зун гӀифутти алтухъ акьуне». 
LUK.19.19	Паччагьди гис пуная: «Ваалдира ирцӀандея зун гӀифу шагьурдин хӀавел». 
LUK.19.20	Хьибудпетти адина пуная: «Магьа, зе хӀаф, ве суьре килав арсуран манатар. ЯгълукъигӀ гӀикӀуна атунауйи зун ме пул, 
LUK.19.21	вагьас гучӀай, вун ппара Ӏае инсан идехӀела; веф даваф вун гъуланхӀела, вун дузуф, вун уцахӀела». 
LUK.19.22	Паччагьди пуная гис: «Ле вун пе гафарихъас, зун ве диван акьасе, Ӏа лукӀ. Вас ягӀай уйи зун, зе гаф хӀекь аркьа инсан идеф, зеф даваф зун гъуланф идеф, зун дузунаф зун уцаф идеф. 
LUK.19.23	Фас ихьундава вун ле пул ккасттиъ? Зун адегуна, алтухъди гъушанас хьаси зафас зе пул!» 
LUK.19.24	Паччагьди пуная учин инсанарис: «Мифас фаттивуна, фачи ле арсуран манатар, те йицӀутти алтухъ акьуттилди». 
LUK.19.25	Гебури паччагьдис пуная: «Е хӀаф, ппай тихъ йицӀутти ппара хъаду?» 
LUK.19.26	Паччагьди гебурис джуваб йиная: «Зун чвас агъая: йинаф гъушанас вере инсандис хъара ппара есе, йинаф гъушанас деве инсандифас, аяфра фаттивасе. 
LUK.19.27	Закес паччагь хьуна дакканди айуйи зе душманар, файдина зе удигьди, йуькӀ».
LUK.19.28	Ге мисалара ахъакьуна, Ӏиса учӀуная рекъуьъ Ерусалимдиди вес. 
LUK.19.29	Элеун сувал але Вифагина Вифани агъа хӀураригьди гьучарукьагуна, Ӏисайи гьикуная Учин ученикаригӀас Ӏу инсан, 
LUK.19.30	пуна:
LUK.19.30	– Ях гьоте хьес гьучадаркуна хӀуриди. ХӀуригӀди гӀачавере усагӀ чвас агвасе хъерт йирхӀуна дагин къемч, мехӀелдис са инсанна алдекьунаф. Хъатуна, фаша те мич. 
LUK.19.31	Нагагь чвафас гьина хьунара хабар гъушучин: «Фас хъартафе чун ле?» – пуна, чун уп: «ХӀаттис, Ӏисайис герекдея ме къемч». 
LUK.19.32	Ученикар гич ушугуна, джалла Ӏисайи пегъилди хьуная: 
LUK.19.33	Къемч хъартагуна, къемчун эесси хабар гъушуная гебурифас: «Фас хъартаф э чун ме къемч?» 
LUK.19.34	Гебури пуная: «Ӏисайис герекдея ме къемч». 
LUK.19.35	Файдина къемч Ӏисайилди, алчихьуна къемчул чиппин къунджара, алихьуная гебури Ӏиса къемчул. 
LUK.19.36	Ӏиса вегуна, гебури чиппин кунар аккихьай хьуная Ге вере рекъуькк. 
LUK.19.37	Ӏиса Элеун сувалас алаверегуна, джалла Гин ученикари шатти гьавайикес шукур аркьай хьуная Аллагьдис, кӀилди чиппис агу Ӏеламатарихъас. 
LUK.19.38	Гебури агъай хьуная:
LUK.19.38	– Шукур хьурай Аллагьдин ттур фацуна вея Паччагьдис! Заварил – инсанаринна Аллагьдин арайиъ маслихӀет, Вас тегӀриф э завариъ.
LUK.19.39	ХалкьдигӀас са Ӏу фарисеяри пуная Ӏисайис:
LUK.19.39	– МегӀелим, буӀ уп Ве ученикарис!
LUK.19.40	– Зун чвас агъая, – пуная фарисеярис Ӏисайи, – гебур буӀучин, гъванари гьараяр аркьай пасе. 
LUK.19.41	Ерусалимдигьди багу хьегуна, Ӏиса Ӏешуна ге шагьурдихъас, 
LUK.19.42	пуная:
LUK.19.42	– Агь Ерусалим! Гьеме ягъа хьунара вун гъавурдиъ архьучин, фи ккандеячин вас маслихӀет хьас! Амма ве уларис агвасттава ге маслихӀет. 
LUK.19.43	Хьасе мишттин вахттар, ве душманари акьуна джалла багварихъас ругун гунтӀар, ихьасе вун арайиъ, алзиянасе ваал джалла багварихъас. 
LUK.19.44	Душманари вун аккетасе, ве инсанар кӀина ккедихьасе, ве къутт къуттул алми атасттава, вас ягӀардахьухӀела Аллагь ваалди аде вахтт.
LUK.19.45	Хаб, Аллагьдин хулан хӀеятиди ачушуна, Ӏисайи адикай хьуная кӀилди гисаъ ариш вариш аркьая инсанар, 
LUK.19.46	гебурис агъай:
LUK.19.46	– Гирами китабариъ ликӀиная: «Зе хал, дуьгӀебур хура хал э», чун микес къачагъарин муг акьуная!
LUK.19.47	Ӏисайи гьер ягъа Аллагьдин гаф ягӀар аркьай хьуная инсанарис Аллагьдин хулаъ. ХӀа маллабурис, Ӏелимарис, халкьдин улиъ ая инсанарис кӀес кканди ахьуная Ӏиса. 
LUK.19.48	Фиркьайчира ягӀай хьуна адава гебурис, Ӏисайихъай гьемишанди халкь авехӀела, Гин гьер гафунил юркӀв алийина.
LUK.20.1	Са ягъа, Ӏиса Аллагьдин хулаъ аягуна, халкьдис иджвелин хабар аркьай, Ӏисайигьди гьучадина хӀа маллабур, Ӏелимар, хӀа къуджабур, 
LUK.20.2	пуная Ӏисайис:
LUK.20.2	– Уп час, гьинан хӀавел фай аркьаеттар э Вун ле курар, гьина э Вас ле хӀавел йинаф?
LUK.20.3	Ӏисайи гебурис пуная:
LUK.20.3	– Зун чвасра са суал алихьасе, чун Зас джуваб тин. 
LUK.20.4	ЯхӀъяйис хьеттигӀ гӀучӀуна гӀайчӀва гӀедат акьас гьина э хӀавел йинаф? Аллагьди эв хъара инсанари?
LUK.20.5	Гебури фикир акьуна, чаб чиппигӀди пуная:
LUK.20.5	– Нагагь хьин «Аллагьди э» пичин, хьефас Ӏисайи хабар гъушанасе: «Фас чун пайгъамбардихъ хъугъундава?» 
LUK.20.6	Нагагь хьин пичин «инсанари», кӀилди халкьди хьес гъвандинф акьасе, чиппис хӀекьди ягӀахӀела ЯхӀъя пайгъамбар хьунаф. 
LUK.20.7	Гебури джуваб йиная, чиппис ягӀайдава пуна, гьина ичин ге гӀедат акьас хӀавел йинаф.
LUK.20.8	Ӏисайи гебурис пуная:
LUK.20.8	– Давайчин Зун чвасра пасттава гьинан хӀавел фай ичин Зун мебур аркьаяф.
LUK.20.9	Хаб Ӏисайи ахъакьуная ме мисала:
LUK.20.9	– Узуная са инсанди тӀибитӀин багъ. Йина ге тӀибитӀарин багъра багъдихъанарилди, уч ушуная ме са хубджи вахттунисттегьен варха мукьварихъди. 
LUK.20.10	Вахтт хъучадегуна, багъдин эесси гьикуная учин лукӀ багъдихъанарилди багъдилас алттархьу учин пай гъас. Багъдихъанари йирхӀуна, фера дайина гьикуная лукӀ. 
LUK.20.11	Багъдин эесси гьикуная учин Ӏудпе лукӀ. Багъдихъанари йирхӀуна, келхъуьна, фера дайина, ге лукӀра гьикуная. 
LUK.20.12	Хьибудпе лукӀ гьикуная ги. Ге лукӀусра йирхӀуна, адикуна гьикуная гебури. 
LUK.20.13	Гегуна багъдин эесси пуная: «Фиркьагьан зун? Нан гва Зун зе юркӀв але кӀиркӀ гьикас, белекин, гис хӀуьлмат акьасе тебури». 
LUK.20.14	Эессин кӀиркӀ агугуна багъдихъанари чаб чиппигӀди пуная: «Ме эессин кӀиркӀ э, див хьин ме кӀес, мин дадан девлет хьес хьас». 
LUK.20.15	БагъдигӀас гӀаттфайшуна, кӀиная гебури ге. Фикьасе гебурис багъдин эесси? 
LUK.20.16	Эесси адина кӀесе ге багъдихъанар, багъ есе сасрабурилди.
LUK.20.16	– Аллагьди адатурай лишттин курар хьас! – пуная Ӏисайил юркӀв алийина инсанари.
LUK.20.17	Ӏисайи гебурихъ хъуттурфуна, пуная:
LUK.20.17	– Фи э ме ликӀина гафарин мегӀна?: «Усттабури хӀисабикк ккидавай фадихьу гъвандикес, мурттуъ ихьа гъван хьуне». 
LUK.20.18	Ге гъвандил алирхӀуф чурхъвасе, ге гъвандикк кичархьуф, ругӀасе.
LUK.20.19	ХӀа маллабурисна Ӏелимарис гьеге сеӀетти фацуна кӀес кканди ахьуная Ӏиса, гебур гъавурдиъ архьуная ге мисала чиппис файдинаф идеф. Амма халкьдигьас гучӀай, гебурифас кирхӀас хьуна адава Ӏисайик.
LUK.20.20	Гебури гьикуная Ӏисайил алгъузанас чиппин фитначибур. Ге фитначибур чаб иджи агвар аркьай, алгъузуна ахьуная Ӏисайин сивиас фи гаф аттархьайчугас, хаб хӀекимарис шикат акьуна, Ӏиса суттис ес. 
LUK.20.21	Гебури пуная Ӏисайис:
LUK.20.21	– МегӀелим, час ягӀа Ве гафара Вун ягӀар аркьаттара хӀекь идеф. Час ягӀа Вун сайинна хъуьсу дафарцанф, Вун инсанарис Аллагьдин рекъуьъ вес ягӀар акьа. 
LUK.20.22	Уп час, чин Римдин паччагьдис йина ккандев налук, хъара кканду?
LUK.20.23	Ӏисайи, гебурин гӀифритвеларин гъавурдиъ архьуна, пуная гебурис:
LUK.20.24	– Агваракь Зас ле манат. Гьинан ишкилна ттур э ле манатик кеяф?
LUK.20.24	– Римдин паччагьдин, – пуная гебури.
LUK.20.25	Ӏисайи пуная гебурис:
LUK.20.25	– Айчин, паччагьдинф фачи паччагьдис, Аллагьдинф – Аллагьдис.
LUK.20.26	Халкьдин удигь дава гафунил фацанас хьуна адава гебурифас Ӏиса. Ӏисайин джувабил муьхӀтал хьуна, буӀуная гебур.
LUK.20.27	Ӏисайигьди гьучадиная 
LUK.20.28	– МегӀелим, Мусайи хьес ликӀиная, нагагь гьинан хьунара чу кӀехаб шиникквар хъудавай, гин хьир акьуна кканде сасра ччуччу, кӀе ччуччунттар хӀисаб акьуна хуна хӀа акьас шиникквар. 
LUK.20.29	Ахьуная ери чу. Садпе чу, хьирра акьуна, шиникквар хъудавай кӀиная. 
LUK.20.30	Ӏудпе ччуччу акьуная ге кӀе ччуччун хьир. Шиникквара хъудавай Ӏудпе чура кӀиная. 
LUK.20.31	Хаб хьибудпе ччуччу акьуная ге хьир, шиникквара хъудавай, ге чура кӀиная. Гьегиштти еридар чуппар кӀиная, са шиникквра дахьуна. 
LUK.20.32	Джаллабурин кьабахъай ге хьирра кӀиная. 
LUK.20.33	КӀина инсанарик джан керхьу ягъа, нае ччуччун хьир хӀисаб акьасе ге, ге хьир еридар ччуппарис ушуна адавуйив?
LUK.20.34	Ӏисайи пуная гебурис:
LUK.20.34	– Ме дуьнйайин инсанари э хумбар аркьаф, шуварис вереф. 
LUK.20.35	Хаб вере дуьнйайи кӀинаттаригӀас ккидиркӀва Ӏуьмур есе лайикьлу инсанарис. Ге инсанари я хумбар аркьай ахьасттава, я шуварис вей ахьасттава. 
LUK.20.36	Гебур Ӏеджал хъудаваттар хьасе, малайикар суман. КӀинаттаригӀас Аллагьди гебурик джан кихьухӀела, гебур Аллагьдин шиникквар э. 
LUK.20.37	КӀе инсанарик хекьданди джан керхьа пуна Мусайира пуная, учис агуна зазарин тӀурухъас ахъаркьагуна. Сес унихьуная Мусайис: «Зун Ибригьиман Аллагь э, ИсхӀекьан Аллагь э, Якьубан Аллагь э», – агъай. 
LUK.20.38	КӀина инсанар, Аллагьдис садра кӀина адава. Джаллабурин руьхӀер аме.
LUK.20.39	ӀелимаригӀас са Ӏудари пуная:
LUK.20.39	– МегӀелим, идже джуваб йине Вун гебурис.
LUK.20.40	Гебурифас сара фиттихъасра хабар гъушанас вей хьуна адава Ӏисайифас.
LUK.20.41	Ӏисайи гебурис пуная:
LUK.20.41	– Фиштти агъагьан инсанари Месигь 
LUK.20.42	Учи Давуда 
LUK.20.43	Зун Ве душманар Ве лекарикк ккерхьас акьасттегьен». 
LUK.20.44	Давуда Гис ХӀаф агъагуна, фиштти э Месигь Давудан кӀиркӀ вереф?
LUK.20.45	КӀилди халкьди Ӏисайил юркӀв алийинагуна, Ӏисайи Учин ученикарис пуная:
LUK.20.46	– ЭхӀттият акье ирхе кунара аликӀуна ккируцас ккане Ӏелимаригьас. Гебурис кканве чаб гимил хӀуьлматилди кьабул аркьагуна; гебурис кканве дуьгӀебур хура хулариъ удигь ке идже мукьвариъ экьвас, шадвел ая хулариъра, ке хӀуьлматин мукьвариъ экьвас. 
LUK.20.47	Ӏелимари ашкӀин хумбарис Ӏемалар аркьай гебурин хулар Ӏелде, хаб инсанарис чаб иджи агвас, ацӀуна дуьгӀебур хура. Гишттин Ӏелимарин ппара хӀа диван акьасе.
LUK.21.1	Ӏисайис агуная Аллагьдин хулаъ девлетлу инсанари садакьайин къабудиъ пулар ихьай. 
LUK.21.2	Ӏисайис агуная са гӀеджиз ашкӀин хьирара ифан Ӏу кепек ихьай ге къабуди. 
LUK.21.3	Тегуна Ӏисайи пуная:
LUK.21.3	– Зун чвас дузди агъая, ге гӀеджиз ашкӀин хьира джаллабурилас ппара ихьуная пуна. 
LUK.21.4	Джаллабури садакьайис ихьуне чиппин алтухъди аяттикес, ппай ге гӀеджиз хьира, учихъ хъая хъудаваф кӀилди ихьуне.
LUK.21.5	Аллагьдин хулахъас гъургъагуна, Ӏисайин ученикарикес са Ӏудари пуная: «Фидегьен батӀар гъванарикес акьуная ме Аллагьдин хал, фидегьен багьайин садакьайин шейъерилди дуьхьуьная ме хал». Ӏисайи пуная гебурис: 
LUK.21.6	Хъучадесе, лишттин вахттар, чвас аргваттикес гъван гъвандил илгванасттава, кӀилди аккетасе. 
LUK.21.7	Ӏисайифас хабар гъушуная гебури:
LUK.21.7	– МегӀелим, мус хьасе лишттин кар, фи ишарат агвар акьасе ле верегунас?
LUK.21.8	Ӏисайи гебурис пуная:
LUK.21.8	– Хъуттурфен гьа, чун элдемиш дакьас. Ппараттар адесе чваалди «Зун Месигь э!» «Вахтт хъучадиная!» агъай. Чун мева гебурихъай. 
LUK.21.9	ДегӀвибурихъас, къал макъаларихъас унихьугуна, гучӀ мева. Гебур дахьуна илгван курар дава, амма гебурилди ахир хьасттава.
LUK.21.10	Хаб Ӏисайи гебурис пуная:
LUK.21.10	– ГӀахъасе са халкь сасра халкьдихъай, са паччагь сасра паччагьдихъай. 
LUK.21.11	Сур усари зурбадалди джилар ттуттанасе, сур усариъ азарарна гаш архьасе, завариас гучӀ гьархьа курарна хӀа Ӏеламатин ишаратар агвар акьасе. 
LUK.21.12	Сагелай гебур хьастти, чун Захъ хъугъуна, Захъай вехӀела, чваал алгъузуна, чун фарцанди ахьасе. ДуьгӀебур хура хулариъ чве сутар аркьай ахьасе, чун дусттагъариъ ачикай ахьасе, чун паччагьарина хӀекимарин удигь джуваб йина кканхьасе. 
LUK.21.13	Гьетегуна Заалас шигьидвел акьас хьасе чвафас. 
LUK.21.14	Чун фикир маркьа, фишттин джувабар ицӀандегьан чин тисал пуна. 
LUK.21.15	Зун чвас гьелишттин Ӏекьулдин гафар ягӀар акьасе, сайифасра чвахъай гъургъуна, хаб чвас джуваб ес девегъилди. 
LUK.21.16	Дадар бабарира, чуппарира, багунттарира, дусттарира чун масса есе, са хубджи инсанар чвакес йирхӀуна кӀесе. 
LUK.21.17	Захъас Чун сайисра кканди ахьасттава. 
LUK.21.18	Амма чвас гучӀ мева, са чӀара кехӀей чве кӀилилас алархьасттава. 
LUK.21.19	Чве сабурди чун ухӀасе.
LUK.21.20	– Чвас Ерусалим якьу багухъас эскерари фацуна агугуна, ягӀарухь, ге шагьур гебури аккетасе. 
LUK.21.21	Тегуна Ягьудея дерейиъ аяттар гьиширай дагьарариди; Ерусалимдиъ аяттара тегӀди гьишина ушурай; шагьурдиас аттушунаттар, хаб шагьурдиди ачадайдирай. 
LUK.21.22	Хъучадиная инсанарин диван аркьа ягъар, алуркьвая кӀилди ликӀинаттар. 
LUK.21.23	Язукъ хьасе фуни аяттаринна бизихъ шиниккв хъая хумбарин. Ппара хӀа гуджлу зулумар хьасе ме джилил. Аллагьдин хъелакк ккичархьасе ме халкь. 
LUK.21.24	Сур ханджалифас кӀесе, сур фацуна сасра вилаятариди гъасе. Сасра халкьди аккертай ахьасе Ерусалим, чаб гисаъ амедегьен гагьди.
LUK.21.25	– Завариъ рагъулла, вазуралла, гӀадарилла Ӏеламатин ишаратар агвар акьасе; джилил халкь гучӀ гьархьуна, фиркьайчира дагӀай, зар загьла хьуна ахьасе; хӀуьлар гъутуна лепебурин ун алхьасе. 
LUK.21.26	Инсанар, джилил вея бедбахттвелар аргвай, юркӀвар чурхъай алгъадаркай ахьасе, сара фи агвас амегьан час агъай. Завун гӀадара кехӀей ттуттанасе. 
LUK.21.27	Ттагьтегуна Инсандин КӀиркӀ агвасе дифу гӀай вей ппара хӀа кьуватна тегӀриф хъай.
LUK.21.28	– Ме курар хьас хъучучӀугуна, чвас гучӀ мева. Дузди гъайшина, кӀилар вартт акье. Чвас азадвел вере вахтт хъучавея.
LUK.21.29	Хаб Ӏисайи ахъакьуная гебурис мисала:
LUK.21.29	– Хъуттурфен инджирин кӀуранихъра, джалла сасра кӀурарихъра. 
LUK.21.30	Гебуриъ тук архъай агугуна, чвас ягӀай аве, гӀул хъучавеяф. 
LUK.21.31	Гьегиштти, Зун педегьенттара аларкьвай чвас агугуна, ягӀарухь, Аллагьдин Паччагьвел багу хьунаф. 
LUK.21.32	Зун чвас дузди агъая, ме гьалдин инсанар дуьйилас алаверегунас, Зун Ерусалимдихъас петтар джалла аларкьвасе. 
LUK.21.33	Заварна джилар гуланасе, Зе гафар амилгвасе.
LUK.21.34	– Те ягъ хабарсузди адесе. Хъуттурфен гьа чун ухай адахьас, пиянди адахьас, я ппара фикирар аркьай, гъамар аркьай адахьас. 
LUK.21.35	ТӀабариъ архьаттис учис тӀабар гьахъунаф хабарди адаф суман, гьегиштти джилил ешемиш вея инсанарисра сайисра хабарди ахьасттава мус хъучадес ичин те ягъ. 
LUK.21.36	Чун гьемишанди хӀезурди ухь, дуьгӀебура аркьай, те хьас кке бедбахттвелариккес чун ккеттархьас, чвафас Инсандин КӀиркӀан удигь гъузанас хьас.
LUK.21.37	Ягъуй Ӏиса Аллагьдин хулаъ авей хьуная халкьдис ягӀар аркьай, ппай Ӏуьш акьас вей хьуная Элеун сув агъа кӀунтӀалди. 
LUK.21.38	Багами дахи халкь хаб завал вей хьуная Аллагьдин хулаъ Ӏисайил юркӀв алиянас.
LUK.22.1	Хъучавей хьуная химир кидава лавашар аркьа 
LUK.22.2	ХӀа маллабурисна Ӏелимарис кӀес кканди ахьуная Ӏиса, амма халкьдигьас гучӀай ахьуная гебурис. 
LUK.22.3	Ӏисайин цӀеӀу вакилакес, Ягьуда Искариут агъа вакилаъ учӀуная Иблис. 
LUK.22.4	Ягьудайи, ушуна маслихӀет акьуная хӀа маллабурихъайна Аллагьдин хулан къаравуларин хӀаттихъай, зун чвас Ӏиса фацанас кумак акьасе пуна. 
LUK.22.5	Гебур шад хьуна, рази хьуная Ягьудайис арсуран пул ес. 
LUK.22.6	Гаф йина гебурис, Ягьуда гъузуна ахьуная халкь гьудава, хӀуьчӀан вахттунихъ, Ӏиса гебурин гъилиъ ихьас.
LUK.22.7	Хъучадиная химир 
LUK.22.8	– Ушуна, хӀезур акье Пасхайин ккел, хьес ӀуьтӀанас, – пуна, гьикуная Ӏисайи Петтруна ЯхӀъя.
LUK.22.9	Гебури хабар гъушуная Ӏисайифас:
LUK.22.9	– Нандиъ хӀезур акьуна ккандея Вас чин?
LUK.22.10	Ӏисайи гебурис пуная:
LUK.22.10	– Чун шагьурдиди ачушугуна, чвас агвасе хьеттин гвар фай вея са инсан. Гьегин кьабахъай ушуна, ачаях гьеге ачавере хулади. 
LUK.22.11	Ачушугуна, чун ге хулан эессис уп: «МегӀелимди вафас хабар гъуланде уйи, нае хулаъ э пуна, Учи Учин ученикара хъай Пасха аркьаф?» 
LUK.22.12	Ге хулан эесси агваракьасе чвас дуьхуьна варттал але хӀа хал; гьетисаъ хӀезур акье Пасхайин ямагар.
LUK.22.13	Гебури, Ӏисайи чиппис пегъилди, джикӀина хӀезур акьуная Пасхайин ямагар.
LUK.22.14	Вахтт хъучадегуна, Ӏиса Учин вакилара хъай, экьуная суфрайихъ. 
LUK.22.15	Ӏисайи Учин вакиларис пуная:
LUK.22.15	– Зун гӀезабарикк ккерхьагунас, фидегьен кканде уйи Зас чвахъай экьуна Пасхайин ямагар ӀуьтӀанас. 
LUK.22.16	Зун чвас агъая, сара Зун ме Пасхайин ямагар ӀуьтӀанасттава, Пасха Аллагьдин Паччагьвелдиъ дахьудегьен гагьди.
LUK.22.17	Ӏисайи, гъушуна чехир ая курушка, шукур акьуна Аллагьдисра, пуная Учин вакиларис:
LUK.22.17	– Ма, чве арайи пай акье ме. 
LUK.22.18	Зун чвас агъая, гьалдин хаб Зун ухасттава ме тӀибитӀарин чехир, Аллагьдин Паччагьвел хьасттегьен.
LUK.22.19	Ӏисайи, гъушуна гуни, шукур акьуна Аллагьдисра, пай акьуна йина вакиларис, пуная:
LUK.22.19	– Ме гуни Зе джан э, Зун чвахъас ирцӀандеяф. Гьемиштти чун завал хьуна гуни Ӏелегуна, Зун кӀвал аркьай акье.
LUK.22.20	ӀуьтӀуна кӀиркӀугуна, Ӏисайи гьетиштти гъушуна сасра курушка чехира, пуная:
LUK.22.20	– Ме Зун чвахъас аларта Зе иилди ликӀина ЦӀае МаслихӀет э. 
LUK.22.21	Магьа Зун масса ирцӀанде инсан, Захъай са суфрайихъ хъая. 
LUK.22.22	Инсандин КӀиркӀ Учис ликӀина рекъуьъ ай э веяф. Амма язукъ э Ге масса е инсандин.
LUK.22.23	Вакилари са сайис агъай хьуная: «Гьинас эгьан хьегӀас Ӏиса масса ес ккандеф?»
LUK.22.24	Ученикарин арайиъ хьуная хӀуьджат, фуш чиппикес хӀавелдиъ хьуна кканчин. Ӏисайи пуная гебурис:
LUK.22.25	– Паччагьари чиппин халкьарин хӀавел аркьа, чиппин гъилиъ хӀавел аяттари, чаб халкьдис иджвелар аркьаттар э агъа. 
LUK.22.26	Чун гиштти маркьа. ЧвагӀас хӀатти, уч бицӀиф суман фацурай, хӀавелдиъ аятти, уч лукӀ суман фацурай. 
LUK.22.27	Фуш э хӀаф? Суфрайихъ хъаяф эв, хъара гигь гьуруцаяф эв? Суфрайихъ хъаяф ду хӀаф?! Магьа Зун чве лукӀ суман ая. 
LUK.22.28	Чун Захъай кӀилди азиятар гъадивунаттар э. 
LUK.22.29	Зун ирцӀандея чвас Паччагьвел, Зас Зе Дада еф суман. 
LUK.22.30	Чун Зе Паччагьвелдиъ Зе суфрайихъ Ӏелди ухай ахьасе, чун экьуна тахттарил Ӏизраилдин цӀеӀу тухумдин диван аркьай ахьасе.
LUK.22.31	– Симон, я Симон! Магьа Иблисас чун гӀаттирхӀас ккандея, кьурагӀас ттузар гӀаттирхӀаф суман. 
LUK.22.32	Зун вахъас дуьгӀе акьуне ве хъугъувел дагулурай пуна; хаб мус хьунара, вун хъугъуна адегуна, ве чуппарин хъугъувелла цӀуьппе акье.
LUK.22.33	Симон Петтруйи Ӏисайис пуная:
LUK.22.33	– Е ХӀаф, Вахъай зун дусттагъидира, Ӏеджал акьасра вес хӀезурдея.
LUK.22.34	Ӏисайи пуная:
LUK.22.34	– Зун вас агъая, Петтру, завкураригӀди ккеккела ӀуьӀуь ахъасра хъучархьасттава, вун хьибугелай пасе, вас Зун ягӀафттава пуна.
LUK.22.35	Ӏисайи хабар гъушуная вакиларифас:
LUK.22.35	– Зун чун я пул фадавай, я чанта фадавай, я шумар алдавай гьикугуна, чвас фера гьудуркӀуф хьунев?
LUK.22.35	– Хьундава, – пуная гебури.
LUK.22.36	– Гьал, – пуная гебурис Ӏисайи, пӀапӀушник хъаятти гъушурай папушникӀра, гъушурай чӀилӀанна, ханджал хъудатти, учин къундж масса йина, гъушурай ханджалла. 
LUK.22.37	Зун чвас агъая, Захъас ликӀинаттар, закунар хӀисабсуз акьуф э пуна, аларкьвасе. Джалла Захъас пунаттар аларкьвасе.
LUK.22.38	Вакилари пуная Ӏисайис:
LUK.22.38	– Е ХӀаф, магьа мисаъ Ӏу ханджал ая.
LUK.22.38	– ЧӀевене, – пуная гебурис Ӏисайи.
LUK.22.39	Хулаас аттина, Ӏиса Уч гьемишанди суман, ушуная Элеун сувалди. Гихъай ушуная ученикара.
LUK.22.40	Гисалди адегуна, Ӏисайи гебурис пуная:
LUK.22.40	– ТӀемехӀвелариъ адархьас, дуьгӀебур акье.
LUK.22.41	Ӏисайи гебуригьас са чӀукь манзили гьайчӀуна, гъузуна кьвакьварилди, дуьгӀе акьуная:
LUK.22.42	– Дад, Ве амур акьуна, ккеттив сара Зун ме гӀезабиккес. Зе амур ваъ, Ве амур хьурай.
LUK.22.43	Ӏисайилди завариас малайик аладиная, Гин юркӀв цӀуьппе акьас. 
LUK.22.44	ГӀезабикк ккей, Ӏисайи хъара Ӏайи юркӀураастти дуьгӀебур аркьай хьуная. Гилас эмкӀ алавей хьуная джилилди, иин тӀинкӀар суман. 
LUK.22.45	ДуьгӀебур акьухаб, Ӏиса гъайшина гьучушуная Учин ученикаригьди. Гъамра хьуна, гъархьуна ахьуная ученикар. 
LUK.22.46	Ӏисайи гебурис пуная:
LUK.22.46	– Фас гъархьунаттар э? Гъайшина дуьгӀебур акье, чун тӀемехӀвелдиъ адархьас.
LUK.22.47	Ӏиса гъургъай ай, гисагьди аттархьуная ацӀуна инсанар. Ке удигь гьахьуная цӀеӀуйигӀас сад, Ягьуда агъаф. Ге гьучадиная Ӏисайигьди мач икӀас пуна. 
LUK.22.48	Ӏисайи пуная гис:
LUK.22.48	– Ягьуда, мачра икӀуна масса ирцӀандеяв вун Инсандин КӀиркӀ?
LUK.22.49	Ӏисайихъай аяттарис агуная гисаъ фи хьунара вереф. Гебури хабар гъушуная Ӏисайифас:
LUK.22.49	– Е ХӀаф, ханджалар аттивав чин? 
LUK.22.50	ГебуригӀас сайи ханджалилди йирхӀуна алдихьуная хӀа малайин лукӀун хӀуьрджал ибур.
LUK.22.51	– Маркьа, гъузен! – пуная гебурис Ӏисайи. Гъил кирхӀуна, сагъ акьуная Ӏисайи лукӀун ибур. 
LUK.22.52	Уч гъас адина хӀа маллабурис, Аллагьдин хулан къаравуларин хӀаттарис, хӀа къуджабурис Ӏисайи пуная:
LUK.22.52	– Чун къачагъ фацанас адеттар суман адиная Заалди ханджаларна ресар фай. 
LUK.22.53	Зун чвахъай гьер ягъа Аллагьдин хулаъ авейи, чун Заалди гъил гъадивундава. Гьал чве вахтт хъучадиная, Иблиса хӀавел аркьа вахтт.
LUK.22.54	Ӏиса фацуна файшуная гебури хӀа маллайин хулади. Петтру гебурин кьабахъай вей хьуная. 
LUK.22.55	ХӀеятин яӀаниъ акьуна цӀа, инсанар экьуна ахьуная цӀихъ. Петтрура экьуная гебурихъай. 
LUK.22.56	ЦӀихъ экьуна са къараваш руша, ачадаркуна Петтруйиъ, Петтру ягӀархьуна пуная:
LUK.22.56	– Гьемера ай уйи Ӏисайихъай!
LUK.22.57	Петтру мутӀеӀ хьуна адава:
LUK.22.57	– Е руш, зас ягӀафттава Ге, – пуная Петтруйи.
LUK.22.58	Са чӀукь гагьдилас сасра инсандира, Петтру агуна, пуная:
LUK.22.58	– Вунна гьегебурихъай аяф э.
LUK.22.58	– Дава, – пуная Петтруйи.
LUK.22.59	Са сеӀет дегьен вахтт ккеттушугуна, джуьреттира Петтру ягӀархьуна, пуная:
LUK.22.59	– ХӀекьди гьемера ай уйи Ӏисайихъай, Галилея дерейиас ду ме?
LUK.22.60	– Зас ягӀайдава фиттихъас ичин вун агъаяф, – пуная Петтруйи ге инсандис.
LUK.22.60	Петтруйи гиштти агъай ай, ккеккела ӀуьӀуь ахъуная. 
LUK.22.61	Ӏиса, алдаркуна, хъуттурфуная Петтруйихъ. Петтруйис кӀвал хьуная Ӏисайи учис пе гафар: ккеккела ӀуьӀуь ахъасра хъучархьасттава, вун хьибугелай пасе, вас Зун ягӀафттава пуна. 
LUK.22.62	Петтру гисаас аттушуна, юркӀурак хьуна, Ӏешуная.
LUK.22.63	Ӏиса фацуна инсанари, келхъенди ахьуная Ӏисайик, йирхӀай хьуная Гис. 
LUK.22.64	ГьайтӀуна Ӏисайин уларигьас, гебури агъай хьуная Гис:
LUK.22.64	– Нагагь Вун Пайгъамбар идехаб, уп, магьа гьина э Вас йирхӀуф?
LUK.22.65	Хъара ппара келхъен чӀалар агъай хьуная Ӏисайис.
LUK.22.66	Багамингагь хьегуна, завал хьуная хӀа къуджабур, хӀа маллабур, Ӏелимар Ӏисайин диван акьас. Ӏиса аттивуная гебурин удигьди. 
LUK.22.67	Гебури пуная Ӏисайис:
LUK.22.67	– Уп час, Вун Месигь эв?
LUK.22.67	Ӏисайи пуная:
LUK.22.67	– Зун чвас пичин, чун хъугъасттава; 
LUK.22.68	Зун чвафас фас хъугъафттава пуна, хабар гъушучин, чун джуваб есттава. – 
LUK.22.69	Гьалдилас тич Инсандин КӀиркӀ экьуна ахьасе Аллагьдин хӀуьрджал багулихъ.
LUK.22.70	– Айчин, Вун Аллагьдин КӀиркӀ эв? – пуная джаллабури.
LUK.22.70	Ӏисайи гебурис пуная:
LUK.22.70	– Чун агъая Зун э пуна.
LUK.22.71	Гебури пуная:
LUK.22.71	– Фиттис герек э хьес хъара шигьидвел? Хьес джалла Гикес Учикес унихьуне!
LUK.23.1	Ӏисайин диван аркьаяттари гъайшина, файшуная Ӏиса Пилаталди. 
LUK.23.2	Гебури Ӏисайик тахсирар кикӀай, пуная:
LUK.23.2	– Час ягӀархьуне, гьеме инсанди э че халкь рекъуьас адихьаяф, халкьди 
LUK.23.3	Пилата хабар гъушуная Ӏисайифас:
LUK.23.3	– Вун эв «ДжугьутӀарин Паччагь?»
LUK.23.3	– Гьеле вун агъагъилди э, – пуная гис Ӏисайи.
LUK.23.4	Пилата хӀа маллабурисра, халкьдисра пуная:
LUK.23.4	– Зас ме инсандик са тахсира кей аргвай адава.
LUK.23.5	Гебури агъай хьуная гуджуникестти чиппин чӀал хӀекь аркьай:
LUK.23.5	– Галилея дерейиас мич хъучучӀуна, Учингъилди ягӀар аркьай, Ги гьал кӀилди Ягьудея дерейин халкь тӀулаас адихьая.
LUK.23.6	Галилея агъай унихьуна, Пилата хабар гъушуная:
LUK.23.6	– Галилеяйиас эв ме инсан?
LUK.23.7	ЯгӀархьегуна, Ӏиса Ирод хӀавелдиъ ая дерейиас идеф, Пилата гьикуная Ӏиса Иродалди. Гьеге ягъари Иродра адина Ерусалимдиъ ахьуная. 
LUK.23.8	Ӏиса агугуна, Ирод са Ӏайи шад хьуная. Гис ацӀуна гагь хьуная Ӏиса агвас кканди, учис Гихъас ппара унихьунахӀела. Хъара Иродас Ӏисайи аркьа фичира са Ӏеламатра агвас кканди ахьуная. 
LUK.23.9	Ирода ппара суалар йиная Ӏисайис, амма Ӏисайи са джувабра йина адава. 
LUK.23.10	ХӀа маллабурна Ӏелимар гъузуна, гуджунилди тахсирар кикӀай хьуная Ӏисайик. 
LUK.23.11	Иродан эскерарира Ге уджуз акьуна, келхъуьная Гик, аликӀуна Гил паччагьдин суман кунара гьикуная Ге хаб Пилаталди. 
LUK.23.12	Гьеге ягъанин хаб Иродна Пилат дусттар хьуная, авала душманар.
LUK.23.13	Пилата завал акьуна хӀа маллабура, хӀекимара, халкьра 
LUK.23.14	пуная:
LUK.23.14	– Чун заалди файдиная ме инсан, ми халкь рекъуьас адихьая пуна. Магьа зун чве удигь диван акьуне Мин. Зас ме инсандик, чун кикӀая тахсирарикес, са тахсира кей аргвай адава. 
LUK.23.15	Иродара, Мик тахсир кидаф агуна, Ме хаб хьелди гьикуная, йирхӀуна кӀес, Ме инсанди фера мишттин кар акьуна адава. 
LUK.23.16	Къемчинф акьуна, зун Ме фатасе.
LUK.23.17	Пилата Пасхайин хӀа ягъас атуна кканди ахьуная фуш хьунара са ачикунаф. 
LUK.23.18	Джаллабури вевер акьуна, пуная:
LUK.23.18	– Ле йуькӀ, Варава фат!
LUK.23.19	Варава агъаф, шагьурдиъ къалабулугъ акьуна фушчин кӀина, ачикунаф хьуная дусттагъиъ. 
LUK.23.20	Ӏиса фатас кканди, Пилата хаб сагелай сара пуная гебурис. 
LUK.23.21	Гебури вевер аркьай, агъай хьуная:
LUK.23.21	– Къадакъарилди цӀагъунил алирхӀуна кейхь Ле! Кейхь Ле!
LUK.23.22	Хьибудпегелайра пуная гебурис Пилата:
LUK.23.22	– Фи Ӏайвел э Ми акьунаф? Ме кӀес, зас Мик са тахсира кей аргвай адава. Къемчинф акьуна, зун Ме фатасе.
LUK.23.23	Гебури мертти Ӏайи вевер аркьай хьуная, йуькӀ агъай Ӏиса. Гебурин чӀал варттал хьуная. 
LUK.23.24	Пилата гебурис ккандегъилди акьуна, 
LUK.23.25	атуная дусттагъиас гебури адат пе Варава агъаф, шагьурдиъ къалабулугъ акьуна, фушчин са инсанна кӀина ачикунаф. Ппай Ӏиса ихьуная кӀилихъди гебурин гъилиъ.
LUK.23.26	Ӏиса кӀес гъагуна, эскерари фацуная хуйиас вея Симон агъа са инсан. Гебури хъучикуная ге инсан Ӏисайин кьабахъай Ӏиса алирхӀуна кейхьа цӀагъун гъас. Симон хьуная Кирена агъа хӀуриас. 
LUK.23.27	Ӏисайин кьабахъай ппара халкь вей хьуная. Ге халкьдигӀас хумбар Ӏешай рахвай хьуная Ӏисайихъас. 
LUK.23.28	Ӏисайи, гебурилди алдаркуна, пуная:
LUK.23.28	– Ерусалимдин дишагьлибур, Захъас меӀеша! Чвахъас Ӏеш, чве шиниккварихъас Ӏеш! 
LUK.23.29	Хъучавея мишттин вахттар, инсанари агъай ахьасе: «Бахттлубур э шиниккв кидаваттар, шиниккв дахуруттар, шиникквдис бизи даеттар!» 
LUK.23.30	Тегуна агъай ахьасе дагьарарис: «АрчӀуна, алахъ чаалди!» – кӀунтӀарис агъай ахьасе: «Кичадив чин!» 
LUK.23.31	Гъазе цӀаб адахъуна кӀуранис миштти аркьагуна, рукъу кӀуранис фикьасе?
LUK.23.32	Ӏисайихъай кӀес гъай хьуная Ӏу къачагъра. 
LUK.23.33	«Келла» агъа мукьуйиди адегуна, гебури къадакъарилди цӀагъунил алирхӀуна кейхьуная Ӏиса, Гин багулив Ӏудар къачагъара, сад хӀуьрджал багулихъ, сад чиппил багулихъ. 
LUK.23.34	Ӏисайи пуная:
LUK.23.34	– Дад! Гъил гъушен гебурилас, гебурис ягӀай адава, фи ичин чиппи аркьаяф.
LUK.23.34	КӀур ихьуна, пай аркьай хьуная гебури Ӏисайин кунар. 
LUK.23.35	Халкь гъузуна хъуланди ахьуная. ХӀекимар элхъенди ахьуная Ӏисайил, агъай:
LUK.23.35	– Сасрабур ухӀуне, гьал Учи Уч ухӀурай, нагагь Уч Месигь идехаб, Уч Аллагьди гӀаттивунаф идехаб.
LUK.23.36	Эскерара келхъенди ахьуная Ӏисайик. Гебури Гис сирка гьучагъай, 
LUK.23.37	агъай хьуная:
LUK.23.37	– Нагагь Вун джугьутӀарин паччагь идехаб, Вун Вас кумак акье. 
LUK.23.38	Ӏисайин кӀилихъ ликӀина ахьуная: «Ме джугьутӀарин паччагь э». 
LUK.23.39	Ӏисайихъай кейхьуна са къачагъа, алурхӀанди агъай хьуная Ӏисайис:
LUK.23.39	– Месигь ду Вун? Кумак акье васра, часра.
LUK.23.40	Сасра къачагъа гис джуваб йина, ге гъургъас адатуна пуная:
LUK.23.40	– Вас Аллагьдигьас гучӀайду, васра ме Ӏисайис суман джаза идегуна йинаф? 
LUK.23.41	Хьес хӀекьданди хьин акьуна дава курарихъас йинаф э ме джаза, ппай Ӏисайи са дава кара акьуна адава.
LUK.23.42	Ӏисайис ге къачагъа пуная:
LUK.23.42	– Вун ве Паччагьвелдиъ ушугуна, кӀвал акье зун, Ӏиса.
LUK.23.43	Ӏисайи пуная гис:
LUK.23.43	– Зун вас дузди агъая, вун ягӀа Захъай джайнаттиъ ахьасе.
LUK.23.44	СеӀет цӀеӀударис кӀилди джилил мучӀ атӀуная сеӀет хьибударисттегьен, 
LUK.23.45	рагъ гулуна. Аллагьдин хулаъ Гирами мукьуйик кея парда, яӀанилас чӀургъуна, Ӏу кьатӀ хьуная. 
LUK.23.46	Ӏисайи, гьавайикес гъургъуна, пуная:
LUK.23.46	– Дад! Ве гъилиди ицӀандея Зун Зе руьхӀ.
LUK.23.46	Гьегера пуна, Ӏисайин руьхӀ дивуная. 
LUK.23.47	Эскерарин хӀатти, гисаъ хье кар агуна, Аллагьдис шукур акьуна, пуная:
LUK.23.47	– ХӀекьданди, ге инсандик тахсир кидавуйи.
LUK.23.48	КӀилди гисаъ завал хьуна халкь, гисаъ хье кар агуна, чиппин мухурис гъурданф аркьай далгъуная. 
LUK.23.49	КӀилди Ӏисайис ягӀаттара, Гихъай Галилеяйиас мич адина хумбара, вархайилас хъуттурфанди гъузуна ахьуная.
LUK.23.50	Гисаъ ахьуная са Юсуф агъа юркӀуран дуз идже инсан. Юсуф гӀахьуная Ӏисайин диван аркьа инсанаригӀ, 
LUK.23.51	амма ге рази хьуна адава Ӏисайис гебури аттивуна, акьу диванил. Ге Юсуф хьуная ягӀударин Аримафей агъа шагьурдиас, гъузунаф Аллагьдин Паччагьвелдихъ. 
LUK.23.52	Юсуфа, ушуна Пилатагьди, тӀалаб акьуная Ӏисайин майит. 
LUK.23.53	Юсуфа, кеттивуна Ӏисайин майит, гӀадиджина кафанигӀ, дагьар атӀуна икӀуная некьвдиъ. Тисаъ гегунасттегьен садра икӀуна ахьуна адава. 
LUK.23.54	ДжумӀе ягъан гӀуьбехъмин гагь хьуная, вей хьуная киш ягъ. 
LUK.23.55	Галилея дерейиас Ӏисайихъай адина уйи хумбарисра агуная Гин некьвра, Гин майит некьвариъ икӀайра. 
LUK.23.56	Тисаас адегуна, ге хумбари хӀезур акьуная батӀар ниъ хъая ччамар. Киш ягъа гебури са кара акьуна адава, Мусайин Закуниъ ликӀинаф суман.
LUK.24.1	ЭлхӀед ягъа, багами дахи, чиппи хӀезур акьуна батӀар ниъ хъая шейъера фай, адиная ге хумбар Ӏисайин некьваригьди. 
LUK.24.2	Некьвдигь гьихьуна гъван гебурис гьаттивуна алчархьуная. 
LUK.24.3	ГӀанади ачушуна хъуттурфугуна, Ӏисайин майит аме хьуна адава гисаъ. 
LUK.24.4	Хумбар муьхӀтал хьуна гъавурдиъ ачадархьай гъузуная. Те вахттуни садпуна аттархьуная гебурин удигьди Ӏу инсан, джагвар нур ицӀан кунара алди. 
LUK.24.5	Хумбари, гучӀ хьуна, кӀилар агьукӀуная. Гебури пуная хумбарис:
LUK.24.5	– Фас джан кеттихъас руцаф э чун кӀинаттаригӀ? 
LUK.24.6	Ле мисаъ андава, Лик джан керхьуне. КӀвал акье, чвас Ли фиштти пичин, Уч Галилея дерейиъ ами: 
LUK.24.7	«Инсандин КӀиркӀ гунагьар кеяттарин гъилиъ архьасе, гебури Те къадакъарилди цӀагъунил алирхӀасе, амма хьибудпе ягъас Тик джан керхьасе».
LUK.24.8	КӀвал хьуная гебурис Ӏисайин ге гафар. 
LUK.24.9	Некьваригьас адегуна, ге хумбари джалла ахъакьуная цӀеса вакиласра, сасра инсанарисра. 
LUK.24.10	Ге хумбар хьуная Магдалина Майрамра, Югьанара, Якьубан баб Майрамра. Гебурихъай ахьуна сасра хумбарира дузди гьегиштти ахъаркьай хьуная вакиларис. 
LUK.24.11	ХъиртӀанди ахъаркьаттар суман хьуна, вакилар хъугъуна адава хумбарихъ. 
LUK.24.12	Петтру гъагьархьуна гьуккай ушуная Ӏисайин некьваригьди. КӀил алчикӀуна хъуттурфугуна, гис агуная Ӏаре кафанар. Петтру муьхӀтал хьуна ушуная хулади.
LUK.24.13	Гьеге ягъа Ӏисайин Ӏу ученик вей хьуная Ерусалимдиас Эммаус агъа хӀуриди. Ерусалимдиас ге хӀуриди цӀеса километр дегьен рекъ ахьуная. 
LUK.24.14	Гебури ахттилатар аркьай хьуная Ӏисайихъас, тисаъ хьуна ге курарихъас. 
LUK.24.15	Гебур гъургъай, ахттилатар аркьай веягуна, Уч Ӏиса, багу хьуна гебуригьди, ушуная гебурихъай. 
LUK.24.16	Гебурин улар сукъур хьуттар суман акьуная, Ӏиса ягӀардахьас. 
LUK.24.17	Ӏисайи хабар гъушуная гебурифас:
LUK.24.17	– Фи ахттилатар э чун рекъди вей аркьаяттар?
LUK.24.17	Гебур пушмалди гъузуная. 
LUK.24.18	Гебурикес Клеупа агъатти пуная Ӏисайис:
LUK.24.18	– Са Вас идеф хьасе ме ягъари Ерусалимдиъ хьуна кар дагӀаяф?
LUK.24.19	– Фи кар э? – пуная Ӏисайи.
LUK.24.19	Гебури пуная:
LUK.24.19	– Назаретарин Ӏисайихъас. Ге инсан Аллагьдин удигьра, кӀилди халкьдин удигьра гуджлу пайгъамбар и Учин курарилдира, гафарилдира. 
LUK.24.20	Че хӀа маллабурина хӀекимари Ге йуькӀ пуне. Ге къадакъарилди кӀуранил алирхӀуна кейхьуне. 
LUK.24.21	Чин гъузунуйи, Ӏизраилдин халкь азад аркьа инсан Гьеге э пуна. Магьа хьибудпе ягъ э те кар хьуна. 
LUK.24.22	Гьал са Ӏу хумбарира муьхӀтал акьуная чин. Багами дахи Ӏисайин некьваригьди ушугуна, 
LUK.24.23	тебурис майит андавай алчархьуная. Тебур адиная чагьди, чиппис тисаъ малайикар агвар акьуне агъай, малайикари Ӏисайик джан керхьуная пуне агъа. 
LUK.24.24	Четтарикес са Ӏу инсан ушуна некьваригьди хъуттурфугуна, гьеге хумбари пеф суман ахьуная, Ӏисайин майит агуна адава гебурис.
LUK.24.25	– Агь кӀилиъ адаттар! – пуная гебурис Ӏисайи. – Фидегьен яваштти хъугъа чве юркӀвар кӀилди пайгъамбарари пунаттарихъ. 
LUK.24.26	КӀилди ле гӀезабарикк ккихуна кканди адавуйив Месигь, Учис тегӀриф хьас?
LUK.24.27	Хуппай Ӏисайи гъавурдиъ ихьуная гебур кӀилди Гирами китабариъ Учихъас ликӀинаттарин, Мусайилас мич джалла пайгъамбарари. 
LUK.24.28	Гьучарукьуная гебур чаб вея хӀуригьди. Ӏисайи Уч хъара гисаас тич ушуна ккандеяф суман акьуная. 
LUK.24.29	Гебури гудж аркьай Ӏиса гьадартай, агъай хьуная:
LUK.24.29	– Мева, гьал сара гӀуьбехъмин гагьра хьуная, экьве чахъай.
LUK.24.29	Ӏиса ачушуна экьуная гебурихъай. 
LUK.24.30	Гебурихъай суфрайихъ экьугуна, Ӏисайи гъушуна гуни, шукур акьуна Аллагьдисра, кьатӀ акьуна йиная гебурис. 
LUK.24.31	Гьеге арайи улар дахъуттар суман, ягӀархьуная гебурис Ӏиса. Амма садпуна Ӏиса гулуная гебурин уларигьас. 
LUK.24.32	Гебури са сайис пуная:
LUK.24.32	– Хье юркӀвар тегӀде хьуна ишай адавуйив, Ге рекъди хьехъай гъургъай веягуна, Ги хьес Гирами китабариъ ликӀинаттар ахъаркьагуна?
LUK.24.33	Гебур Ӏудара гьеге сеӀетти гъайшина, хаб ушуная Ерусалимдиди. Тич адегуна, гебури джикӀиная цӀеса вакил сасра ученикара хъай завал хьуна мукь. 
LUK.24.34	Вакилари агъай хьуная:
LUK.24.34	– Ӏисайик хӀекьданди джан керхьуная, Симонагьди адинуйи Ле. 
LUK.24.35	Хуппай ге Ӏуйира ахъакьуная фи хьучин рекъуьъ, фиштти хаб ягӀархьунчин чиппис Ӏиса, Ги гуни кьатӀ аркьагуна.
LUK.24.36	Гебури ахъаркьагуна, Ӏиса гебуригӀди аттархьуна, пуная:
LUK.24.36	– Чве маслихӀет хьурай.
LUK.24.37	ГучӀ хьуна, кӀакӀар хьуная гебур, руьхӀ эгьан пуна чиппис агвар аркьаяф. 
LUK.24.38	Ӏисайи пуная гебурис:
LUK.24.38	– Фас лидегьен Ӏайи гучӀ хьунаф э чвас? Фас хъудугъаттар э чве юркӀвар? 
LUK.24.39	Хъуттурфен Зе гъиларихъ, Зе лекарихъ – магьа ме Зун э. Зак кирхӀуна, хъуттурфен, руьхӀдин джан ирккар авефттава, Зе ая, магьа чвас аргваф суман.
LUK.24.40	Гишттира пуна, Ӏисайи агвар акьуная гебурис Учин гъиларна лекар. 
LUK.24.41	Шад хьуна, хъугъас девей, муьхӀтал хьуная гебур. Ӏисайи пуная гебурис:
LUK.24.41	– Фичира Ӏелеф аяв чве мисаъ?
LUK.24.42	Гебури йиная Ӏисайис уджуна балугъин кьурц. 
LUK.24.43	Ӏисайи, гъушуна, гебурин удигь ӀуьтӀуная. 
LUK.24.44	Хуппай Ӏисайи гебурис пуная:
LUK.24.44	– Зун чвахъай ами, ме гафар Зун чвас пунуйи: кӀилди Захъас ликӀинаттар Мусайин Закунира, Пайгъамбарарин китабариъра, Забуриъра аларкьуна ккандея пуна.
LUK.24.45	Ӏисайи ягӀар акьуная гебурис Гирами китабарин гъавурдиъ архьас. 
LUK.24.46	Ӏисайи гебурис пуная:
LUK.24.46	– Гирами китабариъ гьемиштти ликӀиная: Месигь гӀезабарикк ккихуна, хьибудпе ягъас джан керхьуна гъайшина ккандея; 
LUK.24.47	Гин ттур фацуна иджвелин хабар акьуна ккандея Ерусалимдиас тич кӀилди халкьарис, чве гунагьар чве гардандиъ гъушен пуна, Аллагьди чве гунагьарилас гъил гъушанас. 
LUK.24.48	Магьа чун шигьидар э. 
LUK.24.49	Магьа Зун гьикая чвас Зе Дада чвас йина гаф. Чун сагелай Ерусалим шагьурдиъ экьве, чвас Аллагьди кьуват есттегьен.
LUK.24.50	Ӏисайихъай ушуная ученикар шагьурдиас Вифани агъа хӀуригьди рукьуна. Гъадивуна гъилар, Ӏисайи акьуная гебурис иджвелин дуьгӀе. 
LUK.24.51	Гьеге дуьгӀера аркьай, варха вей ученикаригьас, Ӏиса агъафайшуная завариди. 
LUK.24.52	Гебур кьвакьварилди джилил алирхӀуная Лин удигь. Хаб зурба шадвел фай адиная ученикар Ерусалимдиди. 
LUK.24.53	Гебур гьемишанди Аллагьдин хулаъ авей хьуная, Аллагьдис Шукур аркьай.
